	Қойшығара Салғараұлы

	Ұлы Дала





	Көне дүние тарихының білгірі, жазушы-ғалым Қойшығара Салғараұлының «Ұлы Дала» атты жаңа кітабы ежелгі және ортағасырлық далалық империялардың тартысты да талайлы тарихының жаңаша көзқараспен жазылуымен құнды. Туынды терең пайымдаулар мен байыпты да батыл әрі тосын тұжырымдарымен ерекшеленеді. Еуроцентристік бағыттағы көзқарастарды қалыпт астырған ғалымдардың еңбектерінің ақ-қарасын саралай келіп, бұрынғы қағидалардың шеңберін бұзып, соны пайымдауларға жол ашады. Зерттеу нысанына айналып отырған тақырыпқа байланысты басқа да ғалымдардың ой-пікірлерін талдап қана қоймай, тарихи түпнұсқа деректерді өзара салыстырып, автордың өзі тың әрі тиянақты дәлелдер келтіреді. Есте жоқ ерте замандағы ата-баба тарихының қалтарыс-бұлтарыс тұстарын сүзе қараған автор еңбегінің тілі жеңіл, көркем.

	Кітап Ұлы Дала аталған ұлан-ғайыр кеңістікте өмір сүрген байырғы қағанаттар мен ұлыстардың тарихына қызығушы барша оқырманға арналған.





БІРІНШІ БӨЛІМ


	ЕЖЕЛГІ ТҮРІКТЕР



	БІРІНШІ ТАРАУ

	Танымдық барлау

	Адамзат баласы тағдыр-талайына жазылған адамдық тірліктің иесі болу жолында сан алуан уақыттық өзгерісті басынан кешірді. Осы өзгерістер барысында ол өз тіршілігінің қайта оралымы жоқ, тоқтаусыз алға жылжи беретін бірбеткей уақытқа тәуелділігін таныды. Соған орай, қалайда, сол тоқтауы жоқ уақытқа үйлесу, онымен еншілесу мақсатында төңірегін тереңірек танып-білу арқылы өзінің әр күн сайынғы іс-әрекетін жетілдіріп, алға ұмтылумен болды. Табиғи түйсігі арқылы өмір сүру үшін жасаған іс-әрекетіне адамдық сипат беру мақсатында ерік-жігерін біртіндеп санаға билетіп, соған сай тірлік жасап, адамгершілік сезім-талғам биігіне көтеріле бастады. Сол арқылы табиғи үйірлестік топтықтан адамдық қауымдастыққа көшті. Соның нәтижесінде адами құндылықтарды орнықтырып, «адам – адамға қонақ», «адамның күні адаммен» деген кісілікті жарасым қағидаларын қалыптастырған қоғамға қол жеткізді. Өсіп-өркендеп, жер бетіне кеңінен тарады. Өзара түрлі халықтарға жіктеліп, түрлі мемлекеттер құрды. Сан мыңжылдықтар бойы қойындаса ғұмыр кешкен табиғаттың өзгермелі мінезімен (дауылымен, жауынымен, ыстығымен, суығымен, тасқынымен, көшкінімен, құрғақшылығымен, т.б.) үйлесім табуға ұмтылған арпалысты тірлігінің нәтижесінде өзінің ойлап тапқан алуан түрлі құрал-жабдықтарының көмегімен, түрлі айла-тәсіл қолдану арқылы табиғат тарапынан туындаған қиындықтарды еңсеріп, өз пайдасына жарата білді. Бұл тіршілік күресінің нәтижесі еді.

	Осы күрес барысында адамдар бірте-бірте бір-біріне үстемдік жасау мүмкіндіктерін де қарастыра бастады. Қолдануға қолайлы тас құралды ойлап табудан басталған адамдық тынымсыз ізденіс, кейін басқаны қойып, өзді-өзін қырып-жоя алатын қаруларды ойлап табуына ұласты. Соған сай бұрынғы өздері үшін бірлесіп еңбектеніп, соның нәтижесін бірге көретін қоғам мүшелері енді өздерінің осы ойлап тапқан құрал-жабдықтарының артықшылығын пайдаланып, өздерінен басқалардың өсірген малын, еккен егінін, жиған дүние-мүлкін, тұрғызған үйін, салған қаласын түрлі айла-шарғы жасап, күш көрсетіп, тартып алатын күнге жетті. Бұл өз тарапынан бағындырушылар мен бағынушылардың пайда болуына жол ашты. Зорлық-зомбылық жасап, өзгенікін өлермендікпен тартып алу салдары кейін қоғамда «адам – адамға қасқыр» деген ұғымды қалыптастырып, «сананы тұрмыс билейді» деген қағиданы орнықтырды. Aдамның бір-бірінен артық, молшылықта өмір сүруге деген құлшынысы байлық мұратын алға шығарып, бұрынғы «уақыт – көрер қызығым» ұғымын «уақыт – ақша» дегенмен алмастырды. Нәтижесінде адамгершілік мұраттарды алға ұстаған қоғам орнына техникалық прогреске қол жеткізу арқылы бір-бірінен қалайда экономикалық, саяси-әлеуметтік басымдықтарға ие болуды мақсат еткен өркениетті қоғам келді. Ежелгі заман адамдары күнкөрісінің көзі – мекен еткен аумағын (территориясын) қорғау немесе өзгенің иелігін күш көрсетіп тартып алу секілді мақсатпен өзара қақтығыстарға түссе, өркениетті қоғам адамдары ұлтаралық және дінаралық жауласуға жол ашып, оны басқыншылық жорықтардың идеологиялық құралына айналдырды. Сөйтіп, иманды мәдениеттің орнына имансыз өркениет орнықты.

	Өркениеттің бастау кезеңінде географиялық фактор шаруашылықтың түрін, кей жағдайда мемлекеттік құрылымның формасын айқындауға айрықша ықпал еткені белгілі. Ніл дариясы бойын мекендеген халықтардың (тайпалардың) әлем тарихында алғашқылардың бірі болып, күшті орталық билікке негіздел ген бір мемлекетке бірігуі, міне, осы географиялық фактордың нәтижесі еді.

	Жалпы «өркениет» дегеннің адамзат қоғамының «жетілген» жағдайын айқындайтын термин есебінде ХVIII ғасырдан бастап қолданыла басталғаны мәлім. Қазіргі ғылыми әдебиеттерде «өркениет» және «мәдениет» терминдері көп жағдайда бір-біріне синоним ретінде қолданыла береді. Бірақ «мәдениеттің» тарихы «өркениеттен» әлдеқайда бұрын, адам баласының ес жиып, жанындағы серіктестерінен ұялып, әбүйірін жапырақпен жасырып, тас құралдарды пайдалана бастаған кезінен өріс алатынын да ескерген жөн. Бұл ретте неміс философы О. Шпенглер «әр мәдениетті жанды организм», ал «өркениетті өліп бара жатқан мәдениеттің соңғы сатысы» деп есептесе, ағылшын тарихшысы А. Тойнби өркениеттің бірнеше түрі болатынын айтып, оның бәрін «бір ағаштың бұтақтары» деп қарайды. Соңғысының пікірінше, өркениеттің дамуы адамзаттың бірлігіне бағытталады. Әр өркениет міндетті түрде: пайда болу, жетілу, әлсіреу, ыдырау кезеңдерін бастан кешіреді. Мұндай ойды одан бұрын Ибн Халдун де айтқан екен. Ол: «Өркениеттер мен мемлекеттер де тірі ағза секілді, олар да туылады, өседі және өледі», – депті.

	Бізге белгілі арғы-бергі ірі мемлекеттер мен өркениеттердің, атап айтқанда, ертедегі көне өркениет елдері жеріндегі Александр Македонский құрған империя мен шығыста Маудун (Мао-дун, Мете, Модэ, Мөде) негізін қалаған Мыңғұл (Сиуңну, Ғұн, Мұңғұл, Моңғол) империясының, одан беріректегі үш құрлыққа билік жүргізген Осман империясы мен бүкіл Азияны дүрліктірген Шыңғысхан империясының, тіпті күні кеше құлаған КСРО-ның осы заңдылықты бастан кешкені аталған ойшылдардың ой тұжырымының дұрыстығын айғақтайды.

	Замана толқынында біріне-бірі жалғаса келіп, өркен жайып жатқан кейінгі ұрпақтар ілегіне бүкіл адамзат баласының бастан кешкен, сан мыңжылдықтарға ұласқан осындай қилы-қилы уақыттық өзгерістердің қыр-сырын ғылыми тұрғыдан жан-жақты ашып, өткеннің өнеге алар өзектісін саралап, сараптап жеткізіп отыратын деректер жиынтығы – Тарих. Бұл тұрғыда тарихты бүкіл адамзат баласының өмірбаяны, солардың бастан өткерген оқиғаларының, жасаған іс-әрекеттерінің ортақ шежіресі десе де болады. Тарихты жасаушы да, оны кейінгіге жеткізуші де адамдардың өздері. Өйткені адам жоқ жерде тарих жоқ.

	Алайда адам баласы бары-жоғы Жаратушының ойлау қабілеті өзге жан иелерінен ерекше етіп жаратқан екі аяқты Жаратылымы ғана болғандықтан және өсіп-өніп көбейіп, жан-жаққа бытырай тарап, түрлі халықтарға жіктеліп, бір-бірінен оқшауланып кеткендіктен, өздерінің басынан кешірген сан мыңжылдықтар оқиғасының бәрін шып-шырғасын шығармай, бір жүйеге түсіріп, түгелдей жадында сақтауы мүмкін емес еді. Олар ондай мүмкіндікке тым кеш, тек соңғы мыңжылдықтар ішінде ғана, яғни жазу-сызуға қол жеткізіп, бастан кешкендерін хаттап, тау-тасқа, сүйекке, қалақша ағашқа, қыш құмыралар мен қыш тақтайшаларға, қағазға таңбалап түсіргеннен кейін ғана барып біртіндеп ие болғаны белгілі.

	Міне, осы жазу-сызудың көмегімен жеткен деректерді зерде елегінен өткізіп, тарих жазған кейінгі тарихшылар адамзат баласының бүкіл өмір жолын «тарихқа дейінгі» және «тарихтан кейінгі» деп, екі кезеңге бөліп қарастыра бастады. Бұлайша жіктеу адамзат баласының жүздеген мыңжылдықтармен есептелінентін ғұмырнамасының ақиқатын айғақтар сонау есте жоқ ескі замандардан кейінгіге жеткен деректік материалдарды саны мен сапасына қарай сараптап, сұрыптаудан шықса керек. Мысалы, оны әлгі жіктеудің «тарихқа дейінгісіне» адамзат баласының жаралғанынан бастап, христиан эрасына дейінгі (бұдан әрі: «х.э. дейінгі») VIII ғасыр аралығындағы кезеңнің қамтылуынан аңғаруға болады. Бұл кезеңнің тарихи дерегі тапшы, соған сай шындығы ашылмаған беймәлім жұмбақ тұстары да көп.

	Ал «тарихтан кейінгісіне» осы х.э. дейінгі VIII ғасырдан басталатын кейінгі кезең жатқызылады. Бұл кезеңде, салыстырмалы түрде айтқанда, өткеннің шындығына шырай берер жазба деректер де, археологиялық айғақтар да баршылық. Бүгінгі адамдардың тарихи санасын қалыптастырған, қазіргі қолданыстағы дәстүрлі ресми тарих осы деректер негізінде жазылған.

	Бірақ «деректер негізінде жазылды» дегенімізбен, бұл арада әділдік үшін, сол деректердің де, сол арқылы жазылған тарихтың да тек бірыңғай еуропалық таным-түсінік негізінде ғана жүзеге асқанын да ашып айта кеткен жөн. Оны, басқаны айтпағанда, осындағы адамзат баласының жалпы тарихын ке- зеңге бөліп қарастырудағы уақыт мерзімінің христиандық жыл санау үлгісі ар қылы берілуінің өзінен-ақ аңғару қиын емес. Ал Еуропаның тарихи танымтүсінігі, яғни тарих философиясы, түптеп келгенде, неміс халқының ХХ ғасырдағы көрнекті ойшылы Карл Яспрес атап көрсеткеніндей, христиандық діни ілімнің негізінде пайда болғаны аян. Бұл ретте әйгілі Г.В.Ф. Гегельдің «Весь исторический процесс движется к Христу и идет от него. Явление Сына Божьего есть ось мировой истории» дегені де бар.

	Алайда адамзат баласының ортақ тарихына деген мұндай таным-түсініктің, кімнің қалай айтқанына қарамастан, тек христиан дініндегілерді, яғни Құдай Ұлының құдыретіне сенетіндерді ғана иландыра алмақ. Басқаларға күдік туғызары анық. Өйткені христиан діні – әлем халықтарының баршасына ортақ жал ғыз дін емес, солардың тек бір бөлегінің ғана діні. Қалғандары әрі басым бөлігі басқа діндердің танымдық ықпалында. Христиандар секілді олардың да өздерінің діни ілімдеріне орай қалыптасқан өз дүниетанымдары бар. Сондықтан да кейінгі кейбір ғалымдардың «әлем тарихының кіндігі» деп, жоғарыда айтылғандай, «Құдай Ұлының» пайда болу мерзімін танымай, оны х.э. дейінгі 800-200 жылдар аралығында өткен рухани үдерістерден (процестерден) іздеулері де содан болса керек. Осы жылдар аралығында өткен алты ғасыр ішінде әлімдік тарихта танымдық тұрғыдан шұғыл бетбұрыстардың болғандығын ескере келіп, бұл мерзімді К. Ясперс «кіндіктік уақыт» («осевое время») деп көрсетеді. Сондай-ақ осы орайда немістің тағы бір тарихшысы Леопольд фон Ранке: «В ХІХ в. мировой истории считалось только то, что после предварительных стадий – Египта и Месопотамии – пройзошло в Греции и Палестине и привело к нашему времени, все прочее относили к этнографии и выносили за рамки подлинной истории. Всемирная история была историей Запада» , – деп, жоғарыда айтылған ойды нақтылай түседі.

	Қалай болғанда да, адамзат баласының бастау тарихының тек еуропалық таным-түсінік негізінде жазылуы, тарихи санамыздың сол арқылы қалыптасуы ежелгі замандарда өмір сүрген еуропалық емес халықтардың бастан кешкен уақыттық өзгерістерінің нәтижесін төл болмысында танып, бағалауға кедергі келтіріп келгені шындық. Бұған әр кезеңде империялық деңгейге көтеріліп, төңірегіне үстемдігін жүргізген елдер халықтарының «біз және басқалар» дегенге негізделген өзімшіл кемдемсоқ (эгоцентристік) жіктеулері қосылып, бір Адам-Атаның ұрпағын бөлшектей жіктеп, соның бір бөлегін «жабайыл ар», «тағылар» деп тану қалыптасты. Осындай таным-түсінік тарих ғылымының бастау кезеңінде әлем халықтарын «тарихи халықтар» және «тарихи емес халықтар» деп жіктеуге әкеп соқтырғаны да баршаға белгілі жайт. Мұндағы «тарихи халықтар» Жаратушының ерекше сүйіспеншілігіне бөленген, қабілет қарымы мол, адами құндылықтарды қалыптастырушы халықтар, ал «тарихи емес халықтар» жаратылысынан қарғысқа ұшыраған адам кейпіндегі жабайы мақұлықтар деп түсіндірілді. Осы түсінік ежелгі замандарда бір адамның өзіндей екінші бір адамды құлына айналдырып, ауыр бейнетке жегуіне, ұрыпсоғуына, сатуына, өлтіруіне мүмкіндік берді. Соның таңбаланған айғағы ретінде ғалымдар адамзат эволюциясының белгілі бір кезеңін қамтитын жаңа қоғамдық формацияны – «құл иелену дәуірі» деп атап, ғылымға енгізді (Кейінгі зерттеулерде құл иелену дәуірінің бүкіл адамзат баласына ортақ еместігі, оның белгілі бір өңірлерге ғана тән болғандығы айтыла бастады – Қ.С.)

	Кейін қоғамның дамуына, адамдардың таным-түсінігінің нақтыланып, ой өрісінің кеңеюіне, ғылымның жетілуіне байланысты әлем халықтарын «тарихи» және «тарихи емес» деп жіктеудің ешбір қисынға келмейтіні, шындыққа көпе-көрнеу қиянат екені айқындалған соң, бұл терминдер тарихшылар тарапынан жаңа атаулармен алмастырылды. Сөйтіп бұрынғы «тарихи халықтар» деген атаудың орнына енді «отырықшылар», ал «тарихи емес халықтардың» орнына «көшкіншілер» деген атаулар ғылыми айналымға еніп, тұрақты қолданыла бастады. Алайда бұдан атаудың аты өзгергенімен, заты өзгерген жоқ. Сол себепті әлем халықтарының тарихына деген бұған дейінгі түсінікпен қалыптасқан тарихи сана сол күйі өзгеріссіз қалды. Оның солай екенін бүкіл саналы өмірін көшкіншілердің тарихын зерттеуге арнаған орыс ғалымы Л.Н. Гумилевтің: «ХІХ ғасыр прогресшіл өркениетті тек отырықшы халықтар ғана жасаған, ал Орта лық Азияны (көшкіншілер мекенін деп түсініңіз – Қ.С.) бейне бір тоқыраушылық болмаса жабайылық пен тағылық жайлаған деген тұжырымд аманы (концепцияны) бізге мұра етіп қалдырды. Бұл тұжырымдам аның ең зияндылығы – қателігінде де ғана емес, оның ешқандай сынауға жатпайтын ғылым жетістігі ретінде ұсынылуында» (Гумилев Л.Н. Хунну в Китае. – С.-П., 1994. – Стр. 6) деп атап көрсетуі де дәлелдей түседі. Өйткені Л. Гумилев айтқан ХІХ ғасырдан мұра болып қалған, өзгертуге жатпайтын «ғылым жетістігі» ретінде ұсынылған осы тұжырымдамалық ұғым ХХ ғасырда да ғылымдағы үстемдіг інен айырылған жоқ. Мұның бәрі С.Н. Артоновскийдің сөзімен айтқанда, «феодалдық Еуропаның тар шеңберінде пайда болып, кейін еуропалық жұрт өздерінің ғылыми-техникалық деңгейі бойынша адамзаттың өзге бөлегін артта қалдырып, әлемдік өркениет сахнасына шыққан кезінде ерекше өріс алған еуроцентризмнің...» (Артоновский С.Н. Историческое единство человечеств о и взаимное вляние культур. – Л.1967. – Стр. 19.) ғылымға өз өктемдігін жүргізіп, еуропалық емес халықтардың тарихын төл болмысында тануға, сол арқылы тарихи ақиқатқа көз жеткізуге мүмкіндік бермеуінің айғағы еді. Шындап келгенде, бұдан тек көшкіншілер тарихы ғана емес, отырықшы ел халықтарының тарихы да зардап шеккені даусыз.

	Әлем халықтары тарихының ортақ бастау кезеңіне ден қойсақ, адамзат баласының белгілі бір бөлегінің күнкөріс кәсібінен бұрынғы терімшілік пен аңшылықты ығыстырып, егіншілікке ерекше басымдық беру арқылы соның дамуына байланысты егін еккен жерінде тұрақтап, отырықшылыққа ойыса баст ағанын білеміз. Бүгінгі «өркениетті жасаушылар» деп әспеттеліп отырған «оты рықшыларымыз» – түптеп келгенде осылардан басталған, осылардың ісін алға жалғаған солардың кейінгі ұрпақтары. Алайда бұлар да қашан өзгелер тарапынан «отырықшылар» деп танылғанға дейін әу баста көшкіншілік тірлікті бастан кешірген, яғни еуропалықтардың өз түсінігімен айтқанда, жабайылар болған. Олардың және сол отырықшылыққа көшісімен «жабайылықтан» құтылып шығып, бірден өркениетке қол жеткізе қоймағаны тағы аян.

	Ежелгі заманның байырғы бет-бейнесін танытатын қолдағы бар көне деректерге байыппен зерделей қарасақ, тарихқа белгілі ежелгі өркениеттің бәрі тек екі мәдениеттің – отырықшылар мәдениеті мен жаңағы «көшкіншілер» деп аталғандардың мәдениетінің тоғысып, кіріккен жерінде пайда болып, дамып жетілгенін көреміз. Өз заманының айғағы ретінде кейінгіге қалдырған түрлі жазба деректердің көмегімен бүгінге дейін адамзат тарихы бастауындағы мәдениет ошақтары болып есептелініп келген – Ніл дариясы бойындағы, Тигр мен Ефрат өзендері аралығындағы, Палестина жеріндегі, Қытай мен Үндістандағы ежелгі өркениеттердің бәрі кезінде сырттан келіп, тұрғылықты жұртпен араласып, сіңісіп кеткен көшкінші тайпалардың (халықтардың) көмегімен пайда болған. Ең ғажабы, осындай жолмен әр кезде өркениетке жеткен елдердің мемлекеті билігінің басында қашанда сол сырттан келген көшкінші тайпалардың (халықтардың) өкілдері тұрған, ал тұрғылықты елдің адамдары төменгі дәрежеде, тіпті кей жерлерде құлдық деңгейде күн кешк ен. Мысалы, Месопотамиядағы «илоттар», Египеттегі «бакулер», Индиядағы «шудралар», Қытайдағы «нәнжіндер» («наньжэнь) осындай төмен деңгейге түскен жергілікті тұрғындар, яғни байырғы отырықшылар болатын. Мұның бәрі – ресми тарихтың дерегі.

	Бұдан ежелгі өркениеттердің өмірге келуіне сол көне замандарда отырықшылыққа көшкен байырғы тұрғын халықтарға (тайпаларға) қара ғанда, сырттан келіп осыларды жаулап алып, нәтижесінде өздері тұрақты отырықшыларға айналған көшкінші тайпалардың (халықтардың) ықпалы, үлес салма ғы әлдеқайда басым екені айқын көрінеді. Өйткені өмір керуенінің басшысы рөлін бұрынғы отырықшы жергілікті тұрғындар емес, сырттан келген көшкіншілер, жаулап алушылар атқарып отырған. Солар ел билеген. Ойланарлық жағдай!

	Қалай болғанда да, бұл ретте қазіргі түсінікке орайластырып, ежелгі отырықшы халықтар мәдениетін шалқар теңіз десек, көшкінші тайпалар мәдениетінің сол көлге жан-жақтан ағып келіп құйылып, суын жаңарта молайтып, шалқытып жатқан өзендер болғанына еш күмән жоқ. Өйткені терістіктен күнгей аймақтарға әр кезеңде толқын-толқын болып құйылған көшкінші халықтар (тайпалар) өздері жаулап алған елдің өмір салтын өз дәстүрлерімен ұштастыра жалғастырып, толықтырып, уақыт оза келе соларға сіңісіп, тілін, дінін өзгертіп, біржола отырықшылыққа көшіп кетіп отырған. Әлгі ескі діни кітаптардағы отырықшылардың атасы деп есептелінетін егінші Қабылдың (Каинның) көшкіншілердің атасы, бақташы Әбілді (Абельді) өлтіретіні осы тарихи шындықтың символикалық көрінісі, яғни көшкінші тайпалардың отырықшы халықтарға сіңісіп, жұтылуын тұспалдап көрсетуі болса керек...

	Бұл, әрине, еуропалық таным-түсінікпен жазылған қазіргі ресми тарихта сараланып көрсетілмеген мәселе. Көшкінші халықтарды қанша жерден отырықшы халықтардың құрамына кіріп, сіңісіп кетті дегенімізбен, олар қай кезде де ешқашан із-түзсіз жоғалып кетпеген. Көне өркениет өрісінің бастауында оқшау тұрған Ассирия мен Бабыл елінен бастап, кейінгі Египет, одан да кейінгі Грек пен Рим мемлекеттерінің қай-қайсысының да дәуірлеуіне заманында айтарлықтай үлес қосқан сырттан келген көшкінші халықтардың іздері тарихта сайрап жатыр. Тек көрер көз, таныр таным, қорытар зерде болсын деңіз! Бұларға ежелгі Қытай мен Үнді жеріне ауып келген көшкінші тайпа лар тарихын да қосуға болады. Өйткені ежелгі заманда көшкіншілердің араласуынсыз төңірегін түгел жаулап алып, империялық деңгейдегі іргелі ірі мемлекетке айналып, тарихқа танылған не Батыста, не Шығыста бірдебір бірыңғай таза отырықшы ел болмаған. Сонау есте жоқ ескі замандардан бастап, әр кезеңде әр түрлі жағдайда терістіктен оңтүстікке, шығыстан батысқа немесе батыстан шығысқа толқын-толқын болып келіп, жеткен жерлеріне орнығып, бауыр басқан, тарихтан аты белгілі шумерлерден, хеттерден, гиксостардан, арийлерден, этрускілерден, киммерлерден, скиф-сақтардан, дунхулардан, сиуңнулардан және тағы басқа көшкіншілерден қалған көне мұралар осыны айғақтайды. Ең ғажабы, мұны адамзат баласы жасаған игіліктердің бәрін отырықшыларға теліп отырған бүгінгі ресми тарих та жоққа шығара алмайды. Олай болса, сырттан әр кезеңде ауып келіп, жергілікті байырғы тұрғындармен араласып, соларға сіңісіп кеткен көшкінші халықтардың әр қайсысының шыққан тегін ажыратып танымай, олардың бұған дейін не істеп, не қойғанын жете білмей, келген жерінде өздері қосылған халықтардың өркендеп дамуына қандай ықпал тигізгенін жан-жақты зерттеп, жете пайымдап, танып алмай тұрып, заты «көшкіншілер» деген шала түсінікпен олардың бәрін бірыңғай «жабайылар», «тағылар» қатарына ысырып тастау – қай тұрғыдан алып қарағанда да, адамзат тарихына жасалған қиянат, көпекөрнеу әділетсіздік болмақ. Осыдан кейін көшкінші халықтарды былай қойып, отырықшы халықтардың өзінің ежелгі бастау тарихын шындықпен жазылған тарих деп мойындаудың өзі қиынға түспек.

	Қалай болғанда да, адамзат баласының сан мыңжылдықтар бойы бір ігіп жасап, дамытып, бүгінгі күнге жеткізген игілік атаулының бәрін тек отырықшыларға ғана еншілеп беріп, көшкіншілерді жаппай түк бітірмеген «жабайыларға» («варварларға») теліп, қиратушы дүлей күшке айналдырудың біржақтылық екені даусыз. Ал ғылыми зерттеулердегі біржақтылық ешқашанда ақиқатқа жеткізген емес. Демек, тарихи шындыққа жету үшін ортақ бастау тарихымызды жіктеп бөлшектемей, тұтас күйінде саралай қайта қарап, ғылымы дамыған, дүниетанымы жетілген, ортағасырлық тоғышарлық тан арылған ХХІ ғасырдың, яғни жаңа мыңжылдықтың талабы тұрғысынан жаңаша зерделеу кімкімге болсын парыз болмақ.

	Бұл орайда, қазіргі таңда, әсіресе, бірыңғай жабайылар қатарына жатқызылып, зерттеу аясынан біржола тыс қалдырылып келген көшкіншілердің ежелгі бастау тарихына баса назар аударудың қажеттілігі ерекше. Ең абзалы, бар тарихты басынан бастап, қайта қарап, бәрін жаңадан жазған жөн болар. Ол үшін, ең алдымен, бұрынғы қалыптасқан тарихи сананың ықпалынан шығып, қазіргі уақыт талабына сай: «Көшкіншілер дегеніміздің өзі, шын мәнінде, кімдер?», «Олар қайдан шығып, қалай пайда болды?», «Тарихқа белгілі сонау көне замандарда Ұлы Даладан Алдыңғы Азия мен Кіші Азияға әр кезеңде әр түрлі атаумен баса-көктеп келген жауынгер көшкінші тайпалар кімдер? Олардың бәрі бір халықтың өкілдері ме, жоқ, әлде тілі, діні, жаратылысы бөлек әр түрлі халықтан ба?», «Олардың қалыптастырған өмір сүру салтының ерекшелігі неде?» деген тәріздес толып жатқан ғылыми танымдық мәні зор сауалдарға бүгінгі сауатты зерде қанағаттанарлық жауап берілуі парыз. Бастау негізі әу баста бірыңғай еуропалық таным-түсінікпен жазылып, «көшкіншілер – жабайылар» деген ұғымды қалыптастырған қазіргі ресми тарих бұл сауалдарға жауап бере алмайды. Өйткені онда бұл мәселелер зерттеу нысанынан (объектісінен) тыс қалған, назарға алынбаған. Соған сай мұндағы бар түсінік: «көшкіншілерді шаруашылықтың ешқандай саласымен айналыспайтын, тұрақты мекен-жайы жоқ, тек күнкөрісін айыру үшін қоректік азық іздеп, тынымсыз көшіп жүретін тобырлар» деген тар ұғымның төңірегінен алысқа ұзамайды. Оны ғылыми басылым Антропологиялық сөздікте берілген: «көшкінші (кочевник) – тұрақты мекені жоқ және шаруашылық жүргізумен айналыспайтын адам» деген анықтамадан да анық көруге болады. Сол секілді көшкіншілерді классификациялаған (жіктеп топтастырған) Британ Энциклопедиясының оларды: «Жабайы көшкіншілер, яғни қорек іздеуші көшкіншілер; бақташы көшкіншілер және саудагер көшкіншілер» деп үш категорияға бөлулері де, түптеп келгенде, осы түсінікпен ауылдас. Мұны кейбір еуропалық зерттеушілердің бұған «маусымдық көшкіншілер, қылмыскер (қарақшы) көшкіншілер және кедей көшкіншілер» дегенді қосып, жіктеу санын алтыға жеткізетіні де дәлелдей түседі. (Рахавия В. Номадизм. Кто такой кочевник?//Номадизм. Теория. Ч. І. Перевод с английского Карлыгаш Салгариной. (рукопись). Бірақ мұның бәрін, қай тұрғыдан алғанда да, көшкінші халықтардың тұрмыс-тірлігін жан-жақты зерттеп, сол арқылы шындыққа көз жеткізіп барып жасалған ғылыми тұжырымдар деп айтуға болмайды. Біздің пайымдауымызша, бұларды бар-жоғы Ұлы Дала тұрғындарының ежелгі тірлігінен бейхабар еуропалықтардың кейінгі өздері араласқан өзге елдердің төңірегін сағалап, тобырлық жүйеде күнделікті күнкөрісін үзу үшін тынымсыз көшіп-қонып жүрген кезбелер тобына (цыгандарға, қылмыскер топтарға, ұсақ алыпсатарларға, қайыршыларға, т.б.) қарап, соларға байланысты жасалынған тұжырымдары деп қабылдаған жөн. Әйтпесе, жоғарыда айтылған анықтамалардың Еуразия кеңістігіне кеңінен тараған, өмір бойы шаруашылықтың белгілі бір саласы – мал өсірумен тұрақты айналысып, оны одан әрі жетілдіруге болмайтын биік деңгейге көтерген (Л. Гумилев) және соған сай өздеріне тән өмір салтын қалыптастырған Ұлы Дала тұрғындарына түк қатысы жоқ екені қазір ешкімге ешқандай күдік тудырмаса керек. Ең ғажабы, бұл көшкіншілер, еуропалық ғалымдар қанша жерден «көшкінші» деп ат қойып, айдар таққанымен, ешқашанда өздерін олай деп атамаған. Олар әуелде, қашан жеке мемлекеттерге, халықтарға бөлініп, төңірегіне өзіндік ерекшеліктерімен танылып дараланғанша, өздерін географиялықаумақтық орналасуларына қарай сонау көне замандарда «орман адамдары», «далалықтар», «ғұздар» деп аталатын ұлы бірлестіктердің атымен атаған және ешқашанда, еуропалықтардың түсінігіндегідей, бағыт-бағдарсыз мал соңынан еріп, жайылым қуалаған дала кезбелері де болмаған. Әр рудың, әр тайпаның, әр халықтың шек-шегарасы белгілі, өзіндік тұрақты мекені – қалалары мен қыстақтары болған. Көшсе де, сол мекен еткен өздеріне тиесілі жерлерінде ғана көшіпқонып жүрген. Бұл орайдағы таным-түсінігімізді бұдан бұрын жазылған еңбектерімізде де толығырақ айтып, дәлелдегеніміз бар еді. (Қараңыз: Түріктер. – Астана, 2007. – 11-15-бб). Сондықтан, бұл арада, айтылған жайларды тағы қайталап жатпай, тек сондағы бүгінгі ресми тарих «көшкіншілер» деген атаудың аясына әкеп қамап, тобырлық кезбелермен теңестірілген Ұлы Даланың ежелгі көшкіншілеріне қатысты, өз зерттеулеріміздің нәтижесіне сүйеніп, берген анықтамамызды ғана алға тартқанды жөн көрдік. Онда көшкіншілер дегенді «Мемлекеттік құрылымы рулықтайпалық жүйеде қалыптасқан, осыған орай белгілі бір аумақты руру, тайпатайпа болып тұрақты мекен еткен, сол мекендеген жерінің суы мен жайылымының әрқайсысын жер бедерінің табиғи ыңғайына қарай жыл мезгілінің өзгермелі райына сәйкестіре бөліп, бір бөлігін көктемгі көктеуі, екіншісін жазғы жайлауы, үшіншісін күзгі күзеуі, төртіншісін қысқы қыстауы ретінде пайдаланып, соның бірінен екіншісіне кезегімен уақытында қоныс аударып, көше жүріп, мал шаруашылығына басымдық беру арқылы экономиканың өзге салаларын да өз қажеттілігіне қарай дамытып, жүйелі бір қалыпқа түсірген және соларға сай өзіндік руханиматериалдық мәдениетті тудырған ежелгі халықтардың, рутайпалардың жиынтық атауы» дегенбіз. Біздің пайымдауымызша, осы анықтама ғана өткен ХХ ғасырдың басында соңғы өкілін Қызыл империя қырып-жойып, зордың күшімен жаппай отырықшылыққа көшіргенге дейін өмір сүрген қазақ халқының өмірі бүкіл көшкіншілердің ежелгі шынайы болмысынан толық хабар бере алады. Өйткені бұл зорлықпен отырықшылыққа көшкендер – ұлыдалалық ежелгі көшкіншілердің өмір салтын сол күйі кейінгі замандарға жеткізгендердің мұрагер ұрпағы, соңғы тұяғы болатын.

	Тағдырдың жазуымен бүгінде тарих қойнауына біржола кеткен сол бір көшкіншілік тірліктің шет-жағасын біздің де (екінші дүниежүзілік соғыстан бұрын туғандар – Қ.С.) көріп, бала кезімізде азды-көпті дәмін татып, бастан кешіргеніміз бар. Біздің ауылдың (Қостанай облысы Жангелдин ауданы) малшылары ол кезде мал қыстату үшін жазғы жайлауы Жыланшық өзені бойынан шалғайдағы Аралдың Қарақұмына көшетін. Сонда мал тұяғының қозғалу әуенімен жылжыған олар қыстауларына 400-500 шақырым жол жүріп барып жететін. Ал бұрынғы замандарда мұндай көштердің кейбіреулерінің ауқымы бұдан да шалқар, шамамен 1000-1500 шақырым қашықтықты қамтыған кездері де болған. Біз бұл еңбегімізде, міне, осылардың арғы тегі – Еуразия кеңістігіне кеңінен тарап, жер бетінде өзіндік із қалдырған ежелгі ұлыдалалық көшкіншілердің көне тарихын олардың өз танымтүсініктері негізінде қайта қарап, оған ғылыми зерде көзімен үңіліп көрмекпіз. Ондағы мақсат – көшкінші халықтардың сан ғасырлар бойы жадында сақтап, ұрпағынан ұрпағына жеткізіп келген ауызша тарихы мен өзіндік дүниетанымын жайына қалдырып, тек жазба деректер арқылы жеткен мағлұматтар негізінде ой түйіп, тарих жасаған батыс елдерінің ғалымдарының жазғандарын ғана шындық деп қабылдап келген бүгінгі оқырманның тарихи санасына шамамыз келгенше сәуле түсіріп, олардың бағзы заман көшкіншілерінің шынайы болмысын өздерінше таныпбілуіне себесін болу, ой салу.

	Бұл орайда салғаннан басын ашып айтар бір жайт – көшкіншілердің ежелгі замандардағы тірлік-тынысына, жасаған іс-әрекеттеріне куәлік берер олардың өздерінен қалған бірде-бір жазба дерек жоқ. Ал бар деп жүрген жазба деректердің бәрі, түгелдей дерлік, кезінде сол көшкіншілермен соғысқан, оларды басқыншы жау, бітіспес дұшпаны санаған байырғы отырықшы елдердің өкілдері жазып қалдырған деректер. Олардың көшкіншілерге қатысты көзқарастарының сыңаржақтылығы, соған орай олар қалдырған деректің тарихи ақиқатты тұтас алға жайып салмасы тағы шындық. Әділдігіне жүгінсек, тарихта көшкіншілерді «жабайылар», «тағылар» деген ұғымды қалыптастыруға тұғыр болған да солардың қалдырған осы жазба деректері болатын.

	Осындай жағдайда ежелгі көшкінші халықтардың бәрінің тарихын түгелдей қамтып, кімнің кім болғанын жеке-жеке талдап, саралап беру – бір зерттеушінің, ол қанша жерден ғұлама болса да, қолынан келер шаруа емес екені белгілі. Бұл – тарихқа қатысы бар бірнеше ғылыми зерттеу институты мен ғылыми орталықтардың, білікті маман ғалымдарының өзара ой тоғыстырып, бірлесе еңбек етуі арқылы шешілетін күрделі түйін. Сондықтан бұл арада жазусызуы ерте дамыған елдер қалдырған жазба деректер арқылы аттары тарихқа белгілі ежелгі көшкінші халықтардың бәрін түгендеп, олардың ежелгі тарихын түгел қамтимыз деп шашылмай, солардың бір бұтағы (бәлкім, діңі!) Еуразия кеңістігінің байырғы тұрғындары, бүгінгі таңда әлемге «түрік тектес халықтар» деген атаумен белгілі болып отырған халықтардың ғана көне тарихына қатысты өзіміздің кейбір ойларымызды ғана ортаға салғанды жөн көрдік. Бұл ретте бұдан бұрын Еуразия кеңістігінің шығыс жақ бөлегін мекендеген түрік тектес ежелгі халықтар жөнінде шама-шарқымызша сөз еткен едік. (Қараңыз: Ұлы Қағанат. – Астана, 2008). Ал бүгінгі сөз – осы географиялық кеңістіктің батыс және орта бөлегін мекендеген ежелгі түрік халықтары жөнінде болмақ.

	Бастау тарихы жазылмаған халық

	Ежелгі замандарда Еуразия кеңістігін ендей еншіліп, апайтөс алып даланы тұтастай бауырына басқан, кейінгі кезде еуропалық ғалымдардың ат қойып, айдар тағуымен «көшкіншілер» («номад», «кочевник») деген атауға ие болған халықтардың іргелі бір бөлігінің бүгінгі түрік тектес халықтардың арғы атабабалары болғаны зерде мойындар шындықтай көрінгенімен, бұл күнде тарихи санасы басқаша түсінікте қалыптасқан қалың жұртшылықтың оны солай қабылдай қоюы екіталай. Оның бұлай болуының толып жатқан себептері бар. Қазіргі таңда ол себептердің біразы тарихтан хабардар жұртшылыққа белгілі де.

	Дегенмен, солардың ең бастысы, біздің пайымдауымызша, адамзат баласының бастан кешкен оқиғаларын ежелгі заманның жазба деректеріне сүйене отырып, бір жүйеге келтіріп, әлем халықтарының көне тарихын алғаш қағазға түсірушілердің (еуропалықтардың – Қ.С.) әу баста бір тектен жаратылған адамзат баласын «тарихи халықтар» және «тарихи емес халықтар» деп екіге бөліп тастап, біреуін мәдениетті, өркениетті, ал екіншісін «жабайы», «тағы» деп тануынан басталған тәрізді. Басқалары – осыдан тамыр тартып, бірінен-бірі туындап, іштей сабақтасып жатқан себеп-салдарлар.

	Жаратылыс тегі бір адамзат баласын осылай «тарихи» және «тарихи емес» деп екіге бөліп, жіктеу арқылы қалыптасқан әуелгі таным-түсінік, кейін сол атаулар «отырықшылар» және «көшкіншілер» деген терминдермен алмастырылғанда да ешқандай мағыналық өзгеріске ұшыраған жоқ. Соның салдарынан «көшкіншілер» деп танылған ежелгі халықтардың қай-қайсысының да байырғы бастау тарихы зерттеу нысанына айналмай, назардан мүлде тыс қалғандықтан, олар туралы бұрынғы қалыптасқан «жабайы», «тағы» деген біржақты көзқарас та еш өзгеріссіз, сол қаймағы бұзылмаған баяғы күйінде қала берді.

	Осы сыңаржақ көзқарастың негізінде әлем халықтарының бүгінгі ортақ тарихы («Всемирная история» – Қ.С.) жазылды. Тарихшы ғалымдар мұнда тек жазу-сызуы ерте дамыған ежелгі отырықшы елдер өкілдерінің өздері жөнінде жазып қалдырған түрлі көне деректерді жан-жақты зерттеп, солардың берген мәліметтері арқылы ғана тарихи тұжырымдар жасау мен шектелді. Көшкінші халықтардың да өзіне тән тарихы барлығы және оның төл болмысын сол көшкіншілердің өздерінің таным-түсінігі, қалыптасқан әдетғұрпы, өмір сүру салты тұрғысынан зерделеп, танып-білудің қажеттілігі мүлде ескерілмеді. Көшкіншілер бастан өткерген тарихи процестерді түсіндіруг е формациялық тұрғыдан келудің қателікке ұрындыратыны ғылыми тұрғыда пайымдалмады. Формациялық көзқарастың тек еуропалық тәжірибеге негізделгені, көшпелі қоғам болмысының одан тысқары екені назарға алынбады. Сөйтіп, бар тұжырым еуропалық таным-түсінік тұрғысынан ғана кесіппішіл ді, қалыптастырылды.

	Соның салдарынан бүгінгі ұрпақ ежелгі көшкінші халықтардың бастау тарихынан нақты бірдеме білу мүмкіндігінен біржола айырылып қалды. Қазіргі таңда ежелгі көшкінші халықтардың байырғы көне тарихы туралы басқаларды былай қойып, тіпті тарихшы ғалымдардың өздерінің егжейтегжейлі ештеме білмейтіні де сондықтан. Олардың бар білетіндері – әлгі жазу-сызуы ерте дамыған көне замандағы елдердің өкілдері қалдырған жазба деректерде кездесетін көшкінші тайпалардың халықтық атаулары ғана. Және соған сай сол көне замандарда отырықшы елдерге сырттан келіп, шабуыл жасаған сондай бір «жабайы» («варвар») тайпалардың (халықтардың) болғандығы ғана.

	Ал олар кімдер еді? Қайдан шығып, қайда барған? Онда не істеп, не тындырған? Қолда бар қазіргі тарихтан бұл сұрақтарға көңіл тояттар жауап берерлік бірде-бір нақты дерек табылмайды. Ең болмаса, көшкіншілердің ежелгі іргелі бір тайпасының шыққан тегі, адамдарының қай тілде сөйлегені де талданып, дараланып анықталмаған. Ең өкініштісі, солай істейік деген талап та, ниет те байқалмайды. Осы себепті әлгі «жабайылар» деп танылған тайпалардың сол кездің отырықшы халықтарына тектік жағынан қандай жақындығы барын да әлі күнге білмей келеміз. Бәрінің тегі бір, бар айырмашылық тек өмір сүру салтының өзгешелігінде ғана ма, жоқ, әлде «көшкіншілер» деп аталғандар отырықшылардан жаратылыс тегі мүлде бөлек, өзге халықтар ма? Бірі неге мәдениетті, бірі неге жабайы? Бұл сауалдарға да жауап жоқ: бәрі күңгірт, бәрі шешусіз жұмбақ күйінде.

	Міне, осындай жағдайда, бүгінгі таңда, жалпы ежелгі көшкінші халықтардың бастау тарихы туралы тарихи тұрғыдан түбегейлі нақты бірдеме айту қандай қиын болса, сол көшкіншілердің іргелі бір бұтағы түрік тектес халықтардың ежелгі тарихы жөнінде сөз қозғау одан да қиын. Өйткені, бастау тарихы жазылмаған, зерттелмеген халықтардың тек кейінгі тірлігі болмаса, ежелгі замандардағы өмірінен жалпы жұрт мүлде бейхабар. Соның салдарынан, басқаны айтпағанда, осы түріктердің ежелгі көне халық екенінің өзі әлі күнге ғылымда басы ашылмаған даулы мәселе болып қалып отыр. Мысалы, әлем тарихшылары, оның ішінде кешегі совет тарихшылары, түрік халықтарын х.э. кейінгі VI ғасырда, Алтайда пайда болған «жас халық» деп танып, осы тұжырымдарын ғылымға енгізгені – осы айтылғанның бір айғағы. Мұндағы «жас халық» деген атаудың мән-мағынасының баяғы «тарихи емес халық» деген ұғыммен сабақтаса жалғасып, содан тамыр тартып жатқанын да аңғару – осы халықтардың байырғы тарихына қатысты зерттеулерді салыстыра оқыған жанға онша қиындық туғызбайды.

	Ғалымдардың түрік халықтары жөнінде мұндай тұжырым жасауына шығыстағы Орхон-Енесай (Енесей) өзендерінің бойынан табылған көне ескерткіштердегі тасқа қашап жазылған руна жазулардың берген деректері негіз болғаны даусыз. Және бұл тас жазудың оқылу кілтін дат ғалымы В. Томсеннің ХІХ ғасырдың аяғында тапқанға дейін оларда не жазылғаны да, сондай-ақ оларды кімдердің жазғаны да белгісіз болып келгені бұл күнде тарихтан хабары бар жандардың баршасына бірдей аян. Сол секілді қытайдың байырғы «Вій» («Вей»), «Жыу», «Сүй», «Таң» секілді әулеттік шежірелері мен тағы басқа тарихи шығармаларында жазылған, бұған дейін кім екені белгісіз болып келген, қытайша «Тужиө» («Тугю», «Тукюе» деп те оқылып келген – Қ.С.) деп аталған халықтың да басқа емес, Түріктер екеніне де дүниежүзі жұртшылығы осы тас кітаптар берген нақты тарихи деректерді салыстыру арқылы көз жеткізген болатын.

	Міне, осыдан кейін ғана барып, «түрік» деген халық ғалымдардың зерттеу нысанына айналып, олар туралы нақты әңгіме қозғала бастаған. Оған дейін тарихшылар тарапынан жазылған: «ежелгі көне замандарда да түрік тектес не түрік тілдес халықтар болған» деген ұғымды білдіретін зерттеулерді кездестіре алмайтындығымыздың да сыры осында болса керек. Тек әлгі тас жазулардың дерегі нәтижесінде ғана өркениетке ерте қол жеткізген әлемнің ежелгі өзге халықтары секілді ортағасырлық түріктердің де сол көне замандарда-ақ өздеріне тән алфавиттік төл жазуға ие болғандығы анықталып, ғылыми тұрғыдан мойындалғаны да шындық.

	Мұндай мойындауға байырғы түріктер жазып қалдырған осы тас кітаптарда баяндалатын тарихи оқиғалардың қытай жылнамаларында жазылған оқиғалармен бірдейлігі де көңілде еш күдік қалдырмай, сол кезеңдердегі түріктер тарихының шынайы болмысын тануға өз тарапынан қосымша мүмкіндіктер туғызған еді. Осылардың нәтижесінде бұған дейін «жабайы», «тағы» делініп келген көшкіншілердің бір бөлігі – түріктер ежелгі өркениетті халықтардың біріне айналып шыға келген. Сөйтіп дүниежүзі халықтарының тарихына «Түрік әлемі» атты жаңа тарау қосылған.

	Тек бір өкінішті жері – осындай өзіндік алфавиттік төл жазуы арқылы адамзат өркениетіне елеулі үлес қосқан; заманында далалық империя деңгейіне көтерілген айтулы іргелі ірі мемлекет құрып, Алтайдан Қара теңізге дейінгі аралықты мекендеген тайпалар мен халықтарға үш ғасыр бойы өз билігін жүргізген осы түріктердің тарихы да, сол баяғы ескі әдет бойынша, жаңағы жазба деректерде көрсетілген уақыттан ғана басталып кете барды. Соның салдарынан, жоғарыда айтылғандай, «түріктер х.э. кейінгі VI ғасырда, Алтайда пайда болған халық» деген ортақ тұжырым өмірге келіп, ғылымға енді. Осыған байланысты Орхон-Енесай ескерткішіндегі жазулардың авторлары – ортағасырлық түріктер кейін «бүкіл түріктектес халықтардың атасы» болып шыға келді. Бұл да, сөз жоқ, сол баяғы көшкінші халықтар жөнінде қалыптасқан сыңаржақ көзқарастың «жемісі» еді. Әйтпесе, ортағасырлық түріктердің ғайыптан пайда болмағаны, қытай жазбаларына іліккенге дейін де олардың атабабаларының болғаны және олардың осы өңірлерде өмір сүріп, түрлі тарихиәлеуметтік оқиғаларды бастан кешіргені, ірілі-уақты мемлекеттер (хандықтар, қағанаттар, ұлыстар) құрып, өздерінше бірде бірігіп, бірде ыдырап, ғұмыр кешкені – дәлелдеуді керек етпейтін шындық екені кім-кімге де түсінікті болса керек еді.

	Айтылар ойдың түсінікті болуы үшін осы арада басын аша кетер бір мәселе – қазіргі тарих ғылымында бір түрік халықтарының ғана емес, жалпы көш кінші халықтардың қай-қайсысының болсын бастау тарихын, жаңағыдай, олардың отырықшы елдердің біреуінің жазба деректеріне іліккен, соларға мәлім болған мерзімінен ғана бастайтындығы. Мысалы, көшкінші бір халық көрші отырықшы елдердің бірінің кейінгі заманға жеткен жазба дерегіне қай жылы іліксе, сол жыл әлгі халықтың пайда болған жылы деп есептелінеді. Түрік халықтарының пайда болуы жөніндегі, жоғарыда айтылған, ғылыми тұжырымдама да осындай танымға негізделген. Сол себепті қытайдың Вій (Вей) империясының түріктерді біліп, алғаш елші жіберіп, солармен байланысқа шыққан жылы, дәлірек айтқанда, қытайлықтардың көне жазбаларында көрсетілген 545 жыл түрік халқының пайда болған нақты уақыты ретінде ғылымда күні бүгінге дейін қолданылып келеді. Оны айтасыз, тіпті, түрік халықтарының тарихын Түрік Қағандығы жарияланған 552 жылдан бастайтындар да бар.

	Бірақ бұл – қай тұрғыдан алғанда да, шындыққа жанаспайтын, ешқандай қисынға келмейтін қиянат тірлік. Өйткені ешбір халық қалыптасқан халық күйінде көктен түсе қалмайды, не жерден қаулап өніп шықпайды. Және халық деген бір жылда салынатын құрылыс та, бір маусымдық кезеңде өсіп-өніп, қаптап кететін шегіртке де, болмаса нақты бір жылдың бір күнінде өмірге келетін жеке адам да емес. Халық деген ұзақ жылдар бойы рутайпалардың өзара бірігіп, дамып, жетіліп қалыптасуы арқылы пайда болатын адамдардың ұлы бірлестігі екені белгілі. Сондықтан түрік халықтарының пайда болуы жөніндегі ресми тарихта көрсетілген «545 жыл» деген нақты деректі білдірмейді. Мемлекеттің пайда болуы мен халықтың пайда болуының аражігін ажыратпау шындыққа қиянат. Сондықтан мұны – бар-жоғы, көшкінші халықтардың көне тарихының әу бастан зерттеу аясынан тысқары қалдырылғандықтан, енді олар туралы бірдеме айту керек болғанда, тілге тиек етер ештеме таппаған ғылыми дәрменсіздіктен туған шарттылық деп қана қабылдаған ләзім. Тек өкініштісі – ғылымдағы осындай шарттылықпен алын ған жылдардың кейін уақыт өте келе үнемі нақтылыққа айналып кете баратыны, сол арқылы тарихи сананың қалыптасатыны. Қазіргі таңда жекелеген зерттеу еңбектерді былай қойып, академиялық шығармалардың өзінде түрік халықтарының тек тарихы ғана емес, олардың этникалық шыққан түп-тегінің де сол әлгі қытай жазбаларында көрсетілген нақты бір жылдан басталатыны осының айқын көрінісі. Бұған қазіргі тарих ғылымында аталмыш ортағасырлық түріктердің бүкіл түрік тектес халықтарының «түп атасы» деп танылып жүргені де толық айғақ бола алады.

	Еуроцентризмнің өктемдігімен, ешқандай қарсылыққа ұшырамай, ғылымға енген көшкіншілер жөніндегі осындай қате тұжырымдардың кезінде ақиқаты анықталған тарихи шындық ретінде қабылданылуы – кейінгі зерттеушілердің жолын кесіп, оларды көне замандардан жеткен байырғының бар деректерін деректану заңдылығына сай әркімнің өзінше пайымдап, өзінше салыстыра зерттеу мүмкіндігінен айырды. Сол себепті түрік халықтарының ежелгі бастау тарихы кезінде мүлде зерттелінбей қалған. Қазір де солай!..

	Ал бұл өз тарапынан кейінгі зерттеушілердің түрік халықтарының бастау тарихына қатысты ізденіс жолдарының ортағасырлық деректермен тұйықталып, осы бағыттағы өздерінен бұрынғылар салған ескі сүрлеудің шиырынан шыға алмай, тек көне қытай жазбаларының мәліметімен ғана шектелуіне әкеп соқты. Осыған байланысты қазіргі зерттеу еңбектерде түрік халықтарының тарихы әлі күнге Азия құрылығының шығысында болған оқиғалардан ғана басталып, олардың шыққан тегі де, тілінің таралу кеңістігі де тек Алтай өңіріне телініп келеді. Соған орай белгілі қазақ ғалымы Ақселеу Сейдімбек айтқандай, көшкіншілердің біртектес археологиялық айғақтары Алтай мен Азау теңіздері аралығынан табылғанына қарамастан, олардың киіз үйде тұрып, жылқы етін жеп, қымызын ішетінін Геродот секілді көзкөргендердің жазып кеткеніне қарамастан, сол көне замандардан жеткен ономастикалық атаулар мен топонимдерде түрік тілінің мәнмзмұны бел алып жатқанына қарамастан, скифтердің даналық өнерінің («звериный стиль») нақыштары күні бүгінге дейін қазақтың қолөнерінде мол кездесетініне қарамастан, ең соңында текті скифтердің (царьские скифы) атажұрты, ата қорымы, қорғандары байырғы түріктердің жерінде самсап тұрғанына қарамастан, Ұлы Даланың орта және батыс бөлегін мекендеген ежелгі көшкінші халықтардың бәрі бірыңғай иран тілінде, тіпті, үндіеуропа тілінде сөйлеген еуропалық халықтар болып есептелінеді. Сондағы тұжырымға негіз болып ұсынылатын бар айғақ – ежелгі заман қорғандарынан табылған адам қаңқалары бас сүйектерінің антропологиялық кескіндерінің еуропоидтарға ұқсайтынындығы ғана. Бұл ретте, неге екені белгісіз, сол ежелгі замандарда Ұлы Даланың батыс бөлегін мекендеген, кейін шығысқа қоныс аударған, тарихқа белгілі халықтардың кейінгі ұрпақтарының: далалықтардың (қыпшақтардың – Қ.С.) да, ғұздардың да еуропоидтық кескіндегі түрік тектес халықтар болғанын археологиялық қазба материалдар мен тарихи жазба деректер арқылы толық дәлелдеп отырған кейінгі ғалымдар тұжырымы есепке алынбайды. Ең өкініштісі – қазіргі жетілген генетика ғылымы ДНК зерттеулерінің нәтижесінде Адам-ата мен Хауа-ана ұрпақтарының қайсысының қай текке жататынын арада қанша уақыт өткеніне, мысалы, америкалық үндістердің Азия құрлығынан Америка құрлығына өткеніне 3040 мың жыл болғанына қарамай, олардың шыққан түпкі тегін дәл анықтап, ғылыми ортаны мойындатып отырған бүгінгі таңда, бар-жоғы христиан эрасынан бесалты ғасыр ғана бұрын өмір сүрген, бүгінгі Қазақстан жерінен табылған скиф-сақ қорғандарына жерленген қаңқа иелерінің тегін ДНК арқылы анықтауға мән берілмей келе жатқандығы болып отыр. Скиф-сақ халықтарының қай текке жататыны генетикалық тұрғыдан ДНК зерттеулері арқылы әлі күнге анықталған жоқ. Тіпті, сақ адамының саудыраған сүйегін былай қойғанда, Алтайдағы «Патшалар жазығы» деп аталатын жерден (Берелден) олардың адамының да, атының да бұзылмай, жиырма бес ғасыр бойы сол күйі сақталған денелерінің табылып жатқанына қарамастан!

	Әрине, мұның бәрі осы күнге дейін ғылымда тізгін бермей, өз ықпалын жүргізіп келе жатқан сол баяғы дәйексіз сыңаржақ көзқарастың зиянды салдарының көрінісі екені даусыз. Скиф-сақтардың генетикалық тегі анықт алса, бүгінгі өздерін еуропалықпыз деп кеуде керіп жүрген халықтардың біразы өздерінің қайдан шыққаннын танып, тарихтарын қайта жазуға мәжбүр болар ма еді, қайтер еді?! Бірақ қазіргі таңда, қалай дегенде де, байырғы түрік халықтарының бастау тарихы жөніндегі танымтүсінігіміздің жалпы деңгейі жоғарыда айтылғандай екені рас. Оны ешкім жоққа шығара алмаса керек.

	Осы орайда оқырман көкейінде: «Егер, ресми тарихта көрсетілгеніндей, түрік халықтарының «жас халық» емес екендігі рас болса, онда оны қалай дәлелдеуге болады? Олардың есте жоқ ескі заманның көне қойнауынан шыққан әлемнің ежелгі халықтарының бірі екеніне қандай айғақ бар? Олардың жазылмаған бастау тарихын қайдан алып, қалай танимыз? Айтқанымызға жұртты сендіріп, оны ғылыми тұрғыдан негіздер тарихи деректі қайдан табамыз?» – деген сауалдардың туындауы заңды құбылыс. Оның үстіне қазіргі тарихшылардың «ежелгі көшкінші халықтардың қай-қайсысының да пайда болған мерзіміне қатысты нақты бір жылды атап көрсететіндерін шындыққа жанаспайды» дегенімен, жалпы тарих тегерішінің айналымында тарихи-әлеуметтік жағдайларға байланысты белгілі бір этникалық топтардың өзара бірігіп, жаңа халық құрап жататыны өмірде бар құбылыс екені аян ғой. Мұндай құбылысты түрік халықтарының да бастарынан кешкені хақ. Түптеп келгенде, қазіргі таңда өмір сүріп жатқан әлемнің қай халқы да өз кезегінде осындай жолмен қалыптаспады ма!? Ендеше қазіргі тарих ғылымының түріктерді «орта ғасырда пайда болған жас халық» деген тұжырымын терістеудің не жөні бар» деуі де мүмкін.

	Расында да, қабылданған тұжырымды теріске шығарып, қалыптасқан санаға қайыра салмақ салып, түрік халықтарын соншалықты көнелендірудің қандай қажеттілігі бар? Одан не өзгермек? Түріктер тарихын, қазіргі тарих ғылымы қабылдағанындай, сол орта ғасырдан бастаудың өзі де жетіп жатқан жоқ па?

	Мұның бәрі – әділдігіне жүгінсек, тарихи таным-түсініктің дұрыс қалыптасуына тікелей қатысы бар, айналып өтіп кетуге болмайтын, әр көкіректе туындап, тиісті жауабын тілейтін, ерекше мәні бар сұрақтар. Қазіргі таңда түрік халықтарының тарихына қатысты ізденістердің бағыт-бағдарының айқындалуы да, болмаса шығар жол таппай тұйықталуы да осы сұрақтардың жауаптарының сапасына тікелей байланысты болмақ. Сол себепті, бұған қатысты, осы тақырыпқа қызығушы адам ретінде, өз тарапымыздан, ең алдымен, бұл арада мәселенің белгілі бір халықты ежелгі немесе жас халық етіп көрсетуде емес екендігінің басын ашып айтқымыз келеді. Бұл арада мәселе, керісінше, ежелгі халықты – ежелгі халық, жас халықты – жас халық күйінде, ешқандай бұрмалаусыз, өз болмыс-бітімімен көрсетуде, басқаша айтқанда ежелден бар халықты белгілі бір мақсатпен қолдан жаңадан қалыптасқан жас халық етуге, сол секілді кейін қалыптасқан жас халықты әдейі қартайтуға болмайтындығында, бұлай істеудің тарихқа да, шындыққа да қиянат болатындығында! Мұны тікелей әңгіме арқауы еткелі отырған түрік халықтарының тарихына байланысты айтсақ, мәселе – тарихшылардың теріс түсінікпен ежелден бар түрік халықтарын жаңадан пайда болған жас халық етіп көрсетулерінің тек түріктердің ғана емес, жалпы бүкіл адамзат баласының ортақ тарихының дұрыс жазылуына кері әсерін тигізгенінде және сол кері ықпалдың әлі күнге жалғасып келе жатқандығында. Осының салдарынан қаншама қате тұжырымдар өмірге келіп, сол арқылы тарихи шындыққа қаншама қиянат жасалғандығында!

	Ендігі мақсат осы қателіктердің орын алу себептерін ашып көрсетіп, соның зиянды салдарын бүгінгі жетілген ғылымның оң нәтижелеріне сүйене отырып жою болса керек-ті. Бұлай істеуге қазіргі таңда мол мүмкіндіктер бар екенін, басқаны айтпағанның өзінде, осы бағытта ізденіп жүрген жекелеген зерттеушілердің кейінгі кездегі зерттеу еңбектерінен де айқын көруге болады. Шындық іздеген тарих жанашырларының бұл зерттеулерінен түрік халықтарының бастау тарихының, қазіргі ресми тарихта көрсетілгендей, шығыстағы Алтайдан басталмайтынын, керісінше оңтүстік батыстағы сонау Африка мен Жерорта теңізінің жағалауларынан басталып, тармақтала тарқатылған тектік желінің арқауы үзілмей, әйгілі Ұлы Даланың орта және батыс бөлегімен сабақтаса жалғасып, бүгінгі бүкіл Шығыс Еуропа халықтарының түптегімен тамырласып кететінін аңғару онша қиындық туғызбайды. Сондай-ақ Шығыстағы халықтардың да тарихқа белгілі бүгінгі мекендеріне көктен түспегенін, олардың да арғы ата-бабаларының осы құнарлы тамырлардан өріс тартып, бой көтерген кейінгі өскіндер екеніне де көз жеткізе бастаймыз.

	Шынтуайтқа келгенде, бұл бүгін ғана белгілі болып отырған жай емес. Халықтануға қатысы бар ғылым салаларының кейбір маман ғалымдары бұдан бұрында осындай ойлардың ұштығын шығарып, өз тұжырымдарын дәлелдер мифологиялық, археологиялық, лингвистикалық, этнографиялық, антропологиялық, тарихтық айғақтарды әрқайсысы өз мамандықтарына қарай әр кез-әр кез алға тартып келгені белгілі. Бірақ ғылымға еркін араласып кеткен саясат олардың бұл ойларының ғылыми айналымға енуіне мүмкіндік бермеген. Соның салдарынан олардың айтқандары айтылған, жазғандары жазылған жерінде ескерусіз қалған-ды. Оған тек ХХ ғасырдың аяғында, генетика ғылымының соңғы жетістігі – ДНК (дезоксирибонуклейн қышқылы) тәсілінің көмегімен білікті мамандар молекулада жазылған адам баласының мұрагерлік ақпарат қазынасына еніп, жаратылыстың тылсым құпиясын ашуға мүмкіндік алу арқылы адамның биологиялық түр ретіндегі көптеген ерекшеліктерін анықтағаннан кейін ғана көңіл бөліне бастады.

	Генетика ғылымы, ең алдымен, ұзаққа созылған моногенизм мен полигенизм жөніндегі ғалымдар арасындағы таласты дауға нүкте қойып, адамзат баласының бір тектен жаратылғанын дәлелдеп, моногенизм теориясына үстемдік әперді. Бүгінгі жер басып жүрген бүкіл адамзат баласының ең арғы түпкі тегі бір жерде – Африканың күнгей шығысында пайда болып, сол арадан өсіп-өніп, әлемнің әр тарабына тарағаны анықталды. Бұл тұжырымды, қалай болғанда да, әзірге ешкім теріске шығарған жоқ. Осыған орай әу баста үйірлестік негізде топ құрып, терімшілікті кәсіп еткен арғы ата-бабаларымыз дың содан кейінгі сан мыңжылдықтар арқылы өрнектелетін ұзақ ғұмырының саналы адами бастауы да Жерорта теңізінің жағалауына табан тіреп, өркен жайған кезінен басталатынға ұқсайды. Осы арада алғаш рет тіл байлығын игеріп, аталық-әулеттік негізде қалыптасқан рулық-тайпалық жүйенің тұсауын кескен тәрізді. Ру, тайпа бірлестіктерінің пайда болуы осыдан кейінгі үрдіс көрінеді. Ал олар уақыт өте келе іштей бөлініп, кейін қалыптасқан бектіктерге, хандықтарғ а, қағандықтарға, ұлыстарға (кінәздіктерге, кәрөлдіктерге, патшалықтарға, империяларға) негіз болған. Бұған жеткенше де олардың қилы-қилы оқиғаларды бастан кешіп, талай мыңжылдықтардың асуынан өткені тағы белгілі.

	Бір тектен жаралып, бір өңірден өркен жайған адамзат баласының бұлайша түрлі иеліктерге бөлінуі, соның нәтижесінде бір-бірінен оқшауланып, жеке-жеке өмір сүрулері – оларды бірте-бірте әуелгі тектік тұтастығынан ажыратып, бөлініп барып, бауыр басқан жерлерінің табиғатына, ауа райына, соған бейімделген күнкөріс кәсібіне қарай өзіндік өмір сүру салтын қалыптастырған түрлі халықтардың пайда болуын қамтамасыз еткен. Бұл өз тарапынан олардың түп бастаудағы тіл ортақтастығына да елеулі ықпалын тигізіп, әр халықтың түрлі өзгерістерге ұшырау арқылы қалыптасқан өзіндік тілін өмірге әкелген. Қазіргі таңдағы жер бетінде өмір сүріп жатқан сан алуан халықтар мен олардың тілдері – табиғи-тарихи жағдайларға қарай пайда болған сол өзгерістердің бүгінгі жемісі. Таралу үрдісі бір бағытта, бір қалыпта өтпеген. Мыңжылдықтар бойына сан қайталанған бірігулер мен ыдыраулар, басқыншылық соғыстар мен әйгілі қоныс аударулар тудырған сапырылыстар бұған өзіндік өзгерістер енгізіп отырған. Бүгінгі түрік тектес деп танылған халықтар да осындай өзгерістерге толы соқтықпалы соқпағы көп ұзақ жолды бастан өткерген. Біздің міндет – түрік халықтары жүріп өткен осы ұзақ жолдың тарихын мүмкіндігінше өз болмысында танып-білуге ұмтылу.

	Атау – халықтың төлқұжаты

	Жарық дүниеге келіп, өмір сүріп жатқан әр адамның өзіне тән, еншілеген жеке есімі болатыны сияқты кез келген халықтың да өзіне тән, өзіндік халықтық атауы бар. Жеке адамды сол өзіне тән есімі арқылы қалай өзгелермен шатыстырмай, тани алсақ, белгілі бір кезеңде пайда болып, уақыт аясында қалыптасқан халықты да өзіне тән халықтық атауы арқылы өзге халықтардан ажыратып, нақты танып-біле аламыз. Бірақ, солай дей тұрғанмен, жеке адам есімдері мен халықтық атаулардың кейде түрлі тарихи әлеуметтік жағдайларға байланысты түп мағынасынан ауытқып, кейде жекелік, кейде жалпыламалық мәнді иеленіп, берер ұғымының нақтылығына нұқсан келтіретін кездері де болады. Мұндай жағдайлар көшкінші халықтарда сиректе болса кездесетін кісі есімінің халықтық атауға немесе халықтық атаудың кісі есіміне айналып кететініне және халықтардың өзара бірігулері мен іштей ыдырауларының нәтижесіне қарай болып жатады. Мұндайда жаңылыс баспас үшін сол халықтық атауға ие халықтың уақыт өзгерістеріне қарай тұтас тарихындағы бастан кешкендерін жан-жақты зерттеп, зерделей білу қажет. Бұл бағыттағы ізденістің алғашқы қадамы, ең алдымен, халықтық атаудың (этнонимнің) атаулық мәнін, сөздік тегін (этимологиясын) анықтаудан басталары белгілі. Өйткені не нәрсенің болсын, атын танып, біліп алмай тұрып, оның затын өз мәнінде ұғыну қиын. Сондықтан біз де түрік халықтары жөніндегі әңгімеміздің әлқиссасын олардың ортақ халықтық атауы «түріктің» атаулық және сөздік мәнін зерделеуден бастауды құп көрдік.

	Генетик ғалымдардың ДНК зерттеулерінің қорытындыларына сүйеніп анық тағанындай, адамзат баласының Жер-ананың киелі бір нүктесінде бір тектен жаралғаны рас болса, онда олардың жаратыла салып, әрқайсысының әр тілде сөйлеп кетпегені де, тілдік мешеуліктен шығу жолындағы ұзақ уақытқа созылған ізденіс, талпынысының нәтижесінде өздері өмірге әкелген сөздерді ортақ пайдаланғаны, яғни бір тілде сөйлегені де зерде мойындар шындық. Олай болса, кейін әр өрісте жетіліп, қалыптасқан, бұл күнде өзара туыстық ор тақтастығына қарай топтастырылып, бірнеше тілдік жүйеге бөлінген әлем халықтарының тілдерінің бастау негізі де осы түпкі бір тіл екеніне де күдік бол маса керек. Сондай-ақ адамдардың алғашқы қауымдық ұйысуларына да осы түпкі тіл ұйытқылық қызмет атқарды дей аламыз. Өйткені шартты түрде болса да, Адам-ата мен Хауа-анадан басталған адамзат баласының ұзақ ғұмыр жолының бастауында тұрған, тіршілік үшін күрес түйсігі (инстинктісі) біріктірген жан иелерінің топ-топ болып күн кешкен сонау терімшілік дәуірінде-ақ мылқаулық мешеулігінен шығып, тілді қатынас құралына айналдыра бастағанда бар сөзді бір күнде ойлап таппағаны, болмаса басқа бір планетаға өкіл жіберіп үйренбегені анық. Сондықтан әу баста сөздік қоры нөлдік деңгейдегі алғашқы адамдардың күнкөріс тіршілігі барысында жер түгінің сыбдырына, желдің уіліне, судың сылдырына, аңқұстың дыбысына, найзағайдың гүріліне... қысқасы тіршілік атаулының тірлік тынысына құлақ түре жүріп, соны еліктей қайталау арқылы дыбыстан сөз құрап, оған тиісті мағына беріп, өздеріне тән ортақ түпкі тілдің тұсауын кескен деп пайымдай аламыз. Бұлай пайымдау ғылымға да қайшы келмейтін сияқты. Өйткені глоттогенез (тілдің пайда болуы туралы ғылым) проблемаларын зерттеуші ғалымдардың «Шығыс Африка жерінде өсіп-өніп, күншығысқа қарай өріс ұзартқан Есті Адамдар әу баста ортақ бір тілде ұғынысқан» деген болжамдарында да, ғылыми сөздікте берілген: «Африка жерінде әр түрлі қауымдардың бір-біріне сіңісіп араласуынан арғы түпкі тілдің негізі қаланды, кейінгі дәуірлерде тарам-тарам салағ а бөлінетін макросемьялық топтардың ішкі диалектілері жіктеле бастады, (Лингвистический энциклопедический словарь. – М., 1990. – Стр.108-109) деген тұжырымында да осы оймен ортақ үндестік бар. Сондай-ақ тілдік түпкі тектің ортақтығын іздеу барысында тілші ғалымдардың үнді-еуропа, орал-алтай, афразия, дарвид және кавказ тілдерінің туыстығы жөніндегі ортақ теорияны өмірге әкелгені де белгілі.

	Ғылымда тілдердің макросемьясының бастау қайнары болған түп тілге «ностра тілі» деген ат берілген. Оны алғаш ғылыми айналымға енгізген адам – даниялық зерттеуші Хольгер Педерсон деген ғалым көрінеді (Ностра – латынша: noster, nostra – «біздікі» деген мағынаны білдіреді.) Ол Еуразия мен Солтүстік Африканы мекендеген халықтар сөйлейтін үндіеуропалық, афразиялық және оралалтайлық тіл топтары әу баста ортақ бір тілден өрбіген деген ностра болжамын ХХ ғасырдың басында айтса, арада жарты ғасыр уақыт өткенде орыс зерттеушісі В. М. Иллич-Свитыч осы ностра тілінің ғылыми негізділігін жан-жақты дәлелдеп берумен бірге алтайлық ата тілдің түрлі бұтақтарға тарамдалуы үндіеуропалық ата тілден әлдеқайда бұрын болғанын да алғаш алға тартты (Иллич-Свитыч В.М. Опыт сравнения ностатических языков (семитохамитский, картвельский, индоевропейский, уральский, дарвидиский, алтайский). Введение Сравнительный словарь. – М., 1971. – Стр. 69).

	Бұл арада жалпы тілді тудырушы адамдардың өздері болғандықтан, олардың өз ғұмырында түрлі тарихи-әлеуметтік жағдайларға қарай әр тарапқа өріс тартып, барған жерлерінде дербес жеке мемлекеттерге айналып, өзіне тән ерекшелігі бар тіл қалыптастырып, кейін бір-бірімен қатынасқа түсуі арқылы сол тілдердің өзара ауыс-түйісіне жол ашып, соның есебінен әрқайсысы өздерінің тілдік қорын байытқан заңдылықтары да есте болғаны жөн. Бұл өз тарапынан, жоғарыда айтқанымыздай, тілдік қорымыздың түп негізін қалаудағы адам қызметіне табиғаттың игі ықпалы болғанын түйсінуімізбен бірге тілдің дамып, жетілу тарихын дұрыс танып, түсінуімізге де көмектеспек. Сонда әңгімеге арқау еткелі отырған түрік тілінің қайнар бастауының да табиғаттан тамыр тартып, өркен жайғанын пайымдау да, жаңағы Иллич-Свитычтың «алтайлық ата тіл үнді-еуропалық ата тілден әлдеқайда бұрын тармақталған» деуінің мәнін түсіну де онша қиындық туғызбайды.

	Біздің пайымдауымызша да, түрік тілінің қайнар бастауы – тұнық, одан өзге тілдердің қоспасы байқалмайды. Түрік тілдерінің сөздік қорындағы кейбір сөз түбірінің дыбысталу әуезінің табиғаттың төл үнімен үйлесіп жатуы да осыны дәлелдейді. Өйткені олар адамның қатысынсыз табиғаттың өзінде бар дыбыстар. Олардың сырт түрін өзгертіп, құбылуы – кейінгі уақыттың, тілдік даму дың ішкі заңдылықтары негізінде түлеп, жетілудің, есеюдің нәтижесі.

	Сайып келгенде, мұның бәрі, түрік тілінің адамзат баласының тіл байлығының бастауы болған ортақ түпкі бір баба тілден тамыр тартқанын, яғни оның ежелгі көне тілдердің бірі екенін түйсінуге мүмкіндік береді. Бірақ ол, түрік тілі – қазіргі бар тілдердің барлығының түп бастауы дегенді білдірмейді. Басқаша айтқанда, түрік тілінің де сол түпкі ортақ тамырдан нәр алып, өз алдына жеке бұтақ болып өсіп шығып, өркен жайған ежелгі көне тілдердің бірі екенін тұщынуға көмектеседі. Осыдан оның әу баста «түрік тілі» деген атаумен танылмағанын да, сол секілді осы тілде сөйлеген халықтардың да әуелден ортақ «түрік» деген атауды иеленбегенін де аңғаруға болады. Өйткені ол кезде осы тілді өмірге әкеліп, оны қатынас құралы ретінде тұтынушылардың өздері тілдік тұрғыдан да, халықтық тұрғыдан да алғанда ортақ бір атауды иеленетіндей бірлікте болмағаны хақ. Сондықтан тіл бастауына қатысты айтылған пайымдауларда қолданылданылған «түрік тілі» атауын шарттылық мағынада ғана қабылдаған жөн.

	Ежелгі халықтардың бастау тарихы жөніндегі зерттеулер нәтижелерін сана сүзгісінен өткізіп, байыптай зерделесек, осы шартты түрдегі «түрік тілін» қолданған ежелгі адамдар алғашқыда терімшілік тұсындағы үйірлестік топтасудан шығып, кейінгі рулық, тайпалық құрылымға ұйысқанда, әр ру, әр тайпа өзіндік атауға ие болып, сол атауларымен төңірегіне таныла бастаған секілді. Бірақ бұл кезде де бұлардың қолданысындағы тіл бәріне ортақ болғанымен, оның атауы біреуге еншіленіп, баршаға ортақ бір атаумен аталмаған, әр рудың, әр тайпаның өз тілі ретінде, солардың атымен аталып жүрген сыңайлы. Ол тек кейін әлгі рулар мен тайпалар географиялық-аумақтық орналасу ыңғайына қарай тарихи-әлеуметтік жағдайларға байланысты өзара бірігіп, үлкен ірі этносаяси бірлестіктер құрғанда, сол бірлестіктің атымен аталу арқылы барып ортақтық сипатқа ие болған. Қазіргі тарихта түрік тілінің негізгі тармақтары есебінде, мысалы, «қыпшақ тілі», «ғұз тілі» («оғыз тілі») деп аталудағы қыпшақ та, ғұз да осындай үлкен этносаяси бірлестіктердің аттары. Бұлар этникалық атаулар емес. Кейін осындай ірі бірлестіктерден өз кезегінде түрлі мемлекеттер пайда болып, түрлі халықтар қалыптасқанда бұрынғы бәріне ортақ бір тіл де тармақтанып, әрқайсысы әлгі халықтардың атымен аталып кете барған. Мысалы, жаңағы қыпшақ бірлестігінен тарамдалған кейінгі құмықтың, балқардың, қарашайдың, ноғайдың, башқұрттың, татардың, қарақалпақтың, қырғыздың, қазақтың және сол секілділердің атымен аталып, солардың тілі ретінде танылып кеткені тәрізді. Бірақ мұндай тармақтанулар әлгі жеке атауға ие болғандардың тілдік тұрғыдан да, халықтық тұрғыдан да, түп тамырының бір екенін жоққа шығармайды. Ғалымдардың өз зерттеулерінде осылардың түп бірлігін білдіру қажет болғанда бастаудағы ортақ атауымен жалаң атамай, оған «тектес», «тілдес» деген сөздерді тіркеп қолданатындары да содан. Мысалы, мұны нақты осы түрік атауына қарата айтсақ, бұл жекелік ұғымдағы «түрік тілі», «түрік халқы» дегеннің орнына жинақтаушы мәндегі «түрік тектес, түрік тілдес халықтар немесе тайпалар» деген тіркестерді қолданатынымыз сияқты.

	Тектес, тілдес халықтарды бір шаңырақ астына біріктіріп, бәрінің ортақ атауы ретінде танылған осы «түрік» атауының қай кезде пайда болғанын айғақтар нақты дереккөздер жоққа тән. Барында білімді зердені қанағаттандыратындай нақтылық жоқ. Оларды басқа дереккөздердің жанама мәліметтерімен тұздықтап отыру қажет. Жазба дереккөздері берер дерек бойынша: түрік – х.э. кейінгі VI ғасырда Алтайда пайда болған халықтың аты және соның тілінің атауы. Ал түп негізі Таураттан алынып, Алла тағаланың Адам ғалаиссаламды жаратқанынан бастап, бері қарай тарататын халықтың ауызша тарихының дерегі бойынша: ол – Нұх пайғамбардың бүкіл адамзат баласы ғұмырнамасының бастауында тұрған үш баласының бірі – Йафеттің сегіз ұлының үлкенінің есімі. Бұл дерек бойынша бүгінгі бар түрік тектес халықтардың бәрі Йафеттің осы Түрік деген баласынан тарап, өсіп-өнген ұрпақ делінеді.

	Екі деректе де бірін-бірі айғақтап, толықтырар ортақтық жоқ: бірі есте жоқ ескі заманға әрі тартса, бірі жаңа заманға қарай бері тартады. Қайсысы шындыққа келеді, тап басып тану қиын. Көмекке келер, бағыт берер зерттеу еңбектер тағы жоқ. Өйткені ғылымда «түрік» атауының сөздік төркінін (этимологиясын) анықтауға ғана мән беріліп, ал сол атауға ие халықтың тарихы, оның шығу тегі зерттеу аясынан мүлде тыс қалып келеді. Мұндай олқылықтың орын алуы да сол баяғы көшкінші халықтарға «жабайы», «тағы» деп қараған сыңаржақ көзқарастың зиянды салдары екені даусыз. Жазба деректерде ежелгі көшкінші халықтардың біразының аттары белгілі болғанымен, олардың бірдебірінің заты жөнінде түк мәлімет болмайтыны да содан. Өйткені олардың бастау тарихы кезінде зерттеліп, кімнің кім екені, қайдан шығып, қайда барғаны, онда не болғаны басы ашылып анықталмағандықтан, жазба дереккөздері арқылы тек аты ғана мәлім әлгі көшкінші халықтың қай-қайсысының да шығу тегі мен оның атауының тарихы кейінгі зерттеушілерді қызықтырмайды, тіпті қызыққанымен, оны ғылыми негізде танып, білуге ешқандай мүмкіндіктің жоғын біледі. Сол себепті оған уақыт шығындап, көңіл бөліп, зерттеп әуре болмайды, жазба дереккөзі арқылы мәлім болған ежелгі көшкінші халықтың кез келгенінің тарихын сол жазбада көрсетілген кезден ғана бастап, бері қарай жалғастырып тарта береді. Қытайдың Вій (Вэй) әулетті жылнамасы мен Орхон жазбаларында берілген деректер арқылы танылған түріктер жөніндегі «түріктер – х.э. кейінгі VI ғасырда Алтайда пайда болған жас халық» деген тұжырымның жасалуы да, сондай-ақ олардың шыққан тегі мен халықтық атауы тарихының ғалымдар тарапынан зерттеліп, қаузалмауы да сондықтан. Бұл туралы бұдан бұрынғы зерттеу еңбектерімізде арнайы сөз еткенбіз. Қызығушылық танытқан жан болса, содан оқып білуіне болады. Сол себепті бұл арада оған қайыра тоқталып, қайталап жатуды жөн көрмедік. (Қараңыз: Қ. Салғараұлы. Түріктер. – Астана, Ежелгі көшкінші халықтардың бастау тарихы мен оның халықтық атауларының кезінде жан-жақты зерттеліп, мән-мағынасының толық ашылмауы салдарынан, солардан тарап кейін өз алдарына жеке халық болып қалыптасқандардың шыққан тегін, халықтық атауларының төркінін анықтауда бұл күнде елеулі қателіктерге ұшырап, атауларды бірін-бірімен шатастыруға жол беріліп келеді. Мұны, мысалы, кейінгі зерттеушілердің тектес, тілдес халықтарды бір шаңырақ астына біріктіретін байырғы «түрік» атауы мен ғұз бірлестігінің құрамындағы басқа тайпаның «торк» атауын бір атау санап, олардың сөздік мағынасын да бір деп пайымдайтындарынан анық көруге болады. Зерттеушілердің бұл орайдағы дәлелдеулерінде азды-көпті айырмашылықтар болғанымен, ой түйіндері белгілі түрколог Н.А. Баскаковтың «Нет никаких сомнений в том, что этноним торки – русская адаптация названия племени төрк – түрк (тюрк)» деген пікіріне саяды.(Баскаков Н.А. Тюркская лексика в «Слове о полку Игореве». – М., 1985. – Стр. 59.)

	Бірақ, бұл – негізінен көшкінші халықтардың шығу тегінің бастау тарихын салалай тарқатып, сабақтастыра, салыстыра зерттемеуден, соны жан-жақты зерделемеуден туған қате пайымдау. Дұрысында: түрік – жоғарыда айтқанымыздай, ежелгі замандарда Ұлы Даланы мекендеген тектес, тілдес ру-тайпалардың басын біріктірген үлкен этносаяси бірлестіктің аты. Бұл – тур сөзіне «ік» жұрнағы жалғану арқылы (түр+ік) жасалған атау. Мұндағы тур (тұр, түр) «Авестада» айтылатын ежелгі замандағы тектес, тілдес көшкінші ру-тайпалардың ортақ атауы. Ал «ік» – белгілі бір ұғымды білдіретін түбір сөзге жалғану арқылы сол сөзге жинақтаушылық мән дарытып, басқа жаңа ұғым тудыратын өнімді жұрнақ. Мысалы, «біл» – «біл-ік» ұғымдарын алалық. Мұндағы «біл» есту, көру, оқу арқылы бірдемені тануға, ұғынуға үндесе, «білік» әлгі естуден, көруден, оқудан тұщынып түйгеніңнен жинақталған таным-түсінік. Осы тәріздес түрік сөзі де ежелгі тур (тұр) тайпа бірлестігі негізінде біріккен өзге көшкінші тайпалардың тектес, тілдес ортақтастығын білдіретін жиынтық мағынаға ие.

	Алайда түрік халықтарының бастау тарихынан хабарсыз зерттеушілер халықтық атаудың (этнонимнің) төркінін (этимологиясын) сөздің жаратылысын, түп мағынасын зерделемей, оның кейінгі замандарда өзгеріске түскен ауыс палы мәніне, содан туындаған, кейіннен құрастырылған Сөздіктерде бар сөздердің ұқсастығына алданып, солар арқылы ой түйіндеуге мәжбүр. Ондайлар және баршылық. Олардың, мысалы, бір түрік сөзінің мағынасын «жасаушы, адам»; «тастау, жайына қалдыру»; «күш, қуат» және осы тәріздес әр түрлі ұғымдарға апарып телуі – осының айғағы. (Қараңыз: Vambery H. Die primitive Culture der turko-tatarischen Volkes auf Grundsprachlicher Forschungen. Leipzig,1879.; Bazin I. Nites sur ies mots oguz et turk. –Oriens 1953. vol.6.2.; Zajaczkowski A. Zwiazki jezykowe polowiecko-slowianskie. – Prace Wroclawskiego towarzstwa naukowego. Ser. A. 1949 34.; Nemeth J. Der Volksname turk. – Korosi Csoma Archivum, Leinden6 1927, bd.2, 11, 4). Бір ғажабы, түрік сөзінің мағынасын әрқайсысы осылайша әр қилы түсіндіргенімен, олардың бірде-біреуі әлгі өзде рі айтқан ұғымдағы сөздердің қандай заңдылық бойынша тілдес, тектес бірнеше халықтың ортақ атауына айналғанын айтпайды, ойларын дәлелдеп тарихи айғақ келтірмейді, нақты дерек бермейді. Осыдан келіп, көшкінші халықтардың тарихи болмысымен қиыспайтын, тек сөздіктерде бар ұқсас сөздердің әр кезеңде қалыптасқан мағынасына негізделген әр түрлі болжамдар саны көбейе береді. Алайда бұлардың ешқайсысы шындыққа жетуге, атаудың төл мағынасын ашуға көмектеспейді. Бар қызметі: бір қателіктен кейін тағы бір қателіктің өмірге келуіне себепші болу ғана. Сондайлардың бірі, мысалы, түрік атауының түп негізін қазақ, моңғол, бурят және тағы басқалардың тілдік қорында кездесетін төркін сөзінен іздейтіндердің болжамы. Олар аталған халықтардың тіліндегі, мысалы, қазақша: төркін, моңғолша: түркүн, бурятша: төрхүм сөздерінің түбірінің түрік сөзіне ұқсайтынын негізге алып, соны әрқайсысы өз танымтүсінігіне орай атаудың шығу тегі етіп көрсетуге күш салады. (Кононов А.Н. Грамматика языка тюркских рунических памятников. (VII-IХ вв.) – Л., 1980. – Стр. 51). Алайда олар бұл сөздердің дыбысталуында ұқсастық болғанымен, мағыналық жағынан бір-біріне еш қатысы жоқ, өз алдына жеке сөздер екеніне мән бермейді. Төркін – түркүн сөздері мағынасы жағынан тұрмысқа шыққан әйелдің ата-анасын, ағайын-туғанын, ел-жұртын, бір сөзбен айтқанда, барлық туысқандарын білдіретін жинақтаушы сөз. Бұл сөздің түрік атауының баламасы бола алмайтынына бүкіл түрік халықтарының тұтас тарихында туыстық-іліктік мағынадағы сөздердің халықтық атауға айналғанына айғақ болар бірде-бір дерек кездеспейтіні де құптай түседі. Бұлай атау дәстүрде жоқ.

	Осы айтылғандардың бәрі түрік халықтарының бастау тарихының зертеліп, танылмағанының салдарынан екені аян. Торк атауы мен түрік атауын бір сөз деушілердікі де сол тарихты жете білмегендіктен. Білсе, жоғарыда айтқанымыздай, тектес, тілдес бірнеше халықтың басын біріктіретін түрік атауын ғұз (уз) бірлестігінің құрамындағы бір тайпаның атымен шатастырмас еді. Торктың түрік атауына дыбысталу ұқсастығы болмаса, мағыналық түк қатысы жоқ. Торк – көне түрікше билік, заң деген мағынаны білдіретін тор және тұқым деген мағынадағы ұрық сөздерінің бірігуінен жасалған атау: тор+ұрық= торық= торк. Бұл ретте көне орыс жылнамаларында айтылатын торк, тілші ғалымдар пайымдағандай, түрік атауының емес, торық (торығ) сөзінің орыс тілінде бұрмаланған түрі. Бұдан торктың сөздік мағынасы билеушілер тұқымы, билік құрушылар әулеті дегенді білдіретін көруге болады. Сонда бұл мағыналық жағынан кейінгі ХІІІ ғасырдан кейін пайда болған төре (төр+ие) атауымен бір мәндес болып шығады. Айтылғанды өз мағынасында түсіну үшін қазіргі қазақ халқын құраған ру-тайпалардың бірі болып есептелінетін төре руын тек кешегі атақты Шыңғыс хан мен оның балаларынан өсіпөнген ұрпақтың ғана құрайтынын еске алсаңыз жетіп жатыр.

	Мұны тарихи тұрғыдан былай түсіндіруге болады. Далалықтардың бүкіл тарихы бірігулер мен ыдыраулардан тұратыны, біріккенде далалық ірі мем- лекеттер құрып, ыдырағанда жеке хандықтарға, иеліктерге бөлініп кететіні жөнінде талай жазылған. Осындай бірігулер негізінде құрылған далалық империялардың билігі басына келген әулет далалықтардың ел билеудегі қалыптасқан дәстүрлі заңдылығы бойынша мұрагерлік жолмен қашан сол империя құлап, келесі жаңа империя құрылғанша билік тізгінін уыстарынан шығармай, өздерінен тараған ұрпақтан-ұрпаққа беріп отырған. Мұндай далалық империялардың қай-қайсысы да, тарих дерегіне қарағанда, кемі екі-үш ғасыр уақыт өмір сүрген. Ал империя құлап, жеке-жеке хандықтарға бөлініп кеткен кезде де сол хандықтардың билігі басында бұрынғы билеуші әулеттің ұрпақтары отырған. Бұл үрдіс қашан басқа жаңа империя шаңырақ көтеріп, басқа әулет билік басына келгенше жалғаса берген және бұл да екі-үш ғасырға созылған. Міне, осылайша ұзын-ырғасы алты-жеті ғасырға ұласқан уақыт ішінде бірыңғай билік басында болып келген әулеттің ұрпақтары өсіп-өніп, өз алдарына жеке іргелі ру құрайтын дәрежеге жеткен. «Тарих атасы» атанған Геродоттан бастап, кейінгі тарихшылар мен саяхатшылардың еңбектерінде ежелгі замандада Ұлы Даланы мекендеген көшкінші халықтар жайында сөз болғанда, солардың біреуін үнемі өзгелерінен ерекшелеп, «бұларды «патша тұқымы» деп атайды» деп, бөле-жара атап көрсетіп отыратындары осындай билеуші әулеттің ұрпақтарынан құралған ру-тайпалар. Мысалы, Геродоттың өзінің әйгілі «Тарихында»: «... бұлардың бәрін сколоттар, яғни «патша тұқымы» дейді» деген дерек беріп, оларды және барлық жерде «царские скифы» деп ерекшелеп отыратынының сыры да осында. (Геродот. История в девяти книгах. – Л., 1972. – Стр. 188). Торығ (торк) атауын да, міне, осындай жолмен заманында ғұз бірлестігі негізінде құрылған бір мемлекеттің билеушілері ұрпағының ұзаққа созылған билігі барысында өмірге келген атау деп білген жөн.

	Бастау тарихы жазылмаған, зерттелмеген, оның үстіне «ештен кеш жақсы» деген қағидамен, кейін ізденіп, бірдеме білуге көмегі тиер өзінен қалған жазба дерегі жоқ халықтың халықтық атауының (этнонимнің) пайда болған кезін анықтау да, соған орай оның төркінін тап басып тану да оңай шаруа емес екені түсінікті. Нақтылығы жоқ түрлі болжам-топшылаулардың көбеюінің де негізі осында. Бұл сөз болып отырған түрік атауына да тән. Сондықтан да «түрік атауы қашан және қалай пайда болды» деген сұраққа әлі нақты жауап берілген жоқ. Орхон жазбалары мен қытай тарихнамаларының дерегіне сүйенген ресми тарих оның пайда болу мерзімін х.э. кейінгі VI ғасырға теліп, әйгілі Түрік қағанатының атымен байланыстырады. Бірақ бұл тұжырымды ғылыми тұрғыдан негіздемейді, басқаша айтқанда, қағанат атына ие болған түріктің қайдан, қалай пайда болғанын дәйекті дерекпен тиянақтамайды.

	Жалпы далалық дәстүр бойынша жаңадан құрылған мемлекеттің, яғни хандықтың, қағанаттың аты соны құруға ұйытқы болған халықтың не тайпаның атымен, болмаса соларға сол кезде жетекшілік еткен атақты басшының есімі мен немесе сол кезеңдегі тарихи жағдайға байланысты жалпы бәріне ортақ, өзара кие тұтатын жер-судың атауымен аталатыны белгілі. Ал VI ғасырда құрылған қағанаттың түрік аталауына, бізге жеткен дереккөздері бойынша, бұлардің бірде-біреуі негіз бола алмайды. Өйткені қағанаттың негізін қалаушы тайпаның атауы – қыпшақ (ресми тарихтың танымы бойынша: «ашина»), жетекшілік еткен көсемнің аты – Бумын (Момын), жерінің атауы – Алтын тау (Боғда тауы) екені белгілі. Мұның сыртында әлдеқалай бір себебі болған шығар деуге, Түрік қағанатының құрамына енген тарихқа белгілі ірілі-ұсақты басқа ру-тайпалардың ішінде де түрік деп аталатын ру-тайпа аты кездеспейді. Алайда соған қарамастан, қағанат «Түрік елі» (Түрік қағанаты) деп аталады, ал оның халқын ресми тарих «түріктер», «көк түріктер» деп әйгілейді. Сонда бұған дейінгі арғы-бергі тарихта еш жерде кездеспейтін бұл түрік атауы қайдан пайда болды? Түрік елінің халқының атына анықтауыш ретінде «көк» сөзінің тіркелуіне не себеп? «Көк» сөзі бұл арада қандай мағынаға ие: бояу түсінің түрі ме, әлде Тәңір атының символдық баламасы – аспан ба ? Бұл сауалдарға да жауап жоқ.

	Бұған қарағанда, салыстырмалы түрде алғанда, халықтың ауызша тарих дерегінде тілге тиек, ойға талшық болар дәйек бар. Бұл ретте шежіре-тарих адамзат тұқымын әлемдік топан су тасқынынан аман алып қалған Нұх кемесі нің Шам жұртындағы Мосул шаһарына таяу жердегі Жуды тауына қайырлағанын баяндай келіп былай дейді: «...Осы арада олардың (адамдардың) бәрі ауырып, тек Нұхтың өзі әйелімен және үш ұлы әйелдерімен аман қалды. Қалғандары о дүниеге сапар шекті.

	Бұдан кейін Нұх үш ұлын үш тарапқа: Хам атты ұлын Үндістан жаққа; Сим (Сам) атты ұлын Иран жеріне; Иафет (Иафес) атты ұлын солтүстік жаққа жіберіп, оларға былай деді: «Адамның ұрпақтарынан сен үшеуіңнен басқа ешкім қалған жоқ. Сол себепті үшеуің үш жұртты мекендеңдер. Қашан бала-шағаларың көбейеді, солай әрқайсысың сол барған жерлеріңді игеріп, өз алдарыңа жұрт болыңдар.

	...Иафет әкесінің әмірімен Жуды тауынан кетіп, Еділ мен Жайық суларының бойына барып, қоныс тепті. Онда екі жүз елу жыл өмір сүріп, қайтыс болды. Иафеттен сегіз ұл бар еді. Олар мыналар: Түрік, Хазар, Сақлап, Рус, Миң, Шын, Кеймари, Тарих. (Хондемирде соңғы екеуінің есімі: Кеймал, Тареджа). Иафет өз орнына үлкен ұлы Түрікті отырғызып, өзге ұлдарына: «сендер Түрікті патшамыз деп мойындап, оған бағыныңдар» деді». (Абульгазы бахадур-хан. Родословное древо тюрков. – М., 1996. – Стр. 15-16.; Хондемир. История монголов от древнейших времен до Темирлана. – С-Пб., 1854. – Стр. 2.) Ауызша тарих дерегі бойынша осыдан Түріктің және оның елінің тарихы басталады.

	Бұған қарағанда, кісі есімі болсын, елдік атау болсын, қалай болғанда да, түрік атауының, кем дегенде, төрт мың жылдық тарихы бары көрінеді.

	Осы орайда ежелгі қыпшақтар тарихын зерттеуші қазақтың белгілі ғалымы С.М. Ақынжановтың: «В древних этногенетических легендах о происхождений того или иного народа каждая деталь сюжета имеет скрытую генетическую подоснову, в каждой атрибутике сюжета имеется зашифрованный намек на действительные события из жизни определенного этнического коллектива» деген тұжырымы ойға оралады. (Ахынжанов С. М. Кыпчаки в истории средневек ового Казахстана. – А., 1989. – Стр. 55). Расында да, шежіре-тарих дерегінің мәнмағынасын танып-білмей жатып, бұрынғы қалыптасқан әдетпен бәрін теріске шығара бермей, оның астарына үңіліп, не айтпағын өз болмысында тани алсақ, ғалым пікірінде шындық барына көз жеткізу онша қиындық туғызбайтын секілді. Мәселеге осы тұрғыдан келіп, жоғарыда айтылған аңызды ауызша шежіретарихтың дерек беру тәсілі бойынша зерделесек, Түріктің патша болуы және оның балаларының есімдерінің басқа емес, тарихқа белгілі байырғы бірбір халықтың атауы болып келуі, ерте заманда Еділ мен Жайықтың арасында Түрік деген атпен танылған бір мемлекеттің болғанын және оған «Түріктің баласы» деп көрсетілгендердің кезінде осы Түрік еліне бағынышты болған елдер екенін аңғару онша қиындық туғызбайды (Билеуші елдің басшысының өзіне бағынышты бодан елдің билеушісін «балам» деп атайтын ежелгі дәстүрді еске алыңыз).

	Ал әлгі ежелгі Түрік мемлекетінің мерзімдік тұрғыдан қай кезде болғанын нақтылау қажет болса, бұл ретте көне дереккөздері әлемдік әйгілі топан су тасқыны жөнінде екі мерзімді атайды. Оның бірі – «Энума Элиш» поэмасында көрсетілген вавилондық мерзім – х.э. дейінгі 2379 жыл, екіншісі – Тауратта көрсетілген еврейлік мерзім – х.э. дейінгі 2355 жыл (Шитников А.В. Изменчивость общей увлаженности материков северного полушария. //Записки Геогр. Общ-во. Т. ХVІ. – М.-Л., 1957. – Стр. 220-221, 262.) Мұның бәрі, қалай болғанда да, ресми тарих ғылымында көрсетілгеніндей, түрік атауының ортағасырда пайда болмағанын, оған дейін де бар ежелгі атау екенін білдіреді. Ал ортағасырлық түріктер болса, ел жадында сақталған осы айбарлы атауды кейін тектес халықтарды біріктіруші ұран ретінде қайта жаңғыртып, тарих сахнасына жаңа тұрпатта алып шығарушылар ғана. Мұның солай екенін ортағасырлық түріктердің ұстанған «мәңгі ел» идеясы да растай түседі.

	Айтылғанның ақиқатын тану үшін VІ ғасырда шаңырақ көтерген атақты Түрік қағанатының тарихына барынша байыппен зерделей үңілген жөн. Сонда өз заманының заңғар ойлы билеушісі болған Бумын (Момын) қағанның төңірегінде теңдесі жоқ қуатты мемлекет құруға бағыт алғанда оны басқа емес, неге «түрік» деп атауды қалағанын пайымдауға мүмкіндік туады. Өйткені Бумын қаған өздерінен бұрын бір кезде төңірегіне түгел билік жүргізген әйгілі Түрік деген атақты мемлекеттің болғанын жақсы білген. Бәлкім ол кезде даңқы аспандаған ежелгі Түрік елі, оның батырлары туралы жыр-дастандар халық жадында сақталып, айтылып та жүрген болар. Тіпті тобалар талқандаған Пинлиән патшалығынан бөлініп қашып келіп, Алтын тауға паналағандардың бір кездерде сол ежелгі түрік мемлекетінің құрамында болған жұрт болуы да, Бумынның өзі өзін сол ежелгі түріктердің ұрпағымын деп санауы да бек мүмкін ғой. Осыған орай жыужандар бодандығында жүдеп-жадап жүрген түрік тектес тайпалардың (халықтардың) басын бір шаңырақ астына біріктіріп, азаттық әперуді көздегенде, Бумынның жұрттың сол бір даңқты Елдікті, қаһармандық Ерлікті аңсаған арман-аңсарын ескеріп, соған сай осы ежелгі түріктердің атақдаңқын қайта жаңғыртып, «біз де сондай ел боламыз» деп, оны халық рухын көтеріп, азаттыққа құлшынтуға пайдаланған дей аламыз (Осман империясы құлауға айналғанда халық рухын көтеруге түрік атауын ту қылып көтеріп, оғыздардың бір бұтағының Түрік еліне айналғанын еске алыңыз). Тарих сахнасынан шығып қалған, бұған дейін еш жерде аталмаған, Түрік атауының алтыншы ғасырда бұлттан шыққан күндей жарқ етіп қайта пайда болуының бар сыры да осында болса керек. Сондай-ақ Бумын қағанның жыужандар билігін құлатып, тәуелсіз дербестікке ие болысымен, жеделдетіп, арнайы заң шығарып, елін «Мәңгі ел» («Бәңгі ел») деп атандыруы да айтылған ойдың дұрыстығын айғақтай түседі. Өйткені мұнда көреген басшының «байырғы түріктердей ірі мемлекет құрдық, бірақ біз олардай жойылып кетпейміз, мәңгі ел боламыз» деген идеясы «менмұндалап» тұр. Оның қаған болып, таққа отырысымен, ел билеудің ежелден қалыптасқан қағидасын шұғыл өзгертіп, арнайы заң шығаруы да осы идеясын жүзеге асыру мақсатынан туғаны анық. Қалай болғанда да, бүкіл тірлігінен нені болсын келер күндер мүддесі тұрғысынан ойлап, аптықпай ақылмен шешетіні көрініп тұратын Бумын қағандай дана басшыны өзіне дейінгі небір дәуірлеген далалық ірі мемлекеттердің уақыт өте келе неліктен іштен іріп, ақырында тозтоз болып, бөлшектеніп, кім көрінгенге жем болатыны ойландырмай қоймасы анық. Ал ойланған жанның қалайда белгілі бір шешімге келері аян. Бумын қаған да ойласа келіп, бұрынғы мемлекеттердің құлдырауының басты себебі – мұрагерлік жолмен әке өлсе, баласын таққа отырғызатын ежелден қалыптасқан дәстүр бойынша ел билігі тізгінінің бір кездерде ақылы толмаған жас балаға берілуінде, оның билікке ие бола алмай, мансапқұмар шонжарлардың қолындағы жанды қуыршаққа айналып кете беретінінде екеніне көз жеткізген секілді. Оған оның қағандық билікке ие болысымен, алдымен осы заңның, яғни әке өлсе орнына баласын мұрагер ететін заңның күшін жоюы дәлел. Билік тізгіні әр кез берік мықты қолда болмаса, оған қызығушылардың аз болмайтынын, соған орай түрлі таластартыстың туындап жататынын өз тәжірибесінен де жақсы білгендіктен де, ол билік тізгінін қаған өлгеннен кейін оның артында қалған жас баласына емес, ел билеудің қиындықтарын кезінде ел билеушісімен бірге көріп ысылған, мол тәжірибе жинақтап, халық сеніміне ие болған жақын тетелес інісіне табыстауды арнайы заңмен бекіткен, кейінгіге мұра еткен. Бумын өлгеннен кейін таққа оның есімі елге танылған батыр баласы Мұқан (Мугән) отырғызылмай, інісі Ысты-бидің (Істі-мидің) отыруы, одан кейін де тақты өлген қағандардың балалары емес, олардың тетелес інілерінің иеленуі – жоғарыда айтылған ойлардың шындыққа шет еместігін дәлелдей түседі. Мұндай жағдай Түрік қағанатына дейінгі далалық мемлекетердің бірдебірінде болған емес!..

	Сонарда із танымаған аңшы олжасыз оралады

	Сонымен, түрік тектес халықтардың бастау тарихына қатысты екі тұжырым бой көрсетті.

	Оның бірі, қазіргі ғылыми айналымда жүргені – бүгінгі тарихи сананы мойындатып отырған, «түрік халықтары – х.э. кейінгі VІ ғасырда Алтайда пайда болған жас халық» деген ресми тарих ғылымы қалыптастырған тұжырым.

	Екіншісі – түрік халықтарының бастау тарихын есте жоқ ескі замандар қойнауынан шығарып, жалпы адамзат баласының ортақ бастауымен сабақтастыра жалғастырып, бүгінгі күнмен ұштастыруға талпынған біздің пайымдауымыз. Бұл – бұған дейін арнайы сөз болмаған тақырып.

	Жоғарыда айтылған ғылыми тұжырымдаманың табан тірер негізі, алға ұстар айғағы – Орхон-Енесей ескерткіштеріндегі және қытайдың әулеттік шежі релеріндегі жазба деректер, солар арқылы әлемге танылған әйгілі Түрік қағанатының тарихы. Қазіргі таңдағы екінің бірінің ауызында жүрген «Алтай – түріктердің алтын бесігі» деген ұғым да осы тұжырым негізінде қалыптасқан.

	Алайда бұл тұжырымның дұрыстығына елеулі күмән бар. Біздің пайымдауымызша, бұл орайдағы бар жаңсақтық осы тұжырымды жасаушылар мен оны ғылымға енгізушілердің әу баста мемлекет тарихы мен халық тарихының ара-жігін ашып, ажыратпай, екеуін бір ұғым ретінде қабылдауынан басталған секілді. Ресми тарихтың түрік халықтарының (тайпаларының) бастау тарихын VІ ғасырда шаңырақ көтерген Түрік қағанатының, яғни олар құрған мемлекеттің тарихынан бастаулары осы ойға жетелейді.

	Ешбір халық ғайыптан пайда болып, мемлекет құрмайды. Өмірде бар халықтар ғана белгілі бір тарихи-әлеуметтік жағдайлардың қажеттілігінің орайына қарай тарихи мүмкіндіктерді пайдаланып, белгілі бір кезеңде жаңадан өз мемлекетін құра алады. Сол себепті кез келген мемлекеттің құрылған кезі оны құрушы халықтың (тайпалардың) пайда болуын көрсетпейді. Өйткені ол халықтар одан бұрын да болған, олардың ата-бабалары бұған дейін де басқа бір мемлекеттің құрамында жүрген. Бұл – көз көріп жүрген өмір шындығы.

	Осы шындық түрік халықтарының тарихына да қатысты. «Түрік» деген атты иеленді екен деп, бүкіл түрік тектес халықтардың бастау тарихын орта ғасырда мемлекет құрған түріктердің тарихына телу жаңсақтық болмақ. Жоғарыда айтқанымыздай, ортағасырлық бұл түріктердің де көктен түспегені, олардың ата-бабаларының да қағанат құрғанға дейін түрлі мемлекеттердің құрамында сан алуан тарихи оқиғаларды бастан кешіргені дәлелдеуді қажет етпейтін аксиома. Ендеше осындай шындықты біле тұрып, түрік халықтарының бастау тарихын Түрік қағанатының құрылған кезінен, яғни VІ ғасырдан бастау – қай тұрғыдан алғанда да шындыққа келмейді. Біздің түрік халықтарының шығу тегіне қатысты қазіргі ғылымда қалыптасқан тұжырымды терістеп, өз пайымдауымызды көпшілік назарына ұсынумыздың негізгі де осы бір қарапайым қағидадан басталады.

	Солай дейтұрғанмен, түрік халықтарының бастау тарихын, біз ұсынғандай, адамзат баласының бастау тарихымен сабақтастырып, тамырластыра тарату да, оған тарихи санасы басқаша қалыптасқан бүгінгі оқырманды сендіру де оңай болмасы белгілі. Айтқаныңа айғақ, көнелікке куәлік талап етіледі. Қиындық та осында. Өйткені есте жоқ ескі замандар оқиғаларының шындығын алға жа йып көрсетер қолымызда арнайы нақты жазба деректер де, айғақ етіп алға тартар құжаттар да жоқтың қасы.

	Бірақ, соған қарамастан, ізденгеннің ізгі ниетін жүзеге асыруға көмегі тиер, білімді зерденің талдап тануына талшық етуіне мүмкіндік берер мағлұматтардың ұшырасып қалатынын да жоққа шығаруға болмайды. Бұл ретте ел жадында жатталып, ұрпақтан-ұрпаққа ұласып, кейінгіге жеткен халықтың ауызша тарихының: мифтік әңгімелер мен аңыздар дерегінің, сондай-ақ тілдік мұралардың, археологиялық қазба материалдардың берері аз емес. Тек соны сараптай білер сана, көре білер көз болсын деңіз.

	Бұл ретте, ең бастысы, зерттеушінің де, оқырманның да қалыптасқан қағидалар шектеуінен шығып, «түріктердің де ежелгі халық болуы мүмкін-ау» деген ойды бір сәтке болса да санасына қонақтата алуы шарт. Олай болмаған күнде «түріктердің х.э. кейінгі VІ ғасырдан бұрын болуы мүмкін емес» деген санада қалыптасқан соқыр сенім жоқты табуға, барды көруге жол бермейді, ескі сүрлеуден шығармайды, айтқаныңды қабылдауға мүмкіндік бермейді.

	Осыған орай, неге болсын тек тиімділігі, пайдалылығы тұрғысынан қарап, «уақыт – алтын» деп есептелінетін мына қарбаласы мол қауырт заманда тарихты өздері танып, түсінуге мүмкіндігі аз оқырманға осы бағытта алда айтылар ойларымыздың төбеден түскендей тосындық танытпауы үшін, алдымен, оларға ежелгі дүниенің ескі карталарын зерделей қарап, ондағы ежелгі өркениет ошақтары орналасқан өңірлердегі белгіленген елдік атаулар мен жер-су аттарына байыптай назар аударуды ұсынар едік. Сонда олар әлгі атаулардың (этнонимдердің, топонимдердің, гидронимдердің) арасынан толып жатқан таза түріктік ұғымдағы атауларды өз көздерімен көрер еді. Көрген соң, сөз жоқ, «ау, көне заманда түріктер болмаса, христиан эрасынан бұрынғы төрт мыңыншыүш мыңыншы жылдарда Оңтүстік Еуропа, Египет, Алдыңғы және Кіші Азия жерлерінде бұл атаулар қайдан, қалай пайда болған» деген ойға қалар еді. Әсіресе, адамзат баласы салған қалалардың ең көнесі деп танылған екі қаланың бірдей «Йер-қон» («Жер-қон») аталуы және оның біреуінің көне Палестина жерінде, екіншісінің атақты Ніл-дарияның орта ағысында (ертеде гректер Египетті жаулап алғаннан кейін ол «Йерқонполь» аталған – Қ.С.) орналасқа нына қарамастан, аттарының сонау Шығыстағы Алтай түріктерін ің атақонысы делінетін ежелгі «Ергенеқонмен» еншілес болуы – кім-кімді болсын нақты сендіріп тастамағанымен, «түріктердің ежелгі халық болуы да мүмкінау» деген ойды түйсінуіне аз да болса ықпал етер еді. Ал мұның өзі тыңнан із салған зерт теушіге қараңғы қапасқа тар тесіктен түскен әлсіз сәуледей әсер етері хақ.

	Тек, осы орайда, ескерерлік бір жай бар. Ол – көне карталарда кездесетін түріктік ұғымдағы әлгіндей атаулардың бәрінің бірдей төл жаратылыс болмысын сақтай алмай, кейбірінің картаға түсіруші басқа тіл өкілдерінің шектеулі тілдік мүмкіндіктерінің әсерінен әр түрлі деңгейдегі өзгеріске (транслитрацияға) ұшырайтындығы. Бұл – және басқа тіл өкілдерінің әдейі бұрмалаған қырсыққыңырлығы да емес, тілдік ерекшелігінің салдары.

	Қолда бар ескі карталардың бәрі – ежелгі грек, латын тілді ғалымдардан (мыс. Страбоннан, Птоломейден) қалған мұралар. Түрік тілінің қорындағы сөздерді дәл төл болмысында, бұзбай, өзгеріске ұшыратпай беруге бұл тілдер дің мүмкіндігі жоқ. Өйткені ежелгі грек алфитінде барлығы – 24 әріп, латында – 23 әріп қана болған (Н.Ю. Дроздов). Ал түрік тіліндегі сөздердің мағынасын бұзбай дәл беру үшін 42 әріп керек. Сондықтан көне грек тілділер де, көне латын тілділер де естіген түрік сөздерін өз тілдерінің дыбысталу (графемалық) мүкіндігі аясында беруге мәжбүр. Мысалы, ежелгі тұр тайпа бірлестігі халықтарының «Тұрұя» қаласын «Троя» деп беретіндері сияқты.

	Көне заман карталарын осылайша зерделеп бір қарап шыққаннан кейін оқырмандарымыздың енді адамзат баласының жаратылыс тегіне байланысты қазіргі заман генетиктерінің зертханаларда тұсауы кесілген кейінгі жаңалығын ой елегінен өткізе тағы бір қарап шығуын қалар едік. Өйткені генетик ғалымдар өмірге әкелген бұл тұжырымды әзірге ешкім терістей алған жоқ. Оқырманға жеңілдік үшін енді осыған қысқаша болса да тоқтала кетелік. Генетика ғылымының соңғы жетістігі – ДНК тәсілінің көмегімен ғалымдар, жоғарыда айтқанымыздай, молекулада жазылған адам баласының мұрагерлік ақпарат қазынасына еніп, жаралыстың тылсым құпиясын ашуға мүмкіндік беріп отыр. ДНК молекуласы біздің биологиялық түр ретіндегі көптеген ерекшелігімізді анықтап берді.

	Бар мәселе – сол молекулада «жазылған» мәтінді (тексті) дұрыс оқып, танып-білуімізге байланысты екен. Адам баласының өзге биологиялық түрлерден өзгешелігінің негізінде оның гентикалық мәтін ерекшелігі жататын көрінеді. Өйткені бұл мәтінде нуклеотидтердің молекулярлық «әрпінің» реттілігі жазылған. Ал генетикалық «әліппеде» мұндай нуклеотид-әріптердің саны төртеу ғана екен: А (аденин), Т (тимин), Г (гуанин) және Ц (цитозин).

	Тек осы «әріптердің» кезектесуімен әр түрлі адамдардың тұқымтек ерекшелігі айқындалады.

	Генетиктердің түсіндіруінше, адамның ұрпаққа әр түрлі жолмен берілетін тұқымтегі үш бөліктен тұратынға ұқсайды. Оның біріншісі – балаға әкесі мен шешесінен берілетін хромосома . Екіншісі – Х және Ү таңбаларымен белгіленетін жыныстық хромосома. Осының «Ү-хромосома» түрі тек еркектерде болады және ол аталық желі бойынша әкеден ұлына ғана беріледі. Үшіншісі – митохондриальды ДНК (мтДНК). Ол өзге хромосомалар секілді ядрода емес, клеткалар цитоплазмасында болады және тұрақты түрде тек аналық желі бойынша балаларына беріліп отырылады. Келесі ұрпақта мтДНК тек қыздарға беріледі, ал ұлдар анасынан берілген мтДНК-ны ұрпағына жалғастыра алмайды. МтДНК молекуласында қалыпты жағдайда 16569 нуклеотид болады.

	Өткен ХХ ғасырдың сексенінші жылдарының аяғына қарай ғана тұқымтек зерттеуші ғалымдар осы мтДНК-ны «оқу» мүмкіндігіне ие болған көрінеді. Осыдан кейін барып, бір бағытта бірлесе жүргізген әр елдің генетик ғалымдарының көптеген зерттеулерінің нәтижесінде жекелеген адамдардың ғана емес, әр түрлі нәсілдердің де өздеріне тән мұрагерлік белгілері болатыны анықталған. Сөйтіп адамның митохондриальды генетикалық қорының таралуы аймақтық ерекшелікке қарай белгілі бір түрлерге жіктелетіні белгілі болған. Осы тұрғыдан алғанда, мысалы, Еуропа халықтарының тұқымтектік қорында (генофондында) мтДНК-ның, латын әрпімен белгіленген, HV*, H, V, J, T, U, K, I, W, X деп аталатын он түрі, Азия халықтарының тұқымтек қорында A, B, C, D, E, F, G, Y, тZ, M* деп аталатын он түрі, ал Африка халықтарында L деп аталатын бір түрі ғана болатыны анықталған.

	Калифорния университетінің профессор Алан Уилсон бастаған генетик ғалымдары ғылымға белгілі түрлі нәсілдердің (африкалық, еуропалық, азиялық) өкілінен 147 адамның мтДНК молекуласындағы тұқымтек ақпарат құрамын арнайы зертханада зерттеуден өткізіп, сараптаған кезде олардың бәрінің тұқымтектік түп негізінің ортақ бір желіден таралғанын көрсеткен. Ұрпақтанұрпаққа үздіксіз беріліп отыратын клеткалық материалдарды анықтау үшін әр түрлі елдің әйелдерін тест арқылы тексеруден өткізген кезде барлық әйелдердің тұқымдық мәліметтерінің негізі афр икалық ежелгі түпкі текпен бірдейлігі белгілі болған. Алан Уилсонның тобы осындай жолмен алынған деректердің бәрін қорытындылай келіп, адамзат баласының түпкі жаратылыс тегінің пайда болған жері – Шығыс Африка деген тұжырымға келген (Янковский Н.К., Боринская С.А. Наша история записанная в ДНК. // Природа. №6. 2001.). Олардың бұл тұжырымдарының ғылыми тұрғыдан негізді екенін бұларға қатыссыз, өз беттерінше дербес зерттеу жүргізген Ресейдің

	Н.И. Вавилов атындағы Жалпы генетика институтының И.А. Захаров бастаған генетик ғалымдары да дәлелдеп шыққан.

	Ресей Ғылым академиясының корреспондент-мүшесі, Жалпы генетика институты директорының орынбасары Илья Артьемевич Захаров бастаған топ «қазіргі әлемдегі барлық адамзат баласы – он еркек пен он сегіз әйелден жаралған, солардың кейінгі өсіпөнген ұрпағы» деген жаңалықты тұжырымдарын жария етті (Захаров И.А. Адам и Ева жили на Юге Африки. Trud.ru . №193 за 25.10.2002 г.) Ал бұлар, яғни адамзат баласының арғы тегінің түп бастауында тұрған осы 10 еркек пен 18 әйел, түптеп келгенде, әр халықтың ауызша аңыз-әңгімелері мен діни жазбалары арқылы баршаға белгілі Адам-ата мен Хауа-ананың (Еваның) балалары көрінеді. Ғалымдардың топшылауынша, Адамата мен Хуаананың жер бетінде пайда болғанына 200 мың жылдай уақыт өткен. Қалай дегенде де, ДНК молекуласының ақпараты мен адам баласының жадында сақталған мәліметтің бұлайша дәл келіп, бірдей шығуы таңқаларлық құбылыс! Арада 200 мың жыл өтсе де, жадыны жаңылдырар түрлі ағымдар ықпал етсе де (адамды маймылдан шығарған Ч. Дарвин ілімін еске алыңыз), адам өзінің адамдық тегінің ақиқатын ұмытпағаны ғой!..

	ДНК зерттеулерінде қолданылып жүрген қазіргі заманғы ерекше сезімтал аппараттар арқылы жүргізілген кейінгі зерттеулер адамзат баласының түпкі тұқымтегіне қатысты деректерді одан әрі нақтылай түсуге жол ашты. Соның нәтижесінде бүгінгі таңда генетик ғалымдар әлемдегі барлық адам баласының түп анасы деп танылған, жоғарыда айтылған, 18 әйелдің жетеуінен тек еуропалықтардың ғана тарағанына куәлік беріп отыр. Жалғасқан зерттеу барысында қазіргі еуропалық адамның қайсысының осы жеті әйелдің қайсысынан өсіп-өніп, тараған ұрпақ екенін нақты танып-білу үшін ғалымдар олардың әрқайсысына жеке-жеке есім де беріп үлгірген. Мысалы, ағылшынның генетик ғалымы Брайен Сайкес еуропалықтардың түп анасы делінген әлгі жеті әйелге – Урсула, Ксения, Елена, Велда, Тара, Катрин және Жасмин деген есім берген.

	Адам тегін анықтауда зерттеу аппаратының мүмкіндігінің артқандығы сондай, қазір Англияда осы бағытта арнайы құрылған шағын фирмаға кез келген еуропалық адам 180 доллар төлеп, өзінің осы жеті әйелдің қайсысынан тараған ұрпақ екенін анықтай алатын көрінеді. Ол үшін әр адам әлгі фирмаға тиісті ақшаны аударғаны жөніндегі түбіртек (квитанция) пен қағазға тамызылған бір тамшы қанын жіберсе жетіп жатыр.

	Ағылшын әріптестерінен орыс генетиктері де қалысқан жоқ. Ағылш ындардың еуропалықтардың жеті әйелден тарағанын анықтап, оларға жеке есімдер бергенін білмей тұрып-ақ, өз зерттеулерінің нәтижесіне сүйенген орыс генетиктері де жоғарыда айтылған 18 әйелдің төртеуінен америкалық үндіс тер мен азиялық тыбалар (тувалар) мен алтайлықтардың тарағанын анық тап, әлгі төрт әйелге: Анай (Anay – A), Борбак (Borbak – B), Чачый (Chachyy – C) және Дарый (Daryy – D) деген есім берген (Захаров И.А. Центральноазиатское происхождение предков первых американцев. Первые американцы.

	Осылайша генетика ғылымының кейінгі жетістігі нәтижесінде адамзат баласы зәузатының тұқымтегі жөніндегі таным-түсінігіміз бірте-бірте нақтылана бастаған. ДНК зерттеулері бұрынғы синантроптан кейінгі атате гіміз деп келген неандертальдықтардың қазіргі адамдардың тұқымтегіне түк қатысы жоқтығын да дәлелдеп, олардан еншімізді біржола бөліп тастады. Осылайша бүгінгі жер бетінде өмір сүріп жатқан түрлі халықтардың бәрінің тегі бір, бәрі Адамата мен Хауаанадан өсіпөнген балалардың кейінгі ұрпақтары екені расталды. Сөйтіп, Адам-ата мен Хауа-ананың кіндік қанының Оңтүстік Шығыс Африканың киелі топырағына тамғаны және олардың ұрпағының осы өңірден өсіп-өніп, көбейе келе әлемнің әр түкпіріне тарағаны мойындала бастады. Осыдан кейін барлық құрлықтың тұрғындарының бәрі Африкадан шыққан деген теория үстемдік алып, ол «Out of Africa» («Африкадан») деген атауға ие болды.

	Ендігі мәселе: осы әлемнің әр түкпіріне тарап, екіжүзмыңдық жол жүріп, бүгінгі күнге жеткен түрлі халықтардың әрқайсысының тектік орайласуын және бір-бірімен тілдік түбірлестігін анықтау арқылы олардың жеке халық болып қалыптасуының шынайы тарихын жаңадан жазу қажеттігіне келіп тірелмек. Бұл жаңа ізденіске өріс ашады. Өйткені генетика ғылымының қазіргі адамзат баласын бір өңірде пайда болған бір тектің «жемісі» деп айғақтауы – сол бір тектен жаратылғандардың кейін қалай өзара бір-бірінен бөлек тектестік, тілдестік топтарға бөлінгенін саралау қажеттілігін талап етеді. Бұл орайда түрлі болжамдардың негізінде қалыптасып, ғылыми шындық ретінде қабылданып келген бұрынғы қағидалардың құрсауынан шығып, өткеннің болмысын жаңа таным-түсінік тұрғысынан сараптаудың да, сондай-ақ әр заманның өз кезеңінде халықтар тарихына жұқтырған саясат бояуының көз алдар қитұрқысына алданбаудың да маңызы ерекше.

	Сонымен, адамзат баласының шыққан тегіне қатысты біраз мәселенің басы ашылғандай болды. Ең бастысы – баршамыздың түп тегіміз бір, бәріміз бір ата, бір анадан тарған ұрпақ екенбіз! Бәріміздің ортақ тарихымыздың бастауы Африкадан басталып, жер жүзінің әр тұсына желі тартады екен. Сондай-ақ заманында бір тектен жаралып, ортақ бір тілде сөйлеген Адам-ата мен Хауа-ана ұрпақтарының кейінгі еуропеоидтық, монголоидтық, негроидтық нәсілдерге жіктеле бастауының да алғашқы көрністері сол адамзат баласының түпкі атамекені – Африкада жүргенде-ақ белгі бере бастағаны да айтылады. Ал олардың саралануы – кейінгі қоныс аударулар барысында барып тұрақтаған аймақтарының табиғи жағдайына бейімделуімен тікелей байланысты көрінеді.

	Генетика ғылымының жетістігі соған көз жеткізді. Бәрі мұхиттың арғы жағында, басқа құрылықта, түрік халықтары мекен еткен жерден тым шалғайда жатқан Американың ежелгі тұрғындары – үндістердің тұқымтегін анықтауға деген ұмтылыстан басталған.

	Еуропа мен Америка ғалымдарының бірнеше ғасыр бойы Американың ежелгі тұрғындары – үндістердің шыққан тегін анықтау жолында тынымсыз ізденіп келе жатқаны, сол ізденіс барысында бірнеше болжамдардың айтылғаны да мәлім. Олардың бірі – Америка аборигендерін бұдан бұрынғы 1215 мың жыл шамасында Азиядан Беринг бұғазы арқылы үлкен бір толқын болып өткен ежелгі терімшілер мен аңшылардың ұрпағы десе, енді бірі Азиядан Америкаға мұндай қоныс аударулардың бір емес, бірнеше дүркін болғанын дәлелдеп баққан-ды. Олардың мерзімдік көрсеткіштері де әр түрлі болатын. Осының ішінде «Азиядан Америка құрлығына үш дүркін қоныс аудару болған» дейтін Джозеф Гринбергтің болжамы ғылыми ортаның назарын өзіне көбірек аударған сыңайлы.

	Ол Американың ежелгі тұрғындарын жалпы үндістердің тіл ерекшелігіне қарай үш топқа бөледі:

	Біріншісі – Солтүстік, Орталық және Оңтүстік Американы мекендейтін үндістер. Оларды ортақ бір атаумен «Америндтер» деп атайды. Бұлар мұнда бұдан 11 мың жыл бұрын келген.

	Екіншісі – на-дене үндістері, яғни АҚШ-тың терістік шығысында, Канада да және Аляскада тұратын атапаски, апачи және навохалар. Бұлардың Аме рикаға келгеніне 9 мың жылдай болған.

	Үшінші топтағы үндістер – бұдан 5 мың жыл бұрын Азидан Америкаға өткен эскалеуттер, яғни эксимостар және Алеут аралдарының ежелгі тұрғындары.

	Археологтар мен антропологтар Дж. Гринбергтің бұл болжамымен келіспейді. Олар Америка үндістерінің бұл құрлыққа үш дүркін өткенін теріске шығармағанымен, қоныс аударуы мерзімінің бұл көрсетілген жылдардан әлдеқайда ерте басталғанын, оған кем дегенде 2030 мың жыл өткенін және ол кезде қазіргі Беринг бұғазының орнында құрғақ, жіңішке өзектің болғанын, үндістердің ата-бабаларының сол арқылы Азиядан Америкаға өткенін айтады.

	Мерзімдік жағынан алғанда Дж. Гринбергке қарағанда археологтар мен антропологтардың бұл тұжырымдарының шындыққа келетінін Американың белгілі ғалымы Петер Андерхилл ДНК зерттеулерінің нәтижесіне сүйене отырып, жақында жалпақ жұртқа жария етті. Ол зерттеу барысында Америка үндістерінің, жоғарыда айтылған, тілдік үш тобының еркектерінің хромосомасының өздеріне тән ерекшелігін анықтау арқылы олардың барлығының қандас туыстар екенін дәлелдеп берді. Оның айтуынша: мутацияның нәтижесінде үндістердің еркектерінің хромосомасында «американдық» типтің пайда болуы бұдан 30 мың жыл бұрын Солтүстік Американы мекендеушілердің алғашқы кезеңінде пайда болған және Американың бүкіл аборигендері осылардан тараған.

	П. Андерхилдің зерттеу қорытындысының нәтижесіне сүйене отырып жасаған осы тұжырымынан кейін ғалымдар ендігі жерде Америка үндістерінің шыққан тегін Азиядан іздеу керектігіне біржола ден қойды. Бірақ оны апайтөс алып Азияның қай жерінен іздеу керек?

	Міне, мәселе осыған тірелгенде нақты бір шешімге келу қиындыққа түседі. Сондықтан да әр елдің өкілдерінен құралған ғалымдар тобы Америка үндістерінің арғы түп аталарының жаңа құрлыққа Беринг бұғазы арқылы өткендігін ескере отырып, зерттеу жұмысын Азияның Америкаға таяу бөлігі Қиыр Шығысты мекендеген халықтардың: эксимостардың, чукчалар дың, коряктардың, нивхилардың, юкагирлердің, игансандардың, селькуптардың, кеттердің, эвенкилердің, удегейлердің ДНКсын зерттеуден бастайды. Алайда зерттеудің нәтижесі күткендегідей болмайды. Солтүстік және Оңтүстік Американың ежелгі аборигендерінде болатын мтДНК-ның негізгі төрт типі (А, В, С, Д) бұл халықтардың өкілдерінің бірде-біреуінен де түгелдей табылмайды, ең көп дегенінен – 3, ал қалғандарынан – 2, тіпті 1 ғана типі кездескен. Бұл нәтижеге қарап, әрине, әлгі өкілдері зерттелген халықтардың ешқайсысын да америкалық үндістермен тектес, қандас деуге болмайтын еді. Сондықтан үндістердің арғы бабаларының шыққан тегін Азияның басқа жерінен, басқа халықтардан іздеуге тура келеді.

	Бұдан кейін ғалымдар Шығыстың басқа халықтарының, атап айтқанда, моңғолдардың, тибеттіктердің, қытайлықтардың, корейліктердің, вьетнам дықтардың генофондын тексереді. Нәтижесінде тибеттіктер мен қытайлықт ардың (Қытайдың солтүстігіндегілердің) және моңғолдардың вьетнамдықтар мен корейлерге қарағанда тұқымтектік ерекшелігі барлығы анықталады. Жиынтық жилігі 50 пайыздан төмен болғанымен, тибеттіктерден де, қытайлықтардан да, моңғолдардан да ДНК-ның «американдық» төрт типі (А, В, С, Д) түгелдей табылады. Осыған қарап, ғалымдар америкалық үндістердің ататегінің шыққан ежелгі отаны – Сібір емес, Маньчжурия немесе Моңғолия деген қорытындыға келеді.

	Бірақ зерттеу мұнымен тоқталмайды. Америка ғалымдарының зерттеу қорытындысымен танысқан белгілі орыс ғалымы И.А. Захаров бастаған генетиктер өз тараптарынан ізденіс жасап, тыба халқының тұқымқорын (генофондын) тексеруге арнайы экспедиция шығарады. Осы жолы экспедиция мүшелері тыбалықтармен қатар Байкал көлінің сыртындағы буряттардың да генофондын тексереді. Жан-жақты жүргізілген тыңғылықты зерттеудің қорытындысы күтпеген жаңалықты нәтижені көрсетеді. Екі халықтың да тұқымқорынан ДНКның «америкалық» 4 типі түгел табылып, олардың (типтердің) тыбалықтардағы жилік жиынтығы, тіпті, рекордтық деңгейге, яғни 70-72 пайызға жетеді. Америкалық адам тегін зерттеу қоғамының сьезіне ұсынылған И. Захаров тобының осы зерттеу нәтижесіне көп ұзамай бұларға қатыссыз өз беттерінше зерттеу жүргізген профессор В.П. Пузыревтің тобы да қол жеткізеді. Ал бұл бұған дейінгі зерттеулер қорытындыларында жаңсақтықтың жоғының тағы бір айғағы еді.

	Сөйтіп мтДНК дерегі бойынша тыбалардың америндтермен (америкалық үндістермен) тектес болуы – генетиктердің алдына Орталық Азияның түрік тіл дес басқа халықтарының да генефондын зерттеу қажеттілігін алға тартады. Осы қажеттілікті өтеу мақсатында Вавилов атындағы Жалпы генетика институтының ғалымдары алтайлықтардың, хакастардың, шорлықтардың, сойоттардың генофондын анықтауға мүмкіндік беретін аса мол материал жинайды. Осыларды зерттеу нәтижесінде бұл халықтардың тұқымқорындағы мтДНК түзілісінде үндістерге тән А, В, С, Д түрлерінің түгелдей болуымен бірге алтайлықтарда тек еурпоидтарда болатын Х типінің де барлығы анықталған. Бұдан бұрын Х типі америкалық үндістердің ішінде, сирек те болса, америндтерден ғана кездескен болатын. Ең ғажабы, компьютерлік талдау арқылы алтайлықтардағы мтДНК түзілісінің тегін қуалағанда, ондағы Х типі кейінгі қоспа емес, қазіргі еуропалықтар мен америкалық үн дістерде (америндтерде) бар Х типінің түптегіндегі нұсқасынан да бұрын пайда болған ең ежелгі типіне жататыны анықталған. Ал бұл үндістердің Азиядан кеткендігінің және түрік тектес халықтардан шыққандығының бұлтартпас айғағы еді.

	Осылардың бәрін таразылай келіп, ғалымдар Америка үндістерінің арғы түпкі тегінің шыққан жері енді Манчжурия да емес, Монғолия да емес, Байкал сырты мен Байкал бойы және Алтай-Саян аймағы деген тұжырымға келеді. Әзірге бұл тұжырымды теріске шығарар басқа деректі пікір айтылған жоқ. Бәлкім айтылмайтын да шығар. Сондықтан америкалық үндістердің түпкі ататегінің Америка құрлығына беттегенде алғаш өкше көтерген жері осы аталған өңірлер дегенге біздің де табан тірегеніміз жөн болмақ.

	Қалай дегенде де, бұдан кейін, ендігі жерде Америка үндістерінің арғы тегі түрік халықтарынан шыққанына, олардың да түрік тектес халықтардың бір бұтағы екеніне ешқандай күдік болмаса керек. Мұның солай екенін, жоғарыда айтылғандардың үстіне, бүкіл адамзат баласын 18 әйелден таратқанда соның төртеуінің (Анай, Борбак, Чачый, Дарый) генетик ғалымдар тарапынан тыбалықтар мен алтайлықтардың және америкалық үндістердің ортақ арғы түп-анасы деп танылуының өзі де дәлелдей түседі. Өйткені тыбалар мен алтайлықтардың түрк халықтары екеніне ешкім күдіктенбесі анық.

	Мұның бәрі, сөз жоқ, дәстүрлі тарих ғылымының осы күнге дейін «түрік халықтарын х.э. кейінгі VI ғасырда пайда болған жас халық» деп келген тұжырымдамасының негізсіз екенін және олардың ежелгі көне халықтардың бірі екенін сезінуге мүмкіндік береді. Өйткені, ғалымдардың анықтауынша, түріктердің Алтай-Саян өңірегінен Беринг бұғазы арқылы өтіп, Америкаға барғанының өзіне, ең кем дегенде, 20-30 мың жыл болған ғой. Ал бұл түрік тектес халықтардың, басқаны есептемегенде де, осыншама жылдық, яғни 20-30 мың жылдық тарихы бар деген сөз. Бұған енді олардың ата-бабаларының Африкадан Алтайға жеткенше неше мыңжылдықтарды бастан өткергенін қосыңыз.

	Сонда түрік халықтарының адамзат тарихының бастауында өзіндік ізі бар ең ежелгі халықтардың бірі деудің қисынсыз еместігі тарихтан хабарсыз адамдарға да біршама айқындала түсері даусыз...

	Міне, осылардан кейін оқырмандарымыз түрік халықтарының ежелгі көне халықтардың бірі екенін дәлелдеп, қолдарына түскен әр қилы деректер арқылы мамандықтарына орай өз пайымдаулары мен болжамдарын әр кезеңде алға тартқан палеозоология, палеогеология, палеогеография, археология, антропология, этнология, мифология, лингвистика, тарих және басқа ғылым салаларының мамандарының бұған дейін ескерусіз, назардан тыс қалып келген еңбектеріне түсіністікпен қарай бастайды ғой деген ойдамыз. Олай болса, бұл түсіністік әлгі аталған мамандық иелерінің еңбектеріне сүйене отырып, өз тарапымыздан айтқан біздің ой-топшылауларымызды да оғаш көрмей, өз мәнінде қабыдауға мүмкіндік береді деген сенімдеміз.

	Осы сеніммен әңгімемізді әрі сабақтасақ, ой түйінін мифологиялық деректерден бастап таратуға тура келеді. Ол үшін, алдымен, «миф» дегеннің өзі не екенін біліп алған жөн. Бұл ретте маман пікіріне жүгінсек, Дж.Ф. Бирлайн мифке мынандай қысқа да қарапайым түсінік береді. Оның пайымдауынша: «Миф дегеніміз – адам баласы үшін барлық уақытта да бейне бір өзгермейтін, тұрақты нәрсе. Мифте бар жалпы модельдер, сюжеттер, тіпті ұсақ детальдер барлық жерде, затта да кездеседі» (Бирлайн Дж. Ф. Параллельная мифология. – М., 1997. – С. 15). Осыны қысқа ғұмырында қазақ мифологиясының өзіндік мектебінің негізін қалап кеткен аса зор талант иесі Серікбол Қондыбай марқұм былайша тарқатып, кеңінен түсіндіреді:

	«Миф – ұрпақтан-ұрпаққа беріліп келе жатқан біздің ата-бабаларымыздың естелік мұраларының жиынтығы. Миф, тіпті, біздің түйсігіміздің (подсознание) құрылымына кіреді. Ол, тіпті, сірә, біздің жанымызда, генімізде таңбаланған (закодирован) болуы керек.

	Миф – жазба тарихтың басталуына дейінгі өткен оқиғалар туралы әңгіме. Сондай-ақ ол – болашақта болар оқиғалардың маңызын баяндайтын да әңгіме...

	Миф – біздің бес сезіміміздің арғы жағында жатқан ақиқаттарды суреттейтін өзінше бір ғажайып тіл. Ол түйсіктегі бейнелер мен саналы ой тілінің аралығында жатқан құрылым кеңістікті толтырады.

	Миф – адамды біртұтас қауымдастыққа топтастыратын «желім». Ол қауымның, ру-тайпаның, ұлттың өзін анықтауының, өз танымының негізі болып табылады.

	Миф – адамгершілік, имандылық заңдарының барлық жиынтығында бар өте қажетті нәрсе. Адам баласының адамгершілік жөн-жосығы әрқашан да дін мен озарттан өніп шығады.

	Миф – біздің өмірімізге белгілі бір мән-мағына беретін сенім-нанымдар жиынтығы. Миф адамдар мен қоғамның өздерінің айналасына жақсы және сайлы түрде үйренісіп кетуіне жағдай жасайды» (Қондыбай С. Қазақ мифологиясына кіріспе. 1-т. – А., 2008. – 12-б.)

	Міне, миф туралы мамандар берген осынау анықтамалардан ортақ түйін шығарсақ, ол – адамзат баласының өзін қоршаған ортаны танудағы, басқаша айтқанда аспан, жер, су дүниелері және жерасты тірлігі, осылардың тұрғындары жөніндегі ең әуелгі бастапқы танымындағы түсініктері, дүниетанымы дегенге саяды. Басқаша айтқанда, миф – алғашқы адамдардың, яғни түп аталарымыздың болмысты танудағы ақиқаты, өзіндік тарихы. Олай болса, бұл – осылар арқылы қай халықтың ерте, қай халықтың кеш пайда болғанын белгілі бір дәрежеде шамалауға да мүмкіндік бар деген сөз.

	Мұнда әр халықтың өз мифологиясының дерегі арқылы жеткен әр атаудың, әр ұғымның түпкі мәнін ашатын негізгі айғақ – тілдік көрсеткіш болмақ. Басқаша айтқанда, бір халықтың мифінде кездесетін мифологиялық атау сол халықтың өзінің тілінде сөздік мағынасын, ұғымдық мәнмазмұнын еркін, жанжақты ашып бере алса, ол – сол халықтың төл танымының жемісі, өз туындысы. Ал олай болмай, керісінше болса, яғни атау сөздің төркінін әлгі халық өз тілінде талдап таныта алмаса, онда ол бұл атауды басқа халықтан алған, басқа тілден ауысқан болып шығады. Басқаша айтқанда, ол атауды өмірге әкелген басқа халық, бұларға солардан ауысқан. Ал бұл өз тарапынан әлгі атауды өмірге әкелген халықтың осылардан атауды алып, өздеріне сіңірген халықтан бұрын бар көне халық екенін айғақтайды. Демек, алғашқылық та осы авторлыққа ие халықтың еншісінде.

	Халықтардың көнелігін мифология деректері арқылы осы заңдылық бойынша анықтауға талпынсақ, ең алдымен, адам баласының бастапқы саналы дүниетанымын танытатын әлемнің жаратылысы хақындағы мифтерді талдаудан бастау парыз. Бұл ретте, жүгінеріміз, әрине, бүкіл оқулықтар мен әдебиеттер «көненің көнесі» деп бала күнімізден санамызға сіңірген ежелгі гректер мен ежелгі үнділердің мифтері болмақ.

	Бұл ретте грек мифологиясы не дейді?..

	Өте ежелгі таным-түсінік бойынша аспан мен жер біртұтас дүние делінген. Кейін осы тұтастық космогониялық үдерістердің нәтижесінде екіге бөлініп, аспан мен жер бір-бірінен ажырап шыққан. Бұл түсінік тек грек мифологиясына ғана емес, көптеген мифологиялық дәстүрлерге, оның ішінде түріктер мифологиясына да тән. Гректер осы біртұтастықтан бөлініп шыққан Аспанның құдайын – «Уран» деп атайды, ал жер құдайының аты – «Гея», ол – аспан құдайының жұбайы.

	Ежелгі грек мифологиясының негізгі танымдық-сюжеттік жүйесін құдайлар дәуірі құрайтыны белгілі. Жалпы грек мифологиясындағы құдайлардың билік ету дәуірі үш кезеңге бөлініп қаралады.

	Осының ең ежелгі дәуірі – жаңағы айтылған Уран дәуірі. Уран – аспан құдайының аты.

	Ураннан билікті баласы Кронос «уақыт» тартып алады. Бұл екінші дәуір – Кронос дәуірі.

	Кроностан билікті баласы Диос (Зевс) тартып алады. Бұл үшінші дәуір – баршаға белгілі олимпиялық құдайлар дәуірі.

	Біз әдетте, мұндайда, қалыптасқан жалпы түсінік бойынша, миф гректердікі болған соң, ондағы құдай аттарын білдіретін сөздерді де грек тілінің туындысы деп қабылдаймыз. Солай болуы да заңды. Бірақ, солай дей тұрғанмен, кей жағдайда, ондай атаулардың басқа тілден енген сөз болу мүмкіндігін де жоққа шығара алмаймыз. Бұл да өмір шындығы. Сондықтан мифтік атаулар дың нақты қай тілдің тумасы екенін білу үшін олардың жеке сөз ретінде шыққан төркінін (этимологиясын) талдап, біздің жағдайымызда, грекше не мағына беретінін анықтау қажет. Мысалы, бұл арада, айталық, ең ежелгі жаратылыс бастауындағы аспан құдайының аты – «Уран» осындағы есімдік мағынасынан басқа нені білдіреді? Грек тіліндегі сөздік мәні қандай? Өкінішке қарай, мифтанушылар бұл сауалдарға нақты жауап бермейді. Тек дәстүрлі үндіеуропалық мифтану ғылымы «уран» сөзін үндіеуропалық ортақ ұғымды білдіретін сөз деп танып, оған лингвистикалық-мифологиялық негіз ретінде үндіиран (арий) мифологиясында Варуна, анатолиялық ежелгі халық – хеттердің мифологиясында теңіз құдайы – Аруна образдарының барлығын айғақ етіп, алға тартады. Сөйтіп «Уран», «Варуна», «Аруна» сөздері мен образдарының біртектілігі мойындалып, «Әлем халықтарының мифі» атты жинақты құрастырушылар: «...само имя Варуны исследователей сопоставляли с хетским морским божеством Аруной, с древнегреческим богом неба Ураном, наконец, славянским Волосом (Велесом), литовским Велясом и т.д. Поэтому при сохранения ряда неясности индоевропейские параллели к этому имени несомненны» (Мифы народов мира. 2 т. – Стр. 218.) деген тұжырым жасалынады.

	Алайда қазақ мифологы С. Қондыбай бұл арада өзінен бұрынғы мифологтардың «екі не үш үндіеуропалық тілде бар дыбысталуы үндесетін сөздерді автоматты түрде ортақ үндіеуропалық сөз болады» дегенге саятын мұндай қағидалары барлық жағдайда дұрыс бола бермейтінін, олардың кейде жалған ортақ сөздерді туғызу мүмкіндігі барын ескермегенін алға тартады. Өйткені грек, үнді, орыс, иран тілдерінде кездескен үндес бір сөздің барлық кезде міндетті түрде ортақ үндіеуропалық сөз болуы екіталай дейді. Расында да, мұндай ортақ үндіеуропалық делінген сөздің әлгі аталған халықтардың тіліне түрлі тарихи-әлеуметтік жағдайларға байланысты кезінде басқа бөгде тілден енуі де мүмкін ғой және мұндай мүмкіндікті ешкім терістей де алмаса керек.

	Бұлай ойлауға ғалымдардың «варуна» сөзінің, оның басқа да үндіеуропалық параллельдерінің («уранның», «арунаның») этимологиясы «жалпыүндіеуропалық түбір» деп саналатын uer – «окружать, охватывать, огораживать» түсінігінен шығаратындығы да септігін тигізеді. Бұл орайда, алдымен, белгілі ғалым А. Акишевтің мына пікіріне назар аударған жөн. Ол: «Характерно что значение имени Варуны восходит к общеиндоевропейскому корню uer – «кружать» и т.д., а принадлежностью его является аркан. Окружение ассоцировалось с сотворением, приданием хаосу формы, превращением его в космос» (Акишев А. Искусство и мифология саков. – А., 1984. – Стр. 16), – дейді. Осыған байланысты марқұм С. Қондыбай «бұл жердегі «ортақ түбір» әртүрлі үндіеуропалық тілдердегі ұқсас сөздің ұқсас «ықтимал» түбір ін кездескен сөздің мағыналарына қарай реконструкциялаудың нәтижесінде анықталып отырылғанын, басқа тілдерде де бұл сөздердің параллельдерінің болу мүмкіндігінің ескерілмегенін» айтады ((Қондыбай С. Қазақ мифологиясына кіріспе. 1-т. – А., 2008. – 144-б.) Расында да, айтылғандарды зерделей сараптасақ, осы ғалымның пайымдауында шындық бар. Өйткені әңгіме өзегі болып отырған мифтік есім сөздерге де, үндіеуропалық ортақ түбір сөзге де түрік (түркі) тілінде параллель ұғымдар бар. Нақтырақ айтсақ, мысалы, ежелгі гректердің Уранына «Оран» сөзі, үндіеуропалық ортақ түбір «uer»ге «ор, иір» сөздері дыбыстық үндестігі жағынан да, мағыналық ұғымы жағынан да тікелей түріктік параллель болып табылады.

	Уран грек мифологиясындағы ең ежелгі дәуірдегі аспан құдайының аты екенін айттық. Ғалымдар, жоғарыда айтқанымыздай, Уранның атаулық мәнін айтқанымен, сөздік төркінін саралап нақтыламайды, тек үндіеуропалық ортақ түбір «uer» сөзінің негізінде пайда болған дегенді айтады.

	Ал түріктік Оранға келсек, ол – жерді қоршап жатқан алып жыланның аты, су иесі. Этимологиялық тұрғыдан талдасақ, оран – түрік тілінің сөз жасау заңдылығына сай – «ор» және «ан» деген екі сөзден құралған. Мұндағы «ор» ежелгі көне түрік тілінде су деген ұғымды білдірген. Архаикалық мифтерде «жерді ғаламдық су қоршап жатыр және оны алып жылан қорғайды» деген түсінік болғаны белгілі. Осыған орай, яғни жерді су қоршап жатыр деген тү сінікке байланысты ор сөзі кейін қоршау, орау мағынасына ие болған. Ал «ан» – көне түрік тілінде мекен, мекен иесі (мысалы: Тұран – тұлардың мекені, Британ – бриттердің мекені) деген ұғымды білдірген. Осы ор мен ан сөздерін ің бірігуінен пайда болған Оран сөзі мифтік түсініктегі жерді қоршап жатқан судың иесі, қорғаушысы жыланның атына айналған. Жалпы жылан ежелгі түрік халықтарының, оның ішінде арғықазақтардың (С. Қондыбай) сенім-нанымдар жүйесіндегі басты культтық мақұлықтардың бірі, басқаша айтқанда, жылан культі – мифологиялық танымның негізі болған. Түрік халықтарының кейбірінің жыланды кие тұтып, үйге кірген жыланға ақ құйып, құрметтеп шығаруы немесе оны бүкіл бір тайпаның тотемі етуі (жылан-қыз, жылан-ана, өзен қыздары), халықтық атауға (этнонимге) айналдыруы (Оран, Қай) осының дәлелі. Мысалы, ХІІІ ғасырда шығыс терістіктен келіп, Хорезм жерінде өз билігін жүргізген қыпшақтың іргелі бір тайпасы «Оран» (орыс деректерінде «уран») деп аталған. Тарихқа белгілі Отырар қаласын қорғаушылардың көсемі – атақты Қайыр хан (Алпдерек) осы оран-қыпшақтың перзенті бола тын. Сондай-ақ шығыс теріскейдегі тұтас бір жұрттың атының «Оранқай», мекенінің «Оранқай өлкесі» деп аталатыны да белгілі. Мұндағы оранға бірігіп тұрған қай сөзі де ежелгі көне түрік тілінде жылан, су, дария деген ұғымды білдірген. Осыдан келіп үндіеуропалық мифтану ғылымында «ортақ үндіеуропалық түбір» деп танылған «окружать, охватывать, огораживать» деген мағынаны білдіретін вер (uer) сөзінің де (вар, вир, вал, вел нұсқаларын қоса алғанда) ор (орау, қоршау, орам), өр (өру, өрмек), ир (иіру, жинау) секілді ежелгі түріктік ортақ түбір-етістіктермен тамырлас, туыстас екенін де ажыратуға мүмкіндік туады.





Мұның бәрі сайып келгенде, оран (уран) сөзінің басқа тілден түрік тіліне ауысқан кірме сөз емес, өзінің ежелгі төл тумасы екенін айғақтайды. Бұған өте ежелгі таным-түсінік бойынша біртұтас делінген дүниенің екіге бөлінгенде жоғары бөлегінің – аспан, төменгі бөлегінің – жер аталуы да қосымша куәлік бергендей. Өйткені мұндағы аспан сөзі де, жер сөзі де түрік тілінің төл «перзенттері». Этимологиялық тұрғыдан талдағанда: Аспан – аспа және ан сөздерінің бірігуінен жасалған, «жоғары асылған мекен», «жоғары ілінген мекен» деген мағынаны білдірген. Ал жер – же және р (ыр) сөздерінің бірігуі арқылы жасалып, «коректендіруші», «асыраушы», «ырыздық, несібе беруші», «жегізуші» деген мағынаны білдірген. Мұндағы же де, р «ыр» да адамзат баласының бастапқы танымындағы ең көне ұғымдар. Же сөзі «қорек», «азық» деген мағынаға ие. Қазіргі қазақ тіліндегі «же-м», «же-міс» секілді сөздер осы же түбірінен туындаған. Сол секілді Р-да (ыр-да) ең көне сөз. Ол бүгінгі ұғымдағы «несібе» сөзімен мазмұндас. Қазіргі қазақ тіліндегі «ыр–ыс», «ыр–ыздық» сөздері осы ыр түбірінен туындаған. Осыған қарағанда, же жердің әуелгі бастапқы атауы болғанға ұқсайды. Мифологтар аспан құдайы Уранның өзінің жұбайы жер–Геяға қарағанда екінші, туынды образ екендігін атап көрсетеді. Демек, Жер – өзінен аспанды бөліп шығараған басты тұлға, өндіруші, асыраушы аналық тұлға. Олай болса, жер – Геяның есімі де үлкен мәнге ие. Бірақ, өкінішке қарай, ғалымдар «гея» сөзін грек тілінің еншісіне бергенімен, оның этимологиясын сараламайды. Біздің пайымдауымызша, Гея – ежелгі көне түрік тілінің же және ұя сөздерінің бірігуі арқалы жасалған, «жемекен» деген мағынаны білдірсе керек. Гректер «ж» дыбысын «г» деп қолданатындықтан, (Тюрксое ж (дж) ... которое в греч. передается обычно через «г». Закиев М.З. Татары: проблемы истории и языка. – Казань, 1995. – Стр. 22) және «ұ», «ы» дыбыстарын айта алмайтындықтан, Жеұя Геяға айналып, сол дыбысталуда бүгінге жеткен сияқты.

	Егер осы пайымдауымыз шындық болса, онда уран сөзінің де гректерге түрік тілінен ауысқанына күдік қалмайды. Олай болса, бұл өз тарапынан түрік халықтарының ежелден бар көне халық екенінің бірден-бір айғағы болмақ.

	Ал уран сөзі грек тіліне қашан, қандай жағдайда ауысқан дегенге келсек, ол өз алдына басқа арнайы зерттеудің үлесі. Тіпті, бұл сөздер грек тіліне түрік тілінен ауыспады дегеннің өзін де, адамзат баласы танымындағы бастапқы ұғымдардың көне гректердегідей түріктерде де болуы және мифологиялық бастапқы ұғымдарды білдіретін сөздер осы екі-үш сөзбен шектелмейтіндігі – бұл халықтың, яғни бүгінгі тарих ғылымы мойындатқандай, түріктердің х.э. кейінгі VІ ғасырда пайда болған жас халық еместігін толық дәлелдей алады деп білеміз. Бұған көз жеткізе түскісі келген оқырман болса, оған әлемнің байырғы халықтарының мифологиялық танымдары мен түрік халықтарының мифологиясын салыстыра зерттеп, кімнен кімге қандай ауыс-түйіс жасалғанын саралап көрсеткен, саналы ғұмырын ғылымның тек осы саласына арнаған қазақ мифологы Серікбол Қондыбайдың он бес томдық еңбегін оқып шығуды ұсынамыз.

	(Қондыбай С. Толық шығармалар жинағы. 1-15 т. – Алматы: Арыс, 2008).

	Тіл және жазу

	Жаратушы Құдірет жан-жануарлар мен аң-құстардан бастап, бақа-шаян, құрт-құмырсқаға дейінгі барлық қыбырлаған жан иелеріне күнін көріп, тіршілік етулеріне сай әрқайсысына лайықтап қарым-қабілет, ақыл-ес берген. Бұлардың ішінде тек жалғыз адамды ғана ерекшелеп, оларға осылардың сыртында бірбірімен пікір алысып, өзара сөйлесуге және сол арқылы өзгелер істей алмайтын ғажайыптарды жасауына мүмкіндік туғызатын Тіл берген. Тіл – адамзат баласына ғана тән, жаратылысымен бірге берілген қасиет. Ал осы туа бітті қасиетті белгілі бір заңдылық аясында дамыта жетілдіріп, түрлі топтарға бөліп, түрлендіруші адамдардың өзі, олардың ақыл-ойы. Ф. Энгельстің пайымдауына жүгінсек: «Сначала труд, а затем и вместе с ним членораздельная речь явились двумя самыми главными стимулами развития мышления» (Энгельс Ф. Диалектика природы. – М., 1952. – Стр. 135).

	Қалай болғанда да, тілдің адам баласымен бірге жасасып, бірге жетіліп, дамып келе жатқаны шындық. Тіл – адамзат тарихының басты куәгері, жанды айғақшысы. Біздің «тіл тарихы – халық тарихы» дейтініміз де содан. Өйткені әр сөз белгілі бір ұғымды иеленіп, адамдардың, халықтардың өзара қарымқатынастағы, іс-әрекеттегі өмірге ендірген жаңалығының мән-мағынасын айқындай алады.

	Шартты түрде тілді «ауызша тіл» немесе «дыбыстық тіл» және «жазбаша тіл» немесе «жазба тіл» деп екіге бөледі. Бұлардың пайда болу мерзімі жайында сөз болғанда біріншілік «ауызша тілдің» еншісіне тиеді. Адамзат баласымен бірге жасасып, бірге дамып келе жатқаны да осы ауызша тіл. Уақыт озған сайын адамзат қоғамының ілгерлеп алға дамуына қарай адамдардың өзара қарым-қатынастағы күрделі қажеттілігін өтеуге ауызша тілдің мүмкіндігінің шектеулілігі кейін жазбаша тілді тудырған. Өйткені ауызша тіл, яғни дыбыстық тіл алысқа жетпейді. Сондай-ақ «айтылған сөз – атылған оқ» қайтып оралмайды, өзгеге берілмейді.

	Ауызша тілдің осындай кемістігінің орынын толтыру үшін адамдар кеңістік кедергісін кесіп өтіп, төрт құбылаға түгел тарауға, уақыт тосқауылына тосылмай, өткендегіні бүгінге, бүгінгіні ертеңге жеткізуге мүмкіндігі бар жазба тілді, яғни жазуды ойлап тапқан. Жаратылыстың сыйы тілден жазудың (жазбаша тілдің) айырмашылығы да осында, оны адамдардың өздерінің ойлап табуында. Жазу табылғаннан бері де сан мыңдаған жылдар өткен. Осы уақыттар ішінде алғашқы жазудың өзі жетіліп, қалыптасу барысында сан түрлі өзгерістерге ұшыраған. Соған орай жазу тарихын зерттеуші ғалымдар осы өзгерістерді салыстыра зерттеу нәтижесінде бүкіл жазу жүйесін үш түрге бөледі. Оларды ғылым тілінде:. «пиктографиялық», «идеографиялық (басқаша айтқанда: иероглифтік) және «фонетикалық» жазулар деп атайды.

	Осының пиктографиялық жазуы көне замандардан бүгінге жеткен жазулардың ішіндегі ең ескі түрі, жазу атаулының бастауы деп есептелінеді. Мысал ретінде амарикалық үндістердің суретті жазуы алға тартылады. Бұл термин: латынша «суретті» және грекше «жазу» дегенді білдіретін екі сөздің бірігуі арқылы жасалған. Мағынасы «сурет арқылы жазылған жазу», «суретті жазу» дегенге саяды.

	«Идеографиялық» атауы – латынның «идея» және гректің «жазу» дегенді білдіретін сөздерінің бірігуі арқылы жасалған. Мағынасы – «түсінікті, ойды білдіретін жазу» («письмо понятий»). Бұл жазу пиктографиялық жазудың заңды жалғасы, соның жетілген түрі деп есептелінеді. Бұған көне қытай, көне шумер жазуларын жатқызады.

	Үшінші түрі – фонетикалық жазу. Мұны кейде «буындық жазу» және «әріптік-дыбыстық жазу» деп екіге бөледі. Мұның соңғысын көбіне «алфавиттік жазу» деп те атайды. Біздің бүгінгі қолданып жүрген жазуымыз да жазудың осы түріне жатады.

	Арасына белгілі бір уақыттар салып барып, бірінен кейін бірі пайда болған жазудың осы дәстүрлі үш түрінен тарап, тармақтала жетіліп, бұл күнде сан алуан халықтардың атымен аталып кеткен түрлі жазулар баршылық. Осы жазулар арқылы сонау есте жоқ ескі замандардан бастап бүгінге дейінгі жер бетінде өмір сүрген халықтар тарихын оқып, білуге мүмкіндік туды. Жалпы жазулар арқылы жеткен деректерді ғылымда «жазба дерек» деп атайды. Бүгінгі біздің тарихи санамызды қалыптастырған ресми тарихтар осы жазба деректер негізінде жазылған. Өйткені ғылымда ауызша дерекке қарағанда жазба дерекке ерекше мән беріледі. Бұрын да солай болған, қазір де солай.

	Мұнда ауызша деректің белгілі бір дәрежеде азды-көпті ауыс-түйіс жаңсақтығы болатынын ескерудің сыртында санада қалыптасқан жазуды кие тұтқан ежелгі түсініктің ықпалы да аз емес. Өйткені ежелгі заман адамдары жазуға тәңірілік сипат беріп, оны «құдайдың ісі» деп ерекше қасиет тұтқан. Мысалы, ежелгі египеттіктер өздерінің жазуын mdw-nir – «құдайдың тілі» деп атап, жазуды ойлап табушыны мәдениет атаулының бәрін өмірге келтіруші құдай – Тоту деп білген. Ал вавилондықтар болса, өз жазуларының авто рын адам тағдырының құдайы – Мардук баласы Набу деп түсінген. Сол секілді ежелгі еврейлер жазуды жарық дүниеге әкелген Мойсей десе, грек мифі бұл игі істі Гермес құдайға телиді. Ежелгі қытайлықтар мен үнділерде де және басқа халықтарда да осындай түсінік болған. Қалай болғанда да, осындай таным-түсініктен бастау алып, кейін болмыстың шындығымен нақтыланып, қалып тасқан таным бойынша жазудың (жазба тілдің) тарихтан белгілі болған халықтардың қай-қайсысы үшін де мәдениеттің, ғылымның және білімнің бастаушысы болғаны талас тудырмайды. Өркениет бар жерде – жазу мен оқу бар. Бұл да шындыққа айналған ақиқат.

	Осындай баршаға аян ақиқатты мойындай отырып, адамзат баласымен бірге жасасып келе жатқан ауызша тілдің, соның негізінде өмірге келген әр халықтың өзінің ауызша тарихының дерегі де маңызды екенін естен шығармаған жөн. Бұл, әсіресе, өздерінің байырғы ататілін ардақтап сақтай білген, айтылғанды жадында тұтып, естігенін ұрпағына қаймағын бұзбай, бар мән-мазмұнымен дәл жеткізуді дәстүрге айналдырған, жазу-сызуы кеш дамыған немесе болмаған (болса да кейін түрлі тарихи-әлеуметтік жағдайларға байланысты ұмыт болған, жоғалған) халықтар тарихын танып-білу үшін ерекше мәнге ие.

	Бірақ, өкінішке қарай, қазіргі ресми тарих ғылымы бұл маңыздылықты «көшкінші» деп танылған халықтардың тарихын тануда әлі күнге мансұқ етіп келеді. Бұған дүниежүзі халықтарының ортақ тарихының тек еуропалық танымтүсінікте ғана жазылуы, осы таным-түсінік негізінде бір тектен жаратылған адамзат баласын әуелі «тарихи және тарихи емес халықтар» деп, содан кейін бұл терминдерді өзгертіп, оларға «отырықшы және көшкінші халықтар» деген ат беріп, айдар тағу арқылы екіге бөліп тастап, бірін мәдениетті, өркениетті, ал екіншісін жабайы, тағы халықтар санатында көрсетулері де себепші болғаны анық. Кезінде ғылымға еркін араласқан еуропалық менмендіктің жаратылысы бір адамзат баласы туралы осындай көзқарасты қалыптастыруы салдарынан ежелгі заманда өмір сүрген халықтардың нақты кімдер екенін, олардың қай тілде сөйлегенін танып-білуге мүмкіндік болмай қалды, ізденіс сабақтастығының жолы кесілді. Сол себепті тарихқа дейінгі ежелгі өркениет ошағына от жаққан халықтардың төл тарихы егжей-тегжейлі зерттеліп, басы ашылмады. Ең өкініштісі – тануға талпыныста жасалынбады. Өркениеттік өркөкіректік зерттеушілерді еуропалық таным-түсінік шеңбері аясынан шығармай, ескі замандардан жеткен жазба деректерді, егер ол өздері айтатын «үндіеуропа» болмаса «семит» тілдерінде тануға келмесе болды, «белгісіз халықтікі» деген «үкіммен» біржола жауып тастап, назардан мүлде тыс қалдырды. Соның салдарынан ол халықтардың шыққан тегі, сөйлеген тілі әлі күнге белгісіз күйінде қалып келеді. Бүгінгі ғылымның жетілген, техниканың мейлінше дамыған заманында да оны зерттеп білсек, шындықты анықтасақ, бір кезде кеткен кемшіліктің орнын толтырсақ деп ізденіп жатқан жан тағы жоқ. Қалыптасқан танымтүсінік бойынша: бәрі анықталған, одан әрі бірдеме білу мүмкін емес секілді. Алайда жетілген ғылым жетістіктері басқа жайды аңғартады. Бұған генетик ғалымдардың соңғы табыстары айғақ.

	Айтылғандардың анықтығын айқындай түсу үшін бүгінгі ресми тарих деректеріне ой көзімен үңіліп, сондағы ой тұжырымдарды зерделей шолып шыққанымыз жөн болмақ. Сонда, ең алдымен, ресми тарихтың ұсынған тұжырымдары бойынша «ежелгі өркениеттің ошағы» деп танылған Оңтүстік Еуропа, Таяу Шығыс және Африка жерлеріндегі әлгі көне өркениетті тудырған, жазусызуды өздері ойлап тапқаны үшін жазу түрін әрқайсысына еншілеген (мысалы, «шумер жазуы» деген сияқты) ежелгі халықтардың бәрінің бірдей бұл өңірлерге сырттан келгенін және олардың бірде-біреуінің бастау тарихының жоқтығын, сол тәрізді қайдан келіп, қай тілде сөйлегенінің белгісіздігін аңғаруға болады. Сөз жалаң болмас үшін мысалға бірер тарихи деректер келтіре кетелік және оны осы деректердің бәрі жазу арқылы жеткендіктен жазу мәдениетіне алғашқылардың бірі болып қол жеткізген шумерлерден басталық.

	Тарих дерегі бойынша сынажазуды (клинопись) бірінші болып қолданған шумерлер делінеді. Аккадтар, яғни вавилондықтар мен ассириялықтар сынажазуды осы шумерлерден қабылдаған. Бұл ретте зерттеушілер жазудың алғашқы түрі – пиктографиялық жазудан орындалуы жеңіл сынажазуға көшудің себебін де шумерлер мекендеген жердің қыш тақтайшалар жасауға аса қолайлы сазбалшыққа ерекше бай болуымен байланыстырады. Осылай делінгенмен, шумерлердің сынажазуды алғашқы ойлап табушылар екені әлі нақты анықталмаған. Бұған кейбір зерттеушілер кәдімгідей күмән келтіреді. Сондай-ақ шумерлердің өзі туралы оларды Месопотамияның байырғы тұрғындары ма, жоқ әлде басқа жақтан қоныс аударып ауып келгендер ме деген мәселе де басы ашық күйінде қалған. Көптеген зерттеушілер шумерлерді х.э. дейінгі IV мыңжылдықтың ортасына таман Месопотамияға сырттан келген болар деп шамалайды. Ресми тарих та осы тұжырымды теріске шығармайды. Бірақ та шумерлер мұнда қайдан келді, шыққан тегі кім, қай тілде сөйлеген деген мәселелер зерттеусіз қалған.

	Жазу тарихының ғылым әлемінде, ғалымның өз сөзімен айтқанда, Золушканың кейпінде жүргенін ескеріп, оны ғылым саласына айналдыру мақсатында жан-жақты зерттеп, арнайы «Алфавит» атты көлемді монография жазған, онысы ғылыми ортадан үлкен қолдау тауып, бірнеше қайта басылған ағылшынның белгілі тілтанушы ғалымы Давид Дирингер адамзат баласы ойлап тапқан жазулардың тарихын зерделей келіп, шумердің сынажазуы жөнінде: «...Это великое изобрентение было сделано шумерийцами – народом, который говарил не семитском или индоевропейском, а на особом агглютинативном языке (қарайтқан біз – Қ.С.); этническая и лингвистическая принадлежность шумерийцев до сих пор не подается определению. Впрочем, некоторые ученые начинают задумываться над тем, справдливо ли приписы это достижение шумерийцам. Мы также не можем решать, где было изобретена клинописная система – в Месопотами или каком-либо другом месте; последние предположение кажется нам даже более вероятным» (Дирингер Д. Алфавит. Издание третье. – М., 2008. – Стр. 59), – деген ой айтады. Бұл – қатардағы көп зерттеушінің бірі емес, бүкіл жазу атаулының тарихын зерттеп, жазып отырған маман, тілші ғалымның сөзі. Осыдан-ақ жоғарыда айтқанымыздың, яғни ежелгі замандарда өмір сүрген байырғы халықтардың тарихы мен тілін танып-білуге тек еуропалық таным-түсінік тұрғысынан қарап, оған сай келмесе әлгіндей «говарил не семитском или индоевропейском» деп тарта беретінін анық көруге болады. Әйтпесе, дүниежүзі халықтарының тілі мен жазуын арнайы зерттеген, өмірде семит тілінен басқа тілдердің де бар екеніне көзі жеткен, тіпті, шумерлердің ерекше бір агглютинативтік тілде сөйлейтінін нақты біліп отырған зерттеушінің осы халықтың этникалық, лингвистикалық тегін анықтауды әрі жалғастырмай, ғылыми қорытынды жасауын қалай түсінуге болады? Егер зерттеуші еуропалық таным-түсінік аясынан шығып, шумерлерден қалған мифтердің, гимндердің, эпостардың тілін тек семит тілімен салыстырып қана қоймай, әлемнің агглютинавтік тілді мұра еткен басқа халықтарының тілімен салыстырып зерттесе, олардың шыққан тегін, Месопотамияға қайдан келгенін мүмкіндігінше біраз анықтауға болмас па еді. Осындай зерттеулердің болмауы салдарынан қазіргі таңда шумерлерді «түрік халқы» деп танып, діни танымы, тілдік бірлігі тұрғысынан дәлелдеп жүрген жекелеген зерттеушілердің еңбегі ғылыми ортаның ілтипатына ілікпей, назардан тыс қалып келеді. Мысалы, қазақстандық зерттеуші О. Сүлейменов шумер тілі мен түрік тілінің түбірі ортақ, дыбысталуы ұқсас, мағынасы бірдей сөздерінің сөздігін жасап, екі тілдің жазу таңбаларын салыстыра зерделеуі (Сулейменов. О.О. Аз и Я. – А., 1975. – Стр. 191-192 және Тюрки до истории. – А, 2002. – Стр. 186-210).

	Бұларға тікелей қатысы болмаса да, кезінде пиктографиялық жазуға ие болған Американың ежелгі тұрғандары: Майя, Астек (Ацтек) халықтарының тілін зерттеп, оларды «түрік тілдерінің тобына қосуға болады, морфологиялары тым ұқсас, екеуі де жалғамалы (агглютинативтік) тіл» деген америкалық Отто Риригтің, уругвайлық Б. Ферейроның пайымдауларын әрі жалғастырған ке йінгі зерттеушілер: ресейлік Ю. Кнорозовтың, татарстандық А. Карамулиннің, қазақстандық Ә. Ахметовтың еңбектерін қосуға болар еді. Бірақ, өкінішке қарай, бұлардың ешқайсысы не тіл, не тарих ғылымы тарапынан қолдау таппай, әлі күнге ескерусіз келеді. Бар үміт генетик ғалымдардың ДНК зерттеулерінің нәтижелеріне сүйеніп, Америка үндістерін кезінде Алтайдан Беринг бұғазы арқылы өтіп, мұхиттың арғы жағына қоныс аударған түрік халықтары деп тапқан жаңалығында. Егер осы ақиқат шындық болса, онда ізденіске жаңа өріс ашылып, тіл және тарих ғылымдары салаларында ірі өзгерістер болары анық.

	Осындай жайларды ежелгі арийлер туралы да айтуға болады. Ресми тарих арийлердің үнді жеріне басқа жақтан ауып келгеніне де, Үнді жазығындағы теңдессіз ғажайып мәдениетті осы сырттан келгендердің жасағанына да күмән тудырмайды. Бірақ бұлар неғылған халық, қайдан келген, қай тілде сөйлеген дегенге келгенде әдеттегідей нақтылық жоқ. Әркім әр түрлі пікір айтады.

	Жазба дерекке жадыланып, еуропалық таным-түсінік шеңберінен шыға алмаған зерттеушілер, әдеттегісінше, бұларды «батыстан келгендер» деп өте шығады. Дәйекті дерек келтіріп жатпайды. Мұндағы олардың «батыс» деп отырғандары – Оңтүстік Еуропа. Бірақ бұлар жалғыз емес, олармен келіспейтін зерттеушілер де бар. Олар арийлерді үнді жеріне терістік батыстан, яғни Орта Азиядан шыққандар деп пайымдайды. Алайда бұл пайымдаудың да әзірге нақты айғақты дәлелі жоқ.

	Қалай болғанда да, ескі заманнан жеткен көне жазбалар дерегі арқылы ой түйген зерттеушілердің қай-қайсысы болса да арийлердің үнді жеріне келуі жөнінде әуелде сол кездегі табылған археологиялық материалдар негізінде «х.э. дейінгі ІІ мыңжылдықтың ортасы» деген пікірге қорып, осы тұжырымды ғылымға енгізген болатын. Алайда үнді жерінде ширек ғасыр бойы үзбей жүргізілген археологиялық жұмыстардың нәтижесінде табылған кейінгі айғақтар бұл пікірді теріске шығарып, аталған мерзімді бір жарым мың жылға ұзартқан-ды. Нақтырақ айтқанда, бұлайша мерзімдік өзгеріс жасауға байырғы Үндістан жерінің терістік-батысынан ежелгі қалалардың орны табылып, соны жан-жақты зерттеу нәтижесінде олардың х.э. дейінгі ІІІ мыңжылдықта салынғаны анықталғаннан кейін барып қол жеткен. Ғылымға «харапп мәдениеті» деген атпен енген бұл мәдениеттің болған мерзімін кейіннен табылған, архитектуралық тұрғыдан алғанда Хараппа қаласына қарағанда әлдеқайда күрделі Мохенджо-даро қаласынан табылған материалдық айғақтар да одан әрі нақтылай түскен.

	Ғалымдар осы қалалардан табылған дүниелердің Месопотамиядан табылған заттарға ұқсастығына қарап, харапп мәдениетін шумерлер тарихымен байланыстырады. Осыған орай зерттеушілер тарихқа дейінгі өркениеттер тамырластығын тілге тиек ете отырып, үнді жеріндегі осынау ғажайып мәдениетті жасаушылар мұнда Терістік Месопотамия мен Оңтүстік Ираннан келген болар деген болжам айтады. Бірақ бұлар да харапп мәдениетін жасаушылардың кімдер екенін, қай тілде сөйлегенін нақтылай алмайды. Болжамнан басқа, көңіл тояттар нақты деректер келтірмейді.

	Осы орайда айтылған жайларды ой елегінен өткізу арқылы жалпы жазба деректерде кездесетін ежелгі халықтардың тарихын зерделегенде олардың тегін, тілін анықтауда өктем естілетін «үндіеуропалық тіл» («индоевропейский язык») немесе «үндіеуропалық тіл емес» («не индоевропейский язык») деген терминнің қалай өмірге келгенін және оның себептерін топшылауға болатын секілді. Біздің пайымдауымыша, мәдениет зерттеушісі С.Н. Артоновскийдің әділ атап көрсеткеніндей: «Феодалдық Еуропаның тар шеңберінде пайда болып, кейін еуропалық жұрт өздерінің ғылыми-техникалық деңгейі бойынша адамзаттың өзге бөлегін артта қалдырып, әлемдік өркениет сахнасына шыққан кезде ерекше өріс алған еуроцентризмнің» (Артоновский С.Н. Историческое единство человечество и взаимное вляние культур. – Л., 1967. – Стр. 19) сойылын соққан еуропалық ғылым өкілдері тарихқа дейінгі көне өркениетті де еуропалық халықтардың аталары жасаған деген тұжырымды қалыптастыру мақсатында бір-біріне жалғаса жатқан, ежелгі өркениет ошағы болған Оңтүстік Еуропа, Таяу Шығыс, Африка және Үнді жерін мекендеген байырғы халықтардың тегін анықтап, қай тілде сөйлегенін саралауға онша құлықты болмаған тәрізді. Сол себепті де олар байырғы өркениетті жасаушы ежелгі халықтардың протоеуропалықтар екеніне күдік тудырмас үшін семит тілінде сөйлемейтіндердің бәрін бір бөріктің астына тығып, «үндіеуропалық емес» («не индоевропейский») халықтар деп, белгісіздік құрдымына ысырып тастап отырғандай көрінеді. «Үндіеуропалық тіл» деген негізі бұлдыр жасанды лингвистикалық терминнің ғылымға еніп, орнығуы да осыдан, Үндістан жеріндегі ежелгі өркениетке ортақтасу мақсатынан туғаны айқын аңғарылады. Әйтпесе, тарихқа дейінгі, тарихтан кейінгі кезеңдердегі оқиғаларды тұтас алып қарағанда да, Үндістан жерінен шығып Еуропаға барып, өз өркениетін орнатып, жергілікті халықтарға мәдени ықпалын тигізген бірдебір халық, не бірде-бір тайпа болған емес. Оны анықтайтын не ауызша, не жазбаша ешқандай дерек те кездеспейді. Олай болса, «үндіеуропалық тіл» дегеннің болуына да не тарихи, не лингвистикалық негіз жоқ.

	Тағы бір мысал. Зерттеушілер ежелгі Крит өркениетін Еуропа елдерінің Египет пен Месопотамия мәдениетімен өрелесер бірден-бір жалғыз мәдениеті деп есептейді. Оны көп жағдайда «эгейлік өркениет» немесе «минойлық өркениет» деп те атай береді. Мұның алғашқысы Эгей теңізіндегі басқа аралдардың Крит мәдениетімен тектес болуына орай ортақ мәдениетті тұтас қамту мақсатында аталса, кейінгісі Эгей патшалығының патшасы Миностың есіміне байланысты берілген. Бұл термин қазба жұмыстар жүргізу арқылы осы Крит және Кипр аралдарындағы ежелгі өркениеттің ғылымға танылуына айтарлықтай үлес қосқан ағылшынның атақты археологы Артур Эванстың ұсынысымен енген.

	Осы А. Эвансы бар, басқа мамандары бар, бәрі Криттің ежелгі тұрғындарының сонау есте жоқ ескі заманның өзінде өте жоғары деңгейдегі мәдениетке қол жеткізгенін бір ауыздан мойындайды. Оның солай екенін Криттен табылған архитектуралық құрылыс қалдықтары мен олардың қабырғаларына және қыш бұйымдарға салынған суреттері ғана емес, сондай-ақ Криттің өзіне тән төл жазуы болғаны да, оның бүкіл Греция өркениетіне жасаған ықпалы да негіздей түседі. Грек дәстүрінің Крит аралын үлкен мәдениет орталығы ретінде қабылдайтыны да, өз тарихтарын осы мәдениетпен байланыстыратыны да содан болса керек. Мұның сыртында Критте дамыған «сызықты А жазуының», оның кейінгі жетілген түрі «сызықты Б жазуының» негізінде грек алфавитінің өмірге келгені де тарихтан мәлім.

	Крит өркениетін зерттеп, танып-білуге ағылшындар мен итальялықтардың және кейіннен қосылған америкалықтардың қосқан үлесі ерекше. Осы елдің археологтарының табанды еңбегінің арқасында Критте неолит кезеңінің ұзаққа созылғаны, оның 5000 жылды қамтитыны, одан кейін қола дәуірінің, ғалымдар тарапынан «минойлық» деп аталған өркениеттің, басталғаны анықталды. Алайда ежелгі ұлы мәдениеттің болғанын айғақтар керемет сарайлар мен көптеген өнер туындыларының табылғанына қарамастан, Крит өркениетін жасаушылардың кімдер екені баяғы анықталмаған күйі қала берді. «Криттің ежелгі тұрғындары кімдер?»; «олар қай нәсілге жатады?»; «қай тілде сөйлеген?»; «олардың тарихы қандай?» деген тәріздес толып жатқан сұрақтар жауапсыз қалды. Неге бұлай?..

	Крит өркениетіне қатысты деректер мен зерттеулерді қарап отырсаңыз, бұлай болмауға тиісті сияқты. Өйткені есте жоқ ескі замандардағы ежелгі мәдениеттің қашан, қайда пайда болғанын кезінде соны жасаған адамдардан қалған заттық айғақтар, ал олардың кімдер екенін, қай тілде сөйлегенін жазба дерек мәліметтері арқылы анықтауға болады десек, осының бәрі де Крит аралынан табылып отыр. Материалдық айғақтарды былай қойғанда, түрлі заттарға жазылған жазулардың өзі де жетерлік. Олардың ішінде жазудың дәстүрлі үш түрімен: пиктографилық, идеографиялық (иероглифтік), фонетикалық жазумен жазылғандары бар және олар біреу емес, бірнешеу. Бір ғажабы, осы жазулардың бәрі дерлік танылып, оқылған. Бірақ, соған қарамастан, жазу иесі халықтың кімдер екені анықталмайды. Былай қарасаң: суретті жазу құпиясы ашылады, иероглифі танылады, әрібі оқылады, тек осы жазуларды сөйлетер тілі түсініксіз, қай халықтың тілі екені белгісіз. Өйткені, ол тіл – «үндіеуропалық емес». Солай болғандықтан, ол одан әрі зерттелмеген, әлемнің басқа тілдік топтағы ха лықтарының тілімен салыстыра, сабақтастыра тексерілмеген. Сондықтан да оның бәрі тарихқа кім екені белгісіз халықтар жасаған өркениет болып қалған.

	Жасыратыны жоқ, ғылымдағы осындай сыңаржақтылық қазір де сол күйінде қайталанып келеді. Осы жағдайларды зерделей келгенде, ежелгі дүние тарихындағы отырықшы емес байырғы халықтардың аттары белгілі болғанымен, бірде-біреуінің заттарының белгісіз болып қала беретіні де осыдан ба деген ой келеді.

	Дегенмен, қоғам дамып, ғылым жетіліп, адамның ой-санасы арытқан сайын еуропалық емес халықтардың білімді өкілдері кейінгі кезде ресми тарих қалыптастырған қағидаларға қанағаттанбай, өз халқының шыққан тегін өздері танып-білу мақсатында көне дәуірлерден жеткен жазба дереккөздерін өздерінше зерттеп, содан түйген өз тұжырымдарын алға тарта бастады. Олардың ішінде кәсіби мамандар да, әуесқой ізденушілер де баршылық. Ресми тарих ғылымы мойындап, ғылыми айналымға енбегенімен, олардың пайымдаулары баспасөз беттерінде ара-тұра жарияланып та жатады. Жеке зерттеу еңбек ретінде баспадан кітап болып, басылып шыққандары да бар. Соларды зерделей оқып, салыстырып қарағанда, ресми тарих ғылымы «белгісіз халық» деп келген кейбір халықтардың кімдер екенін, олардың сөйлеген тілінің бүгінгі ғылым анықтаған тілдік топтардың қайсысына жататындығын пайымдауға болатын секілді. Бұл ретте, мысалы, осы біз әңгімелеп отырған тақырыппен үндес Жерорта теңізі аралдарында дамыған ежелгі өркениет жөнінде бұрын-соңды ешкім айтпаған, тосын да жаңалықты ой-пікірлері бар қазақстандық жас зерттеуші Амантай Айзахметовтың «Рождение тюркского мира» (2004) атты еңбегін айтуға болар еді. Бұл – осы кітаптың жаңадан толықтырулар енгізілген екінші басылымы. Бұрын ол әуелі «Колыбель царей человечества» (2001), кейін «Рождение тюрксого мира» (2002) деген атпен жарық көріпті. Амантай – кәсіби маман емес, әуесқой зерттеуші, мамандығы журналист. Соңғы кітабы жарық көргеннен кейін, көп ұзамай қайтыс болған. Тарихтың үлкен жанашыры осы азамат Жерорта теңізінің төңірегі мен аралдарынан табылған қазба мұраларға қатысты ерекше бір жаңалықты алға тартады.

	Өткен ғасырдың ортасында археологтар Кипр аралының (бұл аралдың ежелгі аты – «Алаш» – Қ.С.) шығыс жағалауындағы Энкоми деген жерден миной өркениетіне қатысты жазулардың бір түріне жататын жазуы бар қыш тақтайшалар табады. Ғалымдар бұл жазудың жазылған уақытын х.э. дейінгі ХV ғасырға жатқызады. «Сызықты А жазуы» («линейное письмо А») түрімен жазылған бұл жазуды ғалымдар танып, оқығанымен, ондағы сөздердің мағынасын түсіне алмай, оның тілін «гректерге дейінгі тіл» деп табады. Ғылымда ол жазу қазір «этеокипр» («Шынайы кипрлік») деп аталады.

	Сол этеокипрлік жазудың бір қыш тақтайшасындағы сөздің де, сөйлемнің де арасын ашатын ешқандай тыныс белгісі қойылмай, тек буын-буын күйінде тіркестіріп жазылған жазуының транскрипциясы мынандай:

	«anamatoriumiesaimukulailasanaarisitonosearatovanakasokoosekerakeretulosetakanaku»

	Сызықты А жазуымен жазылған мәтіндерді оқумен айналысып жүрген маман ғалымдар қыш тақтайшадағы осы жазуды оқып, оны латын әрпіне түсі ріп, мүмкіндігіне қарай буындар тіркесін жеке сөздерге бөлгенімен, жазылғанның мағынасын толық танып ажырата алмаған. Бар болғаны өздерінің жанынан әріптер қосып, гректің бір қаласы мен адамының атын шығарған. Міне, осы мәтінді қазақстандық (тараздық) жас зерттеуші Амантай Айзахметов өз тарапынан өзгелер құсап ештеме қоспай, ештемесін алмай, сол күйінде жеке сөздерге бөліп оқиды. Ол мынау:

	 «a-na-ma // to-ri // u-mi-e-sa-i // mu-ku-la-i // la-s // a-na // a-ri-si // to-n // o-se // а-r // a-to // va-na // ka-so // ko-o-se // ke-ra-k / /e-r // e-t // u-l // o-se // ta-k // a-na // ku».

	Буын-буынға бөлінген мәтінді А. Айзахметов осылайша өзінше жеке сөздерге бөледі де, оны:

	«анама төри емес-ай, макул лайлас ана ариси тон ессе, ар ата пана қасы оқ ессе, керак ер ет ұл өссе, тақ ана қу», – деп оқиды және оның мағынасын орыс тілінде:

	«матери моей не царь, а глупый раб достоин, если ее мать шубу кроит, а если в убежище праотца стрелы строгаются, сын в мускулах мужчиной растет, трон, гоняйся за матерью» (Айзахметов А. Рождение тюркского мира. – Тараз, 2004. – Стр. 278), – деп түсіндіреді.

	Зерттеу бағытында жаңсақтық болдырмауға септігі тиер деген мақсатпен осы жазуды біз де өз тарапымыздан оқып, мәтінді жеке-жеке сөздерге өзімізше бөліп көрдік. Сонда ол мынандай болып шықты:

	 «anama\\ tor\\ iumi \\ es \\ aimu\\ kul\\ ailas\\ ana \\arisi \\ton\\ ose \\ar\\ ato \\vana \\kas \\ ok \\oose\\ kerak\\ er\\ et\ \ul \\ose \\tak \\ ana \\ ku»

	Енді осыны оқығанда:

	«Анама тор иумі ес айму, құл айлас, ана әрісі тон өссе, әр ата пана қас оқ өссе, керек ер ет ұл өссе, ана тақ қу» деген сөз тіркестеріне айналды. Мағынасы:

	«Анама билік таласы ақылдылық емес, ол құлмен бірдей болу. Ана әрісі тон шығарса (тіксе), әр пана болар ата нағыз оқ шығарса (жонса), (ел). керек етер ұл өсірсе, тақ ананы өзі қуады».

	Осындағы көне түркілік «тор», «иумі», «айму» деген үш сөз болмаса, басқасы түгелдей бүгінгі қазақ тілі қорында бар сөздер, кез келген тіл білетін адам ешқандай аудармасыз мәтіннің мағынасын толық түсініп, ұғына алады.

	Ал сонда бұны не дейміз? Христиан эрасынан он бес ғасыр бұрын жазылған этеокипрлік жазудың түрік тілінде, оның ішінде таза қазақ тілінде сөйлеуі қалай? Осыдан 3500 жыл бұрын Жерорта теңізінің Кипр аралында болып, тақтайшаға өз тілінде жазу қалдырып жүрген бұл қай түрік, қай қазақ? Өмірде не болмайды, әлде бұл басқа тілде жазылған мәтінді қазақ авторының жеке сөздерге бөлуінен пайда болған сөздердің кездейсоқ ұқсас жиынтығы ма? Онда жүйелі мазмұнды қайда қоямыз? Мәтіндегі «әр ана тон өссе, пана ата оқ өссе» деген тіркесті қазіргі қазақ тіліндегі «Ата көрген оқ жонар, ана көрген тон пішер» деген мақалдың ежелгі нұсқасы десек, кім қисынсыз дей алар. Зерделеп көріңізші!?

	Дегенмен, қалайда, кездейсоқтыққа көңілде күдік қалмасын, басқа қалақшадағы басқа жазу мәтініне кезек берелік. Кездейсоқтық ешқашанда жүйелі қайталанбайды, олай қайталанса, ол – заңдылыққа жатпақ.

	А. Айзахметовтың жеке сөздерге бөлуіндегі этеокипрлік екінші қыш тақтайшадағы жазудың мәтіні мынандай:

	«v/itile r/an/u t/ana mun/o ti/ailo/ eki/ jan/oti/ mana ko/toup/ara (или ki, или la)m/i r/an/u t/ana mun/oti».

	Оқылуы: «беу, иттер, ан ит анамен өті, әуелі екі қоян өті, манағы тауп аралам ірі ан ит анамен өті».

	Мағынасы: «Ей, иттер, аң-ит анамен (ана жермен) өтті, әуелі екі қоян өтті, манағы тауып аламын деген ірі аң-ит, анамен өтті» (сонда. 280-б.)

	Бұл аздық етсе, осының жалғасы ретінде берілген тағы басқа бір жазуды оқып көрелік.

	«an/a tasi/ tusa/ eki/ vi/ja/ki ma/naa/poi/ eki/ mari m/ana/ tumirai/mikani/ pue/nemina/ panamo/kani/ot/ara/vi/ kavali/ja/ mana mi?»

	Мұны да А. Айзахметовтің жеке сөзге бөлуі бойынша беріп отырмыз. Оқылуы: «аң атасы туса екі боп иа қойма, наса бол, екі марым ана тумырай, мекені боп немене пана ма, қаны от ара боп қапалы иа мана ма?»

	Мағынасы: «аң атасы туса, садағыңды бөлек (екі боп) қойма. Сақ бол. Анаң екі қайыра тумайды. Немене, мекенің пана бола ма, ара қанды от қапалы болғанда, садағың қорғай ма?». Бұл – біздің түсіндіруіміз. А. Айзахметовте сәл басқашалау. Ол былай дейді:

	«Если родится царь зверей, не ставь на пару с ним жилище свое рядом, будь осторожен. Мать не родить тебя дважды. Или земля твоя – тебе убежище? Если кровавый очаг рядом, не опасное ли это соседство?»

	Қалай болғанда да, нақтылық үшін демесек, бұл арада этеокипрлік мәтіннің сөздерін ешқандай түсіндірмесіз-ақ кез келген қазақ тілін білетін адам еш қиналмай-ақ түсінері анық. Тіпті, жасыратыны жоқ, сөздің түсініктілігіне, айтылған ойдың жүйелілігіне қарап бұл жазуды бұдан үш жарым мың жыл бұрын өмір сүрген кипрлік аңшылар емес, ХVІХVІІ ғасырдағы Қазақ хандығының қазақтары жазды десе, ешкімнің де күдіктенбесі хақ. Таңданарлық та, ойланарлық та дүние!

	Бұған не дейсіз? Сонда бір тілде сөйлеп, бір жазумен жазу жазған; гректерден де бұрын Кипрді мекендеп жүрген этеокипрліктер кімдер? Х.э. дейінгі ХV ғасырда «сызықты А жазуымен» жазған елдің жазуларында бүгінгі ХХІ ғасырдың қазақтары түсінбейтін бір сөздің болмауы қалай? Біреу емес, екеу емес, жүзден астам (124) осыншама көп сөздің бәрінің дыбысталуының да, берер мағынасының да, бүгінгі қазақ тілінің сөздік қорындағы сөздермен бірдейлігін көз көріп тұрып, әдеттегідей мүмкін емес деп, қолды бір сілтеп, қоя салуға бола ма? Ой жүйесі, мазмұн, мағынасы ше?! Басқаны қойғанда, кездейсоқ ұқсас сөздердің жоғарыдағыдай: «Ана әрі кетсе, тон тігеді, пана болар әр ата оқ жонады», болмаса «аң атасы туса, садағыңды бөлек қойма. Сақ бол, анаң екі қайыра тумайды» секілді мағыналы тұтас тіркестерді құрауы мүмкін бе?

	Осының бәрі қазіргі таңда еуропалық таным-түсінік қалыптастырған қағиданың ізімен салпақтай бермей, бүгінгі жетілген ғылым жетістіктері нәтижелеріне сүйене отырып, есте жоқ ескі замандарда өмір сүрген ортақ ата-баларымыз жасап кеткен ежелгі өркениет тарихын жаңаша пайымдаудың уақыты туғанын дәлелдесе керек. Бұл ретте ежелгі өркениет тарихын еуропалық емес халықтардың да өз таным-түсініктері негізінде зерделеп, төл болмысын өздерінше танып-білуі – ерекше маңызды қажеттілік.

	Осы қажеттілік тұрғысынан алғанда, түрік тектес халықтардан шыққан зерттеушілердің өз халықтарының түпкі тегін бергі кезеңнен таратқан ресми тарихтың тоғышар өзімшілдігімен келіспей, көне замандардың тұңғиық тереңінен іздестіруін заңдылық деп таныған және оған барынша қолдау көрсеткен жөн. Біздің пайымдауымызша, олардың бұл бағыттағы қазіргі таңдағы ізденістері нәтижесіз де емес. Көпшілікке белгілі ортақ деректер арқыл ы жасалған жоғарыдағы өз ой топшылауларымызды да осыған айғақ деп білеміз.

	Қалай болғанда да, ресми тарихтың ежелгі өркениет ошағы болған өңірлерге сырттан келген халықтардың (тайпалардың) бірдебіреуінің не шыққан тегін, не сөйлеген тілін анықтамай, бәрін бірдей терістіктен жаугершілікпен келген белгісіз халықтар қатарына қоса салуы шындыққа да, ғылымға да қиянат секілді. Өйткені кезінде болған, болып қана қоймай, айтарлықтай үлкен өркениетке қол жеткізіп, ұлы мәдениет тудырған халықтардың бәрінің бірдей артында мұрагер ұрпақ қалдырмай із-түзсіз жоғалып, «белгісіз халықтарға» айналып, жер бетінен ғайып болуы мүмкін емес қой. Оның үстіне ресми тарихтан сол ежелгі өркениет ошағы болған өңірлердің байырғы тұрғындарының із-түзсіз ғайып болып, ел-жұртсыз қаңырап бос қалғаны жөнінде ешқандай дерек тағы кездестірмейміз. Есесіне қайнаған тірлікті, бір-бірімен сабақтаса жалғасып, өсіп жатқан өркениетті, көркейіп жатқан мәдениетті көреміз.

	Мысалы, ресми тарих дерегі бойынша жоғарыда сөз болған шумерлер Месопотамияға (Ефрат пен Тигрдің аралығына) х.э. дейінгі төртінші мыңжылдықтың ортасында келіп, бұл жерлерді семиттерден жаулап алды делінеді. Содан 1500 жыл бойына осы өңірде шумер мәдениеті үстемдік етеді. Тіпті, бұдан кейін де шумер тілінің халықаралық қатынаста қолданыстан шығып қалмағанын айғақтар деректер бар. Бұл ретте әлем халықтарының жазу тарихын жан-жақты зерттеген белгілі тілтанушы ғалым Д. Дирингер: «Шумерский язык, выйдя из употребления как язык разговорный еще в ХVIII в. до н.э., продолжал существовать на протяжения еще многих столетий как язык культа и литературы. Более того, на протяжении всего времени сущестовования клинописной системы шумерский язык продолжал оставаться обязательным элементом образовании вавилонян, ассирийцев, хеттов и других народов» (Дирингер Д. Алфавит. – М., 2008. – Стр. 68), – деген дерек береді.

	Міне, осындай халықтың (шумерлердің) халық ретінде із-түзсіз өшуі, тіпті дәурені өткеннен кейін де бірнеше ғасыр бойына аккад тілімен бір өңірде жарыса қатар өмір сүрген оның тілінің «белгісіз халықтың» тіліне айналуы мүмкін бе? Сол есте жоқ ескі заманның өзінде мифтерден, гимндерден, эпостардан құралатын дамыған әдебиеті болған халықтың тілін жалғасын таппай, біржола жойылып кеткен деу үшін де бір негіз керек қой. Сондай-ақ зерттеуші тілші ғалымдардың бәрі бірдей шумер тілін агглютинативтік тіл тобына жатқыза тұрып, оның қазіргі заманда бар халықтардың агглютинативтік тілділерімен салыстыра зерттелмей, «үндіеуропалық тіл емес» деген жалаң тұжырыммен жылы жауып қою да ғылым талабына жатпаса керек.

	Себепсіз салдар болмайтыны шындық болса, мұның себебін де, салдарын да, алдымен, кезінде еуропалық емес халықтардың тарихы мен тіліне тиісті мән бермей, оларды зерттеу аясынан тыс қалдырған еуропалық әсіре менмендіктен іздеген жөн. Бірнеше ғасыр бойына ғылымға үстемдік еткен еуроцентристік көзқарас адамзат тарихына бірдей тең дәрежеде еншілес болуға тиісті халықтарды жікке бөліп, оның бір бөлігіне «көшкіншілер» деп ат қойып, айдар тағып, жабайы, тағылардың қатарына жатқызу арқылы оларды түгелдей бастау тарихсыз қалдырды. Соның салдарынан әрқайсысы өз алдына жеке-жеке халық болып жүрген олардың кейінгі ұрпақтарының ешқайсысының қайдан шыққаны, қазіргі тарихқа танылған мекендеріне қайдан келгені, қай нәсілге жататыны, қай тілде сөйлегені анықталмай, жұмбақ күйінде қала берді. Сол себепті бүгінгі ұрпаққа олардың тек жазу-сызуы ертерек дамыған ежелгі көршілерінің тарихы арқылы жеткен аттары ғана белгілі. Бірақ олардың бірде-біреуінің оған дейінгі бастау тарихы белгісіз. Өйткені олардың бүкіл тарихы сол жазба дерекке аты іліккен күннен ғана басталады. Мысалы, жоғарыда айтқанымыздай, бастау тарихы бүкіл адамзат баласының бастау тарихынан тамыр тартып, бері қарай тарқатылуға тиісті түрік халықтарының тарихының артық-кемі жоқ, тұп-тура х.э. кейінгі 545 жылдан (VI ғасырдан) басталуы осы айтылғандардың нақты айғағы. Өйткені 545 жыл – түрік атауының қытайдың Вей (Вій) патшалығының жылнамасына тұңғыш іліккен жылы.

	Кезінде ғылымда орын алған осындай сыңаржақтық ежелгі өркениет ошағына от жаққан байырғы халықтардың бәрін бірдей «белгісіз халықтарға» айналдырып жібертіп отыр. Егер олай болмай, бұрынғының өзіндей, көненің көзіндей болып кейінгіге жеткен әр дерекке шынайы ғылым талабы тұрғысынан келіп, жан-жақты зерттеу жүргізілгенде, әлем тарихы бұл күнде басқаша жазылып, бүгінгі жер бетінде өмір сүріп жатқан әр халық өздерінің қайдан шыққанын, қазіргі мекендеріне қалай келгенін, ата-бабаларының кім болғанын өз мәнінде танып-білген болар еді. Олай дейтініміз, мысалы, зерттеуші ғалымдар ресми тарих қалыптастырған түсінік бойынша қытай жылнамаларында аты алғаш аталғанына қарап, түрік халықтарын «VI ғасырда Алтайда пайда болған жас халық» демей, ежелден бар көне халықтардың бірі деп ұққан болса, онда, сөз жоқ, ежелгі мәдениетті жасаушылардың прототүріктер болу мүмкіндігін де ескермей қалмас еді. Бірақ ресми тарих қалыптастырған сана оған мүмкіндік бермеді. Тарихшыларда да, тілшілерде де «ол заманда түрік тектес, түрік тілдес халықтар болды» деген ұғым болған жоқ. Ондай ұғым болғанда, көнеден жеткен дереккөздерін былай қойғанда, сол көне замандардан аты белгілі болған халықтардың халықтық атауларының (этнонимдерінің,) шыққан төркінін (этимологиясын) анықтау арқылы да біраз шындыққа қол жеткізер ме едік, қайтер едік?!.

	Осы орайда, сөзге салмақ ретінде, қазіргі таңда біраз түріктанушылар түріктің су және ер (суб-ер) немесе су және жер (суб-йер) деген сөздерінің бірігуінен шыққан деп таныған шумер атауынан басқа осы атаумен өрелес ежелгі халықтық кейбір атаулардың байырғы түрік тілі тұрғысынан төркіндетіп көрелік.

	Арамей. Ғылымда бұл атаудың қай тілде не мағына беретіні де, осы атаумен аталған халықтың мекендеген әуелгі ата қонысы да белгісіз. Тек әдеттегідей терістіктен келген ежелгі халықтардың бірі делінеді. Ресми тарихта бұл атаудың х.э. дейінгі ІІІ мыңжылдықтың екінші жартысындағы аккад жазбаларында халықтық атау ретінде A-ra-am түрінде ұшырасатыны айтылады. Зерттеуші ғалымдар мұның да атау ретінде де, жеке сөз ретінде де не мағына беретінін біле алмаған.

	Тауратта бұл атау белгілі бір этникалық топтың және солар мекендеген өңірдің аты ретінде «Арам» деп аталады (Кн. Бытия., гл. Х). Мұндағы халықтар тізбесінде «Арам – арамейлердің атасы Симнің баласы» деп көрсетілген.

	Ал ежелгі гректер «Арам» және «арамей» ұғымдарын беру үшін олардың орынына «сирия» және «сириялық» деген терминдерді қолданған. Ежелгі еврейлерде де осы түсінік. «В раввинистической литературе, где термин «арамейский» означает «языческий», так как языческое окружение евреев говарили по-арамейски, евреи предпочитали назвать арамейский язык, на котором они говарили сами, греческим названием – «сирийский» (Дирингер Д. Алфавит. – М., 2008. – Стр. 302) Зерттеушілер мұндағы «сирия», «сириялық» терминін «Ассирия» және «ассириялық» деген байырғы атаулардың қысқарған түрі деп есептейді.

	Осы айтылғандарды ой таразысына салып, пайымдап көрсек, арамейлердің тегі анық танылмағанымен, осы «арам», «A-ra-am», «арамей», «сирия», «ассирия» ұғымдарының негізінде бір ортақтық барын аңғару онша қиындық туғызбайды. Олай болса, бұл олардың түпкі жаратылыс тегі бір ортақ діңнен өнген бұтақтар екенін және ол діңнің басқа емес, ежелгі түріктер болуы мүмкіндігін осы халықтық атауларды этимологиялық тұрғыдан талдау арқылы көз жеткізуге болатын да секілді.

	Мұндағы «арам» мен «A-ra-am» – жаратылыс тегі бір сөз. Айырмашылық тек – аккад жазбасындағы буынға бөлініп жазылғанды Тауратта біріктіріп жазғандық қана. Бұл атау ежелгі түріктің «ара» және «ам» деген екі сөзінің бірігуінен құралып, «аралық аңғар», «аралық қуыс» деген ұғымға ие. Мұндағы: «Ара» – түрік тілінде аралық, екі заттың ортасы, ал «ам» – қуыс, үңгір, аңғар деген ұғымдарды білдіреді. Сонда «Арам» – әуелде белгілі екі елдің арасында жатқан аңғардың (жердің) атауы ретінде танылып, кейін халықық атауға, яғни топонимнен этнонимге айналған атау болып шығады.

	Арамей – «A-ra-am» сөзінің семит тілінде айтылуы, «арамдық» деген мағынада қолданылады. Осы орайда тектестік жағынан ұқсас «Элам» халықтық атауының да «аңғардағы ел», «қуыстағы ел» деген мағынаны білдіретін ежелгі түрік сөзі екенін де айта кетсек артық болмас.

	Ассирия – ежелгі түрік тілінде «Ас тайпалар бірлестігінен шыққан сыр халқының мекені» деген мағынаны білдіреді. Мұндағы:

	Ас – Жерорта теңізі төңірегін мекендеген, осында пайда болған ежелгі өркениеттің негізін қалаушы байырғы халықтың атауы (Ас халықтары жөнінде кейін арнайы сөз болады – Қ.С.). Әлемге әйгілі «Азия» құрлығы да осы ас халқының атымен аталады, Асұя – «астың мекені», «ас елі» деген мағынада.

	Сыр (сир) – ежелгі түрік тілінде: мыс, қорғасын, алтын, темір деген ұғымдарды білдірген. Бұл сөз көне түрік тілінен коми, мокша-мордва, чуваш тілдеріне енген, қазір де осы мағынада қолданылады (Советская тюркология. №100). Сырдария гидрониміндегі сыр да осы мағынада. Бұл дария бұрын түрік-сыр халқы жаулап алғанға дейін «Інжу дария» аталған.

	Ия – ежелгі түріктің «ұя» деген сөзінің өзге тілдегі өзгеріске түскен түрі. Ежелгі түріктердің «отырықшылар мекені» дегенді білдіретін осы «ұя» сөзі қазір барлық елдің атына «ия» түрінде тіркеліп, «ел, страна» деген ұғымда қолданылады. Испания, Англия, Германия, т.б. Бұл да өз тарапынан түрік халықтарының ежелден бар, көне халық екеніне бір айғақ.

	Жалпы тек бұлар ғана емес, ресми тарихта шыққан тегі «белгісіз халықтар» тобына жатқызылған ежелгі ел-жұрттардың бәрінің бірдей болмағанымен, басым көпшілігінің халықтық атауларын осылайша түрік тілдері негізінде тарқата талдап түсіндіруге болады. Мұның солай екеніне осы бағытта арнайы зерттеулер жасап, жан-жақты дәлелдеген татар ғалымы М.З. Закиевтің (Происхождение тюрков и татар. 2003), қазақ А. Айзахметовтың (Рождение тюркского мира. – 2004), орыс Ю.Н. Дроздовтың (Тюркская этнонимика древнеевропейских народов. – 2008) және т.б. осылар секілді ғалымдардың еңбектері арқылы көз жеткізуге әркімнің де мүмкіндігі бар. Біздің негізгі мақсатымыз түрік халықтарының ресми тарих ғылымы қалыптастырғанындай, беріде пайда болған жас халық емес, сан мыңжылдықтарды құрайтын бай тарихы бар, ежелден келе жатқан көне халықтардың бірі екеніне зерттеушілер назарын аударып, ой бөлісу болғандықтан, әңгімені әрі созбай, жоғарыда келтірілген мысалдармен ғана шектелуді жөн көрдік. Төл тарихымызды шынайы төл болмысында тануға ынталы жандар үшін осы айтылғандардың өзі де біраз ойға азық, ізденіске бағыт берер деген үміттеміз.

	ДНК және тарих

	Орманы мен тоғайы, шөлі мен көлі, тауы мен қыраты, ойпаты мен жазығы қабаттаса өріліп, созыла аққан сансыз өзен-дариялармен өрнектеліп жатқан осынау «Ұлы Дала» деп аталатын алып аймақтың батыс және орта бөлегін есте жоқ ескі замандарда мекендеген тұрғындардың кімдер болғаны әлі күнге белгісіз. Ал олардың тарихқа танылған кезден кейін мәлім болғандарын қазіргі таңда «скиф-сақ халықтары» деп атау қалыптасқан. Алайда бұл халықтарды жалпылама осылай атағанымен, олардың да тегі тектеліп, нақты кімдер екені анықталып, ақиқаты ашыла қойған жоқ. Есесіне, антикалық заман мен ерте ортағасырлардан жеткен көне жазбаларға, археологиялық қазба материалдар дерегіне, тілдік айғақтарға сүйеніп, әр кезеңде өз топшылауларын айтқан тарихшылар мен тілші ғалымдардың олар жөніндегі бір-біріне кереғар түрлі тұжырымдары баршылық. Бұларды жүйелей топтастырсақ, негізінен өзара екі топқа бөлуге болады. Олардың бір тобы – скиф-сақ халықтарын «бірыңғай үндіеуропа тілінде сөйлеген бүгінгі еуропалықтардың ататегі» десе, екіншісі – «бірыңғай түрік тілінде сөйлеген бүгінгі түрік халықтарының ататегі» дейді. Екі жақ та өз пайымдауларын дұрыс санайды. Өз тараптарынан толып жатқан айғақтар ұсынады. Бұлардың пікір қағыстырып, осы екі бағытты ұстанғандарына да ғасырдан астам уақыт өтіп барады. Бірақ ымыраға келтірер шешімін тапқан ортақ ғылыми нәтиже әлі табылмады десе де болады.

	Нақты жағдай осылай болғаныменен, еуропалық таным-түсініктің ғылымдағы үстемдігі, жеме-жемге келгенде, үндіеуропашыл ғалымдардың атын оздырып, ресми тарих өткен ғасырдың елуінші жылдарынан бастап, «скиф халықтары үндіеуропа тілінде сөйлеген» дегенді ақиқаты анықталған тұжырым ретінде ғылыми айналымға енгізіп жіберді. Сол себепті қазіргі ресми тарих ғылымында «скиф-сақ халықтары – еуропалықтардың арғы түп аталары, үндіеуропа тілінде сөйлеген» деген тұжырымның мерейі үстем. Бірақ, солай екен деп, өз пайымдауларынан бас тартып жатқан түріктанушылар тағы жоқ. Олар да өз пайымдауларының дұрыстығына сенімді. Осы бағытта әр кезде әр жерде том-том болып жарияланып жатқан зерттеу еңбектері осының айғағы іспеттес.

	Қалай десек те, төрелгін айтып, тоқтатар төбе биі болмаған айтыстың нәтижелі қорытындыға қол жеткізе алмай, жаңа мыңжылдықтың, яғни ХХІ ғасырдың есігін таласа ашып, табалдырық аттағаны шындық. Егер өткен ХХ ғасырдың аяғында қол жеткен генетика ғылымының соңғы жетістігі болмағанда, бұл жағдай одан әрі жалғаса беруі әбден мүмкін еді. Бұл мәселеге генетик ғалымдардың араласуы ғылыми таластың ортақ шешімін табуға кәдімгідей жағдай жасады.

	Генетика ғылымының соңғы жетістігі – ДНК (дезоксирибонуклейн қышқылы) тәсілі көмегімен генетиктер есте жоқ ескі заманда өмір сүрген, бүгінге дейін бізге беймәлім болып келген, халықтардың тегін жаңсақсыз дәл анықтауға қол жеткізді. Сөйтіп генеалогия ДНК-сы мәліметтерінің негізінде көне замандарда Атлант мұхитына дейінгі барлық Еуразия кеңістігін түрік тектес халықтар мен еуропалық халықтардың сонау есте жоқ ескі заманнан христиан эрасына дейінгі бірінші мыңжылдықтың ортасына шейін кезектесе мекендеп келгені белгілі болды. Бұл халықтар араларына 1-2 мыңжылдықты салып, бір-біріне қарсы бағытта, көбіне белгілі бір өңірлер арқылы қоныс аударып отырған көрінеді. Міне, осы қоныс алмасулардан кейінгіге қалған айғақ мұралардың еуроцентристік бағыттағы ғалымдардың «бұл өңірлерді үндіеуропалықтардың ежелгі отаны» деп жаңсақ тұжырым жасауына себепші болғаны анықталды.

	Айтылған ойдың түсінікті болуы үшін жақында жарық көрген Американың Гарвард университетінің профессоры, Дүниежүзілік ғылым және өнер академиясының мүшесі А.А. Клесовтың бес бөлімнен тұратын «Үндіеуропа және түрік тілдері семьясының өзара қатынасындағы негізгі жұмбақтар және оны генеалогия ДНК-сы көмегімен шешуге талпыныс» атты көлемді мақаласында келтірілген, ДНК арқылы анықталған нәтижелерге назар аударып, зерделеп көрелік. Мұнда түрік тектес халықтардың Оңтүстік Сібірден басталған қоныс аударуларының бағыт-бағдары көрсетіліп, қай кезде қайда болғаны айтылған. Жаңсақтық болмас үшін жаңағы мақаладан алған үзіндіні түпнұсқа күйінде, яғни орыс тілінде берелік.

	«Тюркскоязычная» гаплогруппа RІb продвигалась из Южной Сибири, где образовалась 16 тысяч лет назад, через территории средневолжской, самарской, хвалынской (в среднем течении Волги) и древнеямной («курганной») археологических культур и культурно-исторических общностей (8-6 тысяч лет назад и позднее; общий предок этнических русских гаплогруппы R1b1 жил 6775±830 лет назад), северного Казахстана (пример – ботайская культура, фиксируемая археологами 5700-5100 лет назад, на самом деле намного древнее), перешла через Кавказ в Анатолию (6000±800 л.н. по датировке гаплотипов современных кавказцев гаплогруппы R1b1b2), и через Ближний Восток (Ливан, 5300±700 л.н.; древние предки современных евреев, 5150±620 л.н.) и Северную Африку (берберы гаплогруппы R1b, 3875±670 л.н.) перешла на Пиренейский полуостров (3750±520 л.н., баски 3625±370

	л.н.) и далее на Британские острова (в Ирландии 3800±380 и 3350±360 л.н. по разным популяциям) и в континентальную Европу (Фландрия, 4150±500 л.н., Швеция 4225±520 л.н.). Путь в континентальную Европу с Пиренеев – это путь и времена культуры колоколовидных кубков, предков пракельтов и праиталиков.

	Параллельно следы древних носителей R1b прослеживаются на Балканах (4050±890 л.н.), отдельно в Словении (4050±540 л.н.), в Италии (4125±500 л.н.). Это – начало времен тюркских языков в Европе...» (Клесов А.А. narod 2. ru. – Стр. 1-2.)

	Үзінді жеке автордың мақаласынан алынғанымен, мұндағы айтылғандардың бәрі генетика институттарының зертханаларында генеалогия ДНК-сы арқылы анықталған, дұрыстығын ғылым мойындаған деректер деп ұққан жөн. Сондай-ақ мұндағы қолданылған терминдер де соларға тән. Сол себепті келтірілген үзінді мәтінінің, тек арнайы мамандарға ғана емес, жалпы оқырмандарға да түсінікті болуы үшін, алдымен, осындағы «гаплогруппа» терминінің және латын әріпімен көрсетілген белгілердің мәнін түсіндіре кетелік.

	Гаплогруппа – гректің haploos – «жекеленген», «жай» («простой») және группа – «топ» деген мағына білдіретін екі сөздің бірігуінен құралған термин. Мағынасы, бұл арада, «белгілі бір негізден тармақталып жекеленген тілдік, тектік топ» деген ұғымды білдіреді.

	R – Адамзат баласының өсіп-өніп, төрт құбылаға тарқатыла тарағанда түпкі тектен, ортақ тілден алшақтап, түрлі тектік, тілдік топтарға бөліну үрдісі барысында өзінен арийлік (үзіндідегі қолданыста: «үндіеуропа») және түріктік тектік топтардың (гаплогруппалардың) жіктеліп, бөлініп шығуына негіз болған бастапқы бір тектік топты білдіретін әріптік белгі. Бұл арада RIa және RIb тектік топтарының бөлінбеген бастапқы негізі.

	RIb – әлгі бастапқы тектік топтан (R-ден) бөлініп, жекеленгендердің тек түрік тектестерін ғана білдіретін белгі. Ал RIbI, RIb2 – кейін осы RIb-дан тарап жекеленіп шыққан бірінші, екінші буынды білдіретін тектік топтар.

	RIa – бастапқы тектік топтан (R-ден) бөлініп, жекеленгендердің тек арий (үндіеуропа) тектестерін ғана білдіретін белгі. Ал RIaI, RIa2 – кейін осы RIa-дан тарап жекеленіп шыққан бірінші, екінші буынды білдіретін тектік топтар. Л.н. – «лет назад» (жылдан кейін) сөздерінің алғашқы әріптері...

	Осы арада ескерте кетер бір жай – мақала авторы А. Клесов бұлардың бәрін тілдік айырымды көрсететін термин ретінде қолданады. Оның RIb-ны ежелгі «түрік тілдестер», RIa-ны ежелгі «үндіеуропа тілдестер» деп, тілдік тұрғыдан ажырата айырып қолдануы содан. Бірақ бұл негізінде дұрыс емес секілді. Дәлелді нақтылықты білдірмейді. Өйткені автордың бұл арада тілге тиек етіп, пайдаланып отырғаны – тек генеалогия ДНК-сының мәліметі ғана. Ал ДНК-ның дәрмені, біздің пайымдауымызша, адам баласының есте жоқ ескі замандарда қай тілде сөйлегенін емес, молекулада «жазылған» мұрагерлік тегін ғана анықтаумен шектелсе керек. Бұл арада автор қорғандардан табылған қаңқалардың антропологиялық кескіні (бас сүйегі) еуропоидтарға ұқсайтындардың бәрін үндіеуропа тілінде сөйлегендерге жатқызып келген бұрынғы қалыптасқан түсінікпен ДНК-ның тектік дерегін тілдік дерекке айналдырып жіберіп отырған тәрізді. Әйтпесе христиан эрасынан 16 мың жыл бұрын өмір сүрген халықтардың қайсысының қай тілде сөйлегенін әзірге ешкім дәл тауып, анықтай алмағаны белгілі. Сондықтан үзіндіде келтірілген ДНКның RIb, RIa көрсеткіштерін жоғарыдағы үзіндіде көрсетілген аймақтарды кезінде мекендегендердің мутациялық жіктелістегі тектік айғағы ретінде ғана қабылдаған жөн бе дейміз. Сонда үзіндіде келтірілген ДНК көрсеткіштері арқылы біз 16 мың жыл бұрын Оңтүстік Сібірден күнгей жаққа қарай жылжыған халықтардың сөйлеген тілін дәл танымағанмен, шыққан тегінің түріктер (RIb) екенін және олардың қай өңірге қашан барғанын біле аламыз.

	Осы орайда айтылғанға қосымша ретінде мына жайды да еске сала кеткеннің артықтығы жоқ секілді. Бізге белгілі тарихта отырықшылар бауыр басқан өңірлерге сырттан келген арғы-бергі көшкіншілердің қай-қайсысы да барған жерлерінің тұрғындарымен араласып, солардың салт-дәстүрін, тілін қабылдап, біржола соларға сіңісіп, отырықшыларға айналып кетіп отырған. Бұған керісінше, барған жерлерлерінде өз салт-дәстүрін сақтап, өз тілдерін енгізген бірде-бір көшкінші халық не тайпа кездеспейді. Олай болса, бір кезде солтүстік батыстан ауып келіп, Иран мен Солтүстік Үнді жерін мекендеген арий тайпаларының осынау тарихи заңдылыққа керісінше өз тілдерін енгізіп, жергілікті халықтарды арий тілінде сөйлетті дейтіндей қандай негіз, қандай тарихи айғақ бар?! Бұл арадағы бар заңдылық: сырттан келген көшкіншілердің өздері жаулап алған елдің халқынан сан жағынан әлдеқайда аз болуында, яғни аздың көпке «жұтылып», тез сіңісіп кетуінде ғой. Бұған, басқаны айтпағанда, ХІІІ ғасырда осы Иран жерін жаулап алған моңғолдардың түгелдей иран тілінде (парсыша) сөйлеп, жергілікті халыққа сіңісіп, парсыланып кеткендері де айқын мысал бола алады. Олай болса, көне заманда Иран мен Үнді жеріне солтүстік батыстан келген арийлерді кейінгі заман деректеріне қарап, иран тілдес (кең мағынасында үндіеуропа тілдес) болған деп үзілді-кесілді тұжырым жасау қай тұрғыдан қарағанда да шындықпен еншілеспейтін сияқты.

	 Бұл – мақала авторының «арий тілі (Ria) үндіеуропа тілі» деп нақтылауына қатысты айтылып жатқан ой. Ал оның материалындағы келтірілген генеалогия ДНК-сы деректерінің жөні бөлек. Онда ғылыми негіз бар. Бұл деректер өз тарапынан, екі бірдей мәселені шешуге көмектеседі. Оның біріншісі – түріктердің, қазіргі ресми тарихта қалыптасқандай, х.э. кейінгі VI ғасырда ғана пайда болған жас халық емес, әлемнің ежелгі көне халықтарының бірі еке ніне куәлік береді. Бұған дау жоқ. Өйткені бұл арада ДНК көрсеткіші түріктердің ең кем дегенде 16 мың жылдық тарихы барын айғақтап тұр. Бұл және өз тарапынан генеалогия ДНК-сы арқылы Америка үндістерінің тегін анықтаған ғалымдардың «олардың Азиядан кеткеніне 20000-30000 жыл болған» деген тұжырымдарының да негізсіз еместігін көрсетсе керек.

	 Екіншіден, түрік тектестердің (RIb-дің) сол көне замандардың өзінде бүгінгі Ресей жеріне, Қазақстанға, Кавказға, Анатолыға, Таяу Шығысқа, Теріскей Африкаға, Британ аралдарына, континентальді Еуропаға кеңінен таралғанын көреміз. Демек, бұл – ендігі жерде бұл өңірлерден табылған археологиялық мұ раларды бұрынғыдай ешқандай негізсіз, талдап, танып білмей жатып, бірден бірыңғай еуропалықтарға еншілей салудың ағаттығын, онда түрік тектес ха лықтардың да үлесі болу мүмкіндігін ескеру қажетілігін дәлелдейтін нақты дерек деген сөз. Мұны мойындау тарихи шындыққа жеткізетін жаңа ізденістерге жол ашпақ.

	Осыған орай тағы бір ескеретін мәселе – мұның бәрі, яғни үзіндіде келтірілгендердің бәрі ДНК дерегі бойынша: х.э. дейінгі 16000 жыл мен 3500 жыл аралығындағы жағдай екендігі. Ал Ресейдің Н.И. Вавилов атындағы Генетика институты ғалымдарының анықтауынша: адамзат баласының бастапқы, түпкі тегі Оңтүстік Шығыс Африкада пайда болған және оған 200000 жыл өткен көрінеді. Осы дерек рас болса, үзіндіде сөз болып отырған, бұдан 16 000 жыл бұрын Сібірден оңтүстікке қарай беттеген түрік тектестердің (RIb-ның) арғы ата-бабаларының да бұл өңірге (Сібірге) қайдан, қашан, қалай келгеніне қарамастан, олардың да бір кезде өкше көтерген жері – Оңтүстік Шығыс Африка болғанынан хабар береді. Мұны да кейінгі зерттеушілердің есте ұстағаны жөн секілді. Оның үстіне генеалогия ДНК-сы х.э. дейінгі 35-25 мың жылдар шамасында бұл халықтардың әлі Q (сібір халықтары мен моңғол тайпаларының тегін білдіретін тектік топ) және R (R1b және R1a тектік топтарының тектестік бірлігін білдіретін тектік топ) тектік тобына бөлінбей, бәрінің ортақ P тектік тобында жүргенін айтады. Соған қарап, олардың тілдері де ол кезде бөлінбеген, бәрі ортақ бір тілде сөйлеген деген тұжырым жасалады. Мақала авторы А. Клесов мырза да осы пікірде. Бірақ, соған қарамастан, ол R тектік тобынан жекеленген R1b тектік тобын прототүріктер, ал R1a тектік тобын пра-арийлер деп танып, бірін агглютинативті түрік тілі, екіншісін флективті иран тілі (кең мағынасында «үндіеуропа тілі») дегенді айтады және өз ойларын осы түсінік негізінде түйіндеп отырады.

	Бұл арада да автордың мутация негізінде болатын адам баласының антропологиялық өзгеріске ұшырауы арқылы тектік топтарға жіктелуін тілдік жіктелуге айғақ етуі – мәселенің шешімін тапқандыққа жатпаса керек. Бұл, жоғарыда айтқанымыздай, автордың еуропоид кескінділердің бәрін үндіеуропа тілінде сөйлеген деген ескі түсініктің ықпалында кеткендігінің салдары ғана. Өйткені жалпы адамзат баласының алғашқы бастау тілінің қашан, қандай жағдайда, қандай себеп-салдардың негізінде агглютинативтік және флективтік тіл болып бөлінгені әлі ғылымға белгісіз. Бір тілде сөйлеп жүрген R тектік тобының кейін өзара R1b және R1a тектік топтарына жіктелгенде, қалай ша, қандай негізде осының біреуінің – агглютинативті, екіншісінің – флективті тілге айналғанының себеп-салдарын автор ашпаған, тұжырымға тірек болар айғағы жоқ. Содан да болар, автордың өзі де: «По какой причине один и тот же язык рода R и далее R1 разошелся на флективный (R1a1) и агглютинативный (R1b1) – мы не знаем» (Клесов А. Аталған еңбек. – 15-б), – деп шындықты мойындауға мәжбүр болады.

	Біздің пайымдауымызша, тілдің жіктелу негізі тармақтала тарағанымен, түпкі тамыры ортақ кейінгі тектік топтардың бөлінуіне қатысты болмауға тиіс. Оның негізі сонау адамзат баласының тіршілік бастау кезеңіндегі түпкі бөліністе жатқан сыңайлы. Қалай болғанда да, бұл мәселенің нақты шешімін келер күндердің еншісіне қалдырып, ендігі ойымызды негізгі тақырыбымыз ежелгі замандарда Еуразия кеңістігін мекендеген скиф-сақ халықтарының тегін «үндіеуропалықтар» деп келген тұжырымның қате екенін ДНК деректері арқылы анықтаған осы автордың: «Концепция о степях Евразии как «прародине» «индоевропейской общности» совершенно непродуктивна и ложна. Во-первых, «пра-индоевропейцы» не могли появиться в степях ниоткуда, ни о какой языковой «прародине» там не может быть и речи. Они и не появились ниоткуд (Клесов А. Аталған еңбек. – 57-б.), – деген тұжырымымен түйіндеуді жөн көрдік. Өйткені осы айтылғандардың өзі-ақ түрік тектес халықтардың ежелден бар көне халықтар екеніне және олардың сонау есте жоқ ескі замандарда-ақ дүниенің төрт құбыласына түгел тарағанына қатысты оқырман көңіліндегі күдікті сейілтіп, біздің осы орайда алда айтылар, бұрынғы қалыптасқан қағидалармен үндесе бермейтін пікірлерімізге түсіністікпен қарауға мүмкіндік береді ғой деген үміттеміз. Осы үмітті тірек етіп, жоғарыда айтылғандарды тарихшы және тілші ғалымдардың бұған дейінгі зерттеу еңбектерінде айтылған ойларымен тұздықтай отырып, түрік халықтарының жазылмаған тарихын танып-білуге, жаңадан жазуға негіз бар екенін өзімізше дәлелдеп көрмекпіз.

	Генетик ғалымдардың мәлімдеуінше: адамзат баласының ең бастапқы ататегінің пайда болған жері – Оңтүстік Шығыс Африка екенін айттық. Міне, осы арадан өсіп-өніп, жер бетіне тараған Адам-ата мен Хауа-ана ұрпақтарының бүгінгі таңда түрлі нәсілге бөлініп, түрлі наным-сенімді иеленгені; сан алуан тілде сөйлейтін халықтарға жіктеліп, толып жатқан мемлекеттер құрағаны және белгілі. Осыған орай түрлі жолмен халық болып қалыптасқан осылардың әрқайсысы қазіргі бауыр басып, мекендеп отырған жерлеріне жеткенше ұлы мөлшері екіжүзмыңдық жол жүріп, талай тарихи-әлеуметтік оқиғаларды бастан кешіргендері де зерде мойындар шындық. Осынау таралу бағытындағы ұлы қозғалыстың бастауында тұрған алғашқы әулеттік (үйірлік) топтардың терімшіліктен шығып, аңшылықты кәсіп етулеріне байланысты бірте-бірте рулық бірлікке ұйысып, одан тайпалық жүйеге ауысқаны, одан кейін түрлі жолмен өзара бірігіп, тайпалар одағын құрағаны тарихтан мәлім. Осындай жолмен өмірге келген тайпалардың әу бастағы атаулары, тарихтың тапшы деректерінен байқағанымыз, тек бір буынды сөздерден ғана тұрған сыңайлы. Екі және одан да көп буынды сөздерден құралған тайпалық, халықтық атаулар кейін пайда болған. Әлем халықтарының көне заманнан кейінгіге жеткен мифтерінің, гимндерінің, аңыздарының, ертегілерінің, эпостарының дерегіне сүйенген ғалымдардың зерттеулері арқылы әзірше бізге мәлім болғаны: ас, қай, тұр, қаз, маң, қаң, құт, дай, қой, сан тәрізді біраз атаулар ғана. Бұлардың әрқайсысы да өз алдына жеке-жеке зертеудің тақырыбы. Бұл арада оларға арнайы тоқталмай, тек ескі замандарда осылай аталған әлгі тайпалар мен халықтардың болғанын айғақтар мағлұмат ретінде әрқайсысына қысқаша анықтамалық түсініктеме берумен шектелмекпіз.

	Бізге белгілі ежелгі тайпалардың ең көнелерінің бірі – Ас тайпалар бірлестігі. Жерорта теңізі төңірегінде қалыптасқан алғашқы тайпалар мен халықтардың арасында орталық билікке бірінші болып қол жеткізгендер де осылар – Астар. Содан да болар заманында астардың билеушілері өзге пенделерден ерекшеленіп, өздерін «Құдайдың баласымыз», «Күннің баласымыз» деп есептеген. Уақыт өте келе ас билеушілерінің өсіп-өнген ұрпақтары өз алдына рулы елге айналып, өздерін «Күнас» деп атаған. Кейін дүниенің төрт бұрышына түгел тараған астардың Скандинавия түбегіне барғандарының Один басқаратын көп құдайларының әкесінің атының Ас болуына да, бүгінгі біздің санамызда қалыптасқан «төре», «ақсүйек» ұғымдарының алғашқы негізінің қалануына да, сондай-ақ ауыспалы мағынасы арқылы түрік тілінің сөздік қорындағы «ас» (ағашқа ас), ас-у (таудың өткел берер биігі), ас-пан, ас-қақ, ас-қар, ас-там, асыр тәріздес биіктік, жоғарылық, үстемдік мағынаны беретін көптеген сөздердің жасалуына да осы Ас тайпасы атауының тікелей қатысы бар.

	Заманында көптеген тайпалар мен халықтар Астар билігінің қарамағында болғандықтан, олар да бұрынғы төл атауларын тастап, кейін өздерін «Аспыз» деп атап кеткен. Солардың өсіп-өніп жан-жаққа тараған ұрпақтарының кейіннен күншығысқа қарай кең етек жайып, өріс ұзартуы арқылы өздері мекендеген құрлықтың атын Асұя (Азия) деп атауға негіз болған. Бұл көне түрікше «астар мекені», «ас елі» деген ұғымды білдіреді.

	Көне жазба деректерден ас атауының «аз», «аш», «иш», «ис», «яс» секілді фонетикалық нұсқаларын да, су-ас, борт-ас, иш-тяк, каңгал-ас, караг-ас, ал-аш тәріздес көптеген этнонимдерге тіркескен нұсқаларын да кездестіруге болады. Мысалы, Күлтегін ескерткішінде ас жұрты «az bodun» (аз халқы») деп берілген (Сартқожаұлы Қ. Орхон мұралары. – Астана, 2003. – 168-б.).

	Қай – Жерорта теңізі төңірегінде қалыптасқан ежелгі тайпалардың бірі. Қайдың сөздік мағынасы көне түрк тілінде «аяқ киім», «кебіс» деген ұғымды білдіреді (М. Қашқари). Осыған қарағанда, қай тайпасының адамдары Адам-ата ұрпағы ішінде аяқ киімді бірінші кигендер болуы да мүмкін. Қайлар арасынан саяхатшылар мен жаңа жер ашушылардың көп шығуы да осы ойға жетелейді. Ұзақ көп жүріске жалаң аяқтың шыдас беруі қиын ғой. Кейбір зерттеушілер Америка құрлығын Колумбтан әлдеқайда бұрын қайлар (қай-бөрілер) ашқан деп есептейді (Айзахметов А. Рождение тюркского мира. – Тараз, 2004. – Стр. 15). Ю.Н. Дроздовтың «Тюркская этнонимия древнеевропейских народов» деген еңбегінде келтірілген көптеген тарихи деректерге қарағанда, қайлар астармен бірдей дүниежүзіне кең тараған халық және өзен-суға қайық салып, теңіз жолын алғаш ашушылар да осылар.(Дроздов Ю.Н. Аталған еңбек. – М., 2008.).

	Осы орайда «қайық» сөзінің этимологиясы да осы аталған екі зерттеушінің ойларын шындыққа шығарып тұрғандай. Қайық – көне түріктің, жоғарыда айтқанымыздай, «аяқ киім», «кебіс» дегенді білдіретін «қай» және су дегенді білдіретін «ық» деген сөздерінің бірігуінен жасалып, «су кебісі» деген ұғымды білдіреді. «Ық-тың» көне заманда су деген мағынада қолданылғанына «құт су» дегенді білдіретін «құд+ық» сөзі де айғақ. Осыларға қарағанда, «қай» аталғандардың суға алғаш қайық салушылар болуы да бек мүмкін.

	Кей деректерде «қай» сөзін жылан таңбасының аты делінеді. Ас тайпа бірлестігіндегі бір тайпаның жыланды тотемі (киесі) етуіне байланысты кейін ол тайпаның атына айналған көрінеді. Мұны мифтік әңгімелер де құптайды. Біраз халықтың мифтік таным-түсінігінде жылан – дүниенің бастауында тұрған киелі мақұлық, су иесі (Аспан мен жер біртұтас болған, жерді су қоршап, ал суды жылан орап қорғап жатқан). Көне түріктер сол суды қорғап жатқан жыланды «Оран» деп атаған. Гректердің аспан құдайын «Уран» («Оран») атауы да осындай түсінікпен сабақтасып жатыр. Біздің пайымдауымызша, жыланды кие тұтушылардың кейінгі ұрпағы осы «оран» атын тергеп, тура атаудан қашу негізінде «қай» атауын өмірге келтірген секілді. Мұны жылан тотемділердің кейінгі ұрпақтарының Оранқай (Уранкай) болып бірге аталуы да шындыққа айналдыра түсетіндей.

	Жерорта теңізі төңірегінен Ұлы Дала кеңістігіне өткен түрік тілдес тайпалар мен халықтардың ішінде қайлар негізінен кейінгі ғұз бірестігіндегі халықтардың құрамында кездеседі. VIII-ІХ ғасырларда оғыз тайпаларының құрамында аталады. Кей зерттеушілер қайлардың бір бөлігінің қыпшақ бірлестігінің де құрамында болғанын айтады (Ахынжанов. С.М. Кипчаки в истории средневекового Казахстана. – А., 1989.; Салғараұлы Қ. Түріктер. – Астана, 2007).

	Тұр – Африканың оңтүстік шығыс өңірінде құрылған алғашқы тайпалардың бірі. Жазба деректерде оларды «тур» деп атайды. Олар кейін Жерорта теңізінің төңірегіне келгенде алғашқылардың бірі болып қалалық мемлекетке қол жеткізген. Солардың бірі – антикалық авторлардың еңбектерінде ерекше айтылатын әйгілі троялықтар. Троя – түріктердің «тұр» және «ұя» деген екі сөзінен құралған, мағынасы – отырықшы «тұрлардың мекені» деген ұғымды білдіреді (Үндіеуропа тілдестер «ұ» дыбысын көбіне «о» дыбысымен береді). Қазіргі кездегі әлем халықтарының мемлекеттік атауларына жалғанатын «ия» жұрнағы көне түріктің «мекен», «ел» деген мағынаны білдіретін осы «ұя» деген сөзінен шыққан. Мысалы, Грекия – гректер мекені, грек елі; Албания – албандар мекені, албан елі; Германия – германдар мекені, герман елі; Түркия – түріктер мекені, түрік елі және тағы басқалар.

	Тұр тайпалары жөніндегі алғашқы жазба дерек Авестада кездеседі. Онда Иранның терістігіндегі көшкінші тайпалардың бәрі «турлар» деген ортақ бір атаумен аталады. Фирдаусидің «Шахнамасындағы» тұрандықтар осы тұр тайпасынан тарағандар. Мұндағы Тұран да көне түріктің «тұр» және «ан» деген екі сөзінен құралған, мағынасы көшкінші «тұрлар мекені» дегенді білдіреді.

	Осы арадағы назар аударар жай – көне түріктің «мекен» деген бір ұғымды білдіретін «ұя» және «ан» сөздерінің қолданыста екі мағынаға иелігі; ұя сөзі қосақталған атау – қалалы жерді мекендейтіндерге, яғни отырықшыларға; ал ан сөзі тіркелген атау – далалы жерді мекендейтіндерге, яғни көшкіншілерге ба ғышталып айтылатындығы.

	Біздің пайымдауымызша, жоғарыда айтқанымыздай, түрік тектес халықтардың ортақ атауы түрік те осы тұр сөзіне жинақтаушы ік жұрнағы жалғану арқылы жасалған. Түрік – тұр тайпасынан өсіп-өніп тараған жұрттың басын біріктіріп құрылған алғашқы далалық патшалықтың аты. Дүниежүзілік топан судан кейінгі Иафеттің (Яфеттің) баласы Түріктің патша болатыны жөніндегі аңызды еске алыңыз.

	Қаз – алғашқы адамдардың терімшіліктен шығып, аңшылықты тұрақты кәсіп ете бастаған кезде өз алдына жеке бөлінген ежелгі іргелі тайпалардың бірі. Тайпаның негізін үлкен апан шұңқыр қазып, зіл (мамонт) тәріздес ірі аңдарды соған қамалап әкеліп құлатып ұстайтын аңшылар тобы құраған. Кейбір зерттеушілердің қаз атауының шығу тегін аңшылыққа байланыстыратыны да осыдан (Салғараұлы Қ. Қазақтар. – Алматы, 1995. – 18-19-бб.) .

	Қаздардың тарихқа танылып іргелі ел ретінде мекендеген жері – Қапқаз тауы мен оның төңірегі. Қапқаз атауы – көне түрікше «қаздың қорғаны» деген мағынаны білдіреді. Қаздардың кейінгі ұрпақтары Еуразия кеңістігінің біраз жеріне билігін жүргізген Қазар (Хазар) қағанатын құрған.

	Қазар қағанаты құлағаннан кейін оның құрамындағы тайпалар ыдырап, көрші түрік тектес халықтар құрған мемлекеттердің құрамына барып қосыл ған. Кешегі Алтын Орда ыдыраған кезде қаздардың бір бөлігі Қазақ хандығының құрамына келіп енді. Сол қаздардың ұрпағы бұл күнде қазіргі Қостанай облысының Амангелді ауданының халқының негізін құрайды.

	Қаң – Еуразия кеңістігін мекендеген түрік халықтарының біріне жататын ежелгі тайпа. Олар ерте замандарда ғұз бірлестігінің құрамында болған. Ғұздар «ішғұз», «сырт ғұз» болып бөлінгенде, қаңдар сырт ғұздардың құрамына енген. Орта Азияны мекендеген қаңдар іргелі елге айналғанда, ежелгі түріктердің ел басқару дәстүрі бойынша бір орталыққа бағынған үш бірлестікке бөлінген: шығыс жақ бөлігін «Басқан», орта бөлігін «Сарқан» (Сарықан) батыс бөлігін «Самарқан» деп атаған. Бұл атаулар қазіргі таңда кезінде сол қандардың мекендеген өңірлерінің жер-су атауларында ғана сақталып қалған.

	Қаңдар құрған мемлекет жөнінде қытайдың көне жазбаларында біраз деректер бар. Соларға түсінік берген «Анықтамалықта»: «Қаң мемлекеті – тоғыз ху (жабайылар! – Қ.С.) мемлекетінің бас мемлекеті. Оны «Шивәнжин», «Саможиән» деп те атайды. ...Олар Орта Азияның билеушісі болған. Ал қалған суты (соғды – Қ.С) адамдарының құрған немесе солар мекендеген Ми, Шы, Цау, Хы, Ән, Кіші Ән, Насыбо, Унагы, Му секілді атауы қытайша берілген шағын мемлекеттердің, билеушілері Қаң мемлекеті билеушілерінің туыстарынан тағайындалған.

	Таң патшалығының соңғы кезінде оларды арабтар бағындыр ды. Қаң мемлекетінің музыкасы ішкі жерлерге (қытайға – Қ.С.) кеңінен таралып, патша сарайының негізгі музыкасы болды. Қан мемлекетінің «бо хән ху» ойыны Қытайдың оңтүстігіне тарап, ол қазіргі «су шашу» мерекесі болып қалыптасты» (Қытай деректері: атаулар мен терминдер (анықтамалық). – Астана, 2000. – 91-б.), – деген дерек берілген.

	Дәстүрлі тарих ғылымына белгілі кешегі Жетісу өңірінен Еуропа жеріне жөңкіле қоныс аударған каңарлар да, бүгінгі қазақ халқының құрамындағы қаңлылар да осы ежелгі қаңдардың ұрпағы.

	Маң – қаңдармен бірге Орта Азияны мекен еткен ежелгі тайпа. Ғұз бірлестінің сырт ғұздарының құрамында болған. Зерттеушілер оларды кейінгі кезде бесене (пешенек, печенег) тайпалар бірлестінің құрамында болды деген пікір айтады. Оғыз-қыпшақтар бесенелерді батысқа қарай ығыстырғанда маңдар олардан бөлініп, Каспий теңізінің оңтүстік шығысындағы өңірге барып қоныстанған (Маңдардың Каспий бойын, Маңқыстау өңірін одан да бұрын мекендеуі ғажап емес – Қ.С.). Шығыстан Орта Азияға жылжыған қыпшақтар мен оғыздар түрік халықтарының түп тегінің ортақтығын таныту мақсатымен халықтық атаулардың алдына «түрік» сөзін тіркеп айтатын ортағасырлық түріктердің дәстүрі бойынша, мысалы, «түрік-сыр», «түрік-едіз» деген сияқты, маңдардың да бір бөлегін түрік-ман деп атаған. Бүгінгі түрікмен халқының құрамына енген тайпалар – негізінен осы ежелгі маң тайпасының ұрпақтары.

	Маңдар да дәуірлеп, құрамындағы ел мен жер көбейген кезде бір орталыққа бағынған үш бірлестікке бөлініп, солтүстік бөлігін – қараман, орта бөлігін – сарыман, батыс бөлігін ақман (ақпан) деп атаған. Осылардың кейбір ру-тайпалары түрлі тарихи жағдайларға байланысты өз бірлестіктерінен бөлініп шығып, басқа түрік тілдес халықтардың құрамына енгенде бұрынғы ортақ маң атауымен аталмай, өздерінің жеке осы атауларын сақтап қалған. Мысалы, қазақ халқының құрамында осының қараманы да, ақманы (ақпаны) да бар. Екеуі де ортажүздегі белгілі рулар. Сарымандар Еділ бойына кеткен.

	Ман атауы осы маң тайпалары жайлаған аймақтардағы жер-су аттарында сақталып қалған. Мысалы, маңқыстау, маңқыры, маңойы, маңащы, маңсуалмас секілді жер-су атаулары заманында осы аймақтарды маң тайпасы мекендегеніне куәлік береді (Қондыбай С. Маңғыстау-нама. – Алматы, 2006. 45-56-бб.). Генеалогия ДНК-сы деректері мен тілдік айғақтарға сүйенген біраз зерттеушілер кейінгі кезде герман халқын да осы мандардың ұрпағы деген болжамдарын айта бастады. Байырғы көне деректерде «герман» атауының «ерман», «эрман», «ирман» деген нұсқалары да кездеседі. Мысалы, ІХ ғасырдағы араб географы Мұхаммед ибн Мұса әл-Хваризми Германияны: «Ирманийа, а она – земля ас-сакалиба» (Калинина Т. М. Сведения ранных ученых Арабского халифата. – М., 1988. – Стр. 48), – деген дерек береді. Мұндағы ас-скалибаның Геодот жазатын «сколоттар» екенін, ал оның түрікше «асаколыты» деп аталатынын тілші ғалымдар дәлелдеген болатын (Ю.Н. Дроздов, М. Закиев).

	Құт – ерте замандарда Еуразия кеңістігін мекендеген іргелі тайпалардың бірі. Көне жазба деректерден тайпа атауының «хет», «гет», «гот» деген секілді түрлі нұсқалары кездеседі. Геродот жазатын парсының әйгілі патшасы Кирді (Құрышты) ашық шайқаста жеңіп, басын кесіп алып, адам қаны толтырылған торсыққа салатын Тұмар (Томарис) патшайымның елі осы құт тайпасының халқынан құралған. Гректер бұл елді «Массагет» деп атайды, мағынасы геттердің, яғни құттардың көпшілігі ұйысқан ел дегенге саяды.

	Құт тайпасынан тараған ұрпақтың дені кейін Шығыс Еуропаға қарай кең етек жайып, сонда құрылған бірнеше мемлекеттің құрамына енген. Мысалы, солардың «Вестгот», «тиссагет» секілді бірнеше халықтық атауларындағы «гот», «гет» жалғамалары олардың құрамында сол құт тайпасынан тараған ұрпақтардың жүргенінен хабар береді. Иорданның «О происхождении и деяниях готов» деген әйгілі еңбегіндегі готтар да осы түрік тектес ежелгі құт тайпаларының ұрпақтары.

	Қой – Оңтүстік және Шығыс Африканың ежелгі тұрғыны болып саналатын готтентот тайпасының ежелгі төл атауы. Оларды көне жазба деректерде «койн», «койын» деп те атайды. Кейін Еуразия кеңістігін мекендеген түрік тектес халықтардың құрамына енген «ақ қойын» («ақ қойлы»), «қара қойын» («қара қойлы») тайпалары осы қой тайпасынан тараған ұрпақтар болса керек.

	Сан – Оңтүстік және Шығыс Африканың ежелгі тұрғыны болып саналатын бушмен тайпаларының ежелгі төл атауы. Қой тайпасымен тектес әрі тілдес. Олардың тілдерін ғылымда осы екі тайпаның атымен «Қойсан» («қойсана») тілдері деп атайды. Қазақ зерттеушісі А. Айзахметов бұл тілдің көне түрік тіліне қатысы барын айтады (Айзахметов А. Рождение тюркского мира. – Тараз, 2004.) Екі тайпаның ұрпақтары есте жоқ ескі замандардан бері бір өңірде қатар өмір сүріп келеді.

	Қой және сан тайпаларының тұқымтектік негізін зерттеген ғалымдар олардың Африканың басқа халықтарының біреуіне де, тіпті, өздерімен баяғы замандардан көрші болып, аралас-құралас келе жатқан банту тайпасына да не түрлері, не тілдері ұқсамайтынын айтады. Қойсан тілдерін әлем тілдері жүйесінің ешкімге ұқсамайтын, өзгелерден оқшауланған ерекше бір бұтағы деп есептейді, митохондриалды ДНК (мтДНК) зерттеулері өз тарапынан бұл екі тайпаның халықтарының Африканың автохтонды тұрғындары екенін дәлелдейді. Кейбір бушменнің Y-хромосомасы зерттеуден өткен әлемнің бірде-бір халқынан кездеспеген, Адам-ата ұрпағында пайда болған алғашқы мутация белгісі табылғ ан (Янкоский И.К., Боринская С.А. Наша история написанная в ДНК. // Природа, №6, 2001.). Бұл бушмен тайпасы адамдарының түрлі жағдайға байланысты сырттан қоныс аударып келгендер емес, сол баяғы Африкада жаралған адамзат баласының кіндік қаны тамған атамекенінен әлі күнге табан аудармай, тұрақты мекендеп келе жатқан аборигендерінің ұрпағы екеніне куәлік береді.

	Осы айтылғандардың бәрін саралай келіп, біз жер бетінде өмір сүріп жатқан қазіргі таңдағы түрік тектес халықтардың түпкі ататегінен таралып, шартарап қа өріс жайған ежелгі тайпалардың бәрінің бірдей әуелдегі атауы тек бір буынды сөзден болғанын аңғарамыз. Ал бұл күнде әрқайсысы өз алдына жеке-жеке атауға ие бірнеше ұлт мен ұлыстың негізін қалап отырғандар – осы ежелгі тайпалардың ұрпақтары.

	Міне, осы ұлттар мен ұлыстардың қайсысының қашан, қайдан шығып, қайда келгенін, қандай қоғамдық құрылымдарды бастан кешкенін саралап көрсе тіп, бүгінге жеткізу – қазіргі таңда бізден дәстүрлі тарих ғылымы қалыптастырғ ан қағидалар шеңберінен шыға ой толғап, ғылымның соңғы жетіст іктерінің нәтижесінде қол жеткен мәліметтерге сүйене отырып, бұрынғы жазылған тарих материалдарын қайта зерделеуді талап етеді. Осы талап үддесінен шығу мақсатында түрік халықтары жөніндегі бұған дейін жазылған еңбектер мен танысу мүмкіндігі болған көне дереккөздеріне сын көзімен қарай отырып, солар берер мәліметтер арқылы ендігі әңгіме ауанын генеалогиялық ДНК деректерінің түрік тектес (Rib) тайпалар болды деген өңірдің байырғы тұрғындарына қатысты тарихқа қарай бұралық.

	Алғашқы сөзді бүгінгі қалыптасқан түсінік бойынша түрік тектестердің болуы мүмкін еместей көрінген Британ аралының ежелгі тұрғындарына қатысты тарих деректерінен басталық.

	Британ аралдарын ежелгі замандарда мекендеген тайпалар мен халықтар жөнінде негізінен англо-саксон хроникалары мен тағы басқа тарихи дереккөздерінде кездеседі. Әсіресе ІХ ғасырдың авторы Неннийдің «Бриттондар тарихынан» мол мағлұмат алуға болады. Мысалы, англо-саксон хроникасы сол замандарда Британ аралдарын бес халықтың өкілдері мекендеді десе (The Anglo-Saхon Chronicle. Translated by the rev. James Ingram. Reprint. London, Toronto, 1923. – P.21), Ненний төрт халықтың өкілдері болды дейді (Ненний. История бриттонов. Формы исторического сознания от поздней античности до эпохи возрождения. – Иваново, 2000. – Стр. 224). Бірақ екі дереккөзі де халықтың өздерінің ауызша тарихы (аңыз-әңгімелері) мен жазба деректерінің берер мәліметтеріне сүйене отырып, Британияның алғашқы тұрғындарының бриттер болғанын айғақтайды. Неннийдің өз шығармасында «біздің ата-бабаларымыз» деген тіркесті жиі қолдануына қарап, оның өзін брит халқының перзентімін деп есептейтінін бірден аңғаруға болады. Ол Брит халқының шыққан тегі мен аралдың атауына қатысты атадан балаға беріліп, ел аузында сақталып келген аңыз-әңгімелерді дереккөзі ретінде пайдаланып, солардың маңызды екі нұсқасын алға тартады.

	Оның біреуі – брит халқының өздерінің төл аңызы, екіншісі римдіктерден алынған. Осының алғашқысына қатысты Неннийдің өзі: «Я попытаюсь, следуя преданию предков, открыт, что известно о Британском острове. Остров Британия был назван именем Бриттона, сына Исиокона, который был сыном Алана из рода Яфета», – дей келіп, осы деректің аталарынан қалған ескі кітаптарда да қайталанатынын айтады: «Другие сведения об Бритте я обнаружил в древних книгах наши предков... первый человек из рода Яфета, который пришел в Еуропу, был Алан со своими тремья сыновьями...» (Ненний. Аталған еңбек. – 224-228-бб.).

	Брит халқының шыққан тегіне қатысты тарихшы Ненний келтірген бір аңыздың осы екі нұсқасына талдау жасай келіп, Ю.Н. Дроздов: «Отсюда видно, что у самих бритов было две версии о своем происхождении. По одной из них, бриты были потомками внука Алана из рода Яфета, который первым пришел в Европу со своими сыновьями. Но самоназванием алан было асы. Согласно Снорри Стурулсону, асы пришли сюда из Предуралья, расселившись в континентальной Еуропе и на Скандинавском полуострове. Если принять во внимание, что в древних преданиях имя предводителя, как правило, соответствовало названию его народа, то переселившиеся в Британию бриты, потомки Алана, были этническими асами. Не трудно заметить, что Аланом бриты называли того самого человека, которого скандинавы называли Одином. Алан или ас – это его этническая принадлежность, а Один – это его имя» (Дроздов Ю.Н. Тюркская этнонимия древнеевропейских народов. – М., 2008. – Стр. 174).

	Осы айтылғандарға зер салып қарасаңыз, халықтың төл аңызы да, оны талдаған ғалым түсіндірмесі де бриттердің түпкі тегінің ежелгі ас тайпалар бірлестігінен шыққанын айқындап тұр. Мұны түрік тектестердің (RibI) Оңтүстік Сібірден Еуропаға қоныс аударғанда тек еуропалық континент пен Скандинавияға ғана емес, Британияға да барды деген жоғарыда келтірілген генеалогиялық ДНК-ның дерегі де нақтылай түседі. Осыған орай қасиетті кітап арқылы жеткен, бұл күнде сауатты жұрттың бәрі білетін шежіре дерегі бойынша түріктердің Нұх (Ной) пайғамбардың баласы Яфеттен тарайтынын ескерсек, бриттердің түп атасы Аланның ас тайпасынан шығуы да, оның және Яфеттің тұқымы болуы да, олардың, яғни бриттердің түп негізінің түрік тектестер екеніне одан әрі сендіре түседі. Бұлардың сыртында, қоныс аударып барып, жаңадан тұрақтаған жеріне көшкіншілер дәстүрімен олардың «Брит» деген атына түріктік «ан» сөзінің тіркесіп, «Британ» (Бриттер мекені», «брит елі») аталуы да біраз жайды аңғартса керек.

	Бұл арада назар аударар ең басты мәселе – бриттердің ата-бабаларының өздерінің шыққан тегінің түрік екенін өздерінің танып, мойындап, ұрпағына аманаттап қалдыруында. Брит халқының төл перзенті тарихшы Неннийдің өз халқының шыққан тегін анықтауда ата-бабалары қалдырған аңыз дерегіне жүгінуі – осының айғағы.

	«Аңыз арқауы – шындық» екенін тарих сан рет дәлелдеген. Ешбір халық өзінің шыққан тегін өзгелермен шатыстырған емес. Сол себепті брит халқының төл аңызында да шындық дәні бар дей аламыз. Оның солай екенін бриттердің шығу тегіне қатысты келтірілген римдік нұсқаның (версияның) дерегі де құптай түседі.

	Римдік нұсқа бойынша: Брит – атақты Троя соғысының кейіпкері Энейдің тұқымы. Брит Италияда өмірге келген, бірақ одан қуылып, Грекияға барған. Алайда ол мұнда да ұзақ тұрақтай алмай, кетуге мәжбүр болады. Осыған қатысты тарихшы Ненний: «После этого он прибыл к галлам и построил там город туронов, который называют Турном. Позже он достиг того острова, который получил название от его имени, то есть Бриттании, остался там и заседил своим родом» (Ненний. Аталған еңбек. – 225-б.), – деген дерек берсе, ал Бриттің түп атасы делінген осы Эней жөнінде гректік және римдік тарихи шығармаларда былай делінеді: «Троянец Эней, сын богини Афродиты и смертного Анхиза, уцелел при разрушении Трои. Вместо с сыном своим Асканием (или Юлом) Эней бежел и после долгих странствий прибыл к берегам Лация (Ковалевский С.И. История Рима. – С-Пб., 2003. – Стр. 74).

	Ежелгі Еуропа халықтарының халықтық атауларына (этнониміне) тілдік тұрғыдан жан-жақты талдау жасау арқылы олардың тегін анықтап, «Тюркская этнонимия древнеевропейских народов» атты арнайы көлемді монография жазған Ю.Н. Дроздов осы дерекке арнайы тоқталып, осындағы Энейдің баласы Асканийдің есімін халықтың тегімен байланыстырып, өзіндік пайымдау жа сайды. Оның түсіндіруінде: «Аскан» – түріктің «ас» және «хан» деген екі сөзінің бірігуінен шыққан «Астың ханы» деген ұғымды білдіретін атау. Ал бұл өз тарапынан бриттердің аталарының бірі кезінде ас тайпасының ханы болғанын көрсетеді дей келіп: «И это вполне понятно, если учесть, что Эней со своим сыном Асканием (вероятно со всем родом) вышел из Малой Азии, то есть из Асии – «Страны асов». По этой версии получается, что предками бритов были асы, вышедщие из Малой Азии. Во всяком случае, в двух версиях (бриттердің төл аңызы мен римдік аңызда – Қ.С.) о происхождении этого племени общим является то, что бруты или бриты были потомками тюркскоязычного асского народа» (Дроздов Ю.Н. Аталған еңбек. – 175-б.), – деп тұжырым жасайды. Біздің пайымдауымызша да, осы тұжырымда тарихи шындық бар. Сол себепті байырғы замандарда Британ аралына Азиядан қоныс аударып келген бриттерді де, олардың соңын ала келген скоттарды да, пиктыларды да, саксондарды да кезінде түрік тілдес халықтар болған дегіміз келеді. Бұлай ойлауға осы аталған халықтардың кезінде бриттер өкше көтерген жерден келгендіктері де, ал ол жерлерді түгелдей түріктілдестер мекендеді деген ДНК деректері де мүмкіндік береді.

	Енді германдар жайында бірер сөз. Біз, жоғарыда, ежелгі түрік тілдес тайпалар жөнінде айтқанда «маң» деген тайпаның болғандығын, герман халықтарының негізін де заманында осы маң тайпасынан бөлініп шыққандар құраған дейтін болжамдардың да бар екенін айтқанбыз. Сондай-ақ герман атауының антикалық және ерте ортағасырлық деректерде «ерман», «эрман», «ирман» деген нұсқаларының кездесетіні және бұлардың алдына тамақтық «х», «г» дыбыстарының қосылып, «Herman» немесе «German» болып айтылуы грек тілі транскрипциясының ерекшелігі екені де сөз болған.

	Көне дереккөздерінде кездесетін осы «Эрман» атауының семантикасын талдағанда, оның «ер» және «ман» деген екі сөзден құралғанын, ал мұндағы ер (эр, ир) байырғы түріктің «батыр», «нағыз» деген ұғымды білдіретін сөзі мен ежелгі ман тайпасының атауының бірігуі арқылы жасалғанын тану онш а қиындық туғызбайды. Сонда «ерман» атауы – «батыр ман», «нағыз ман» деген мағынаны білдіреді. Ежелгі заман авторларының германдарды ірі денелі, өжет, аяушылығы аз, қатыгез, жауынгер жұрт ретінде сипаттаулары да олардың неліктен Ерман аталғанының мәнін ашып тұрғандай. Асылы, германдарға бұл атауды кезінде түрік тілдес басқа көршілері берген секілді. Бұлай деуге Рим тарихшысы Тациттің (58-117 жж.): «Напротив, слово Германия – новое и недавно вошедшее в обиход, ибо те, кто первыми переправились через Рейн и прогнали галлов, ныне известные под именем тунгров, тогда прозывались германцами. Таким образом, наименование племени постепенно возобладало и распространилось на весь народ; вначале все из страха обозначали его по имени победителей, а затем, после того, как это название укренилось, он и сам стал называть себя германцами» (Тацит. Сочинения. – М., 1993. – Стр. 354), – деген дерегі де мүмкіндік беретіндей.

	Тарихшының осы дерегінен екі бірдей мәселенің түйінін тарқатуға болады. Оның біріншісі – Рейннен өтіп галлдарды талқандаған, еуропалықтар «тунгр» деп атап жүрген халықтың бұрын «герман» («ерман») деп аталғаны және осы герман атауының кейін барлық халыққа ортақ болып тарағаны. Бұдан «германның» жекелеген тайпаның не халықтың аты емес, бір кезеңде бір этноаумақта өмір сүріп жатқан бірнеше тайпаның (халықтың) жалпылама ортақ атауы екенін тануға болады. Тунгр да сондай герман құрамындағы тайпалардың бірі.

	Екіншісі – «герман» атауының жаулаушы халыққа берілуі, яғни оларды «герман» атандырушылардың жеңілушілер екендігі. Ал бұл өз тарапынан «ерман» атауының «батыр ман», «нағыз ман» делінуінің мәнін де аша түседі. Өйткені мұнда жеңіліп, біреуге тәуелді болған жақтың өздерін жаулап алушыларды «батырлар», «нағыз ерлер» деп мойындаулары жатыр. Тарихшы Тациттің жаңағы «әуелде қорыққаннан оларды «герман» (ерман) атап кетті» деп ерекшелей көрсетуі де осы ойды айқындай түседі. Заманында төңірегіне осындай үрей, қорқыныш тудырып, көршілерін дүрліктіріп, атып, шауып кетіп жүрген ежелгі ман тайпасының ержүрек батыр ұлдарының содырлы әрекеттері оларды өзгелердің «шабар-ман», «атар-ман» деп, ал сондай әрекетке басшы болып жүргендерді «ата-ман» атандыруына жағдай жасаған. Осыдан келіп, «ман» деген тайпа атауы еуропалықтар түсінігінде бірте-бірте «адам», «кісі» деген ұғымды иеленіп, ол кейін жаңа сөз тудыратын өнімді жұрнаққа айналған. Оның бүгінгі нәтижесі: оқырман, көрермен, тыңдарман, т.б.

	Германдардың шындығында осындай жаужүрек батыр, ірі адамдар болғанын көне заманның тағы бір авторы Страбон да теріске шығармайды. Оның: «Области за Рейном, обращенные на восток и лежащие за территорией кельтов, населяют германцы. Последние мало отличаются от кельтского племени: большей дикостью, рослостью и более светлыми волосами, во всем остальном они схожи: по телесложению, нравам и образу жизни они таковы, как я описал кельтов. Поэтому, мне кажется, и римляне называли их германцами, как бы желая указать, что это «истинные» галлаты. Ведь слово «Germanі» на языке римлян означает «подлинные» (Страбон. География. М. 1994. – Стр. 265), – деп жазуы да осыған куәлік береді. Страбонның осындағы: «Germanі» на языке ремлян означает «подлинные» дегеніне ежелгі заманда Еуропаны мекендеген халықтардың халықтық атауларының төркінін талдап, арнайы зерттеу жүргізген қазіргі заман ғалымы Ю.Н. Дроздов кәдімгідей күдік келтіреді. Оның айтуынша: римдіктердің бәрі латын тілінде сөйлеген. Осыған орай Страбонның айтып отырған «римдіктер тілі» дегені латын тілі десек, онда латын тілінде «подлинный» сөзі verus, certus, praesens, propis деген сөздер арқылы беріледі. Ал бұлардың бір де біреуі «germanі» сөзіне жуықтамайды, ұқсамайды. Демек, Страбонның «римдіктер тілі» деп отырғаны түрік тілі болуы керек. Өйткені Апеннин түбегі тұрғындарының дені антикалық заманда түрік тілдестер болған деген тәріздес пікір айтады. Бұл автордың ойын ерман атауындағы «батыр», «нағыз» деген мағына беретін түріктік «ер» сөзінің «подлинный» сөзінің шынайы мағыналық баламасы екендігі де нақтылай түседі. Осыған орай түрік ғалымы Адиля Аиданың Апеннин түбегінің ежелгі тұрғындары этрускилерді түріктер деп дәлелдеп арнайы еңбек жазғанын да еске сала кеткен артық болмас (Adile Ayda. Etruskler (Tursakalar) Turk idiler. – Ankara, 1992).

	Жалпы германдар жайында сөз болғанда, оқырмандардың көз алдына қазіргі Германияның келері сөзсіз. Бірақ антикалық заманда «Германия» деп аталған этноаумақтың аясы бүгінгіден әлдеқайда кең болған. Мысалы, Рим тарихшысы Тацит ол замандағы германдар мекенін: «Германия отделена от галлов, ретов и паннонцев реками Рейном и Дунаем, от сарматов и даков – обоюдной боязнью и горами; все прочие ее части охватывает Океан, омывающий обширные выступы суши и огромной протяженности острова с некоторыми, недавно узнанными нами народами и царями, которых нам открыла война» (Тацит. Сочинения. – М., 1993. – Стр. 354), – деп суреттейді. Бұған қарағанда, атал ған этноаумаққа қазіргі Германияны қоса алғанда бүгінгі Орталық Еуропа ел дерінің дені қамтылатыны анық байқалады. Және Тацит осы этноаумақтың ежелгі тұрғылықты тұрғындары, басқа халықтардан бөлініп келіп, сіңісіп кеткен мардымсыз кірмелерді есептемегенде, негізінен германдар болатын дегенді айтады.

	Ал осы германдардың тегі кімдер дегенге келгенде, көне заман авторларының біразы оларды «скиф халқы», енді бір тобы «сармат халқы» деп таниды. Мысалы, IV ғасырдың авторы епископ Астерий Амасийский өзінің «Речь о начале постов» деген еңбегінде оларды «скиф» деп атайды: «...кочевы скифы, которые живут по Боспору и которые сидият по реке Рейну, не имеют домов, ни очагов. Они живут в шалашах, устраивая себе покрышку из шерсти, овечьих шкур и всего, чем можно покрытся. Поэтому они не употревляют в пищу хлеба, не знают плуга и не вспахивают земли» (ВДИ, 1948. – №3. – Стр. 266), – деген дерек береді. Бұдан Тацит көрсеткен Германия аталатын этноаумақты скиф халықтарының мекендегені бірден аңғарылады. Ал скиф халықтары мекендеген аумақтың «Скифия» аталатыны және оның Азия мен Еуропа құрлығын қоса қамтитындығы белгілі. Ол жөнінде ХІІІ ғасырдың авторы Бартоломей Английский «О свойствах вещей» атты энциклопедиясының география бөлімінде: «Сифия (Скифия) – огромная область. Ее верхняя часть расположена в Азии, а нижняя в Еуропе» (Матузова В.И. Английские средневековые источники. – М., 1979. – Стр. 86-87), – деп атап көрсетеді. Бір ғажабы, көне заман авторлары Скифия мен Сарматия атауларын бір мағынада, бір-біріне синоним ұғым есебінде қолданады. Мұның солай екенін кейінгі орыс тарихшысы В.Н. Татищев те теріске шығармайды. Өзгелер германдарды «скифтер» десе, ол «сарматтар» деп біледі. Ол жөнінде: «Посему вся Германия в то включена и есть не бездоказательно, что германе древле со сарматы един народ сочиняли, если не все, то по малой мере часть восточная около Ельбы...» (Татищев В.Н. История россиская. Т. 1. – М.-Л., 1962. – Стр. 245), – дейді. Ал ресми тарихтың скифтер мен сарматтарды үндіеуропа тілінде сөйлеген деген тұжырымды ғылымға енгізіп жібергеніне қарамастан, түріктанушы ғалымдар онымен келіспей, скиф-сарматтардың сол заманда түрік тілінде сөйлегенін жан-жақты дәлелдеумен келеді. Бұл орайдағы әңгімені соза бермес үшін айтылар ойды белгілі тілші ғалым М.З. Закиевтің: «Примечательно то, что все тюркологи, которые дошли до скифских матер иалов и сами изучали их, обязательно признают тюркскоязычность основного состава скифов и сарматов и доказывают это лингвистическими, этнологическими,, мифологическими, археологическими данными» (Закиев М.З. Проис хождение тюрков и татар. – М., 2003. – Стр. 143), – деген пікірімен түйіндеуді жөн көрдік. Тек бұған қосарымыз: германдардың шыққан тегі жөнінен олардың фольк лорында барлық германдардың түпкі атасының – Туистон, баласының – Ман аталатындығы. Туистон – әке-құдай делінеді. Есім сөздің төркініне талдау жасаған Ю.Н. Дроздов: «Имя отца прародителя всех германцев Туистона, на составные части можно разделить так: Туис-тон. В первой составляющей тиус последняя буква с – это предвнесенное латинизированное оканчание. Формат тиу восходит к тюркскоязычному слову деу «исполин», «богатырь». У некоторых народов это слово (различных фонетических вариантах) используется до сих пор в значении «бог», «божество». Так греческом оно имеет форму «теос», а в латинском – «део». Вторая составляющая тон – это слово, которое в древности, означало не только «шуба», но и просто «одежда». Отсюда семантика этого имени могла быть такая – «Божественная одежда» (Дроздов Ю.Н. – М., 2008. – Стр. 125), – деп түсіндіреді. Егер ғалымның осы талдауы дұрыс болса, онда оның баласының Ман деген есімінің тайпа атауына айналуы өз-өзінен түсінікті болмақ. Бір кезде маң тайпасының мекені болған Маңғыстау түбегінде «Ман-ата» деп аталатын жердің барлығы да халық жадының құдіретін көрсетсе керек. Кей зерттеушілер осы Ман-атаны Адам-атамен шендестіреді (Назарбекұлы С. Шығармалар жинағы. 6-т. – 127-б). Мұның бәрі жиналып келгенде, ежелгі ерман, кейін герман аталған халықтың түпкі шыққан тегінің түрік тектестермен еншілес екеніне сендіре түседі.

	Байыптай зерделесек, осындай жайларды Балтық бойы мен Скандивания елдері халықтарының тарихына қатысты да айтуға болады екен. Мыңжылдықтар бойы ұмытылмай, халықтың жадында сақталып, ұрпақтан-ұрпаққа ауызша жеткен деректерді кейінгі генеалогия ДНК-сының мәліметтерінің шындыққа айналдырып, нақтылап жатуы – таңғаларлық құбылыс. Бұдан анық байқалатыны: заманында уақыт тегерішінің айналымына ықпал етуге тырысып, өзіне дейінгінің бәрін жойып, бар тарихты өзінен бастатуға ұмтылған өзімшіл әр түрлі билеушілердің пендешілік әрекеттері де; кейінгі әлемге үстемдігін жүргізген қуатты елдердің сан қилы қитұрқы саясаттары да; соған сай пайда болған түрлі ағымдар да халық жадын өшіре алмайды екен. Қоғамның дамуы, ғылымның жетілуі, сананың өзгеруі – кәрі ағаштың бойына нәр жүгірткен көктемнің құдіретіндей, әр халықтың өзінен шыққан зерделі перзенттерінің ізденістері арқылы әр кезеңде халық жадын қайта жаңғыртып, түлетіп отыратынға ұқсайды. Бұл, әсіресе, халықтардың шыққан тегін анықтауда нақтылыққа жол ашқан генетика ғылымының соңғы жетістігі – ДНК деректерінен кейін ерекше көріне бастады. Соның нәтижесінде қазіргі ресми тарих қалыптастырған таным бойынша осы күнге дейін «жабайы», «тағы» деп келген түрік халықтарының керісінше жалпы адамзат өркениетіне елеулі үлес қосқан ежелгі көне халықтардың бірі екеніне көз жете бастады. Түрік халықтары, ресми тарих ұғындырғандай, х.э. кейінгі VI ғасырда Алтайда пайда болып, шығыстан батысқа тарамапты. Олар да өзгелер сияқты адамзат бастауынан тамыр тартып, тек шығыс халықтарының ғана емес, бұл күнде өздерін еуропалықпыз деп жүрген талай халықтың негізін қаласыпты. Сондай түрік негіздестердің қатарына Балтық бойы мен Скандинавия түбегіндегі елдердің халқы да жатады екен. Бірақ біздің негізгі мақсатымыз басқа болғандықтан, бұл арада бұл халықтардың бәріне бірдей талдау жасап жатпай, тек айтылғанның жалаң сөз болмауы үшін солардың кейбіреулеріне ғана тоқталғанды жөн көрдік.

	Сонымен, Балтық бойы елдерінен – литвалықтарға қатысты бірер сөз.

	Көне заманда Балтық бойын мекендеген біраз тайпалардың тілі жөнінде ХVI ғасырдың авторы Матвей Меховский мынандай дерек береді: «Язык литовский имеет четыре наречия. Первое – наречие яцвингов, т.е. тех, что жили около Дрогичинского замка, но теперь остались лишь в небольшом числе. Другое – наречие литовское и самогиттское. Третье – прусское. Четвертое – в Лотве или Лотиголе, т.е. Ливонии, в окрестонстях реки Двины и города Риги. Хотя все это – один и тот же язык, но люди одного наречия не вполне понимают другие, кроме бывалых людей, путешествующих по тем землям (Меховский М. Трактат о двух Сарматиях. – М.-Л., 1936. – Стр. 108). Мұнда М. Меховский өз заманында ятвягтердің, литовалықтардың, самагиттердің, прусстардың және Земгалия мен Латгалия (қазіргі латыштардың ата-бабалары) тұрғындарының ептеген айырмашылықтары болмаса, жалпы бір-ақ тілде, литова тілінде сөйлегенін анық айтқанымен, бұл тілдің түп тегі жөнінде ешқандай дерек бермейді. Балтық бойын мекендеген халықтардың халықтық атауларына талдау жасай отырып, олардың бүгінгі тілдік топтастыруда қай тілдік семьяға жататынын анықтаған қазіргі заман ғалымы Ю. Дроздов бұған жауаптың ортағасырлық басқа авторлардың, атап айтқанда М. Стрийковский, М. Бельский және Ваповскийлердің шығармаларында болғанын, бірақ олардың қазір таптырмайтынын баяндай келіп, өзінің осы ғалымдардың еңбектерін оқып, оның мазмұнын өзінше әңгімелеп берген орыстың ХVIІ ғасырдағы белгілі тарихшысы Андрей Лызловтың «Скиф тарихын» оқығанын айтады. Осы ортағасыр ғалымдарының литовалықтардың этникалық тегі жөніндегі айтқандарын қайталаған А. Лызловтың еңбегінен үзінді келтіреді. Онда: «Половцы же и печенези бяше народ военный и мужественный, изшедший от народа готов и цымбров, от Цыммериа Босфора названных, от них же гепидов и литву и прусов старых изшедших явно произведе Стрийковский в начале книг своих, еже и Ваповский свидетельствует. Такожде и Белский, в Деяниях Казмириа Перваго, краля полского, на листу 239 сице глаголя: Народ печенегов и половцев и ятвижев истинныя суть литва, точию имяху между собою в наречии малую разность, яко поляки и россианы, житие имуще в Подлесии, где ныне Дрогичин» (Лызл ов А. Скифская история. – М., 1990. – Стр. 19-20), – делінген. Мұнда А. Лызлов Стрийковский мен Ваповскийдің половцылардың, печенегтердің, гепидтердің, литва мен көне прустардың түрік тілдес кимбрлар мен готтардан шыққандығын ашып жазғанын атап көрсетіп отыр. Ал Бельский болса: «Половцылар, печенегтер және ятвягилер шын мәнінде литвалықтар, олардан еш айырмашылығы жоқ, бәрі бір тілде сөйлеген», – дейді.

	Ю. Дроздов болса, осы айтылғандарды өз тарапынан қорытындылай келіп: «Таким образом, представленные данные свидетельствуют о том, что, как минимум, до ХVI века «литовским» языком в Прибалтике назывался тюркский язык и, соответственно, «литвой» – тюркскоязычный народ» (Дроздов Ю.А. Аталған еңбек. – 95-б.), – деген тұжырым жасайды. Ал мұны теріске шығаруға біздің қолымызда қазіргі тарихтың негізсіз бопса тұжырымдарынан басқа ештеме жоқ. Сондықтан Балтық бойы елдері халықтарының да бір кезде түрік тілінде сөйлеген түрік тектес халықтар болғанына ден қоямыз. Осы орайда кезінде Алтын Орда билеушілері Мамайдың, Тоқтамыстың, Едігенің литвалықтармен неге тығыз байланыста болғандығының себептері де бой көрсете бастайтын секілді.

	Қалай дегенде де, Балтық бойы елдері халықтарының шыққан тегінің тү рікке қатыстылығы жөнінде көне авторлар берер деректерге қарағанда, Скандинавия халықтарының ежелгі тарихы әлдеқайда нақтылау секілді. Басқалар дың түрік тектес екендігін жанама деректер арқылы анықтауға тура келсе, мұнда скандинавтықтардың түріктің ас деп аталатын ежелгі тайпа бірлестігінен шыққаны, қоныс аударғанда әуелгі өкше көтерген жерлерінің «Түрік елі» (Тюрк ланд) деп аталатыны ашық айтылады. Бұл олардың бастау тарихтарының бар дерегін бойына сіңірген халықтың төл аңыз-әңгімелерінің, ерлік жырларының көбірек сақталып қалуынан болса керек. Шежірелік мұндай аңыз-әңгімелердің мол болуы, оларды ХІ-ХІІ ғасырдан бастап, әдебиеттің белгілі бір жанры ретінде «сага» деп аталған. Осы саганы айтушыларды «скальда» деген. Ең бастысы, мұндай шежірелік аңыз-әңгімелерде халықтың тұрмыссалты, тарихы молынан сақталған.

	Зерттеушілердің айтуынша: скандинавтықтардың сагаларында мифологиялық элементтер мен оқиғалар араласып жүргенімен, олардың негізгі өзегі тарихтық шындықтан онша ауытқымайтын көрінеді. Сондықтан оларды нақты дереккөзі ретінде пайдалануға толық болатындығын айтады. Осыны ескере отырып, Скандинавия жеріне қоныс аударып келгендердің ата-бабаларының қайдан келгенін және кімдер болғанын баяндайтын белгісіз автордың «Саге о Скьельдунгах» атты шығармасынан алынған қысқа үзіндіге назар аударып көрелік: «Норвежские комментарии историю Дании начинают не с Дана, как Саксон Грамматик, а с некоего Скьелда, сына Одина (обычно его называют Отином). Сообщается, что этот Один, придя из Азии (Asia) и подчинив местных жителей, стал властвовать над северной частью Европы (Саксонией, Данией, Свецией). При этом он отдал Данию (которая тогда еще не имела этого имена) своему сыну Скьельду, а Свецию – сыну Ингону. И отсюда те, которые сейчас называются данами от имени тех областей, откуда Один со своими впервые вышел, тех, что лежат к северу от Меотийского болота и которые древние скандинавы называли Свитьод Великой, или Холодной (Джакон. Т.Н. Исландские королевские саги о Восточной Европе. – М., 1993. – Стр. 63).

	Мұндағы айтылған деректерді талдамас бұрын, осы деректерді өз тарапынан бұданда гөрі нақтыландыра түсетін скальд Снорри Стурулсонның «Саге о Инглингах» атты еңбегінен тағы бір үзінді келтірелік. «...Земля в Азии к востоку от Танаквисла звались Асаландом или Асахеймом, а главный город, который был в той стране, называли они Асгардом. И в этом городе был хедвинг, который звался Одином. Там было большое капище. Там существовал такой обычай, что верховных жерцов было двенадцать. Они должны были совершать жертвоприношения и судить людей. Их называли диями и дроттинами. Все люди должны были служить им и оказывать им почтение. Один был великим воином и много странствовал, и завладел многими государствами... Большой горный хребет тянется с севера-востока на юго-запад. Он отделяет Великую Свитьод от других стран. К югу от этих гор недалеко до Тюркланда. Там у Одина были большие владения. В те времена римские хедвинги ходили походами по всей земле и подчиняли себе все народы, и многие хедвинши бежали из-за этих войн из своих владений. Но так как Один был провидцем и колдуном, он знал, что его потомство будеть жить в северной части земли. Тогда посадил он своих братьев Ве и Вили правителями над Асгардом, а сам пустился в путь, и сним все дии и много другого народа. Он отправился сначало на запад в Гардарики, а затем на юг в Саксланд. У него было много сыновей. Он завладел землями во мнгих местах в Саксланде и поставил там правителями своих сыновей. Затем он отправился на север к морю и поселился там на одном острове. Это место теперь называется Одинсей на Фьоне» (Джакон. Аталған еңбек. – Стр. 52-53).

	Міне, ел тарихында бірінің аты белгісіз, екіншісі белгілі екі автор ежелгі екі халықтың (Скьельдунгтер мен Инглингтердің) шыққан тегіне қатысты осындай дерек береді. Байқап отырсаңыз, екеуінің деректерінде, ептеп бірін-бірі толықтырғаны болмаса, пәлендей айырмашылық жоқ, негізгі өзегі – бір. Осыған қарағанда, екі автордың өз шығармаларына арқау еткен халықтың төл шежіре әңгімелері айтушысының кім болғанына қарамастан, нақты тарихтық оқиғалардан алшақ кетпейтіні шындық болса керек. Соған орай енді осы үзінді деректері берер мәліметтердің айтпағын тарқата талдап, тануға ұмтылып көрелік.

	Екі дерек те скандинавтықтардың қазіргі мекендеріне сырттан қоныс аударып келгендігін және олардың Азиядан шыққандықтарын нақтылайды. Қоныс аударып келген елдің басшысын көріпкел әулие әрі батыр Один деген кісі еді дейді. Осы Одиннің басшылығымен олар жаңадан келген жерінің бұрынғы тұрғылықты жұртын өздеріне бағындырып, Еуропаның солтүстік бөлігін (Саксонияны, Данияны, Швецияны) түгел жаулап алып, өз биліктерін жүргізген. Сонымен бірге екі дерек те осы Один бастаған елдің мұнда қайдан келгенін, олардың бастапқы өкше көтерген жерінің ұлан-байтақ Азияның қай өңірі екенін нақты көрсетеді. Бұл ретте белгісіз автор ол өңірді Меотий ұйығынан (қазіргі Азов теңізінен) солтүстікке қарай жатқан жер, оны ежелгі скандинавтар «Ұлы Свитьод» деп атайды деп көрсетсе, екінші автор Снорри Стурлусон ол жердің аты «Асаланд», ал басты қаласының аты «Асгард» деп ашып жазады.

	Былай қарағанда екі автор екі аймақты көрсетіп тұрған сияқты. Бірақ Снорри Стурулсонның «Терістік шығыстан күнгей батысқа қарай созылып жатқан үлкен тау жоталары Ұлы Свитьодты басқа елдерден бөліп тастаған. Осы таудың оңтүстігінен Тюркландқа дейінгі жер – Один елінің бұрынғы иелігі» деген түсіндірмесіне қарап, екі автордың да бір жерді, бір аймақты айтып отырғанын түсіну онша қиындық туғызбайды. Өйткені антикалық және ерте ортағасырлық авторлардың түсінігіндегі «к северу от Меотийского болота» деген ұғым Азов пен Каспий теңіздерінің бойындағы кең даладан бастап Мұзды мұхитқа дейінгі аймақты білдіретіні белгілі. Орталық және Батыс Еуропаға қоныс аударған тайпалар осы аймақтан кеткен ежелгі көшкіншілер ұрпағы болатын.

	Мұның осылай екенін ортағасырлық байырғы тарихтық-географиялық шығармалар да теріске шығармайды. Айтылғанға айғақ ретінде ХІІІ ғасырдың екінші жартысында жазылған «Описание Земли ІІІ» (Жер сипаттамасы ІІІ) атты еңбектен алынған мына бір үзіндіге назар аударып көрелік. Онда: «В начале всех достоверных рассказов на северном языке (norrcena tunga) говорится, что север заселили тюрки и люди из Азии. Поэтому с уверенностью можно сказать, что вместе с ними пришел сюда на север и язык, который мы называем северным, и распространился этот язык по Саксланду, Данмору и Свитьод, Норвегии и по некоторой части Энгланда. Главой этого народа был Один, сын Тора, у него было много сыновей. К Одину возводят свой род многие люди. Он разделил землю между свойми сыновьями и одного из них сделал хедвингом (Мельникова Е.А. Древнескандинавские географические сочинения. – М., 1986. – Стр. 95), – делінген. Мұнда да сол жағдай. ХІІІ ғасырдың авторлары да сага деректерін тарихи шындық деп таныған. Соған орай кейінгі өз түсініктері негізінде олар да Азиядан Один бастап, ауып келген жұртты – түріктер, өздері «теріскейлік тілі» («мы называем северным») деп атап кеткен олардың тілін түрік тілі деп нақтылай түседі. Заманында бұл тілдің Саксландқа, Данмор мен Свитьодқа, Норвегияға кеңінен тарағанына күдік келтірмейді. Сондай-ақ осындағы миф дерегіндегі Один бастаған құдайлардың атасының «Ас», болмаса бриттердің аңызындағы Аланның әкесінің «Один», скандинавтықтар сагасындағы Одиннің әкесінің «Тор» деп аталуы және бәрінің Яфеттің ұрпағы болуы – тамырласқан тектік желінің бірлігінен хабар берсе керек. Олай болса, осылардың бәрі бүгінгі «Ұлы Дала» деп аталатын ұлы кеңістікті бір кезде, сонау есте жоқ ескі замандарда мекендеген ежелгі тұрғындардың тегі бір болған және олардың осы арадан таралып, жан-жаққа өріс ашқан деген тұжырымға келуге мүмкіндік береді ғой деп ойлаймыз.

	Сөз жоқ, әр халықтың шыққан тегіне қатысты жоғарыда айтылған әңгіменің қай-қайсысы да өз алдына арнайы жеке зерттеуді, ғылыми тұрғыдан жан-жақты талдауды қажет ететін өте күрделі тақырып. Бірақ біз жасаған осы қысқаша шолудың өзі генеалогия ДНК-сы деректерімен үндестік тауып, халықтардың бастау тарихын уақыт талабына сай қайтадан жаңаша пайымдау керегіне негіз бола алады деп білеміз. Ал мұның бәрі бір халықтың мәртебесін асыру не кеміту, болмаса бірін көнертіп, екіншісін жасарту үшін емес, бүкіл адамзат баласына тән ортақ тарихты әртүрлі себептермен кезінде кеткен жаңсақтықтан, жалғандықтан тазартып, оның шынайы болмысын танып-білу үшін қажет.





Географиялықаумақтық бөлініс

	Жалпы ежелгі түрік жұрты көбейе келе (бұған табиғи өсiп-өнуiн де, төңiрегiндегi көршiлерiн жаулап алып, құрамына енгiзуiн де жатқызуға болады) Ұлы Далада географиялық-аумақтық орналасуына қарай, өзара «өзенсу бойындағылар», «далалықтар» және «орман адамдары» болып, үшке бөлiнгенін айтқанбыз. Тым арғы заман ғалымдарының ұғым-түсiнiгiне бақсақ, осы үштiктiң құрамында ежелгi түрiктермен бiрге олардың көршiлерi славян, угро-финн, тiптi шын-машын халықтары да қоса қамтылатын тәрiздi. Мұны ұлан-байтақ скиф-сақ даласын тек түрік халықтары ғана мекендеген екен деген жаңсақ пікір тумауы үшiн ескертпе ретiнде айтып отырмыз.

	Ерте заманда үлкен өзен-су бойын мекендегендердi, яғни теңiз, көл, дария жағалауларындағыларды «ғұздар» деп атаған. «Ғұз» атауы байырғы түріктердің өзен-су мағынасын білдіретін «үгүз» деген сөзiнен шыққан. Атаудың мағынасы «су бойындағылар» дегенді бiлдiредi. Ғұздар да, жоғарыда айтқанымыздай, өз тарапынан өзара: «Iш ғұздар» немесе «Ішкі ғұздар» және «Тыс ғұздар» немесе «Тысқы ғұздар» (кей дереккөздерінде «Сырт ғұздар» немесе «Сыртқы ғұздар» деп те айтылады) болып, екiге бөлiнген. Мұндай бөлiнiстiң кейiн ғұздардың орнын басқан оғыздар дәуiрiнде де сақталғаны «Қорқыт ата кiтабында» да айтылады. Онда оғыз елiнiң ханы – Дерсе халқын жинауға әмiр бергенде: «Iшкi оғыздарды, сыртқы оғыздарды жый» деп анық көрсетіледi (Қорқыт ата кітабы // «Ежелгі дәуір әдебиеті». – А., 1991. – 50-б).

	Iшкi ғұздар кейiн iргесiн батысқа қарай кеңейтiп, Қара теңiздiң солтүстiк жағалауын түгелдей иелендi. Олардың бiр бөлегi ата мекендерiнен өздерi ығыстырып айдап шыққан көшпелi жұрт – киммерлердi қуып, Кап тауы (Кавказ тауы) арқылы Кiшi Азияға өттi. Х.э. дейінгі 670-674 жылғы Ассириямен болған соғыста қаза табатын, тарихқа белгiлi скифтiң патшасы Ишпақай – осы iш ғұз, яғни ішкі ғұз елiнiң перзентi. Тарихшылар қазiр осы «Iш ғұз» атауын сырт елдiң бұзып жазғанына қарап, «иш-гуз», «иш-куз», «ич-гуз», «аш-гуз» деп оны әр түрлi оқылуында алып жүр. Еуропалықтардың грек деректеріне сүйе ніп, «скифтер» деп атап жүргендері осы ішкі ғұздар.

	Ишпақайдың немересi Мәдидiң тұсында осы iшкi ғұздар атақты Мидия империясының негiзiн қаласты. Кейiн Мидия империясы құлаған кезде ғұздардың «Мәди елi» атанған бөлегi (ішінде матай, манаш тайпалары бар) Орта Азияға келiп, одан соң бүгінгі қазақ жері арқылы Едiл-Жайық жағалауларына қарай ойысқан. Олардың «Мәди-ар» деген атауға ие болған кездерi де осы тұста. ХIII ғасырдың орта шенiнде Плано Карпини мен Гильом Рубруктың Жайық бойынан көретiн, «башқұрттармен бiр тiлде сөйлейдi» дейтiн венгрлерi осы мәдиарлар (мадиярлар) (Путешествие в восточные страны. – А., 1993. – Стр. 42 и 107). Сондай-ақ мадиярлардың угро-финндермен араласқан бiр бөлегiнiң қазiргi Венгрия жерiне ауып барғандары да тарихтан жұртқа белгiлi. Бiрақ мұның бәрi өз алдына жеке әңгiме.

	Ғұздардың Каспий теңiзiнiң оңтүстік және оңтүстік шығыс жағалауларын мекендегендерi «Сыртқы ғұздар» деп аталған. Бiрақ олардың төл атауын сақтаған өздерiнен қалған жазба мұра болмағандықтан, парсы деректерiне сүйенген еуропалықтар сыртқы ғұздарды парсылар берген «сақ» деген лақап атымен ресми тарихқа енгізді. Сол себепті олар ресми тарих ғылымында әлі күнге осы парсылар берген атауымен аталып келеді. Осы орайда өздерiнен қалған нақты жазба деректер болмаған соң, кезiнде төл атауы ұмытылып, отырықшы көршiлерiнiң берген лақап атауымен аталып жүрген халықтардың жалғыз осы сыртқы ғұздар емес екенiн де ескерген жөн.

	Ежелгi түріктердiң су бойындағыларды «ғұздар» деп атайтынына кейiн Шығысқа қоныс аударып барған далалықтардың да «ғұздар» деп аталуы толық куәлік береді. Олар аумақтық (территориялық) орналасуына қарай өзара үшке бөлінеді: Селенгi (Орхон, Тола), Байкөл, Енесай, Аңғар бойын мекендеген далалықтардың солтүстік шалғайдағы бөлегiн – «қырғыз» (қырдағы ғұз, яғни шеттегі, шалғайдағы ғұз), оңтүстіктегі отырықшы бөлегін – «ойғыз» (ойғыз, яғни отырықшы ғұз) және осылардың ортасындағысын «ойғыр» (ой-қыр, яғни жартылай отырықшы, жартылай көшкінші ғұз) деп атайды (Салғараұлы Қ. Алтын тамыр. – Алматы, 1986. – 247-259-бб.).

	Ұлы Даланы мекендеген ежелгi түріктердiң қыр жайлаған далалық бөлегiн – әуелі далалықтар, кейін «Қыпшақтар» деп атаған. Олар өзара беске бөлiнедi: шығыстағыларын – «көк қыпшақтар», батыстағыларын – «құба қып шақтар», солтүстiктегiлерiн – «қара қыпшақтар», оңтүстiктегiлерiн – «қызыл қыпшақтар», ал ортасын – «сары қыпшақтар» деген (Салғараұлы Қ. Көмбе. – А., 1989. – 51-56-бб.).

	Зерттеу барысында бұлай бөлінудің Ұлы Даланы ендей мекендеген қыпшақтардың батыстағыларына да, шығыстағыларына да бірдей ортақ екені анық аңғарылады. Мұндағы «көк», «ақ (құба)», «қара», «қызыл», «сары» атаулары әдеттегi түстiк белгiнi бiлдiрмейдi. Ежелгi түріктерде төрт құбыланы: шығысты «көк», батысты «ақ (құба)», солтүстiктi «қара», оңтүстiктi «қызыл», ал осы төрт құбыланың ортасын «сары» деп атайтын дәстүр болған.

	Шығыстағы ежелгі қыпшақтардың осылайша өзара беске бөлiнгенінің ізі қытайдың көне жазбаларында да сайрап жатыр. Әрине, көнеқытайлықтар оларды дәл осылай атамайды, өздерiнше: «бей ди» (солтүстiк далалықтар), «бәй ди» (ақ (құба) далалықтар), «чи ди» (қызыл далалықтар), «чаң ди» (ұлы, яғни көк далалықтар), «со» (сары) деп бередi . Ал осылардың iшiнен көк қыпшақтар ұрпағының атақты Түрiк қағанатының шаңырағын көтеруге қатысқанын, кейiн олардың тарихқа «түрiк-қыпшақ», «көк түрiк», «түрік-сыр» деген атаулармен белгiлi болғаны тарихтан хабары барлардың баршасына мәлім.

	Бір ғажабы, ресми тарихта қыпшақтар туралы VIII ғасырдың екiншi жартысына дейiн ештеме айтылмай келеді де, тек содан кейiн ғана сөз бола бастайды. Және бұл әңгімелер бiр сәтте бүкiл дала «Қыпшақ даласы» («ДештіҚыпшақ») аталып, жер бетiн түгел қыпшақтар басып, қаптап кеткендей әсер қалдырады. Мұның бәрі зерттеушілерді, әсіресе өздерін байырғы қыпшақтардың мұрагеріміз деп сезінетін қазақ тарихшыларын ойлантуға тиiс едi. Өйткенi, халық бiр жазда өнiп, қаптап кететiн шегiртке емес қой. Бiрақ, амал не, бұл жай ешкімді ойлантпады, ескi iзбен ескi әуендi қайталап, «қыпшақ тайпасы ІХ ғасырда Қимақ мемлекетінен бөлінгеннен кейін белгілі болды» деуден таймай келеміз.

	Бiз өз тарапымыздан бұлардың бәрiне алда, ортағасырлық түріктер туралы сөз болғанда, арнайы тоқталамыз. Әзiрге айтарымыз, ортағасырлық түріктер, яғни алтайлық түріктер, қазiргi тарихшыларымыз жазып жүргендей, түріктердiң арғы тегi емес, олар, жоғарыда айтқанымыздай, шығысқа қоныс аударып барған ежелгi түріктердiң бiр бұтағы – қыпшақтардың бiр тармағы – көк қыпшақтар ғана.

	Ежелгі түріктердiң «орман адамдары» деп аталатын тармағы жөнiнде нақты тарихи дерек жоқтың қасы, көбiне аңыз-әңгiмелерде айтылады. Сондай-ақ олар туралы «Оғыз-нама», Рашид ад-Диннiң «Жылнамалар жинағы» тәрiздес еңбектерден де кездестiруге болады. Мұнда оларды «ағаш ері» деп атайды. Ал орыстың жазба деректерiнде оларды «лесные люди» («орман адамдары») дейді. Олар негiзiнен аң шаруашылығымен айналысып, бағалы аң терiлерiн көршiлерiне апарып, өздерiне қажеттi заттарға айырбастап алып отырған. «Орман адамдары» деген атау түрік тектес халықтармен бiрге славян, угро-фин халықтарын да қамтиды. Шамасы осылардың түріктерге жататыны – «Ағаш ерi» деп аталғандары болса керек. Бұлардың ұрпақтары түрк халықтарының құрамында қазiр де кездеседi. Мысалы, ғалымдардың башқұрт халқын этникалық жағынан топтастырғанда, оларды «орман адамдары» және «далалықтар, яғни қыпшақтар» деп екiге бөлетiнi – соның айғағы.

	Осылардың ғұздар мен далалықтарын, негiзiнен, түрiк халықтары, ал орман адамдарын славян және угро-финн халықтары құрайтын сияқты және ежелгі халықтардың тiл ерекшелiктерiне қарай көне жазба дереккөздерінде әр түрлi аталып, әр түрлi жазылып келгенiмен, бәрi бiр ғана мағынаны бiлдiретiн: «агад-ир(ос)» («агаф-ир»), «акац-ир», «ағаш ерi» атауымен аталғандар кезiнде түрлi жағдайға байланысты түрік халықтары құрамына енiп, уақыт өте келе түріктенiп кеткен осы славяндар мен угро-финдердiң жекелеген тайпалары болса керек. Өйткенi, атаудың этимологиялық тұрғыдан қарағандағы түріктiк болмысы (ағаш ері, ағаш адамы) осындай ойға жетелейдi. «Акацир»-дің төркінін «ақъ ичер» («ақ ішер, сүт ішер») деген мағынаға телитіндер де бар. Ол бірақ жеке әңгіме (Мизиев И.М. Аталған еңбек. – 52-б.).

	Бұл орайда алда айтылар ойды өз мәнiнде дұрыс, толық түсiну үшiн мынандай мәселелердi ерекше назарда ұстау қажет секiлдi.

	Оның бiрiншiсi – осы түп бастаудағы үш бiрлестiктiң (ғұздар, далалықтар, орман адамдары) құрамындағы халықтардың түрлi тарихи әлеуметтiк жағдайларға байланысты бастан өткерген бiрiгулер мен ыдыраулардың, бiрiн-бiрi жаулап алулардың әсерімен өзара бiр-бiрiмен сапырылысып жататындығы, былайша айтқанда, бiр ғасырдың басында ғұздардың құрамында «ғұз» аталып жүрген тайпалардың сол ғасырдың ортасында не аяғында далалықтардың құ рамына енiп, «далалық» аталып, болмаса далалықтардың ғұздардың құрамына енiп, «ғұз» аталып жүре беретiндiгi. Сондықтан зерттеу барысында далалықтардың арасында далалық, яғни қыпшақ тайпасы атанып жүрген бiр кездегi ғұз тайпасы, болмаса ғұздардың арасында ғұз атанып жүрген бұрынғы қыпшақ тайпасы кездессе, оны сол жайында мағлұмат берiп отырған дереккөзiнiң шатастыруы деп түсiнбей, мәселенiң мәнiсiне тереңiрек бойлап, мүмкiндiгiнше әлгi аталмыш тайпаның мұнда келуiнiң, яғни жаңа құрамға енуiнiң себеп-салдарын анықтау қажет.

	Екiншiсi – көшкіншiлердiң қоныс аударуларына байланысты жаңадан бар ған жерлерiнде далалық алқаптарды, немесе үлкен су бойларын мекендеуiне қарай бұрынғы бiрлестiк атауының, былайша айтқанда, бұрынғы далалықтардың ендi үлкен су бойын мекендеуiне байланысты «ғұздар», немесе бұрынғы ғұздардың далалық алқаптарды мекендеуiне байланысты «далалықтар» аталып кете баратындығы. Қазіргі тарихта «оғыз» деп атап жүрген халықтардың құрамы бір кезде шығысқа қоныс аударып барып, өзен-су бойларына қоныстануына байланысты жаңа атауға ие болған байырғы далалықтар мен ғұздардан тұратынын есте ұстаған жөн.

	Үшiншiсi – түрлi тарихи-әлеуметтiк жағдайларға байланысты әлгi бiрлестiктер (бұл арада әңгiме негiзiнен ғұздар мен далалықтар жайында) ыдырағанда сол бiрлестiктердiң құрамындағы халықтардың (тайпалардың) бәрi бiрдей төл бiрлестiгiнiң атауын сақтап қалмайтындығы. Мұндайда бұрынғы бiрлестiк атауын әдетте жетекшi рөл атқарып жүрген негiзгi бiр халық (тайпа) қана сақтап қалады да, басқаларының бәрi өздерiнiң бұрынғы халықтық (тайпалық) атауларын қайта жаңғыртып, болмаса басқа бiр жаңа атауға ие болып, тарихқа сол атауымен танылып кете барады. Осыны жете танып, ажырата бiлмеген, бiлсе де қажеттi мән бермеген отырықшы елдердiң көшкіншілер жайында қалам тартқан өкiлдерi көп жағдайда атауға қарап, бiрлестiк пен жеке тайпаны шатастырып, түйiндiк пайымдауларында елеулi қателiкке ұрынып жататынын байқауға болады.

	Бұл айтылғандар, бiрiншiден, аталмыш бiрлестiктер атауының сол бiрлестiктер құрамына енген халықтардың этникалық тұстастығынан гөрi, географиялық ортақтастығын бiлдiрер жалпылық мағынадағы шартты атау екенiн аңғартса, екiншiден, көшкіншілер тарихының отырықшы елдер тарихына ұқсамайтын өзiндiк ерекшелiгiн көрсетедi. Менің Ұлы Дала көшкіншiлерінің тарихын отырықшы елдердiң тарих жазу қалыбына салып жазуға болмайды, оны сол көшкіншiлердiң өзiнiң көшiнiң iзiмен жүрiп, бiрiгулер кезiнде кiмнiң кiмге барып қосылғанын, керiсiнше ыдырағанда кiмнiң қайда кеткенiн ажырата бiлiп, көшпелi өмiр салты тудырған заңдылықтарға сай жазу керек дегендi үнемi қайталай қадап айтатыным да осыдан.

	Бұдан әрi айтарымыздың жалпыламалықтан нақтылыққа қарай ойысуы және сөз болар мәселеге қатысты ортақ ойды қайталап жатпас үшiн түрк халықтарын құрайтын жоғарыдағы үш топтың (бiрлестiктiң) әр қайсысына жекелей тоқтап, қазiргi таңда зерттеушiлер назарынан қалыс қалып келген әлгі халықтардың өздерiне тән ерекшелiктерiне ден қоюды жөн көрдiк.

	Далалықтар немесе ежелгi қыпшақтар

	Түрiк халықтары ғұмырнамасының бастауын, жоғарыда айтқандай, тым әрi ден, көне ғасырлардың беймәлiм қойнауынан шығарып, олардың өсiп-өнген ұрпақтарын iрi-iрi үш бiрлестiктiң аясына топтастыра қарап, соның бiр бөлегiн далалықтар, яғни ежелгi қыпшақтар едi деген пайымдауымызға жазба деректер мағлұматы негiзiнде жазылған ресми тарихты оқып, сонымен тарихи санасын қалыптастырған бүгiнгi оқырманның қай-қайсысының да бiрден келiсе қоюы, әрине, екiталай. Тiптi, келiсудi былай қойып, айтылғанның бәрiн негiзсiз бопса болжамға санап, оған сенiмсiздiкпен күдiктене қарауы да әбден мүмкiн. Ол заңды да. Өйткенi, жазба дереккөздерінде мұндай пайымдауға негiз болатын нақты дерек жоқ. Айта берсеңiз, тiптi, «қыпшақ» деген сөздiң өзi атау ретiнде жаңаша жыл санаудан бұрынғы ескi дәуiрдi былай қойғанда, одан бергi жаңа дәуiрдiң өзiнде алғашқы бiрнеше ғасыр бойына біз көрген жазба деректерде кездеспейдi. Ол тек жаңаша жыл санаудың бірінші мыңжылдығының аяғы мен екінші мыңжылдықтың басында ғана жазу-сызуы дамыған елдер дiң ортағасырлық жылнамашыларының, жиһанкез-саяхатшыларының, миссионерлерiнiң, елшiлерiнiң, тарихшы ғалымдарының жазбаларындағы мардымсыз деректер арқылы тарихтың әр кезеңiнде бой көрсете бастайды. Онда да осылардың бәрiнде бiрдей «қыпшақ» деп аталмайды, тек араб және парсы тiлдi авторлардың жазбаларында ғана осылай, ал, басқаларында, тiптi, басқаша. Мысалы, батысеуропалықтардың жазбасында олар – «коман», орыс жылнамаларында – «половцы», қытайдың әулеттiк шежiрелерiнде – «ди» («ху», «и», «лу») деп аталады. Әрi-берiден соң осы әр түрлi аталатын атаулардың бәрiн iң бiр мағынаны бiлдiретiнiн, белгiлi бiр халықтардың (тайпалардың) бiрлестiгiн танытатын қыпшақ атауына қандай қатысы бар-жоғын дәлелдеудiң өзi жеке бiр мәселе.

	Мiне осындай жағдайда, айтқаныңды айғақтап, көнелiкке куәлiк берер, «мынау» деп көзге көрсетер, қолға ұстатар түріктік бiр жазба дерегiң болмай тұрып, түріктiң түпкi тегiн тереңге тартып, оның бастауы үш бiрлестiктен құралады, соның бiреуi «далалықтар», яғни «қыпшақтар» болған едi дегеніңе көне тарихынан бейхабар қалған бүгінгі оқырман қалай сене қалсын. Мұны түсiнбеу, мойындамау – тоңмойындық болар еді.

	Бiрақ, солай дей тұрғанмен, осы арада жазба деректемелерде жоқ екен деп, өзiң ақиқатын iштей сезiнiп, соның дұрыстығына ұзақ уақыттар бойғы iзденiстер нәтижесiнде көзiңдi жеткiзгендей болған өмiр шындығын аяқ асты ету де, қай тұрғыдан алғанда, азаматтық қасиетке жатпаса керек. Сол себептi де, бұл мәселе төңiрегiнде патша көңіліміз өмiр шындығы деп таныған жайларды «әлдеқайтедi» деген дүдәмалға ерiк бермей, адал көңiлмен алдыға жайып салғанды жөн көрдiк. Төрелiгiн ел айтар, ел тарихын зерттеген өресi биiк ер айтар. Қалай болғанда да, шындықтың бiр айтылуы керек қой.

	Еш нәрсе жоқтан бар болмайды, бар нәрсе iз-түзсiз жоғалып кетпейдi. Адам баласының замана ыңғайына қарай пендешiлiк жасап, белгiлi бiр мүмкiндiктердi пайдаланып, «жоқтан бар жасаймын», немесе «бар нәрсенi жоқ етемiн» деген әрекетi сол сәтiнде, сол кезеңiнде жүзеге асып, шындыққа айналғандай болғанымен, бәрiбiр ол күндердiң күнiнде өзiнiң жасандылығын танытып, әуелгі болмыстық ақиқатын айғақтамай қалмайды. Ұлы Дала көшкіншілерінің тарихына қатысты бар деректi жоқ ету арқылы оларды тағы, жабайы халықтарға айналдырып, адамзат өркениетiн жасауды бiрыңғай отырықшы елдерге еншiлеп бергендердiң қиянатты әрекеттерi қанша жерден кезiнде тарихи танымның негiзi болып қабылданып, орныққанымен, уақыттың әдiл қазылығына жүгiнген өмiр шындығының, ерте ме, кеш пе – бәрiбiр өз бейнесiн танытып, тарихқа өзiндiк түзетулерiн енгiзiп келе жатқаны осының дәлелi. Өмiр шындығы түрк халықтары тарихына қатысты өз түзетуiн алғаш Орхон-Енисей жазулары арқылы кiргiзгенi баршаға белгiлi.

	 Осы жазулардың бiрiнде (Моиән-чо ескерткiшiнде) қыпшақ атауының тасқа қашалып жазылып, оны және Екiншi Шығыс Түрiк қағанатын құраған халықтардың ортақ атауы ретiнде беруi – ресми тарих ғылымында қыпшақтар жа йындағы жазба деректер қалыптастырған терiс түсiнiкке өмiр шындығы енгiзген түзетудiң басы болатын.

	Бiрақ мұны ғылыми орта бiрден қабылдай қойған жоқ. Қате түсiнiктi қалыптастырғандар мен оларды жақтаушылар барынша қарсыласып, «қыпшақ» сөзiнiң мағынасын этимологиялық тұрғыдан терiс түсiндiру арқылы жаңа деректiң шындыққа бастар жолын басқа бағытқа бұруға күш салып бақты. Бұған алда арнайы тоқталатын болғандықтан, ой қайталап жатпас үшiн, әрі зерделі оқырманды сөз болып отырған мәселеге ортақтастыру мақсатында, бұл арада қыпшақтар жайында тек жазба деректерге сүйену арқылы қорытылған тұжырымдардың дұрыстығына шәк келтiретiн бiрнеше сұрақтарды ғана алға тартпақпын. Осы сұрақтарға қайтарылар жауаптар, менiңше, қыпшақтар жөнiндегi шындықты жайып салатын секiлдi.

	Жазба деректерде VIII ғасырдың екiншi жартысының соңын ала тарихқа алғаш «қыпшақ» деген төл атауымен танылған шығыстағы бiр тайпа атауының көп ұзамай сонау Алтай тауының қойнауынан басталып, Карпат тауының орманды беткейiне дейiнгi Еуразияның апайтөс алып даласын мекендеген түрлi халықтардың ортақ атауына айналып, осы өңiрдiң бәрi тек бiр-ақ атаумен: парсыша «Дашт-и қыпшақ», орысша – «Половецкое поле», түрiкше – «Қыпшақ даласы» аталуы нелiктен? Ғасырға толмайтын мерзiм iшiнде осынша ұланғайыр өңiрге иелiк ететiндей әрi бәрiн бiр атаудың аясына ендiрiп, қыпшақ атандыратындай соншама құдiреттi бұл тайпа қайдан пайда бола қалды? Жазба деректердiң көрсетуiнде олар осының алдында ғана Қимақ дейтiн мемлекеттiң құрамында жүрген кәдiмгi қатардағы далалық көп тайпаның бiрi ғана емес пе едi (Кумеков. Б.Е. Арабские и персидские источники по истории кипчаков VІІІ-ХІV вв. – А., 1987. – Стр. 3-39). Әлде олар қимақтардан бөлiне салып, соншама жердi жаулап алды ма? Жаулап алса, кiмдерден алды, ол жерлердiң бұрынғы тұрғындары кiмдер едi?

	Мұндай жағдайда түрік тiлдес халықтардың Батыста пайда болуын әдетте ресми тарих ғылымы көшпелілердiң, дәлiрек айтқанда, Ғұн (Сиуңну), Түрiк, Мұң ғұл империяларының (қағанаттарының) жаулап алуымен түсiндiретіні белгілі. Ал бұл арада олай түсiндiруге тарихта «Қыпшақ қағанаты» деген далалық империяның болмағаны да, соған орай «қыпшақтар шапқыншылығы» делiнетiн Батысты жаулап алуға бағытталған, мысалы, моңғол шапқыншылығы сияқты, басқыншылықты шапқыншылықтың жасалмағаны да тарихтан хабары бар жұрттың баршасына аян. Қыпшақтар тарихының бiлгiрлерiнiң бiрi деп есептелiнетiн В.В. Бартольд, тiптi, олардың дәуiрлеп тұрған кезiнiң өзiнде тұтас бiр орталыққа бiрiкпегенiн айтады (Бартольд В.В. Двенацать лекций по истории турецких племен Средней Азии. – Соч. Т.5. 1968).

	Жалпы, байыптай қарап отырсаңыз, мерзiм жағынан алғашқылардан бiраз кейiндеу жазылған көне жазба дереккөздерінің денi – қыпшақ атауын жеке бiр халықтың, не тайпаның атауы емес, этникалық жағынан тұтас бiрнеше ха лықтардың бiрлестiгiнiң аты есебiнде қолданатынын көруге болады. Бұл, әсiресе, қыпшақтардың оғыздарды Орта Азиядан ығыстырып шығаратын және атақты моңғол шапқыншылығы алдындағы кездердi баяндағанда ерекше байқалады. Осыдан келiп тағы мынандай сұрақтар туады: алдындағы Ғұн, Түрiк империялары сияқты далалық империя құрып, көшпелi тайпалардың басын бiрiктi рiп көрмеген, ең болмаса, «Қыпшақ мемлекетi» деп тарихқа ресми танылған жеке мемлекетi болмаған қыпшақтардың аяқ астынан жарты әлемдi жалпағынан басып жатқан көшпелі халықтардың (тайпалардың) басын бiрiктiрген үлкен күшке айналып шыға келуi мүмкін бе? Сондай-ақ сол бiрлестiктiң құрамында болған, бұл күнде түрлi халықтық атаумен аталатын халықтардың, мысалы, мадьярлардың, болғарлардың, құмықтардың, қырғыздардың, қарақалпақтардың, қазақтардың, башқұрттардың, қарашайлардың, балқарлардың, алтайлықтардың және басқалардың өздерiнiң ата тегiн қыпшақ деп танитыны, тiлдерiнiң қыпшақ диалектiсiне жататыны нелiктен?

	Жазба дереккөздерінде көрсетiлгендей, қыпшақтар VIII ғасырдың екінші жартысында пайда болған халық болса, онда көшпелілердiң көне тарихын жазба деректер мен археологиялық қазба материалдардың берер айғағы негiзiнде зерттеп, бiрнеше құнды еңбек жазған Л.Н. Гумилевтiң бiздiң жыл санауымыз ға дейiнгi дәуiрде өмiр сүрген қытай жазба деректемелерiндегi «динлиң» (Гумилев Л.Н. Динлинская проблема. – ИВГО., 1959. Т. 91. вып. 1. – Стр. 19.), А.Н. Бернштамның «кюеше» (цзюешэ) (Бернштам А.Н. Н.Я. Бичурин и его труд «Собрание сведений о народах, обитавших в Ср.Азии в древние времена». В кн. «Собрание свеий о народах…» ХLVIII. – М.-Л. – Стр. 195), С.М. Ақынжановтың «сеяньто» және басқалардың осындай ежелгi халықтарды «қыпшақ» (Ахынжанов С.М. Кыпчаки в истории срелневекового Казахстана. – А., 1989. – Стр. 73) деп тануларын қалай түсiнуге болады? Тiптi, Бернштамның «кюеше – қыпшағының» дұрыстығына қазiр ғана күдiктене бастағанымызбен, бұған дейiн ресми тарих ғылымында ол ақиқаты анықталған ғылыми тұжырым есебiнде қолданылып келдi емес пе? Болмаса, бұлардың бәрiн, қалай дегенде де, қытай жазбаларындағы бұрмалауға ұшыраған атаулар ғой, оларды шендестiруде ғалымдар тарапынан кеткен қателiктер болар десек, онда Ұйғыр қағанатының екiншi қағаны – Елтемiш Бiлге қағанның (Мо-иәнчоның) қабiрiнiң басына 760 жылы қойылған ескерткiшке сол кезде қашап жазылған «түрiк-қыпшақ елу жыл (бiздi) биледi» деген жазу дерегiн қайда қоямыз? (Кляшторный С. М. Эпиграфическая исследования в Монголии В кн. Археологические открытия 1975 года. – М., 1976. – Стр. 580) Мұнда қыпшақ өз атымен аталған және бүкiл Екiншi Шығ ыс Түрiк қағанатын құрған халықтардың ортақ атауы ретiнде көрсетiлген ғой. Олай болса, қағанаттың атының «түрік» ал оны құраған халықтың «қыпшақ» аталуы неліктен?

	Қайтарылар жауаптарын былай қойғанда, бiрiнен-бiрi туындап жатқан осынау сұрақтардың өздерi-ақ көшпелiлердiң көне тарихынан хабары бар жанға бiраз жайды аңғартып тұрғандай. Ал көшпелiлер тарихында түп мәнiсiн түгелдеудi керек ететiн мұндай сұрақтарды туғызатын мәселелердiң жетiп, артылатыны тағы белгiлi. Мұнда бар мәселе көне жазба авторларының көшпелі халықтардың тарихын кезiнде өз тұрғысынан жан-жақты танып-бiлудi мақсат етпей, олар жайында тек белгiлi бiр оқиғаға ғана қатысты сөз етіп, соған байланысты ақпараттық мәндегi дерек берумен шектелуiнде жатқаны даусыз. Осы шектелу – ескi замандардан жеткен сол жазба дереккөздерінің дерегiн ақиқатқа айналдырып, тарихи фактi ретiнде қабылдаған бүгiнгi зерттеушiлердiң өресiн тарылтып, олардың Ұлы Дала көшкіншiлері жөнiндегi өмiр шындығын өз мәнiнде танып, түсінуіне әлі күнге дейін мүмкiндiк бермей келедi.

	Алайда, солай дей тұрғанмен, бар мағыналы өмiрiн Ұлы Дала көшкіншілерiнiң тарихын танып-бiлуге арнаған кейбiр ғалымдардың зерттеу барысында тарихи оқиғалардың өрбу заңдылықтарындағы тарихи шындықтан аттап өте алмай, ешбiр жазба деректе атап көрсетiлмесе де, «қыпшақтың» тым көне атау екенiн, қыпшақ бiрлестiгiнiң сонау есте жоқ ескi замандардан берi болғанын мойындауға мәжбүр болып жүргенiн де ашып айтқан жөн. Мысалы, түрік тiлдес халықтардың тарихын зерттеушi танымал шығыстанушылардың бiразының, әлгiнде айтқанымыздай, бiздiң жыл санауымызға дейiнгi дәуiрде өмiр сүрген кейбiр халықтардың атауын қыпшақ атауымен шендестiрiп жатуы – сол мәжбүрлiктiң белгiсi. Әйтпесе, олардың жазба деректерде «орта ғасырда пайда болды» деп анық көрсетiлiп отырған халықтың атауын антика заманының халқының атауымен шендестiрiп, соның баламасы ретiнде ұсынып әуре болатын несі бар?!

	Асылы, осының бәрi – түрік тектес халықтардың негiзiн сонау ескi замандардан берi ғұз бiрлестiгi мен қыпшақ бiрлестiгi құрамына кiрген көшпелі халықтар (тайпалар) құрағандығын және олардың географиялық орналасу жағдайына қарай iштей өзара бөлiнiп, түрлi атаулармен аталғанын ажырата айырып, толық танып-бiлiп алмай тұрып, түрік тектес халықтардың тарихы жөнiнде әңгiме қозғаудың қандайы болса да, баяғы бiр шиырды қайталап, жасанды жаңсақ пiкiрлердi балалата беруден басқа ешқандай нәтиже бермесiн түсiнетiн уақыттың жеткенiн аңғартса керек.

	Қыпшақ атауының Ұлы Даланы мекендеген ежелгі халықтардың белгілі бір бөлегіне ендік бойынша географиялық-аумақтық орналасуына қарай берілген атау екеніне мән бермей, жеке этностың атауы деп танудың салдарынан, басқаны айтпағанда, небiр бiлiктi деген ғалымдардың өзі елеулі қател іктерге ұрынуға мәжбүр болып жүр. Олар атаудың төркiнiн iздегенде «қыпшақ» сөзiн жеке этнос атауымен, мысалы, еуропалықтардың айтуындағы «коман», славяндардың «желтый», «бледный» деген мағынадағы «половцы» («plfvci», «plfwcy»), түріктердің «құба», «сары» атауларымен бiр мәндес деген ұғымда қарап, сол арқылы әрқайсысы өздерiнше этимологиялық тұжырым жасайды.

	Бұл – мәселенiң түпкi байыбына толық жете алмаудың салдарын көрсетедi. Сондықтан кезiнде қыпшақ тарихына қатысты пiкiр айтқан И. Маркварт, В. Бартольд, В. Минорский, П. Пелльо және басқалардан басталған қыпшақ атауы жөнiндегi жаңсақ түсiнiк шиырына кейiнгi Л. Гумилев, С. Плетнева, Д. Савин, А. Әбдiрахманов, С. Ақынжанов секiлдi көптеген ғалымдар өзiндiк iз қосқаны болмаса, бiрде-бiрi жаңа өрiске шығар жаңалықты ештеме қоса алған жоқ. Олардың түсiндiрулерiнде азды-көптi ерекшелiктер болғанымен, бәрiбiр бәрiнiң ой сарқар түйiнiнiң бiр болып шығатыны да сондықтан-ды.

	Айтылғанның шындығына Қазақстан этнотопонимикасымен тiкелей айналысып, бiрнеше зерттеу еңбек жазған ғалым А. Әбдiрахмановтың осы қыпшақ атауына қатысты пайымдауын талдау арқылы оңай көз жеткiзуге болады.

	Мұнда ол «қыпшақ» этнонимiнiң этимологиясын өзiне дейiнгi ғалымдардың «құба», «сары» сөздерiнен шығаратынын негiзге алып, «қыпшақ» сөзi «құба сын есiмiне шақ жұрнағы жалғану арқылы жасалған» деп тұжырым жасап, онысын былай дәлелдейдi: «Бұл этноним құбашақ аталып жүрген кезiнде екiпiн шақ бөлiмiне түскендiктен, а дыбысы әлсiз естiлетiн болған, бара-бара бұл дыбыс мүлде жоғалып, құбшақ түрiне көшкен, онан кейiн қатаң ш дыбысының алдындағы б дыбысы кейiнгi ықпал (регриссивная ассимиляция) нәтижесiнде қатаң п дыбысына айналғанда, ұ дыбысы қысаң ы дыбысына өзгерген. Сөйтiп осы өзгерiстер нәтижесiнде бұл этноним қыпшақ түрiнде қалыптасқан» (Әбдірахманов А. Топонимика және этимология. – А., 1979).

	А. Әбдiрахмановтың бұл пайымдауын, менiңше, ескi шиырдан шыға алмаудың әдемi үлгiсi деуге болады. Мұнда автор өзiне дейiнгi бiлiктi ғалымдардың қыпшақ атауын «құба» сөзiнен шығарып, «куман», «коман», «половцы» атауларын соның аудармасы дейтiн ежелгi шиырына түседi де, ендi өзiнше осы «құба» сын есiмiне «шақ» жұрнағын қосып, одан шыққан «құбашақ» сөзiнен қалайда «қыпшақ» сөзiн шығарудың қамына кiрiседi. Сөйтiп, а, ы, ұ, б, п дыбыстарын тiл ғылымының үндестiк заңының iлгерi-кейiндi ықпалының әсерiмен бiрiн түсiрiп, бiрiн екiншiсiне өзгертiп, ақыры «құба» сөзiнен «қып» сөзiн шығарып тынады. Алайда мұның бәрi «құба» сөзiне «шақ» жұрнағын зорлап жапсырып, содан қалайда қыпшақ этнонимiн шығаруды мақсат тұтқан автордың қисынсыз қиыстыруы ғана. Егер бұлай болмай, А. Әбдiрахмановтың дәлелдеуiн шын мәнiндегi тiлдiк заңдылық деп қабылдасақ, онда, басқаны айтпағанда, қазiргi сөздiк қорымызда бар осындай шақ, шек жұрнақтары қосылып жасалған болашақ, келешек, көрешек, туашақ, алашақ секiлдi толып жатқан жасалу жолы тектес сөздердегi а, е дыбыстары әлгiндегi автор айтқан заңдылықтармен түсiп қалып, бұл күнде болшақ, келшек, көршек, тушақ, алшақ болып аталып жүрген болар едi. Бiрақ бұл сөздер ондай өзгерiске түскен жоқ. Сондай-ақ бұлардың түбiрiндегi бол, кел, көр, ту, ал етiстiктерi де iлгерi-кейiндi ықпал әсерiмен құбаның қыпқа айналғаны секiлдi түр өзгертуден дiн аман.

	Мұның сыртында А. Әбдiрахманов «құба» сөзiне «шақ» жұрнағы жалғанғанда не мағына беретiнiн де ашып айтпаған. Оның қыпшақ атауы жөнiндегi өзiнен бұрынғы айтылған пiкiрлерге талдау жасағанда қыпшақтың шақ компонентiне В. Бангтың есiм жұрнағы, ал А. Шербактың кiшiрейту жұрнағы деп қарайтындығын айтып, өзiнiң соның соңғысын құптайтындай емеурiн танытатын тұсы бар. Егер автордың сол емеурiнiн оның төл пiкiрi ретiнде қабылдасақ, онда құбашақ сөзi құбаша деген ұғымды бiлдiретiн болып шығады. Алайда автор тарих бедерiнде өзiндiк iз қалдарған әйгiлi жауынгер елдiң құба деген атауын өзгертiп, оны неге төменшiктететiн құбаша атауына айналдыруының себеп-салдарын айтпайды .

	Әдетте шындық арқауының бiр ұшы салыстыра зерттеуде жатады. Қыпшақ этнонимi туралы сөз қозғағанда да осы заңдылықты аттап кетуге болмаса керек. Мәселеге осы тұрғыдан келгенде, түрк тiлдес халықтардың құрамына енетiн түстiк рең ерекшелiгiмен аталатын ру-тайпалардың бiр де бiреуiнiң, мысалы, қара, торы, сары, көк және тағы басқаларының арасында шақ компонентi жалғанып, қарашақ, торышақ, сарышақ, көкшақ аталғандары, болмаса олардың кiшiрейтiлiп қараша, торыша, сарыша, көкше ұғымдарын берiп жатқандары да арғы-бергi не жазбаша, не ауызша тарихта кездеспейдi. Демек, түр-түс реңiмен ерекшеленетiн түрік тайпаларының бiр де бiреуiнiң атауында қолданылмайтын, түрік тiлiнiң сөз жасау заңдылығында кездеспейтiн, мұндай үрдiстiң тек құба атауына келгенде пайда болуын – зерттеушiнiң жаңсақ ұғымнан туған жасанды әрекетi демеске амал жоқ. Соның үшiн де мұндай пайымдау ешқандай зерденi қанағаттандыра алмаса керек.

	Мұның бәрi, сайып келгенде, көшкіншiлердiң төл болмысына үңiлмей, тек сырт елдердiң жазба деректерi берген мағлұматпен ғана шектелiп, қыпшақтың ежелден тайпалар бiрлестiгiнің географиялық-аумақтық атауы екенiн ескермей, оны жеке тайпаға еншiлеуден туып отырған қателiк екенi даусыз. Егер олай болмай, қыпшақты ежелден тайпалар бiрлестiгiнiң атауы деп қараған болсақ, онда iзденiс аясы кеңiп, қыпшақ бiрлестiгi құрамына кiрген халықтардың (тайпалардың) дүниенiң төрт құбыласына сай орналасуына қарай өзара төртке бөлiнiп, әрқайсысы өздерiн түстiк (реңдiк) атаумен, мысалы, шығыстағ ыларын – көк, батыстағыларын – құба (ақ), солтүстiктегiлерiн – қара, оңтүстiктегiлерiн – қызыл, ал осылардың ортасындағыларын – сары атайтындарына мән берілген болар едi. Ал мән берiлсе, осылардың бәрiне ортақ қыпшақ атауын, жоғарыда аталған ғалымдар секілді сол бiрлестiктiң құрамындағы халықтардың тек бiр бөлегiне ғана тән, жаңағы, құба атауымен ешқашан да шендестiрмес те, соған орай қыпшақ сөзiнiң төркiнiн құба сөзiнен iздеп әуре болмас та едi. Бiрақ, амал не, әлi күнге бұған мән берiп жатқан бiр де бiр шығыстанушы байқалмайды, сол баяғы ескi шиырды шиырлаумен келедi. Соның салдарынан қыпшақтардың өзiнен қалған ауызша деректердi ескермегендi былай қойып, ең болмаса осы орайда айтылған әлгi жазба деректердегi мағлұматтардың өзiне жан-жақты ғылыми талдау жасалынбай отырғаны, әрине, өкiнiштi.

	Егер осы бағытта iлгерi қарай аз-мұз ұмтылыс жасалса, сөз жоқ, қыпшақ бiрлестiгiндегi тайпалардың өзара iштей осылай бiрнеше бөлiкке бөлiнетiнi жөнiнде, дәл бiр соқырға таяқ ұстатқандай болмаса да, сол жазба деректердiң өзiнде де айтылып қалып отыратынын аңғаруға болар едi. Мысалы ХII ғасырдың авторы әл-Идириси «Нузхат амуштак фи-хтирак ал-а-фак» («Ел кезуден шаршаған жанның ермегi») атты шығармасында қыпшақтардың екi үлкен бiрлестiкке бөлiнетiнiн жазады. Ал осыған жан-жақты талдау жасаған академик Б.А. Рыбаков «Орыс жерi – 1154 жылғы әл-Идириси картасы бойынша» деген еңбегiнде осы екi бiрлестiктiң батыстағыларының «құба қыпшақ», солтүстiктегiлерiнiң, яғни атақты «Игорь жасағы туралы жырдағы» «Земли незнаймой» деп аталатын жерлердi (Дон өзенiнiң екi жақ бетiн және Едiл бойын қамтыған кең өлкенi) мекендегендердiң «қара қыпшақ» деп аталғанын көрсетедi. Бiрақ, жаңағы айтқанымыздай, осындағы бiр өңiрде (қазiргi түсiнiкте «орыс жерiнде») бiр кезеңде (ХII ғасырда) қыпшақ аталатын тұтас жатқан бiр халықтың, тiптi, өң-түстерiнiң бiрдейлiгiне (бәрi қызғыл сары шашты, аққұба өңдi, көк көздi болғанына) қарамастан, неге бiрi «құба қыпшақ», екiншiсi «қара қыпшақ» аталатынына автор да, басқалар да жете мән бермейді. Сондай-ақ, ХI ғасырдың авторы армян тарихшысы Матвей Эдесский, болмаса жазба деректерге сүйенген кейiнгi кездiң авторлары (И. Маркварт, Г. ГруммГржимайло, В. Бартольд, Д. Расовский, А. Зайчиновский, И. Добродомов, М. Закиев, Н. Бахлина, т.б.) сол жазба деректерде қыпшақтың бiр бөлегiнiң «сары» деп аталатынын айтады. Негiзiн қыпшақтар қалаған атақты Түрік қағанатының халқын тарихшыларымыздың бұл күнде «көк түрік» деп атап жүргендерi тағы бар.

	Бұған ерте замандарда қыпшақтар мекендеген өңiрдiң халықтарын көне қытайлықтардың «ди» деп атап, оларды өзара бей-ди (солтүстiк ди, яғни қара дилер), чы-ди (қызыл ди, яғни оңтүстiк дилер), бәй-ди (ақ ди, яғни батыс дилер), жан-ди (үлкен, немесе ұлы ди, яғни шығыс дилер) деп бөлетiнiн қосыңыз.

	Осының бәрi – ауызша емес, жазба деректер мағлұматы . Және осының бәрi, көрiп отырғанымыздай, тарихпен айналысқан зерттеушiлердiң қай-қайсысының да назарын аударып, көкейiне: «Ау, жаратылыс тегi, сөйлеген тiлi ортақ, түртүсi де бiрдей халықтың бұлайша өзара ақ, қара, сары, көк, қызыл болып, түрлi түске бөлiнуi нелiктен?» деген сұрақты ұялатуға лайықты-ақ деректер. Бiрақ, амал не, көшпелiлер тарихын өз болмысына тән ерекшелiктер негiзiнде зерттеп, тануға жар бермес бiрмойындылықтың салдарынан мұның бәрi ескерусiз қалып, арнайы зерттеу нысанына айналмай келедi.

	Бұл ретте кезiнде, тiптi, кейбiр ғалымдардың (И. Добродомов, А. Соболевский және т.б.) мұндай атаулардың белгiлi бiр халықтың түр-түсiне байланысты берiлмейтiнi жөнiнде айтқандары да да ескерiлмедi. Ал бұл қазiргi таңда жоқты iздеудi былай қойып, бардың өзiнiң байыбына жетiп, сол арқылы қалыптасар таным-түсiнiктiң дұрыс болуына зардабын тигiзiп отыр. Мұны VIII ғасырдың тас ескерткiшiне қашап жазылған «қыпшақ» этнонимiне этимологиялық талдау жасаған петроградтық түріктанушы ғалым С.Г. Кляшторныйдың басқа бiр қиырдан шығып, оның баламасын неудачный, злосчастный, злополучный деп түсiндiруiнен де көруге болады.

	Бұл автор қыпшақтарды Қимақ қағанатын құрайтын көп тайпалардың бiрi деп танып, оның тарихын тек ж.ж.с. кейінгі VIII ғасырдан ғана бастайды. Алайда, бұл – қыпшақ халықтарының табиғатына үш қайнаса сорпасы бiр қосылмайтын, мақсаты терiс, талдауы қате тұжырым. Соған қарамастан, қазiргi таңда қыпшақ тақырыбына қалам тартқан кейбiр зерттеушiлер С. Кляшторныйдың осы пiкiрiн дұрыс деп тауып, өз еңбектерiнде соны негiзге алып жүр. Сондықтан оқырманға бәрi түсiнiктi болуы үшiн С.Г. Кляшторныйдың осы еңбегiне арнайы тоқтауды жөн көрдiк.

	С. Кляшторный «Қыпшақтар руникалық ескерткiштерде» (Кляшторный С.Г. Кипчаки в рунических памятниках. В кн. TURCOLOCICA 1986. – Л., 1986. – Стр. 156.) деген зерттеу мақаласын, негiзiнен, Ұйғыр қағанатының екiншi қағаны – Гылы қаған Моиән-чоның (747-759 жж.) басына қойылған ескерткiштiң солтүстiк бетiндегi жазудың төртiншi жолындағы «түрік қыпшақ елiг жыл олурмыш» деген тiркестегi қыпшақ сөзiнiң төркіндік мағынасын ашуға арнаған . Г. Рамстедт бұл тiркестi «Түрік-қыпшақ (бiздi) елу жыл билегенде» деп аударады (Рамстедт Г.И. Как был найден Селенгинский камень. Труды Троицко-Кяхтинского отд. Приамурского отдел Имп. Русско геогр.обшеств. – С-Пб., Т.IV. вып. 1. – Стр. 34-49). Кейiнгi басқа аудармашылар да осыны құптайды. Кляшторный да мұны терiске шығармайды.

	Ескерткiштегi жазу сол кездегi дәстүр бойынша ескерткiш иесiнiң атынан жазылған. Демек, Моиән-чоның мұндағы «бiз» деп отырғаны – ұйғырлар, «елу жыл биледi» деп отырған «түрік-қыпшақтары» – Екiншi Шығыс Түрiк Қағанатының негiзiн қалаушылар, яғни билеушi тайпасы.

	Кляшторный осы тiркестi талдағанда, алдымен, түрiк-қыпшақ этнонимiн қазiргi ғалымдар қабылдап жүргенiндей бiр этноним емес, әрқайсысы өз алдына, яғни түрiк өзiнше, қыпшақ өзiнше жеке этноним деп таниды. Соны дәлелдеу үшiн ол түрiк-қыпшақ этнонимiн Тоңүкөк ескерткiшiнде кездесетін түрiксыр этнонимiмен салыстырып, соңғыны да түрiк және сир (Кляшторныйда осылай) этнонимi деп екiге бөлiп, осындағы қыпшақ пен сир атауларын екі ескерткіштегі бiр ғана тайпаның атауы дегенге қориды. Оның пайымдауында: үстемдiк етушi бiр тайпаны түрік ескерткiшi сир деп, ал ұйғыр ескерткiшi қыпшақ деп атаған, яғни Түрік қағанаты кезiнде сир аталып келген тайпаны қағанат құлағаннан кейiн, оның орнын басқан Ұйғыр қағанатындағылар қыпшақ деп атап кеткен, бар айырмашылық осы ғана.

	Бұдан кейiн Кляшторный сир атауының қайдан шыққанын және оның қалай қыпшаққа айналғанын дәлелдеуге кiрiседi. Ол үшiн «Таң кiтабында» («Таңшуда») берiлген сеиәнто халқының тарихына жүгiнедi. Ол мұнда да бiр этнонимдi екiге бөлiп, се және иәнто (яньто) этнонимдерiн жасайды да, осындағы се этнонимiн түрiкше сир аталатын этнонимнiң қытайша берiлуi деп есептейдi. Бұл орайдағы ойын ол: «IV-VII ғасырларда өмiр сүрген тайпалар тобының атауын белгiлегенде, қытай тарихшылары екi этнонимдi «механически» бiрiктiрiп жiбергендiктен, үстемдiк етушi сир тайпасының атауы өзiне бағынышты тайпаның атауына сiңiсiп кеткен. Түрік ескерткiштерiнде көнетүрiк этнонимикасының заңдылығына сәйкес (ерекшелеген біз. Бұл – еш жерде жоқ қандай заңдылық? – Қ.С.) мұндай екi этнонимдi байқамай қосып жiберу кездеспейдi, оларда тек үстемдiк етушi тайпаның аты сир ғана аталған1», – деп түйедi.

	Ендi С.Г. Кляшторныйдың осы пiкiрлерiнiң қателiгi неде, соған талдау жасап көрелiк. Алдымен, қыпшақ атауының сөздiк мағынасы жөнiнде.

	Бұл ретте Кляшторный қыпшақ сөзiнiң түбiрiн қобы, қобуқ сөздерiнен шығарып, оның мағынасын жолы болмаған, сорлы, бейшара дегенге қориды. Онысына «Көнетүрiк сөздiгiнен» алынған қыпшақ қобы тiркесiн дәлел етiп, оның бос, түкке жарамайтын деген мағына бiлдiретiнiн алға тартады.

	Бұл арада Кляшторныйдың «қыпшақ» сөзiне негiз етiп отырған қобы, қобуқ сөздерiнiң түбiрi бiр және екеуi де бос, жарамсыз деген ұғымды бiлдiредi дегенiне күдiкпен қарауға тура келедi. Өйткенi, қобы осы әңгiме болып отырған ескерткiштердiң өзiнде өсу, көтерiлу деген мағынада қолданылады. Мысалы, Күлтегiн ескерткiшiндегi «Үлкен жазуда» «Iлгерi-қурағару сүлеп термiш, қобартмыш» («Iлгерi-кейiн аттанып, терiптi (жинапты), көтерiптi»); Тоңыкөк ескерткiшiнде: Ыда ташда қалмусу қобурануп йетi йүз болту («Ағашта, таста қалғаны көтерiлiп (қобыранып, жиылып) жетi жүз болды») деген тiркестер бар (Малов С.Е. Памятники древнетюркской письменности. – М., 1951. – Стр. 29, 56.). Осындағы қобартмыш, қобрануп сөздерiнiң түбiрi қобы, бiрақ



	1 «Вобозначении названия племенной группировки, существовавшей с IV-VII вв., китайские историографы механически соединили два этнонима и название господствующего племени сиров слилось с названием подчиненного племени. В тюркских памятниках соответственно законам древнетюркской этнонимики это механическое соединение двух имен отсутствует, там названо лишь главенствующее племя – сиры». Кляшторный С.Г. Кипчаки в рунических памятниках. В кн.: TURCOLOCICA 1986. – Л. 1986. – стр. 157. Екеуiнде де ол бос, жарамсыз деген ұғымды бiлдiрiп тұрған жоқ. Қобы сөзi түрiк тiлдес халықтардың бiразында қазiр де сол өсу, көтерiлу ұғымында қолданылады. Мысалы, қарачайлар «ерте тұрдым» дегендi «ерте қобтым» дейдi, қазақтар орынсыз бөсiп, лепiрiп кеткен адамды «мынау, тiптi, қобып кеттi ғой» деп жаратпай отырады. Қазақ тiлiндегi қобу, қопсу, қобырау секiлдi бiраз сөздiң түбiрi де осы қобы. Мұнда да ол көтерiлу, көпсу, өсу мағынасында.

	Сондай-ақ Кляшторныйдың қыпшақ сөзiнiң сорлы, жолы болмаған, бейшара деген ұғымды бiлдiретiнiне айғақ етiп қыпшақ қобы тiркесiн алып, оны «по значению второго компонента» (Кляшторный С.Г. Аталған еңбек. – 60-б.) бос, жарамсыз деген ұғымды бiлдiредi деп түсiндiруi де қисынсыз екенiн айта кеткен жөн. Себебi, мұнда қыпшақ қобы тiркесi автордың өзi айтқандай, екiншi компоненттiң мағынасы бойынша бос, жарамсыз деген ұғымды бiлдiрiп тұрған жоқ. Қобы сөзi бұл жерде де көтерiлу, өсу, бөсу мағынасында. Соған сай қыпшақ қобы тiркесi қыпшақы бөспелiк, қыпшақы өркөкiректiк, қыпшақы мақтаныс деген тәрiздес ұғымдары бiлдiрiп тұр. Мұның сыртында, автор айтқандай, қобы шынында да қыпшақ сөзiнiң түбiрi болса, онда бiр мағынадағы екi сөзден қыпшақ қобы (қобы-қобы) деген фразологиялық тiркес жасалмаған болар едi.

	Менiң бұл пiкiрiме ХI ғасырдың аса көрнектi ақыны, бүкiл Шығыс елдерiне аты мәшһүр ойшыл ғалым Жүсiп Хас Хажиб Баласағұнидiң әйгiлi «Құтты бiлiк» атты дидактикалық шығармасында кездесетiн қыпшақ сөзiнiң мағынасы да дәлел бола алады. Мұнда Кляшторный мысалға келтiретiн жаңағы қыпшақ қобы тiркесi де бар.

	«Құтты бiлiкте» қыпшақ сөзi үш рет кездеседi. Бiз соның екеуiне тоқталамыз. Алғашқысы – «Көңүл, тил кичик тут эй, ер қывчақы» деген тiркес (К. Каримовтың транскрипциясы, 2439-бәйiт. – Ташкент, 1972. – 402-б.). Осындағы ер қывчақы сөзiн өзбек, ұйғыр, қазақ тiлдерiне аударғандар қыпшақ ерi, яғни қыпшақ адамы, қыпшақтан шыққан ер деген мағынада аудар ған. Дұрысы да осы. Мұндағы «ер қывчақы» тiркесi қазiргi «қалмақы үй», «қазақы бала» тiркестерiмен мәндес, бәрi бiр заңдылықпен есiм сөзге ы тәуелдiк жалғауы жалғануы арқылы ердiң, үйдiң, баланың кiмдiкi екенiн көрсетiп тұр. Алайда ешқандай аудармасыз-ақ «көңiлiңдi тасытпай, тiлiңдi тартып ұста, ей, қыпшақтың ерi» деген мағынада ұғып, түсiнуге болатын осы көнетүрiктiк түпнұсқа мәтiндi «Құтты біліктің» аудармашысы С.Н. Иванов орыс тiлiне: «Будь скромен, злосчастный, и в речи, и в мысли» деп аударады (Баласағұн Ж. Құтты білік. 2477-бәйіт. – А., 1986. – 26, 27, 255-бб.). Түптеп келгенде, Кляшторный дың қыпшақты «злосчаcтный» деуiнiң де, оның ғылымға осы мағынада енуiнiң де негiзгi осында жатыр (Древнетюркский словарь. – Стр. 449, 451, 462.).

	Осыдан кейiн, мамандарды былай қойғанда, түрік халықтарының тiлiн бiлетiн кез-келген адамға мағынасы былайша да түсiнiктi «Көңiл, тил кичик тут эй, ер қывчақы» деген өлең жолын Ивановтың «сөзiңмен де, ойыңмен де сыпайы бол, ей, сорлы» деп аударуымен қалай келiсуге болады? Осы сөйлемдегi түрік тiлдес халықтардың лексиконына еш өзгерiссiз кiрiп, күнi бүгiн де сол мағынасында қолданылып келе жатқан көне түрiктiң ер деген сөзi, тiптi, қай тұрғыдан алып қарасаңыз да, сорлы, бейшара деген ұғыммен қиыспайды, аудармашының (Ивановтың) осы тiркестегi ер сөзiн аудармай тастап кетуге мәжбүр болып отырғаны да сондықтан.

	«Құтты бiлiктегi» екiншi қыпшақ сөзi «Иалавач йавуз болса қыпшақ қобы» деген тiркесте берiлген (Мағыналық сөзбе-сөз аудармасы: «Елшi жауыз болса, қыпшақтай өркөкiрек»). Осы сөйлем орыс тiлiне «А если посол неудачлив и худ…» деп аударылған (Кляшторныйдың қыпшақты «неудачный» деуi де осыдан). Осындағы қыпшақ сөзiнiң сөздiк мағынасының аудармашы тарапынан бұрмаланып алынғаны, бұл арада да қыпшақ қобы сөзi, тiптi де, жолы болмаған, нашар деген мағынада еместiгiн кез келген түрік тілін білетін адамның бірден байқай алатыны еш күдік тудырмайды.

	Елшi – екi елдiң арасындағы дәнекер байланысшы. Екi елдiң бiр-бiрiмен жауығып, жауласуы да, ортақ тiл тауып, табысуы да көбiне елшiнiң саясатқа жүйрiк ептiлiгiне, сөзге шешен тапқырлығына, бiлiмi мен бiлiгiне тiкелей байланысты. Осыны жақсы бiлетiн Жүсiп Баласағұнидiң елшiнiң қадір-қасиетi жайлы толғанған осы тұста: «Елшi қыпшақтай өркөкiрек менмен болса, ол – жауыз, елiне қырсық әкеледi, ел басшысының беделiн түсiредi» дегендi айтып отырғаны кiм-кiмге болса да түсiнiктi болса керек. Мұны осы Иалавач йавуз болса қывчақ қобы тiркесiнiң екiншi сыңары Сәзгiсiз тугәр анда бегләр сувы деген сөйлем де құптайды.

	Мiне, осы айтылғандардан кейiн қыпшақ сөзiнiң де, қыпшақ қобы тiркесiнiң де шын мағынасын түсiну онша қиындық туғызбайды. Сонымен бiрге көне түрiктердiң, оның iшiнде Кляшторный айтып отырған ұйғырлардың да сорлы, жолы болмаған, бейшара деген ұғымды ешқашанда қыпшақ деген сөзбен бермегенiн, ондайларды қыпшақ деп атамағанын тарихтан хабардар жанның өздерi де бiлсе керек. Өйткенi, сол заманның куәгерi көне түрiк ескерткiшiндегi жазулардың бiрiнен де ондай дерек кездеспейдi. Онда басқаша айтылады. Мысалы, Күлтегiн ескерткiшiндегi Үлкен жазуда Бiлге қағанның аузынан айтылған: Нең йылсығ бай будунқа олурмадым. Iчре ашсыз, ташра тонсыз, йабыз, йаблық будунта үзе олуртым дейтiн жолдар бар. Осыны бүгiнгi түсiнiкке сөзбе-сөз аударса: Ең болмаса бай халыққа отырмадым (билiк етпедiм). Iшерге ассыз, киерге тонсыз бейшара, нашар халыққа отырдым болып шығады. Бұдан көне түрiктердiң Кляшторный айтып отырған неудачный, злосчастный, злополучный деген сөздердi қыпшақ демей, йабыз, йаблақ дейтiнi анық көрiнедi.

	Ендi Кляшторныйдың түрiкқыпшақты бiр этноним емес деп, екiге бөлiп, оларды түрiк және қыпшақ деп атайтын тұжырымы жөнiнде.

	Бұл да «осылай болуы керек» дегенмен қиялдан туған, ешқандай дәлелдiк негiзi жоқ тұжырым. Мұны оның түрiкқыпшақ этнонимiнiң бiр этноним еместiгiн дәлелдеу үшiн өзi айғақ етiп алға тартып отырған Тоңүкөк ескерткiшiндегi түрiк-сыр этнонимiнiң, Кляшторный айтқандай, екi этноним емес, бiр этноним екенi де дәлелдей алады. Ол үшiн Тоңүкөк ескерткiшiндегi «Түрк бiлге қаған түрк-сыр будун, оғуз будун iгiдү олрор» («Түрiк-Бiлге қаған түрiксыр халқын, оғыз халқын асырап отырар») (Малов С.Е. Аталған еңбек. – 153154 жолдар) деген тiркестi оқу арқылы көз жеткiзу қиын емес. Егер осында Кляшторный айтқандай, түрiк өз алдына, сыр өз алдына жеке-жеке этноним болса, онда Тоңүкөк, ескерткiште жазылғандай, түрiк-сыр демей, оғыз халқын бөлгенi сияқты түрк будун, сыр будун деп саралап жазған болар едi. Бiрақ ол өйтпеген. Демек, ескерткіштегі сөзді жазушының түсiнiгiнде түрiк-сыр оғыз этнонимi секiлдi бiр ғана халықтың атауы.

	Осы орайда түрік ескерткiштерiндегi қағанат қағандары есiмдерiнiң алдына, түрік сөзiнiң мысалы, Түрік-Бiлге қаған, Түрік-Богу қаған деген секiлдi болып тiркесiп жазылатынын да ескерген жөн. Мұндағы қағандардың атына түрк сөзiнiң тiркелуi – бұлардың Түрiк қағанатының негiзiн қалаған Бумын қаған мен Істімі (Естеми) қағанның тұқымынан екенiн ерекшелеу қажеттiгiнен туған. Сол сияқты сыр атауының алдына түрік сөзiнiң тiркелуi де түрк-сыр халқын Түрiк қағанатының құрамына енген басқа халықтардан ерекшелеп, олардың қағанат негiзiн қалаушы халық екенiн бөле-жара көрсету үшiн пайдаланылған. Көне түрiк ескерткiштерiнде оғыз будун, едiз будун және сол сияқты болып жазылғанымен, олардың еш жерiнде жеке сыр будун деп жазылмайтыны да сондықтан. Кляшторный айтқандай, түрік-сыр екi этноним болса, онда ол Тоңүкөк жазуының бiр жерiнде «оғыз будун» деген тәрiздi «сыр будун» болып жазылар едi. Бiрақ ол барлық жерде тек түрiк-сыр будун деп жазылады. Мұнда ешқандай «механически» жазылғандық жоқ.

	Қашанда негiзгi жалғанның одан өрбіген кейінгі жалғасының да шындықтан өрілмесі хақ. Кляшторныйдың түрiк-сыр этнонимiнен сыр-ды бөлiп алып, оны се-иәнто (сеяньто) этнонимiнiң се-сiмен шендестiрiп, се-нi түрктiң сыр деген халқының қытайша атауы деген тұжырымы да түгелдей жалғандыққа құрылған. Мұның солай екенiне Н.Я. Бичуриннiң «Ерте замандарда Орта Азияны мекендеген халықтар туралы мәлiметтер жиынтығы» (т. І. – стр. 339-343.) және «Дунху. Гаучы» (109-113-бб.) атты жинақтардағы сеиәнто халқының тарихына қатысты деректердi оқу арқылы сауатты оқырманның өздерi-ақ көз жеткiзе алатынын ескерiп, бұл жерде тарихи оқиғаларды талдауға уақыт алмай, тек ой түйiнiн ғана ортаға салмақпыз.

	Бiрiншiден, Кляшторныйдың «китайские историографы механически соединили два этнонима» (Кляшторный Г.С. Аталған еңбек. – 157-б.) деп бiр сеиәнто этнонимiн екiге бөлуi негiзсiз. Себебi, қытай тарихшылары ол айтқандай «механически» жазып отырған жоқ, се мен иәнто тайпаларының iрге ажыратпай үнемi бiрге қатар көшiп-қонып жүрген тектес дербес екi тайпа екенiн, кейiн се тайпасының иәнто тайпасын бағындырып алғанын ашып жазып, содан соң барып осындай жолмен бiрiккен екi тайпаның се-иәнто деп аталғанын әдейi мақсатты түрде анық көрсетiп отыр. Егер, Кляшторный айтқандай, екi этноним «механически» қосылып кеткен болса, онда ол бiр-ақ жерде немесе бiр оқиғаны баяндаған жерде ғана солай аталып, басқа жерде, жеке-жеке жазылған болар едi. Бiрақ Кляшторныйға қас қылғандай, барлық жерде, «Таң кiтабында» («Таңшуда») да, «Жаңа Таң кiтабында да» («Сиң Таңшуда») да се-иәнто деп жазылып, бiр этноним ретiнде көрсетiлген.

	Екiншiден, Кляшторныйдың се тайпасын сир (сыр) тайпасына шендестiруi де, соған сай се-нi түрiктердiң билеушi тайпасы болды деуi де тарихи шындыққа келмейдi. Се-иәнто тайпасының Түрiк қағанатының құрамында болғаны да, олардан бөлiнiп, аз уақыт жеке дәуiрлеп тұрғаны да, артынан мемлекетi құлап, тоз-тоз болып кеткенi де рас. Бiрақ ешқашан се де, иәнто да, тiптi екеуi бiрiгiп те жалпы түрiктiң билеушi тайпасы болған емес. Се-иәнто – бар болғаны түрiктердiң боданы. Оның атауы барлық жерде де – түріктерге дейін де, оларға бағынғанда да, кейін жеке бөлініп шыққанда да – се-иәнто!

	Тарихта «билеушi тайпа» деп белгiлi бiр мемлекеттi құруда жетекшiлiк рөл атқарған, сол мемлекеттiң билеушiлерi шыққан тайпаны айтады. Осы тұрғыдан келгенде, Бiрiншi Шығыс Түрiк қағанатының негiзiн қалаушылардың Пиңлиаңнан ауып келген хулар (қытай тарихында оларды «Ашина тайпасы» дейдi. Бұған кейiн арнайы тоқталамыз), ал Екiншi Шығыс Түрiк қағанатының шаңырағын көтерушiлердiң Шыли-иуәнин (Ханьли-Юаньин) тайпасы екенi тарихтан баршаға мәлiм. Түріктiң дана билеушiсi Бiлге қаған мен әйгiлi батыры Күлтегiннiң әкесi, Екiншi Шығыс Түрiк қағанатының негiзiн қалаушы Ел төресi аталған Құтылығ қаған осы шыли-иуәнин тайпасының билеушiсi болатын (Н.Я. Бичурин. Аталған еңбек. – 266-б.).

	Ал се-иәнто тайпасының бұл екi тайпаға да түк қатысы жоқ. Түрік хандығы тарихқа түрік атымен танылып, Вей империясы оларды өзiне одақ етуге арнайы елшiсiн жiберiп жатқан кезде се-иәнто – ғұз тайпалар бiрлестiгiнiң (қытай деректерiнде бұл бiрлестiктi «теле», «телы» деп атайды) құрамында болатын. Ал теле тайпасын Бумын қаған кейiн, дәлiрек айтсақ, 546 жылы бағындырған. Мұның сыртында «Жаңа Таң кітабы» («Синьтаңшу»): «Иәнто түріктерден бұрын жеке ел болды» (Түріктер. Жыужандар. – А., 1999. – 67-б.) деген дерек береді. Осының бәрі Түрiк қағанатының негiзiн қалаушылар, Кляшторный айтқандай, се–иәнтоның се тайпасы емес екенін айқын көрсетеді.

	Тарихқа ынтасы бар жұрттың бәріне бiрдей мәлiм осындай деректердi бiле тұрып, Кляшторныйдың «се-иәнто тайпасын түрiктердiң билеушi тайпасы» деп тұжырым жасап, ғылымға бұдан бұрын әрқайсысы жеке этноним ретiнде танылған этнонимдердi ешқандай дәлелдi негiзсiз өз қалауынша бөлшектеп, әуелi се-иәнтоның сесiн түрік-сыр этнонимiнiң сыр-ымен шендестiру арқылы се мен сыр екеуiн бiр халықтың қытайша және түрікше айтылған атауы деп алып, содан кейiн оларды, яғни се мен сырды түрік-қыпшақ этнонимiнiң екiншi компонентi қыпшаққа телiп, мұны, яғни қыпшақты ендi сол баяғы бiр халықтың ұйғырша аталуы едi деуiнде қандай қисын, қандай заңдылық барын түсiну қиын.

	Осы орайда көшпелiлер тарихына қатысты белгiлi бiр мәселе төңiрегiнде айтқан өз пiкiрлерiн қалайда дұрыс етiп шығару үшiн тарихта бар белгiлi деректердi бiле тұрып (бiлмедi деуге ауыз бармайды), кейбiр ғалымдардың соны әдейi бұрмалайтын терiс қылықтары еске оралады. Шамасы, мына тiрлiгiне қарағанда, Кляшторный да солардың ауылынан сияқты. Себебi, Кляшторныйдың басқа бiр еңбегiндегi (Кляшторный С.Г. Древнетюркские рунические памятники как источник Ср. Азии. – М., 1964.) Күлтегiн ескерткiшiндегi «алты чуб соғдақ» тiркесiне жасаған талдауына байланысты айтқан белгiлi синолог А.Г. Малявкиннiң мына бiр пiкiрi бiздiң бұл күдiгiмiздi шындыққа шығарғандай. Автор ойына қиянат болмас үшiн дәйексөздi түпнұсқалық күйiнде келтiрелiк: «С.Г. Кляшторный, пытаясь разрешить сомнения, возникшие при знакомстве с существующими интерпретациями выражение «алты чуб соғдақ», реконструировал историческую обстановку и развитие событий в районе Ордоса в течение первого десятилетия правления Капаган-кагана. При этом им был допущен ряд серьезных неточностей при толковании сведений китайских источников. Эти неточности настолько существенны, что на них следует остановиться особо» (ерекшелеген біз – Қ.С.), – деп Кляшторныйдың бар деректi қалауына қарай бұрмалай беретiнiне қайран қалса, ендi бiр тұста: «С.Г.Кляшторный неоднократно подчеркивает, что Капаган-каган за помощь танскому правительству в разгроме киданей требовал передать ему шесть округов, где еще оставалось часть «подчинившихся родов» тюрк. Этот тезис повторяется им несколько раз со ссылкой на переводы Н.Я. Бичурина и Лю Маоцая. Однако ни в оригинальных текстах, ни в переводах, выполненных указанными синологами, нет требований о передаче «шести округов» (Малявкин А. М. Танские хроники о государствах Центальной Азии. – Н., 1989. – Стр. 259-260.), – деп, Кляшторныйдың өзiне қажет болғанда бәрiне көз жұмып қарап, өтiрiктi де қосып жiберетiнiне ренiш бiлдiредi.

	Мұндай жағдайдың С. Кляшторный үшiн кездейсоқ жай еместiгiн көне түрiк жазуын танып-бiлуге тыңғылықты еңбек сiңiрiп жүрген қазақ ғалымы Алтай Аманжоловтың ол жөнiндегi мына пiкiрi де құптай түседi: «С. Кляшторный Кенгерес сөзiн халықтың атауы деп түсiнiп, (ойдан) тарихи болжамдар мен оқиға тудырып, болмаған халық туралы сәуегейлiк сөз қозғап былай деп жазады: «Из текста надписи очевидно, что кенгересы были союзниками тюрков, более того, только союз с ними обеспечивал Могиляну надежный тыл» (А. Аманжолов. Түрiк филологиясы және жазу тарихы. – А., 1996. – 82-б.) деп, Кляшторныйдың жер атауын халық атауына айналдырып, бұл жарық дүниеде болмаған халықты Бiлге қағанның (Могилянның) сыртын жауынан қорғар сенiмдi тiренiшi етiп шығаратынын айтады.

	Ерiксiз ойға қаласыз. Неге бұлай? Бiлетiнiңдi екшеп, беймаза күй кешесiң. Сонда салыстырма ойдың түйiнi – мұндай солақай тiрлiктiң негiзi кешегi Совет заманында бұратана аталған халықтардың тарихын солардың өзiнен шыққан тарихшылардың тарата талдап жазуына тыйым салынып, оның есесiне үстем елдiң өкiлдерi олар жайында не жазса, сонысы қабыл болып, оны ғылыми зерттеудiң жемiсi ретiнде ұсынылып келген қиянатта жатқанын аңғартады. Қайыру көрмей, қалағанын iстеудiң аяғы осындайға ұрындырған тәрiздi.

	Қалай дегенде де, осындай одағай жайлардың орын алып келгенi шындық. Кляшторный соның бiр мысалы ғана. Мұның бәрi, түптеп келгенде, жоғарыда айтылғандай, көшпелiлер тарихын жазуға әу баста көшпелi өмiр салты қалыптастырған заңдылықтар негiзiнде олардың төл болмысын тану арқылы бармай, жасандылығы мол жазба дереккөздерінің мағлұматын малданып, сонымен шектелудiң, дәлірегінде шектетудің қырсығы екенiн көрсетедi. Негiзi дұрыс қаланбаған құрылыстың қанша әдемі салынғанмен, ғұмыры ұзақ болмасы аян. Егер осы түріктер тарихын қазiргiдей тұтас бiр халықты бейне көктен салбырап түсе қалғандай тура Түрiк қағанатының пайда болу кезеңiнен бастамай, ә дегеннен сол қағанатты құрғандардың кiмдер болғанын, бұған дейiн олардың бастарынан қандай тарихи-әлеуметтiк жағдайларды өткiзгенiн iндете зерттеп, байыптай саралап, басын ашып, бәрi тарихи шындық тұрғысынан жазылған болса, онда олардың тағдыры, сөз жоқ, бүгiнгiдей әр ғалымның өз шамасына қарай жұлқа тартып, жұлмалар көкпарына айналмас едi.

	Бiрақ, өкiнiшке қарай, бiз олай жасаған жоқпыз. Ең арғысы, қағанат шаңырағын көтерушiлердiң өздерiн өздері «сыр», «қыпшақ» деп атай отырып, нелiктен халқын және мемлекетiн түрік деп атағанын да анықтамадық. Ал бұл еркеше назар аударуды қажет ететiн түйiндi мәселенiң бiрi едi.

	Ойласып көрiңiзшi, расында, елінің құрамында не түрік деген тайпасы, не сондай есімді билеушісі жоқтығына қарамастан, қағанатты құрушылар халқы мен мемлекетін басқа емес, неге түрік деп атайды?

	Мұндайда жазба деректерден тиянақ таппаса, көшпелiлер тарихына қатыстының бәрiн жалған деп шыға келетiн отырықшы ел өкiлдерi неге бұған келгенде күдiктенбей, жазба деректерде олардың өздерiн осылай атауына ешқандай негiз жоқ болса да, олардың мемлекетiн де, халқын да «түрiк» деп атай бередi? Айталық, түріктi көшпелілердiң дәстүрi бойынша әдеттегiдей қағанатты құруға ұйытқы болған тайпаның атымен аталды деуге болмайды, өйткенi, оның аты белгiлi – қытай жазбаларында оны «Ашина», ал түріктiң тас жазуында – «Сыр» («түрік-сыр»), «қыпшақ» («түрік-қыпшақ») деп атайды. Сондай-ақ түрікті қағанатты құруға басшы болған тайпа көсемiнiң бiрiнiң аты деуге де болмайды, өйткенi тарихқа оның аты да белгiлi – Бумын қаған. Өмiрде не болмайды, мүмкiн оларға кейiн қосылған оғыздардың (телелердiң) әлдеқалай ықпалы болған шығар деуге, оған да қисын жоқ, өйткенi, біріншіден, олар түріктердің құрамына кіргеннен бұрын «түрік» атауы бар, екіншіден, олардың тайпаларының iшiнде де түрік аттас тайпа тағы кездеспейдi. Қағанаттың шаңырақ көтерген жерiнiң атымен аталған болар деуге, оның да аты белгiлi. Оны Алтын тау деп атайды. Сонда түрік атауы қайдан келдi? Сол секiлдi Түрiк қағанатының құрамында елу жыл бодан болып жүрген ұйғырлардың қағанының нелiктен оларды түрiктер демей, қыпшақтар (түрік-қыпшақтар) деп атайтындарының себеп-салдарын ашып, түсіндіріп берген ешкім және болмай тұр.

	Ал мұндай түсiнiксiз жайларды түсiндiрер, бiрiнен-бiрi туындап, жауыннан кейiнгi саңырауқұлақтай әр тұстан бой көтерер көп сауалдарға жауап берер деректі қанша іздесеңіз де жазба деректемелерден таба алмайсыз. Сондықтан егер шындыққа жетемiз десек, қалаймыз ба, қаламаймыз ба, бүкiл ғұмырнамасы бiрiгулер мен ыдыраулардан тұратын көшпелiлердiң төл болмысына үңiлуге тура келедi. Сонда ғана ыдыраулар кезiнде Ұлы Далаға тарыдай шашылып, әрқайсысы өз атауларымен тiршiлiк кешетiн халықтардың (тайпалардың) бiрiккенде ескi замандарда ұжымдасуынының ұйытқы мәйегi болған ежелгi елдiк атауларын, «бiр кездегi солардай ынтымағы жарасқан құдiреттi ел болайық» деген мақсатпен қайта тiрiлтiп, мемлекетiнiң де, сол мемлекетке ұйысқан халықтарды да сол байырғы атаумен атағанын өз мәнiнде ұға аламыз. Құлаған Пиңлиаң патшалығынан қашып келiп, Алтын тауға орналасқан, одан Жыужән қағанатына бодан болып, соларға бiр жарым ғасыр бойы темiр өндiрiп, жартылай жатаққа айналған қыпшақ тайпаларынан құралған құранды жұрттың жетiлiп, нығайған кезiнде құрған хандығының атын басқаша атамай, Түрiк атап, өздерiн түрікпiз деуiнiң негiзiнде, мiне, осы көшпелi өмiр салты қалыптастарған ежелгi заңдылық жатыр, иен даласында еркiн жүрiп үйренген дала перзенттерiнiң өздерi бiлетiн ежелгi тәуелсiз Түрік мемлекетiндей ел болуды аңсаған арман-аңсарлары жатыр. Олардың тәуелсiздiкке қол жеткiзiсiмен өздерi құрған мемлекетiн «Мәңгiлiк ел», «Мәңгi ел» деп атауларында да осындай мән, сондай сенiм бар.

	Осыны түсiну арқылы бiз ортағасырлық түрiктердiң VI ғасырда Түрік қағанатын құру үшiн ғарыштан келмегенiн, олардың ата-бабаларының да осынау Ұлы Далада кәдiмгiдей соқтықпалы, соқпақты жол басып, қилы-қилы замандарды бастан өткерiп барып, елдiк бiрлiкке, халықтық тұтастыққа қол жеткізгенiн анық ажырата аламыз.

	Мұны түсiну арқылы бөлшектенемiз деп бөтен басқа бiр бөрi-жұртқа жем болып, езiлiп еңсесi түскен елдiң ес жинап қайта бiрiгуге бет бұрғанда Түрiк рухына жүгiнiп, оны қолдар киесiне, құтқарар иесiне айналдыруының себебiн танимыз. Сонда ғана осы таным-түсiнiк бiзге мынау Ұлы Далада сонау есте жоқ ескi замандарда бiр Түрік деген елдiң болғандығын, оны, жоғарыда айтқан үш бiрлестiктiң құрамына кiрген халықтардың (тайпалардың) құрағанын ұғынып, олардың тарихын жан-жақты танып-бiлуiмiзге жол ашады. Бiрақ, өкiнiшке қарай, қазiр бiз бұған қол жеткiзе алмай келемiз.

	Қыпшақ атауының төркіні

	Қыпшақ атауының төркінін С.Н. Ивановтың көмегімен «жолы болмаған», «сорлы», «бейшара» деп тапқан С.Г. Кляшторный «жаңалығы» ғылымға енгеннен кейін, шешімін тапқан мәселе ретінде бұл бағыттағы ізденіс біржола тоқтаған болатын. Бірақ өткен ғасырдың соңына қарай палеотүркология бағытына мақсаткерлiкпен бет бұрып, халық тарихының ақиқатына айғақ ұсынар тiл тарихын сөз төркiнiн (этимологиясын) анықтау арқылы тануға ден қойып жүрген, қазақ зерттеушісі, «Язык письма» кітабының авторы О. Сүлейменов осы тоқырау тоғанын бұзып, қыпшақ этнонимiнiң этимологиясына қатысты өз болжамын ұсынды. Бұл – қыпшақ этнонимiне қатысты айтылған қазiргi таңдағы соңғы пiкiр және оны әзірге ешкім теріске шығарған жоқ.

	О. Сүлейменов қыпшақтардың рулық таңбасы – тiк екi сызықты (//) қатар жатқан екi пышақтың белгiсi деп түсiндiрiп, қимақ этнонимiн ики және иемек сөздерiнен шығарған парсы тарихшысы Гардизи сияқты, қыпшақ этнонимiн осы екi пышақ (автордың беруiнде «ики-пчак») сөзiнен шығарады (Сулейменов О.О. Глиняная книга и «Аз и Я». – А., 1990. – Стр. 498). Шынын айту керек, бұл осы орайда айтылған бұрынғы болжамдардың бiрiне де ұқсамайды. Тың болжам. Бiрақ, соған қарамастан, бұған әзiрге ғалымдар тарапынан не дұрыс, не бұрыс деген ешқандай пiкiр айтылған жоқ. Сондықтан қысқаша болса да бұл туралы арнайы сөз ету қажет секiлдi.

	Қазiргi қазақ халқының құрамындағы қыпшақ тайпасының таңбасының тiк екi сызық екенi рас. Оны қос әлiп деп атайды. Оның бұлайша аталуы араб алфавитiнiң тiк бiр сызықпен (/) таңбаланатын алғашқы әрпiнiң әлiп деп аталатына байланысты екенiне де дау жоқ. Демек, бұл таңбаның «қос әлiп» деп аталуы – қыпшақтар араб әлiпбиiн қабылдағаннан кейiн пайда болды деген сөз. Осыны ескерген О. Сүлейменов «бұл таңба араб әлiпбиiн қабылдағанға дейiн басқаша аталып, ол осы қыпшақ этнонимiнде сақталып қалған жоқ па екен» деген оймен, екi сызық таңбаның бiр кезде ики пчак аталып, кейiн осы екi сөздiң өзара кiрiгуi нәтижесiнде қыпшақ сөзiнiң шығуы мүмкiн екендiгiн айтады.

	Бұл ретте, біздің пайымдауымызша, автор екi бiрдей заңдылыққа сүйенетін секілді. Оның бiрi – ики және пчак сөздерi қыпшаққа айналғанда тiлдiк заңдылықтың сақталатыны. И дыбысының тұрақсыздығын бұл күнде тiл ғылымы дәлелдеп отыр. Сондықтан бірінші и дыбысы айтылу барысында түсiп қалып, ики-пчак – кипчак аталып, оның кейiн қыпшақ формасында қалыптасуы мүмкiн. Былай алып қарағанда, лингвистикалық тұрғыдан да, қисындылық жағынан да шындыққа келетiн сияқты.

	Екiншiсi – түрік этнонимдерiнiң көбiнiң рулық таңбамен байланыстылығы. Автордың мұндай байланыстың, әсiресе, қазақ халқының құрамына енген рутайпаларға тән екенiн, күнi кешеге дейiн ру-тайпа атауларымен бiрге таңба аттарының да сақталып келгенiн дәлел етiп алға тартуы да шындыққа қайшы келмейдi. Кешегi ру-тайпаға бөлiнетiн кезде халқымызда сiргелi, ошақты, тарақты, шанышқылы, бағаналы, балталы тәрiздес толып жатқан атаулары тікелей таңба атымен байланысты шыққан көптеген ру-тайпалардың болғаны анық.

	Бiрақ осындай дәлелдеуiнде негiз, ойында қисын болғанына қарамастан, О. Сүлейменовтың бұл тұжырымын да құптап, екi пышақ сөзiн қыпшақ атауының төркiнi дей алмаймыз. Неге?

	Алдымен, ру таңбасы екi сызықтың әуелде екi пышақтың белгiсi болғанына сену қиын. О. Сүлейменов өз болжамы нанымды болуы үшiн бұл екi сызықты өте жiңiшке пышақ (очень узкий нож) немесе үш қырлы қанжар (стилет) белгiсi дейдi (Бұл да сонда). Бiрақ қалай кiшiрейткенімен де сонау темiр дәуiрiнен берi қолданылып келе жатқан пышақ аталатын құралдың қай-қайсысының да бiтiмпiшiнi тiк сызыққа келмейдi. Оны жартастағы таңбалар да, археологиялық мұралар да растайды. Ал ұқсастық iздесек, тiк екi сызық пышақтан гөрi екi жебеге немесе екi найзаға көбiрек келедi. Бұл және қыпшақ сынды жауынгер елге үйлеседi де. Бiрақ олар тiк екi сызықты не екi жебе, не екi найза атамаған.

	Бұл арада тағы бiр ескеретiн жай – қыпшақ этнонимiн ики пчақ-тан, қимақ этнонимiн ики йемек-тен шығарушылардың түрік тiлдес халықтардың тiлдiк ерекшелiктерiн ескермегендiктерi. Екi санын тiлi ғұз (оғыз) тiлi диалектiсiнде қалыптасқан халықтар сонау ескi замандардан ики, ал қыпшақ тiлi диалектiсiнде қалыптасқандар оны екi дейдi. Мысалы, VIII ғасырдың басындағы Күлтегiн ескерткiшiндегi жазуда: «екi ерiг ұдүшру санчды» («екi ерiн шаншыды») деп жазылған (Малов С.Е. Аталған еңбек. – 25-б.). Сондай-ақ пышақ та пчак болып айтылмаса керек. Олай болса, екi және пышақ сөздерiнiң өзара кiрiгуiнен қыпшақ этнонимiнiң пайда болуы екiталай.

	Бұл жерде, тiптi, мәселе онда да емес, мейлi бiр кезде ежелгi қыпшақтардың еншiлiк таңбасы екi пышақтың таңбасымен белгiленiп, содан келе-келе қыпшақ атауы шыққан екен-ақ делiк. Бiрақ сол екi пышақ аталып, халықтың ой-санасына сiңiп, қалыптасып қалған таңба атына негiз болған екi сызықтың бiрi кейiн араб әліпбиінің бастапқы әрпiне ұқсайды екен деп, халықтың оны әлгi әрiптiң атымен қос әлiп деп өзгерте салуы мүмкiн емес. Бұл, басқаша айтқанда, халқымыздың өмiр бойы «Найзатас» деп атап келген жерiн ракетаны көргеннен кейiн, соған ұқсайды екен деп «Ракетатас», болмаса «Албарбөгет» деп атап келген жерiн «Стадионбөгет» атандырды дегенмен бiрдей. Ал бұл жерде өмiрде бұлай болмайтынын, халықтың қалыптасқан әдет-ғұрпының оған жол бермейтiнiн дәлелдеп жатудың қажетi болмаса керек. Бұл – бiр.

	Екiншiден, мынандай тарихи заңдылықты да аттап өтуге болмайды. Ол қазақ халқының құрамына енген, еншiлiк таңбасы елдiк атауына айналған рулардың бәрi де кейiн қалыптасқан, ежелгi көне тайпалардан бөлiнiп шыққан шағын рулар. Салыстырмалы түрде алғанда, олар арналы үлкен өзеннiң өз алдына өрiс тартқан салалары тәрiздес. Мысалы, сiргелi, ошақты, шанышқылы, ергенектi рулары үйсiннен, тарақты, қанжығалы рулары арғыннан, бағаналы, балталы рулары найманнан тарайды. Мұны ғылым да, халықтың төл шежiресi де терiске шығармайды. Ал осыларға негiз болған байырғы көне тайпалардың арасында мұндай таңба атауымен аталғандары кездеспейдi. Ондай дәстүр жоқ.

	Бұл өз тарапынан олардың әу бастан белгiлi бiр ру-тайпаның емес, сондай ру-тайпалардың бiрнешеуiнiң басын бiрiктiрген бiрлестiктiң немесе жеке халықтың атауы болғанын дәлелдейдi. Әңгiмеге арқау болып отырған қыпшақ этнонимi де жаңағы өзiнен жеке рулар бөлiп шығарған арғын, үйсiн, найман атауларынан бұрын болмаса, кейiн шыққан атау емес. Мұның сыртында, таңба атымен аталған ру-тайпалар атауының сол таңба атына лы, лi, ды, дi, ты, тi жалғаулары жалғану арқылы жасалатынына да көз жұмып қарауға әсте болмайды.

	Үшiншiден, кез келген болжамды бiр ғана ұқсастықтан, болмаса жалаң логикалық қисыннан шығарып, оны өмiр шындығы етiп ұсынудың үнемi дұрыс бола бермейтiнiн де ескерген жөн. Шындық көзi қашанда бар деректi салыстыра қарап, жан-жақты зерттеу арқылы ашылмақ. Осы орайда қыпшақ этнонимiнiң екi және пышақ сөздерiнiң өзара кiрiгуiнен шықпағанына, жалпы «қос әлiп» деген атпен жеткен тiк екi сызық таңбаның ешқашанда пышақ болып аталмағанына қаңлы руының таңбасын салыстыра қарау арқылы көз жеткiзуге болады.

	Егер қазiргi ресми тарих ғылымының қытайдың тарихшысы Сы-ма Чиәннiң «Тарихи жазбаларындағы» канжүй (кангюй) деген ел атауын «қаңлы» деп танығандары шындық болса, онда бұл атаудың жаңаша жыл санаудан көп бұрын пайда болған атау екенiне ешқандай дау жоқ. Өйткенi батысындағы елдер жөнiнде тұңғыш хабар әкелген көне Хән империясының алғашқы елшiсi Жан Чиәннiң (Чжан Кяньнiң) Канжүй мемлекетiн бiлген кезiнiң өзi ж.ж.с. дейінгі 127 жыл болатын. Мiне, сол қаңлының бүгiнгi бiзге жеткен таңбасы тiк бiр сызық – (/). Оны халық «көсеу» деп атайды. Бiрақ әлiп, немесе бiр әлiп, болмаса дара әлiп деп атамайды. Сол сияқты ысты тайпасы да өз таңбалары осындай тiк бiр сызықты көсеу деп атайды.

	Н.А. Аристов, В.В. Бартольд, С.А. Аманжолов, М.С. Мұқанов және тағы басқа бiраз ғалымдар таңбаның ұқсастығы сол ру-тайпалардың түп тегiнiнiң бiрлiгiн көрсетедi деп қарайды. Мысалы, таңбалық белгiлердi салыстыра қарау арқылы негiзгi рулар мен тайпаларды анықтағанда түрiк тайпаларын жан-жақты зерттеген белгiлi орыс ғалымы Н. Аристов қыпшақты қаңлымен бiр туыс тайпа деп санайды (Аристов Н.А. Заметки об этническом составе тюркских племен и народнасти и сведения об их численности. Живая старина. Прериодическое издание отделения этнографии русского географического общества. – Вып. III и IV. – СПб., стр. 189). Оған байырғы тайпалардан бөлiнiп шыққан жаңа тайпаның өзiнiң еншiлiк таңбасын сол бұрынғы көне тайпаның таңбасына қосымша, не үстеме сызықша белгi салу арқылы жасайтынын негiз етедi. Сөйтiп, Аристовша айтқанда, қаңлылардан бөлiнiп шыққан қыпшақтар олардың тiк бiр сызық таңбасының жанына тағы тiк бiр сызық қосу арқылы өзiнiң таңбасын жасаған.

	Жалпы қаңлы мен қыпшақтың туыстас екенiн Аристовтан басқа да бiраз ғалымдар мойындайды. Мысалы, Бартольд ХII және ХIII ғасырдың басында мұсылман авторларының қаңлы мен қыпшақ атауларын бiр-бiрiнiң синонимi ретiнде қолдана беретiнiн айтады (Бартольд В.В. Туркестан в эопху монгольского нашествия… – С-Пб. Ч. І. 1898). Хорезмнiң шахы Мұхаммедтiң шешесiн Джувенидiң өз еңбегiнде бiрде қаңлы қызы, бiрде қыпшақ қызы деп кезек айта беретiнi де соны растайды.

	Бұл орайда мұндай ой түйiндеулердiң өмiрге келуiне себеп болып отырған екi елдiң – қаңлы мен қыпшақтың еншiлiк таңбаларының негiздес екендiгi аян. Бұдан шығар қорытынды сол, қаңлыдан қыпшақ еншi алсын, болмаса керiсiнше қыпшақтан қаңлы бөлiнiп шықсын, болмаса екеуi бiр халық болсын, әйтеуiр қалай болғанда да, олардың негiздес таңбаларының аты сонау көне замандардан берi көсеу болғандығы. Осы атау сан ғасырларды артқа тастап, өзгермей бiзге жеткен. Сондықтан оның бүгiнгi аты да көсеу. Олай болса, қыпшақ халқының (тайпасының) осы көсеу тектес тiк екi сызық таңбасының бұрын да, кейiн де екi пышақ аталмағанына кепiлдiк берер бiрден-бiр айғақ осы болмақ. Сондай-ақ қос әлiп те қыпшақтардың ежелгi таңбасы емес. Ол – қыпшақ бiрлестiгiндегiлер ыдырап, түрік тектес басқа халықтардың құрамына енiп, бөлшектенiп кеткенде, солардың iшiнде қыпшақ атын сақтап қалғандардың кейiн, араб әліпбиі кіргеннен соң алған таңбасы. Сондайлардың бiрi – қазақ халқының құрамындағы қыпшақтар. Көне қыпшақтарда тiк екi сызықты таңбаның болмағанын олар мекендеген өңiрлердегi жартастарға салынған ежелгі көшкіншiлердiң рулық таңбаларының арасында мұндай белгiлердiң жоқтығы да растайды. Таңба жеке руда, тайпада ғана болады, ал аты жалпыға ортақ бiрлестiкте, халықта болмайды.

	Жоғарыда біз Ұлы Даланың ежелгі тұрғындарын географиялық-аумақтық орналасуына қарай үш топқа бөлгенде соның біреуінің «Далалықтар» деп аталатынын және осы далалықтардың кейін «Қыпшақтар» деп аталатынын айтқанбыз. Осыған орай біз қыпшақ атауын тым көне атау деп білеміз. Олай болса, көне атаудың төркінін де көне ұғымнан, көне сөзден іздеген жөн. Ал бұл өз тарапынан ежелгі тайпалар тарихына ден қоя үңіліп, ескі замандардан жеткен байырғы сөздер мен сөз тіркестерінің мән-мағынасын зерделеуді қажет етеді.

	Мәселеге осы тұрғыдан келгенде, халық жадында сақталып, ұрпақтан-ұрпаққа берілу арқылы сан ғасырлардан аман өтіп келіп, алды орта ғасырлардаақ хатқа түсіп, есте жоқ ескі заманның көзіндей болып бүгінге жеткен көне аңыздар дерегі түрік тайпаларының (Тарғытай, Геракл, Иафет әулетінің) әуелдегі тамыр тартып, өркен жайған түпкі мекені – Еділ мен Жайық аталатын қос өзеннің қос қапталы болғанын айтады. Олардың өсіп, өркен жайып, әлемнің төрт бұрышына таралуы содан кейін болғанға ұқсайды.

	Егер қыпшақты, шын мәнінде, ежелгі тайпалардың бірлестігінің атауы десек, онда оның атауының төркінін сол ежелгі түрік тайпаларының ескі жұртта қалғандары мекендеген өңірлерден, солардың көршісі болған тайпалар сөздігінен іздеген жөн.

	Мал емшегін емген осы далалықтардың негізгі қорегі сүт және содан жасалған түрлі тағам өнімдері болғаны белгілі. Мұның солай екеніне бергіні айтпағанда, сонау ескі ежелгі заман авторлары Геродоттан да бұрын өмір сүрген Гомердің, Гесиодтың, Эсхилдің көшпелі скифтердің бір бөлегінің тек сүт және сүт өнімдерімен қоректенетінін айтып, тіпті, олардың халықтық атауын «бие сауатындар» («гиппомолги») және «ащы сүт, яғни қымыз ішетінер» («галактофаги») деп атайтыны да куәлік береді (Б.Н. Граков. Скифы. – М., 1971. – Стр. 18, 47). Олардың осы сөзін Страбон: «теперь еще есть так называемые «обитатели кибиток» и «кочевники», занимающиеся скотоводством и питающиеся молоком, сыром и главным образом сыром из кумыса» (Страбон. География. – М., 1964. – Стр. 275, 277) деп одан әрі нақтыласа, «Кодекс куманикус» сөздігінде кездесетін мына бір жұмбақ та соның солай екенін дәлелдей түсетін секілді.

	 Сенде жоқ, менде жоқ,

	 Сеңгір тауда жоқ,

	 Өте берік таста жоқ,

	 Қыпшақта жоқ, –

	депті жаратылыста жоқ құстың сүтін жұмбаққа айналдырғандар (Екі мыңжылдықтың дана ойлары. – Алматы, 2000. – 39-б.). Бұл арада жұмбақтың белгісіз авторының «Қыпшақта жоқ» деп отырғаны: «сүтпен қоректенетін, сүт өніміне әлемде ең бай ел – қыпшақтар болса, соның өзінде де жоқ» дегенді айғақтап тұрғаны анық.

	Міне, осы сүттен жасалатын тағам өнімдерін көне түріктер сонау ескі заманда «қыпы ақ», «қыфы ақ» дейді екен. Бүгінгі түсінікте бұл – «ақ тағамы», яғни «сүт тағамы» деген сөз. Осы тіркес дәл осы күйінде – айтылуында да, ұғымдық мағынасында да ешқандай өзгеріссіз – қарачай-балқар тілдерінде сақталып қалыпты. Бар айырмашылығы оларда «ғыпы ақ», «ғыфы ақ» деп айтылатын көрінеді. Тілдердің өзара байланысын індете зерттеп жүрген ғалым С.Я. Байчоров бұл сөздердің мағынасын: «молочные продукты, приготовляемые добавлением к молоку кефирных грибков» (Байчоров С.Я. Гуннско-протоболгарско-северокавказские языковые контакты. Вопросы языковых контактов. – Черкасск, 1982. – Стр. 54), – деп түсіндіреді. Ежігей мен құртты, сүзбе мен ірімшікті, айран мен қымызды күні бүгінге дейін өздері қолдан жасап келе жатқан қазақтар үшін мұны түсіну, әрине, ешқандай қиындық туғызбайды. Сонда «қыпы ақ» тіркесінің қыпы (қыбы) дегені сүттен өндірілетін тағам өнімін, яғни құрт, ірімішік, сүзбе, айран, қымыз және тағы басқаларды білдіреді екен. Ал ақ сөзі, жоғарыда айтқан қарачай-балқарларда ғана емес, бүкіл түрк тілдес халықтарда күні бүгінге дейін сүт деген мағынада қолданылатыны белгілі. Осыдан кейін қазақтың бір нәрсеге риза болып, көңілі жайланған адамға айтатын «қыбы қанды» дейтін тіркесінің де бұрын көпке беймәлім болып келген түп төркіндік мағынасы «сүт тағамына тойды, қанды, яғни көңілі жайланды» екені айқындала түседі.

	Осы пайымдаулардан соң, сүттен өндірілетін тағам өнімі – «қыпы ақ»-ты өндірушілер мен оны пайдаланушылардың «қыпы-шы ақ» делінгені айқындала түседі. Сонда қыпышы дегеніміз ақты, яғни сүтті өндірушілер ғана емес, сонымен бірге сол өндірілген сүттен түрлі тағам өнімдерін жасаушылар да болып шығады. «Қымызшы», «айраншы» деген тәріздес. Мұндағы жаңа сөз тудырушы көне «шы» жұрнағының қыпы-ға жалғанып, қыпышы болуының сыры да осында жатса керек. Ал бұдан кейін «қыпышы ақ»-тың қалай қыпшаққа айналға нын дәлелдеп жатудың өзі артық сияқты.

	Егер осы пайымдауымыз дұрыс болса, онда сонау ескі заманның Гомерінен бастап, кейінгі Геродот, Гиппократ, Страбондар жазған гиппомолги мен галактофаги деген халық атаулары көне түріктің төл атауы – «қыпышы ақ»тың, яғни қыпшақтың баламасы, олардың өз тілдеріндегі тікелей аудармасы болып шығады.

	Сонымен, осы айтылғандардың бәрiн қорытындылай келiп, ой түйсек, мынандай тұжырымдар жасаймыз:

	1) Қыпшақ – ежелгi атау. Сондықтан оны жазба дереккөздеріне iлiккен кезiнен ғана пайда болған халықтық атау деп қарап, осылай аталатын халықтардың тарихын сол кезеңнен бастау – тарихқа қиянат болмақ, әрi осы орайда айтылар түрлi пiкiрлердiң дұрыс пайымдалуына керi әсер етпек.

	2)Қыпшақ бiрлестiгi құрамындағы халықтар (тайпалар) өзара iштей беске бөлiнiп, шығыстағылары – көк қыпшақтар, батыстағылары – құба қыпшақтар, терiстiктегiлерi – қара қыпшақтар, күнгейдегiлерi – қызыл қыпшақтар, ал ортасындағылары – сары қыпшақтар деп аталады. Бұларды саралап, олардың қоныс ауыстыруларына қарай атауларын өзгерту ерекшелiктерiн зерттеп, бiлмей тұрып, қыпшақтар тарихы жөнiнде сөз қозғау тек қателiктерге ұрынудан басқа ешқандай нәтиже бермейдi.

	3)Қыпшақ атауы – жекелеген рудың, болмаса тайпаның аты емес, ежелгi түрік халқының бастау негiзiн құрайтын iрi бiрлестiктiң аты. Сондықтан оны қазіргідей осы бiрлестiктен бөлiнген жеке ру-тайпалардың атауымен шендестiрiп, содан оның атаулық мәнiн табуға ұмтылу – жаңсақ тұжырымдардың санын көбейтуден басқа ешқандай шындыққа жеткiзбейдi.

	4)Қыпшақ этнонимiнiң этимологиясы әлi анықталған жоқ. Оны анықтау, бiздiң түсiнiгiмiзде, қыпшақтар жұмбағының шешуiн табар кiлт. Бұл арада мәселе – атаудың сөздiк төркiнiн табуда. Бұл ретте жоғарыда айтқан, қыпшақ атауының төркінін көне түріктің сүт өнімін пайдаланушылар деген ұғымды білдіретін «қыпышы ақ» тіркесінен шығарған пайымдауымыз ізденістің жаңа өрісіне шығуға жол салады ғой деген үміттеміз.

	Осы арада баяндауларында аз да болса өзiндiк ерекшелiктерi болғанымен, негiзi «Оғыз-намадағы» ежелгi түрiк аңызынан алынған Рашид-ад-дин (Рашид-аддин. Сборник летописей. – М.-Л., 1952. Т. 1. – Стр. 84) мен Әбiлғазы Баһадүр-ханның (Абульгази Баһадур-хан. Родословное древо тюрков. – М-Т.-Б., 1996. – Стр. 21) қыпшақ этнонимiнiң этимологиясын өзегi қуыс ағашпен байланыстыратын деректерiн кейiнгi зерттеушiлердiң тарихи фактi есебiнде қабылдауы – оларды елеулi қателiктерге ұрынуға мәжбүр етiп жүргендiгiн де ашып айта кеткен жөн. Кляшторныйлар мен ивановтардың қыпшақ сөзiнiң мәнiн iшi бос, қуыс деген ұғыммен шендестiрiп, оның атаулық мағынасын жолы болмаған, байғұс, сорлы деп алып жүргендерi де соның салдары, көне аңыздың айтпағының астарына үңiлiп, мағынасын ашуға мән бермеудiң, оны дұрыс түсінбеудің қырсығы.

	Осы орайда белгiлi ғалым С.М. Ақынжановтың «В древних этногенетических легендах о происхожедении того или иного народа каждая деталь сюжета имеет скрытую генетическую подоснову, в каждой атрибутике сюжета имеется зашифрованный намек на действительные события из жизни определенного этнического коллектива» (Ахынжанов С.М. Кыпчаки в истории средневекового Казахстана. – А., 1989. – Стр. 55) деген пiкiрiнiң шындық екенiн мойындау қажет.

	Қыпшақтың шығу тегiне қатысты ежелгi аңыздардың бәрiнде өзегi қуыс ағаштың үнемi айтылатыны тегiннен тегiн емес. Мұндағы «өзегi қуыс ағаш» дегендi қазiргi ұғымдағыдай тура мағынасында қабылдауға болмайды. Көне заманның шындығын емеурiн арқылы танытып, образға орап беретiн аңыздарды тудырған далалықтардың Қыпшақ аталған баланы жуан ағаштың өзегiндегi қуыста өмiрге келтiруi – аңыздың бас кейiпкерi Оғыз қағанның (Оғыз қағанның тегі ғұз бірлестігінен екенін есте ұстаған жөн – авт.) әскерлерiнiң қыпшақ жұртын алғаш кездестiргендегi мекенiнiң көз қағар бұтасы жоқ көсiлген көделi кер жазық та, болмаса тұтасқан тұнжыр орман да емес, ойдым-ойдым жазық алқабын ағаштар қоршаған далалы-орманды өңiр екенiн бiлдiредi. Аңыздың Қыпшақты ағаштың қуысында тудыруының да мәнісі осында. Мұның шынында да солай екенiне аңызда көрсетiлген Қыпшақ туған өңiрдiң болмыс бiтiмiнiң күнi бүгiнге дейiн сол күйiн сақтап жатқандығы да куә. Образбен берген ұғымның мәнін түсінбей, тура айтылғандағыдай қабылдасақ, Қыпшақ өмірге келді деген өңiрде қуысына екiқабат әйел паналап, босана алатындай жуан ағаштың өспейтiнiн өсiмдiк әлемiн зерттеп жүрген кез келген маман растай алады. Бұл да жоғарыда біз айтқан: есте жоқ ескi заманда бiр Түрік деген атаудың аясына енiп, әрқайсысы бiрнеше халықтың (тайпаның) басын бiрiктiрген үш бiрлестiктiң үлкен су бойын мекендегендерiн жалпылама ортақ бiр-ақ атаумен: «ғұздар» (кейiнгi «оғыз» аталып жүргендердiң арғы аталары), терiстiктi жиектеген қалың орманды жыныстың далалық бетiн мекендегендерiн: «орман адамдары» (кейiнгi «ағаш ерi» аталғандардың арғы аталары), ал осы екеуiнiң ортасындағы орманды-жазықты далалық кең алқапты мекендегендерiн: «далалықтар» (кейiнгi «қыпшақ» аталып жүргендердiң арғы аталары) деп аталған деген пайымдауымыздың дұрыстығына куәлiк ете алады.

	Ғұздар немесе өзенсу бойындағылар

	Ұлы Даланың ежелгі тұрғындарын ендік бойынша географиялық-аумақтық орналасуына қарай үш топқа бөлгенде, соның оңтүстік жағын жиектеген алып тау тізбектерінің далалық бетін ала өзен-су бойларын қуалай мекендеген халықтардың ортақ бір атаумен «ғұздар» деп аталатынын айтқанбыз. Ғұздар өзара іштей екіге бөлінеді. Көне дереккөздерінде оларды: «ішғұз» («ішкі ғұз») және «тысғұз» («тысқы ғұз», «сыртғұз», «сыртқы ғұз») деп атайды.

	Ежелгі заман тарихшылары Ұлы Дала тұрғындарын өз таным-түсініктеріне орай, мысалы, гректер «скиф», парсылар «сақ» деп атап, бәрін бір ортақ атау аясына біріктіріп, жалпылама атағандықтан, олар да «ғұз» атауы саралана бермейді. Соған орай ғұздардың өзара іштей екіге бөлінетіні жөнінде басын ашып айтқан нақты дерек те кездеспейді. Тек ежелгі дүние тарихынан іш ғұздардың Ассириямен соғысқаны жөніндегі дерек арқылы ғұздардың өзара екіге бөлінгенін байқауға болады. Өйткені сол кезде ғұздар өзара екіге бөлінбесе, «іш ғұз», яғни «ішкі ғұз» деген атау да болмас еді ғой. «Іш ғұз» атауының болуы «тыс ғұз» атауының да болғанына айғақ болса керек.

	Жалпы ғұздардың, кейін олардың орнын басқан оғыздардың өзара іштей екіге бөлінгені тек далалықтардың ауызша тарихы қағаз бетіне түскен кезден бергі шығармаларда нақты айтыла бастайды. Мысалы, XV ғасырда хатқа түскен «Қорқыт ата» кітабында: «Оғыздың Дерсе ханы тойға шақырып, іш оғыз, тыс оғыз бектерін жиып, сауын айтты», Қаңлы-қожа баласы Төрәліге қалыңдық іздеп: «Іш оғызды аралап көрді, қыз болмады. Тыс оғызға келді, қыз болмады» деген тәріздес оғыздардың өзара іштей екіге бөлінетін әйгілейтін деректер берілген (Қорқыт ата. – Алматы, 1999. – 131 және 171-бб.).

	Қорқыт ата – VII ғасырдың алғашқы жартысының соңы VIIІ ғасырдың алғашқы ширегі арасында өмір сүрген адам (кейін бұл жөнінде арнайы әңгіме болады). Демек, оғыздардың өзара іштей екіге бөлінетіні Қорқыт атадан да бұрын болған. Дерсе ханның тойына бір халықты «іш оғызды және тыс оғызды» деп арнайы бөліп атап шақыруы, болмаса хан Төрәлінің іш оғыз елі мен тыс оғыз елін аралап қалыңдық таңдауы – осының айқын айғағы. Осындай айқын деректің арқасында зерттеушілерге ассириялық құжаттарда айтылатын, бұл күнге дейін әркім өзінше жорып: «асғұз», «исғұз», «ашғұз», «ішғұз» деп атап келген скиф халқының кімдер екенін білу мүмкіндігі туады. Жаңаша жыл санауға дейінгі VII ғасырдың жетпісінші жылдарында ассириялықтардың алғаш рет скиф-ішғұздармен соғысқанын, сол соғыста ішғұздардың атақты көсемі Ишпақайдың мерт болғанын да осы құжаттан білеміз (Ельницкий Л.А. Скифия Евразийских степей. (Историко-археологический очерк). – Новосибирск, 1977. – Стр. 25.; Всемирная история в десяти томах. Т. І. 1956. – Стр. 531).

	Жоғарыда біз көшпелілердің бүкіл тарихы бірігулер мен ыдыраулардан тұратынын және осы үрдістер нәтижесінде сондағы халықтардың халықтық атауларының да өзгеріске ұшырайтынын айтқан болатынбыз. Аталмыш мәселеге осы тұрғыдан келгенде, ғұздардың өзара іштей «іш ғұз және тыс ғұз» болып бөлінуі ерте замандардан бар болғанымен, осы бөлініс әр кезде әр түрлі болған сияқты.

	Біздің пайымдауымызша, Ишпақайдың кезіндегі бөлініс Ұлы Дала тұрғындарының ендік бойынша географиялық-аумақтық орналасуына қарай бөлінудегі даланың таулар жиектеген күнгей бетін мекендеп, «ғұздар» деген ортақ атаумен аталған халықтардың бәрін қамтиды. Бұлардың батыс бөлегі «іш ғұздар» деп аталады. Олар Каспий теңізінің солтүстік батыс жағасынан Карпатқа дейінгі аралықты иеленеді.

	Ал шығыс бөлегі «тыс ғұздар» деп аталады. Бұлар Каспий теңізінің солтүстік шығыс жағалауынан қазіргі Шығыс Түркістан жеріне дейінгі өңірді мекендеген.

	Қорқыт заманындағы бөліну де ғұздардың осы бөлінуінің негізінде қалыптасқанымен, оның халықтық құрамы, тіпті, бөлек. Бұлар – шығысқа қоныс аударып барған түрік халықтарының кейінгі барған жерлерінде орналасуына қарай құрылған жаңа бірлестіктің құрамына енген халықтар. Бастауын биік тау жоталарынан алып, атақты Байкөл (Байкал) көлін көктей өтіп, терістікке бет алған арналы ірі дарияларға жалғасып, желісі үзілмей қантамырындай таралып жатқан өзен-су бойына орналасқан халықтарды да түріктер мұнда да бір-ақ атаумен «ғұздар» деген.

	Міне, осы ғұздар орналасуына қарай кейін өзара үшке бөлінген. Оның шалғай сырттағы бөлігін «қыр-ғұздар», ішкі бөлігін – «ой-ғұздар», ал орта бөлегін «ой-қыр» деп атаған. Қорқыт заманындағы ғұздар осының ой-ғұздары, яғни оғыздар. Оғыздар Түрік қағанаты құлағаннан кейін батысқа қарай жылжып, ежелгі атажұртқа келгенде жергілікті тектес халықтың бұрынғы дәстүрі ықпалымен екіге бөлінеді. Бірақ олар енді бұрынғыдай «іш ғұз» және «тыс ғұз» емес, өздерінің жаңа атауымен «іш оғыз», «тыс оғыз» болып аталады.

	Осы орайда айтылар ойдың түсінікті болуы үшін шығысқа қоныс аударып барып, өзен-су бойларын қуалай орналасуларына қарай жаңадан ғұздар аталған халықтардың «қырғұз», «ойғұз» және «ойқыр» болып үшке бөлінуіне және осы атаулардың мәніне қысқаша болса да тоқтала кетелік.

	Бұлайша бөлінуде де бұл халықтар бүкіл түрік халқына тән әкімшілік-географиялық жағдайға қарай бөлінудің ішкі заңдылықтарының аясынан тысқары кетпейді және бұлардан өзімізге үйреншікті, тарихқа танымал, күнде айтылып жүрген «қырғыз», «оғыз», «ұйғыр» этнонимдерінің өмірге келуінің негізі де айқындала бастайды. Өзен-су бойын мекендегендердің бұлайша үшке бөлінуінің болғандығын сол бөлінгендердің ұрпағын көрген, солармен тілдескен Х ғасырдың географы әл-Масғудидің жазғандары да растай түседі. Ол өзінің «Алтын шаю орны мен асыл тастар кен орны» атты шығармасында: «Ғұз мемлекетінің – бір бөлігі көшпелілер, бір бөлігі қала тұрғындары – бәрі ғұз тайпалары. Олар өзара жоғары, төмен, орта болып үшке бөлінеді», – деп атап жазған (al-Masudi. Les prairies d`or. – Paris, 1851. – p. 212). Сырдария бойындағы ғұздардың кейінгі осы бөлінісін шығыстағы ғұздарға орайластырсақ, мұндағы жоғары бөлік – қырғұздарға, орта бөлік – «ойқырларға», төменгі бөлік «ойғұздарға» дәл келеді, яғни ежелгі ғұз жеріне келген оғыздар шығыста қалыптасқан бөлініс дәчтүрін сол күйі Сыр бойына әкеліп отырғанын көреміз. Енді шығыста қалыптасқан осы этнонимдердің әрқайсысына қысқаша болса да жеке-жеке тоқталып, оларды бүгінгі ғылымда қалыптасқан немесе ауызша тарихта айтылып жүрген «қырғыз», «ұйғыр», «оғыз» этнонимдерінің этимологиясымен шендестіре салыстырып көрсек, сонда тосын жанға жаңылтпаш сияқты көрінген ойдың мәні біршама ашылып, ізденіс бағытын бағдарлауға мүмкіндік туады ғой дейміз.

	Ғылымда қырғыз этнонимінің этимологиясын өзінше екшеген сан алуан пікірлер бар. Олардың біразы халық аңыздарынан арна тартса, енді біразы осы бағытта еңбектеніп жүрген ғалымдардың ой-тұжырымдарына табан тірейді. Солардың жүйеленген нұсқалары «Қырғыз тарихының» бірінші томында (1963) толық келтірілген. Онда «Қырқыз» (қырқ – қырық, ыз – көптік жалғауы) – қырық тайпа», «Қырқ юз – қырық жүз, яғни жүз қырқыншы халық», – деп түйіндейтін болжамдардың мағыналық жағынан қырғыз аталатын халықтың өзінің төл тарихымен ешқандай байланыспайтындықтан, бұлардың ақиқаттан алыс екенін дәделдеп жатудың қажеті жоқ сияқты. Сондай-ақ осы «Қырғыз тарихында» қырғыз этнонимінің этимологиясын «Қыр – қыз», «Қырық – қыз» деп алатын аңыз дерегіне сүйеніп айтылған нұсқаға да талдау жасалынып, бұл екі түсіндірменің де тілдік көзқарас тұрғысынан негізсіз екені көрсетіледі. Сөйтіп тарих авторлары тілдік және тарихи заңдылықтар жағынан алып қарағанда, кейінгі ғалымдардың атау төркінін «қарығ-ыз», «қырғу-н» деген ұғымдардан шығаратын болжамдар нұқсқасының біршама дұрыстығын мақұлдайды.

	«Қырыт», «қырғу» – көне түрікше «қызылдар», яғни «қызыл тайпалар» деп түсіндіріледі де, бұл реттегі пікірді «Көне және орта ғасырларда жер мен тайпа атауларын қызыл және сары деген түрмен анықтау әдет болған, ол күні бүгінге дейін Оңтүстік Сібірде, әсіресе, қырғыздардың ата тегі шыққан Енисей, Обь өзендерінің аралығында сақталып келеді», – деп түйіндейді. Айтыл ған тұжырымның дұрыстығының дәлелі ретінде «қу-ман», «ку-кижи» немесе «ку-киши» деп аталатын халықтардың халықтық атауының мәнін «сарылар, сары халықтар» деп түсіндірілетінін алға тартады.

	Бірақ бұл, біздің пайымдауымызша, дұрыс мысал емес. Себебі, мұндағы «қу-ман» да, «қу-кижи» де, «қу-киши» де бір-ақ ұғымды «қу адамы», «қу кісіс і» дегенді білдіреді. Және мұндағы «қу» сары түсті емес, аққу құсты білдіреді (Лашын салып, қу ілген). «Қу адамы» аталатындар – «Жыу кітабында» («Жыушуда») айтылатын түріктердің шығу тегіне қатысты аңыздағы Нишыдудың сиқырмен аққу құсқа айналатын бірі баласының тұқымы. Мұның солай екенін Н. Аристов өзінің «Түрік тайпалары мен халықтарының этникалық құрамы және олардың саны жөніндегі мәлімет» деп аталатын еңбегінде осы және жергілікті аңыздарға сүйене отырып дәлелдеген болатын. Оның бұл пікірін кезінде Г.Е. Грумм-Гржимайло, М.И. Артомонов, С. Аманжолов және осылар секілді басқа да ғалымдар мақұлдаған.

	Сондай-ақ, түспен атау – тарих авторлары айтқандай, тек Оңтүстік Сібір, Енесей мен Обь өзендерінің арасында ғана емес, жалпы Шығыс халықтарына тән құбылыс. Бірақ олар түспен атағанда халықтың түсін емес, тектес бір халықтардың, жоғарыда айтқанымыздай, аумақтық-территориялық орналасуына байланысты оларды дүниенің төрт құбыласына қарай: «шығыс жақ бөле- гін – көк, батыстағыларын – құба, терістігін – қара, күнгейін – қызыл, орта бөлегін – сары» деп атаған. Бұл – тым ертеректегі бөлініс. Бұдан бергірек кезеңдерде әр елдің өзіне тән ортақ киімінің, мекен еткен жерінің, баспаналарының түсіне қарай бөліп атау да болған. Бұған мысал ретінде Шыңғыс ханның өлер алдындағы: «Тыңдаңдар мені, төрт қабырғам секілді төрт інім, бас білетін аттай икемді төрт ұлым, бес түсті халқым, төрт бөгде жұртым», – деген арнау сөзін еске салғанның еш артықтығы болмас (Салғараұлы Қ. Алтын тамыр. – Алматы, 1986. – 252-б.). Мұндағы Шыңғыстың бес түсті халқым деп отырғ аны – моңғолдар, түркістандықтар, корейлер, қытайлар, таңғұттар. Бұл ха лық тарға түстік атау олардың түр-түсінің реңкіне қарап емес, моңғолдарды – көк аспанды тәңір тұтқаны үшін – көк, түрікстандықтарды тұрғын үйлерінің (қалаларының) балшығы сары болғаны үшін – сары, корейлер бірыңғай ақ киім киіп жүретіндігі үшін – ақ, қызы матаны көп пайдаланатындығы үшін қытайларды – қызыл, иактың жүнінен жасалған қара туырлықты киіз үйлері үшін таңғұттар – қара аталғаны баршаға мәлім. Бұл және осы халықтарды бір-бірінен ажырату мақсатында болмаса, еш жерде халықтық атау (этноним) ретінде қолданылмаған. Демек, бұл арада қырғыздарды «қызыл халықтар» дегенді білдіретін «қырыг-ыз» болмаса «қыргу-н» деген сөздерден шықты деу тарихи шындықпен онша қабыса бермейтін секілді.

	Ретіне орай, осы арада мына жайға назар ауда кеткіміз келеді. Түпнұсқа дереккөзімен айналысып, белгілі бір мәселені індете зерттеген зерттеуші, әдетте, екі бірдей шындықтың куәгері болады. Мұның біреуі – ашық шындық, екіншісі – жасырын шындық. Ашық шындық – дереккөздерінде бар нақты де рек термен куәландыруға болатын, талас тудырмайтын шындық. Жасырын шын дық – айғақ етіп алға тартар нақты дерегің жоқ, бірақ болғандығын әлгі нақты дерек куәландырған тарихи оқиғалардың өзінің ішкі даму барысы айтатын шындық. Зерттеп отырған нысаны (объектісі) жайында мағлұматы мол зерттеуші бұл шындықты көбіне өзінің түйсігі арқылы сезіп, біліп отырады. Ал мағ лұматы аздар мұны аңғара бермейді.

	Қырғыз этнонимінің этимологиясын тануға ұмтылған зерттеушілердің атауды «қызыл» сөзінен шығаруы, міне, осы жасырын шындықты жан-жақты зерттеу барысында ішкі түйсігі арқылы тани білудің нәтижесі. Олар оқиға барысынан, яғни қоныс аударған тайпалардың орналасуы кезеңінде осыларға ұйтқы болғанындардың бір кезде «қызыл» аталғанын сезеді, бірақ соны дәлелдер, айғақтар фактісі жоқ. Сондықтан олар «қырғыздан» қалайда «қызылды» шығарудың жолын іздеп, әр түрлі божамға бой алдырады. Жоғарыда «қырғызды» «қызыл халықтар» деушілер – осының дәлелі.

	 Бұл арада шындыққа көз жеткізудің, біздіңше, бір-ақ жолы бар секілді. Ол – зерттеушінің қоныс аударушылардың көшінің ізімен жүріп, оның өкше көтерген жерінде қалай аталғанын, ал барған жерінде қандай атауға ие болғанын тап басып танып, дәл ажырата білуі. «Қырғыз» атауының төркінін іздеушілердің де осы атауға ие болған халықтардың Енесей бойына барудан бұрын қалай аталғанын білуі керек. Сонда Енесей бойына барып орналасқандардың ұйтқысы болғандардың ерте замандағы төрт құбыла бойынша түстік атаумен аталған қыпшақтардың «қызылдар» деп аталған күнгей бөлегіндегілері екенін және олардың жаңадан барған жерінде де біразға дейін «қызылдар» аталып жүргенін білуі онша қиындыққа түспес еді. Бірақ, өкінішке қарай, көшпелілер тарихын осылай өз болмысына тән ерекшелігіне сай зерттеу әлі қолға алынбай отыр. Бұл өз алдына жеке тақырып болғандықтан, әңгімені бұдан әрі созбай, осы арадан күрт қайырып, негізгі ойымызды жалғастырамыз.

	Міне, осындай жайларды ой елегінен өткізіп, екшей келіп, қырғыз этнонимінің этимологиясын «қыр» және «өзен» деген мағына беретін көне түріктің «үгүз» сөзінің қосылып, бірігуінен шықты деуімізге, қай жағынан алғанда да, негіз бар ғой деп ойлаймыз. Тарихшы Петраштың «Қырғыздарды қырда тұратын ғұздар» деп түсіндіруі де біздің осы пікірімізді толықтыра түседі. Ал қырғыз тарихының мәселелері жөнінде елеулі зерттеу жұмыстарын жүргізген ғалым С.М. Абрамзон «Қырғыздар және олардың этногенетикалық, тарихи-мәдени байланысы» атты монографиясында ертерек кезде, әсіресе, қырғыздардың аса дәуірлеп тұрған шағында «қырғыз» атауының этникалықтан гөрі саяси мәнінің басым болғанын айтады. Оның пайымдауынша, бұл және тек Минусинск шұңқыры мен Саян-Алтай төңірегіндегілерге ғана емес, сонымен бірге Жоңғар аумағын және оның оңтүстігі мен оңтүстік батысын, сондай-ақ Шығыс Түрікстан жерін ішінара мекендеген, шығу тегі әр түрлі тайпалар тобын қамтыған атау болған. «Қырғыз атауын ешкім сырттан әкелмеген, ол тарихтың даму барысында қырғыз этносының өзінің қалыптасу процесінде біртіндеп этникалық атау болып бекіген. Күні кеше ғана адамдар өзі құрамына енетін тайпаның атын міндетті түрде «қырғыз» атауына тіркестіріп атайтын, – дей келіп, С. Абрамзон өз ойын одан әрі былайша дамытады: – Зерттеушілердің қолында бар материалдар қазіргі Қырғызстанның территориясына келгендердің дені енесейлік қырғыздар емес, негізінен Шығыс Тиән-шән бөктерін, Ертіс бойын және Алтайды ертеректе мекендеген түрік тілдес тайпалар деп ойлауға мүмкіндік береді. Бұлардың біразы үшін қырғыз атауы алғашқыда этноним емес, олардың өздері құрамына енген саяси одақтың аты болды» (Абрамзон С.М.).

	Зерттеуші осылай дейді. Бұл және осылай болуы мүмкін-ау деген сырт долбар, жай болжам емес, өзінен бұрынғы зерттеушілердің көптеген зерттеулері мен тарихи деректерді салыстыра зерделеген ғалымның ғылыми тұжырымы. Демек, бұл да этноним этимологиясын іздегенде біздің өз бетімізше ауа жайылмағанымыздың куәсі. Ғалым тұжырымы біздің әкімшілік-географиялық орналасу жағдайына қарай тектес, тілдес тайпалардың (халықтардың) ішкі бөліну заңдылықтарына сәйкес үшке бөлінгенде соның бірінің аты «қырғұздар» («қырдағы өзендіктер») аталған, кейінірек барып бұл атау этнонимге айналған деген болжамымыздың дұрыстығын дәлелдейді. Олай болса, бүгінгі қырғыз этнонимінің этимологиясын көне түріктің «қыр» және «ғұз» деген екі сөзінің бірігуінен шыққан деуіміз тарихи шындықпен ағайындас болып шығады.

	Осы арада мына бір жайды да ескерген жөн. Түрік халықтарында «қыр» деген сөз биіктік, дөңес, белес ұғымымен бірге «дала», «шет аймақ», «шалғай», «алыс» деген мағыналарды да білдіреді. Бұған, тіпті, алысқа бармай-ақ, қазақтар арасында жиі қолданылатын «қыр қазағы» деген тіркесті алуға болады. Мұндағы қазақтың анықтауышы болып тұрған «қыр» сөзін біз биіктік мағынасында түсінбейміз, керісінше, әлгі «қыр қазағы» аталған адамымыздың қалалық емес, алыста, ауылда тұратынын білеміз. Сондай-ақ бұған тауда отырған елдің малы жайлауға, еңіске, етекке түссе де, олардың «мал қырға шықты» деп жататыны да мысал бола алады. Мұның негізде, әрине, мал баққан елдің қыс қыспағынан босап, қары ерте ойылған қыраттың күнгей бетіне малын шығарған әу бастағы өмірлік тәжірбиесі қалыптастырған түсініктің жатқаны сөзсіз. Осыдан келіп, «қыр-ғұз»-ды «қырдағы (биіктіктегі) ғұздар» дегеннен гөрі, «шалғайдағы, сырттағы, алыстағы ғұздар» деген мағынада түсінген абзал.

	Сол секілді «ой» деген ұғымға да осы тұрғыдан қараған жөн. Түрік халықтары, оның ішінде қазақтар да, «ой» деген сөзді еңістік, ойыс деген ұғыммен бірге «отырықшылар», «қалалықтар» деген түсінікте қолдана берді. Бұл көшпелі далалықтардың ең алғашқы баспаналарының мал-жанға ықтасы ны мол тау-қыраттардың, өзен-көлдердің аңғарларындағы ояң жерлерге салынып, сол ұғымның санада қалыптасып қалуынан болса керек.

	Бұл ретте Қазақстан аумағында қола дәуірі қоныстары мен тұрғын үйлері жөніндегі тарих дерегі де біздің ойымызды құптайды. «Әдетте, – делінген «Қазақ ССР тарихында», – қоныстар өзендердің жалпақ жағасында, кең жайылымда, мүйісте, кейде көл маңында орналасты, бірақ мұнда да олар ойпаң жерлерде жылғалар мен дала өзендерінің құяр жерінде жайғасты» (Қазақ ССР тарихы. – Алматы, 1980. – 126-б.). Міне, тұрғын үйлердің осындай ықтасын панасы көп ойп аңға салуынан санада «ой» сөзінің ұғымы «тұрақ», «елді мекен», «қала», «отырықшылық» деген ауыспалы мағынасында қалыптасқаны анық. Мысалы, Арқа елінің малшыларын аралағанда, олардың аудан, совхоз орталықтарына барғысы келсе, күні бүгінге дейін, «ойға барып қайту керек еді» деп отыратынын жиі естуге болады. Сондықтанда ғұздарды «ой-ғұз» деп бөлгенде, оларды «ойдағы ғұздар» деген мағынада емес, «отырықшы ғұздар» деп түсінген дұрыс болмақ. Сонда бұл атаудың аясы кеңіп, мәні де айқындала түседі.

	«Ойғұз» атауын оғыз этнонимімен шендестергенде, түрік тілінің заңдылықтарына сүйенген жөн. Түрік тілінде сөз дыбыс үндестігінің ықпалына бағынып өзгеріске түседі. Ал көне түрік тіліндегі «й» дыбысының тұрақсыздығы – тіл білімі ғалымдары дәлелдеген шындық. Демек, «ойғұз» сөзі ауыздан ауызға көшкен кезде өзгеріске ұшырып, «оғыз» түріне айналуы әбден мүмкін. Бұған «опырмай» (ой, пірім-ай), «Қараған» (Қарайған), Шөмеле (шөмелей) тәріздес тағы басқа көптеген сөздердің өзгерісі толық дәлел.

	Бұл тұжырым жөніндегі ойымызды осымен ірке тұрып, бүгінгі ғалымдардың ғылымда қалыптасқан оғыз этнонимінің этимологиясы туралы пікірлері қандай – енді соған келейік.

	Түрік тілі мамандарының бұл реттегі пікірлері сан алуан. Өзара қайшы келіп, бір-бірін жоққа шығаратыны да баршылық. Дегенмен, солар дың ішінде ғылымда орныққаны, біздің пайымдауымызша, белгілі совет түркологі А. Кононовтың пікірі сияқты. Оның «слово оғ (род, племя) получило оформление аффиксом множественного числа-уз» – ... Таким оброзом, слово оғуз первоначально могло значить просто «племена» «объединение племен» деген пікірінің соңғы сөйлемінің Қазақ Совет Энциклопедиясында сол күйі аударылып, ешқандай өзгеріссіз, нақты тұжырым ретінде ұсынылуы біздің жоғарыдағы пайымдауымыздың дұрыстығын дәлелдей түседі.

	А. Кононов мұнда оғуз этнонимінің түбірі «оғ» (ру, тайпа) зат есіміне «уз» көптік жалғауының қосылу арқылы «тайпалар», «тайпалар бірлестігі» деген ұғымды білдіріп, кейін ол сол бірлестіктің атына айналған деген тұжырым жасайды. Алайда бұл пікір, біздің ойымызша, тарихи шындыққа келмейтін сияқты. Оған себеп, біріншіден, тілдес рулар тобы алғашқыда «тайпалар» болып аталды деп болжам жасарлықтай «оғуз» көшпелілер тарихындағы тұңғыш құрылған бірлестік емес. Одан бұрын сан алуан тайпалар бірлестігінің сыртында, тұтас далалық империяның да болғаны тарихтан белгілі. Олай болса, түріктердің бұрын басы қосылып көрмегендей, бірнеше тайпалардың бірігуін «тайпалар» деп атауы ешқандай қисынға келмейді. Біздің бұл пікірімізді «Қазақ ССР тарихының» бірінші томындағы: «Оғуздардың рулары мен тайпалары неғұрлым ірі тайпалық одақтардың құрамына енген. Мұндай бірлестік терді әдетте «ел» деп атаған, бұл «халық», «мемлекет» деген ұғымды білдіре ді» (Қазақ ССР тарихы. – Алматы, 1980. – 368-б.), – деген түйіндеу де құптай түседі. Мұның сыртында ел басқарудың рулық-тайпалық жүйесін ежелденақ енш ілеген көшпелілер өмірінде ру тайпалардың бірігуі де, ыдырауы да, жиі болып тұрған және олар (ру- тайпалар) бірігу барысында жетекші үстем тайпаның атын алып, ал ыдырағанда өз руларының, не сол жеке бөлінуде басшы болған көсемдерінің атымен шығып отырғаны баршаға тарихтан танымал шындық. Ендеше, этноним этимологиясы туралы сөз қозғалғанда, бұл тарихи ақиқатты ескермеуге әсте болмайды.

	Екіншіден, алғашқы буыны көне түрік тілінде мағына бертін сөз келетін этнонимдердің соңғы буынының бәрін ешқандай негізсіз, дәлелсіз «көптік жалғауы» деп түсіндіре беру де көңілге қона бермейді. Мысалы, қыргун, оғуз, үйсін этнонимдерінің этимологиясы ғалымдардың түсіндіруінде көне түрік тілінде («Қыргу-н – қызылдар», «Оғ-уз – тайпалар», «Үй-сін – үйлер» (мұндағы «н», «уз», «сін» көптік жалғаулары) болып шығады (бір бұларға ғана емес, арғын, алшын, табын, т.б. осылай талданады). Мұның ғылыми жағын былай қойғанда, жер-суға, ел-жұртқа қойған аттарының соншалық дәлдігімен, тапқырлығымен, образдылығымен талай ұрпақтың аузын аштырып, көзін жұмдырған ата-бабаларымыздың халық болып қалыптасып, ел болып еленген тайпаларды бейне бір алғашқы қауымдық құрылыстың өкілдеріндей түк таппай «тайпалар», «үйлер» деп атай берген деу ақылға сыймайтындай, тіпті, қиянаттай көрінеді. Өйткені сол бабалардың көшпелілік тірлігін, салт-дәстүрін біздің заманымызға дейін айнытпай жеткізген мұрагерлері – қазақ, қырғыз, башқұрт халықтарының күні кешеге дейін ру-тайпа былай тұрсын, бір жерде бірігіп отырған екі-үш үйдің өзін «үйлер» демей, оны сол үйлердің өздерінің арасындағы сөз ұстар сыйлы біреуінің атымен «пәленшенің ауылы» (тек қырғыздар «айыл» дейді) деп атайтын қанға сіңді дәстүріне біздің өзіміз куәміз ғой. Ендеше, көре, біле тұрып шындыққа қиянат жасауға бола ма?

	Осындай пайымдаулардан кейін, біздің оғызды «ойғұз» атауымен шендестіруіміз ақиқаттан алыс еместей көрінеді. Өйткені оғұздың ғұзға жататын ын және олар іштей өзара үшке бөлінгенде ойдағы ғуздар (отырықшылар) деп аталатын бөлігіне бүгінгі өзіміз «оғыз» деген атпен танып жүрген көне халықтың енетінін ескі тарих деректері бұлтарыссыз дәлелдейді.

	Енді «Ойқыр» атауы төңірегінде бірер сөз. Әл-Мас’уди ғұздардың үшке бөлінетін айтқанда, жоғарғы және төменгі ғұздардың арасындағысын «орта (ортадағы) ғуз» деп көрсетеді. Бірақ ол сонымен бірге осы үшке бөлінетін ғұздардың бәрі тектес, тілдес бір халық болғанымен, олардың бір бөлігінің көшпелі тірлік, ал екіншісінің қалаларда тұратынын ашып көрсеткен. Демек, орта ғұздар қыр ғұздарындай бірыңғай көшпелі де, ой ғұздарындай бірыңғай отырықшылар да емес, аралас. Былайша айтқанда отырықшысы да, көшпелісі де бар, яғни, ойдан да, қырдан да бар. Сондықтан да оларды бір атаумен «Ойқыр» деп атаған, яғни мұнда ойлықтар да, қырлықтар да бар. Ал «ой-қыр» атауы түрік тілінің үндестік заңдылығына байланысты келе-келе «ұйғырға» айналып, жеке халықтық атауға ие болған. Біздің бұл пікіріміздің дұрыстығын байырғы ұйғырлардың көршісі болған, кейін ІХ ғасырда олар Тиән-шән мен Іле бойына қарай ығысқанда, солардың мекенін иеленген бүгінгі монғолдардың солтүстіктегілерінің ұйғырларды «ойхор», ал оңтүстіктегілерінің «хойхор» деп атайтындығы да дәлелдей түседі. Мұнда ұйғырларға сол кезден етене жақын тұрған көрші халықтың олардың әуелгідегі атауын өзгеріссіз сақтап қалғаны дау тудырмаса керек. Осы «ойхор»-дың «ұйғырға» қалай өзгергені жөніндегі Н.Я. Бичуриннің: «Тюркстанцы правильно пишет это слово; но как буква их вав произносится, как о и у, то слово Ойхор, по свойству их языка, изменилось в Уйгур», – деген түсініктемесі де дәлелдей түседі (Бичурин Н.Я. Собрание сведений. – Стр. 213.). Осыдан келіп, әулеттік шежірелерде көне қытайлықтардың ұйғырларды неге «хойху» деп атағанының сыры да ашылады. Өйткені қытайлықтар көрші басқа халықтардың атын жазғанда, қашан да басқы буынын алып, оған өз тілдеріндегі екінші сөзді қосып отыратыны тарихтан белгілі (Кан-гюй – қаңлы, Ту-кюе – түрік, т.б.). Сондықтан қытайлықтардың бұл жолы да өздерімен көрші Оңтүстік Моңғолия тұрғындары арқылы жеткен хойхор атауының алғашқы буынын алып, оған «ху» деген өз сөзін қосып, хойху этнонимінін тудырғаны көрініп тұр. Мұндағы «ху» (жабайы) сөзін көне қытайлықтардың тек ұйғырларға ғана емес, бүкіл көшпелілерге телитіні Сы-ма Чиәннің әйгілі «Тарихи жазбаларынан» баршаға аян.

	Міне, осындай нақты деректерден кейін бүгінгі ұйғыр этнонимінің бүкіл түрік халқына түсінікті кәдімгі «ой» мен «қыр» деген екі сөздің бірігуінен шыққаны онша күдік тудырмайтын тәрізді. Дегенмен, айтылған пікірді салыстыра қарау мақсатында енді ұйғыр этнонимінің этимологиясы туралы қазіргі ғылымда бар түсініктемелерге тоқталып көрелік.

	Көне түрік тілінің сөздігін жасаған Махмуд Қашқари: «...Ұйғыр дегеніміз бес қаладан тұратын елдің аты», – дейді. Бірақ ұйғыр атауының не мағына беретінін айтпайды. Көне түркше бес – беш, қала – балық, демек, бес қаланың ұйғыр этнониміне сөздік тұрғыда қатысы болмағанымен, мағыналық жағынан, біз айтқандай, отырықшылыққа, яғни ой-ға қатысы барлығы бірден байқалады.

	Моңғол тарихын жазған тарихшы Рашид ад-Диннің шығармасынан бұл ретте мынандай жолдарды оқуға болады: «Бұл ел Оғыз ханға бағынып тұрған кезде, бар билік соның қолында болды. Ол өзінің туғандары мен әскербасыла рын еске алып, солардың құрметіне шатыр тігіп, үлкен той жасады, әскердің көңіл ін көтерді. Өзіне келіп қосылған туыстары мен тайпаластарын «ұйғыр» деп атады. Ұйғыр түрікше «бірігу», «көмектесу» дегенді білдіреді. Ұйғыр сөзінің мәнін «ұйысу», «бірігу» мағынасында алған Рашид ад-Диннің бұл пікірін түрік шежіресін жазған Хиуа ханы Әбілғазы Баһадұр өзінше дамытады. Әбілғазының жазуында Қарахан басқа дінді қабылдағаны үшін баласын өлтірмек болып, Оғыз ханды аңда жүрген жерінде көп әскермен келіп қоршайды. Бірақ әскердің дені Оғыз жағына шығып кетеді. Осыны көрген Қарахан ызаланып: «Ұйғырлар, ұйи қалған екенсіңдер», – деп қарғайды. Содан Оғыз ханның төңірегінде топтасқандар «ұйғыр» атаныпты-мыс. Мұнда автор ұйғыр сөзінің мәнін «сүт ұйыды», «намазда имамға қосылып ұйыды» деген мағынадағы ұю, қосылуды білдіреді дейді.

	Аталған бұл екі пікір де, түптеп келгенде, «ұйғыр» сөзінің естілу, айтылу мәнінің бірігу, бір адамға бағыну мағынасына ұқсауына орай өмірге келген аңыздың ықпалынан туғаны даусыз. Мұндайды ғалымдар «халықтық этимология» деп атайды. Ал аңыздың әлгі дерегінің ақиқаттан алыс екенін Оғыз ханның түріктер мұсылман дінін қабылдаудан, егер Мөде (Маудун) мен Оғызды бір адам деген рас болса, табаны күректей алты ғасыр бұрын өмір сүргенін айтсақ та жеткілікті ғой дейміз. Сондықтан да тарихи деректермен негізделмейтін аңыз дерегіне сын көзбен қараған абзал.

	Қазіргі жағдайда ұйғыр этнонимінің этимологиясын ашуға жоғарыда айтылған аңыз дерегі дәйекті түсініктеме бере алмайды. Ал біздің ұйғыр этнонимінің тегін түріктің «ой» және «қыр» деген екі сөзінен құралған деуіміз тарихи жағынан да, лингвистикалық тұрғыдан да ұйғыр халқының тарихи өмірінің шындығымен үндесетін секілді.





Сонымен, тоқсан ауыз сөздің тобықтай түйініне келсек, ғұз атауы сыртқы елдің берген аты емес, түріктің өз сөзінен алынған, өздерінің төл атауы және бұл атаумен алғашқыда Ұлы Даланың биік таулар жиектеген беткейіндегі жалғасқан өзен-су бойларын қуалай мекендегендер аталған. Ал «қырғыз», «ұйғыр», «оғыз» деген солардың шығысқа қоныс аударып барған бөлегіне жаңа жердегі орналасуына қарай берілген атаулар. Түсінік нақтылығы үшін бұлардың соңғыларын «кейінгі ғұздар», бұрынғыларын «ежелгі ғұздар» деп бөліп атағанымыз жөн болмақ.

	Қытай тарихнамаларында осы ғұз халықтарының шығыс жақ бөлегіндегілер, яғни өздері танып-білгендері жөнінде біраз деректер берілген. Бұларды олар ортақ бір атаумен «гаучылар» деп атайды. Бұлайша аталуы олардың көбіне биік доңғалақты арбалармен жүретініне байланысты болса керек. Гаучы – көне қытай тілінде «биік доңғалақты арбалылар» деген ұғымды білдіреді.

	Тарихнамалар деректерін салыстыра қарағанда, оларда «гаучы» атауы жөнінде де, осы атаумен аталатын халықтардың құрамы жөнінде де бірізділіктің жоқтығы анық байқалады. Бірақ мұның бәрі мәселенің ішіне енбей сырт қарағанда ғана солай. Ал тарихи оқиғалардың ішіне еніп, атаулардың мәнін, аталу мерзімін зердейлей салыстырған зерттеуші мұндай өзгешіліктердің заңдылығын, тарихнамалар өз кезеңіндегі өзіне таныс мағлұматтарды бергенін бірден аңғарады. Салыстырып көрелік:

	«Солтүстік тарихы» немесе «Солтүстік патшалықтар тарихы» («Бейшы»): «Гаучылар негізінен ежелгі чи-ди тайпаларының ұрпақтары. Басында олар өздерін «дили» деп атады. Ал солтүстік жақта оларды «гаучылық диңлиндер» дейді (Солтүстік тарихы. 98-бума. 87-баян // Дунху. Гаучы. – Алматы. 1999. – 78-б.).

	«Вей кітабы» («Вейшу»): «Солтүстік жақта оларды «чылы» деп атаған. Шиалар (Сялар, яғни қытайлықтар) оларды «гаучы» немесе «диңлиндер» деп атайды», – делінген (сонда. 78-б.).

	«Жаңа Таң кітабы» («Сиңтаңшу»): «Хойхылардың (Хұйхылардың) ататегі сиуңнулардан шыққан. Өздерінің салты бойынша олар көбінде биік доңғалақты арбалармен жүреді. Сол себепті оларды Иуән-вей әулетінің кезінде (386 жылдан бастап) «гаучы» немесе «чылы» деп атаған. Осының «чылысы» кейін қате айтылудан «телыға», «телеге» айналып кеткен», – деп жазады (Жаңа Таң кітабы. (Сиңтаңшу) 217-бума. 142-баян // Дунху. Гаучы. – Алматы, 1999. – 83-б.)

	Бұдан, ең алдымен, тарихнама авторларының түсінігінде солтүстік шығыстағы диңлиндерден батыстағы кешегі түріктің Бумыны тосыннан тиісіп өз еліне қосып алатын теле тайпаларына дейінгілердің бәрі – гаучыларға жататынын білеміз. Бірақ «Солтүстік тарихының» оларды чи-дидің ұрпағы, әу баста «дили» аталған деуіне қарағанда, гаучылардың арғы тегі ғұздар емес, чи-дилер, яғни қызыл далалықтар болып шығады. Өйткені бізге «Жин кітабынан» («Жиншудан») далалықтарды Иң дәуірінің кезінде қытайлықтардың «Гүйфаң» («Жын-шайтандар жағы») деп бір ортақ атаумен атағаны және сол гүйфаңдардың өзара іштей: бей-ди, чи-ди, бәй-ди, жан-ди болып бөлінетіні тарихтан мәлім (Сиуңну. – Алматы, 1998. – 158-б.). Демек, мұнда гаучылардың тегі – ғұздар емес, далалықтар.

	«Вей кітабының» дерегі де, егер осы бір иероглифтің «чи», «чы» деп оқылып, «чы-лы» мен «чи-ди» ортақ бір атаудың мағынасын беретінін ескерсек, гаучылардың арғы тегі Чи-ди, яғни қызыл далалықтар болғанын теріске шығармайды. Сондай-ақ «Шиалар (Сялар, яғни қытайлықтар) оларды «гаучы» немесе «диңлиндер» деп атайды» деуіне қарап, мұнда да гаучы атауының, қалай дегенде де, Хән дәуірінен бұрын бар көне атау екенін және ол кезде шиалықтардың «гаучы» деп тек «диңлиндерді» ғана түсінетінін аңғарамыз. Өйткені қытайлықтар Хән империясының кезінен бастап өздерін «хәнзу» деп атай бастады. Ал оған дейін олар өздерін «шиалықпыз» дейтін. «Вейшудың»: «шиалықтар оларды «гаучы» немесе «диңлиндер» деп атайды» деуінде осындай мән бар.

	«Жаңа Таң кітабы» хойхыларды гаучыларға жатқызығанымен, олардың тегін сиуңнулардан шығарады және оның «гаучы» немесе «чылы» деп аталуы Иуән-вей империясының кезінен, яғни 386 жылдан басталғанын айтады. Бұл деректен Таң әулетінің тарихын жазушылардың хойхылардың арғы тарихынан хабарсыз екенін, тек олардың Сиуңну империясының құрамында болып, кейін содан өз алдына ел болып бөлініп шыққанын ғана білетінін байқау қиын емес. Өйткені көне қытайлықтардың бір хойхыларды ғана емес, кезінде Сиуңну империясының құрамында болған, бірақ шыққан тегі қайдан екенін өздері білмейтін далалықтардың бәрін «бұлардың арғы тегі – сиуңнулардан шыққан» деп тарта беретіні тарихтан белгілі (Салғараұлы Қ. Түрік әлемі. – Астана. 2000. – 203-204-бб.). Бұл арада да сол дәстүр жалғасқан.

	Қытай тарихнамаларының бұл деректері де, жоғарыда айтқан, Ұлы Дала тұрғындарының қоныс аудару кезіндегі орналасуына қарай, бір кезде далалықтардың құрамында жүрген тайпалардың кейін ғұздардың құрамына еніп, «ғұздар» аталып, сондайақ бұрын ғұздардың құрамында жүрген тайпалардың далалықтардың құрамына еніп, «далалық» аталып кете береді деген тұжырымымызды дәлелдей түседі. Мұның солай екенін жаңағы «Жаңа Таң кітабы» мен «Солтүстік тарихы» деректерінен де көруге болады. Осы екі тарихта екі кезеңдегі гаучылардың құрамы берілген. Сонда «Солтүстік тарих» ерте кездегі гаучылардың құрамын: «Чифули, Тулу, Ижән, Далиән, Кухы, Дабо, Алун, Мойүн, Сыфың, Фуфуло, Чиүйән, Иушупый тайпалары» деп атап көрсетсе, «Жаңа Таң кітабында» кейінгі кезде гаучының құрамында 15 тайпа болғанын айтады. Атап айтсақ, олар: Иуәнхы, Шиө-иәнто (сэ-яньто), Чибиүй, Дубо, Гулигән, Доләнгі, Пугу, Байегу, Тунло, Хун, Сыжие, Хушие, Сижие, Әдие, Бәйси (Дуңху. Гаучы. – Алматы, 1999. – 80 және 83-бб.).

	Қарап отырсаңыз, ертедегі гаучылардың құрамында кейінгі «Жаңа Таң кітабында» аталған тайпалардың бірі де жоқ. Осыған құрағанда соңғылардың құрамы жаңадан кейін қалыптасқан секілді. Оны «Жаңа Таң кітабының»: «Оларды Иуән-вей әулетінің кезінде, яғни 386 жылдан бастап Гаучы немесе Чылы деп атаған» деуі де растай түседі. Және бір қызығы – соңғылардың ішінде кейінгі зерттеушілер «қыпшақ тайпалары» деп тапқан бірнеше тайпа жүр. Осының бәрі көшпелі тайпалар (халықтар) бірлестігінің құрамы үнемі тұрақты болмайтынын, олардың түрлі тарихи жағдайларға байланысты көшіп барған жерлерінде бір-бірімен араласып, ғұздардың далалықтармен, далалықтардың ғұздармен араласа беретіндігінің айғағы болса керек.

	Орайына қарай, осы ретте айта кетуді қажетсінетін бір мәселе – далалық тайпалар бірлестігіне енетін тайпалар жөнінде. Біз байырғы отырықшы елдерден қалған дереккөздеріндегі мәліметтерге қарап, олардың қай-қайсысын да тайпалар деп көрсетеміз. Алайда сол кездің оқиғалары отырықшы елдердің бәрін бірдей «тайпа» дей беруі – көңілге олардың көшпелілер болмысын жетік білмейтіндігінен бе деген күдікті ұялата береді. Біздің пайымдауымызша, жоғарыда айтылған тайпалардың бәрі – жеке-жеке үлкенді-кішілі хандық құрған бір-бір халықтың атауы секілді. Бұл ойдың негізсіз еместігін жаңағы айтылған бұрынғы және кейінгі гаучылар өмірінен екі мысал келтіру арқылы дәлелдеуге болатын тәрізді.

	Алдымен, бұрынғы гаучылар жөнінде. Бұлардың 12 тайпадан тұратынын. Осы 12 тайпаның бәрі де кезінде атақты Жыужән қағанатына тәуелді, соның ұзақ жыл боданы болады. Осылай жүргенде фуфуло тайпасының басшысы Афужыло қытай шекарасын бұзуға қарсы шыққаны үшін Жыужән қағаны Фугудуынмен келісе алмай қалып, одан бөлініп кетеді. Бөліне қашқан боданын қайырып, қағанатқа қайта қосу үшін соңынан қуған Фугудуын бар әскерін екіге бөліп, бірін ағасы Ноғайға, бірін өзі бастап барып, қашқандарға екі жақтан тиіседі. Бірақ күйрей жеңіледі. Қаған әскерін күйрете жеңген Афужыло бір бегін қытай императорына жіберіп: «Фугудуын – Көк Ұлының бұзық ойлы боданы. Мен оған шабуыл жасамау жөнінде ақыл бердім. Бірақ ол тыңдамады. Сол себепті мен одан бөлініп, осында келіп, өзімді өзім билеуші етіп жарияладым», – деп сәлем жолдайды (Аталған еңбек. – 80-б.).

	Міне, осындағы бөлініп кеткен бір тайпа көсемінің бүкіл қағанаттың әскерін талқандауы және оның өзін-өзі «билеушімін, яғни қағанмын» деп жариялауы бір тайпаның маңдайына сыймайтын тірлік сияқты. Оның үстіне тарихта осындай бөліне көшкен тайпалардың барған жерінде басқаларды жаулап алу арқылы күшейген де барып, елін «хандық» өзін «хан» деп жариялайтыны кездескенімен, жеке тайпаның бөлініп кетіп өзін «ханмын» немесе «қағанмын» деп жариялау фактісі кездеспейді. Мұндайлар бұрын жеке хандық құрып, кейін біреуге бодан болғандар тарапынан ғана байқалады.

	Енді соңғы гаучылар жөнінде. Олардың 15 тайпадан тұратын айттық. Осы 15 тайпаның бәрі де Түрік қағанатының боданы. Осының Иуәнхысы бізге белгілі ұйғырлар. Бұл атауға олар пугу, тунло және байегу тайпаларын жаулап алғаннан кейін ие болады. Содан кейін түрктерден бөлініп, жеке мемлекетін құрады. Олардың мемлекетінің атын көне қытайлықтар «Иаулогышы» деп атайды.

	Алайда ұйғырлардың осындай жеке мемлекет болғанына қарамастан, қытай тарихнамаларында қашан олар Түрік қағанатын құлатып, өз қағанатының шаңырағын көтергенше оларды «хойхы» тайпасы дейді. Мұның сыртында, ұйғырлардың өзі іштей тоғыз тайпадан құрылатыны, біраз дереккөздерінде оларды «тоғыз оғыз» деп атайтыны тағы бар.

	Міне, осының бәрі, сайып келгенде, көне жазба дереккөздерінде кездесетін деректердің бәріне бірдей шындықтың айғағы деп қарай бермей, оларды жете талдап, сол кездің тарихи оқиғалары жөніндегі басқа мәліметтермен салыстыра зерттеудің қажеттігін көрсетсе керек.

	Ежелгі Қытай және далалықтар

	Бұл күнде ресми тарихта бүкіл түрік халықтарының ататегі деп танылған, соған орай бүгінгі қазақ халқының халықтық негiзiн қалыптастыруға тікелей қатысы бар деп есептелiнетiн ежелгi сиуңну (хунну, ғұн) халықтары туралы соңғы екі-үш ғасыр төңірегінде үзбей жазылып келеді. Бұл ретте, басқаны былай қойғанда, тек олар жөнiнде әр кезеңде қалам тартқан әр елдiң арғы-бергi зерттеушiлерiнiң есiмдерi мен солар жазған еңбектердің тiзiмiнiң өзiнен-ақ бiр кiтап құрастыруға боларлықтай. Алайда, осыншалықты көп зерттеліп, көп жазылғанына қарамастан, әлі де болса сиуңну халықтарының тарихы толық танылып, шыққан тегi анықталып, кімнің кім екенінің басы ашылып, нақты айқындыққа жеттi дей алмаймыз. Оның өзіндік себептері де бар.

	Рас, соңғы кезде көптеген ғалымдар қолдарында айғақты нақты дәлелдерi болмағанымен, жазба дереккөздері арқылы жеткен, сол сиуңну халықтары өмiр сүрген замандарда болған оқиғалардың болмысына, солар беретiн жанама мағлұматтарға сүйене отырып, «сиуңну тiлi – алтай тiлi жүйесiндегi бiр тiлдiң ұясына жатады» деген тұжырымға қорыған тәрiздi. Бiрақ талдай бастасаң, мұның да нақтылығынан жалпыламалығы, жорамалдығы басым. Өйткенi, сиуңну тiлiнiң алтай тiлдерi жүйесiндегi тiлдердің нақты қайсысына (түрік пе, моңғол ма, татар ма, тунгус па) жататыны жөнiндегi тiлшi ғалымдар арасындағы пiкiр таласының соңғы нүктесi қойылып, ғылыми зерденi қанағаттандырар төрелiгi әлi берiлмеген. Бұған сиуңнулардың қай тiлде сөйлегендерiне айғақ болар олардың өздерiнен бiрде-бiр жазба деректiң қалмауы себеп болып отырғаны тағы аян. Соның салдарынан, жоғарыда айтылғандай, ғалымдар сиуңну тiлiне берiлген анықтамада оның нақты қай тiлге жататынын анық көрсете алмай, әйтеуiр «Алтай тілі жүйесіндегі бiр тiлдiң ұясына жатады» деп жалпылауға мәжбүр. Тек жекелеген ғалымдар ғана «сиуңнудiң тiлi – түрік тiлi» дегендi айтады. Мысалы, Ю. Клапрот, К. Риттер секілді біраз зерттеушілер бiзге жеткен, сиуңнудiкi делiнетiн ондаған сөздi зерттей келiп, сиуңнулардың тiлi «түрік тiлi болғ ан» деген тұжырымға келеді. Бұл тұжырымның іргетасы 1982 жылы Моңғолияның Бұлғын аймағындағы Өвгент бөктерінен моңғол археологтары тапқан бай олжадан кейін одан сайын беки түскен секілді. Қалай болғанда да, әзiрге «сиуңнулардың тілі түрік тілі болған» деген бұл тұжырымды ешкiм терiске шығара қойған жоқ, шығармайтын да болар.

	Түптеп келгенде, кім қалай зерттесе де, бұл орайда, тiлге тиек, ойға арқау болар дерек Хән империясы тарихына қатысты жазылған жазбалар арқылы жеткен, сиуңнулардыкi делiнетiн «чыңли», «гуту», тужи (чжуки) секiлдi жекелеген бiрнеше сөздер ғана. Оның өзi хән-зу (қытай) тiлiнiң трансформациясында берiлген. Сондықтан көненiң көзiндей болып жеткен әлгi сөздердiң бастапқы түріктік болмысының қандай екенiн тап басып тану қиын, әйтеуiр мағынасын «сиуңнулар көктi «чыңли», ұрпағын «гуту», данасын «тужи» дейдi» деген «Хән кiтабында» («Хәншу-да») берiлген Сөздiк дерегiне қарап, оларды сиуңну тiлiнiң тегін анықтауға куәлікке тартып жүрмiз («Сиуңну» жинағы. – А., 1998. – 34-б.).

	Бiрақ шындығы солай ма? Расында да, сиуңнулар көктi «чыңли», ұрпақты «гуту», дананы «тужи» дей ме, әлде болмаса бұлар да кез келген сөздi өзде рiнiң ыңғайларына қарай өзгертiп, адам танымастай етiп жiберетiн көне қытайлықтардың үйреншiктi бұрмалауының жемiсi ме? Бұған ешкiм нақты жауап бере алмайды. Оның үстiне, көптеген сырт елдердiң қытайтанушылары мен қытайдың өз мамандарының соңғы кезде чыңлидi «тәңiрi», гутуды «құт», тужидi «кеңесшi, ақылшы» деп аударып, ғылымға енгiзгенi тағы бар. Осыдан шығарып, сиуңну билеушiсiнiң қытай жазбаларындағы «чәниүй» («шаньюй») деген ең жоғарғы лауазымын қазақ тарихшылары «тәңiрқұт» деп аударып алып жүр (Бұған кейiн осы лауазым туралы арнайы сөз болғанда кеңірек тоқталамыз).

	 Мiне, осылар тәрiздi бiраз жайларды ой елегiнен өткiзе отырып, қалай болғанда да, сиуңнуларға, олардың тарихына қатысты әлi де ойласарлық, басын ашып нақтылай түсерлiк мәселелердiң баршылық екенiне көз жеткiзуге және оны «қандай мәселе?» деп iздеп жатпай-ақ, тура «сиуңну» атауының өзiнен бастап, әрi қарай жалғастыра беруге болады.

	Айталық, байырғы қытайлықтардың көне жазба деректемелерiнде христианша жыл санауға дейінгі ІІІ ғасыр оқиғаларын баяндағанда алғаш кездесетін осы «Сиуңну» деген халықтық атаумен ежелгі қытайлықтардың өздерiнiң терiстiк батысындағы бүкіл көшкіншi халықтарды атағанын және бұл ортақ атаудың екi сөзден – «сиуң – кеуде», «ну – құл» – құралып, «кеуделi құл», «өркөкiрек құл» деген мағынаны бiлдiретiнiн қазiр тарихқа ықыласы барлардың бәрi бiледi. Сондықтан бұл атауды осылай аталған халықтың өзiнiң төл атауы емес, өзiн қоршаған басқа халықтардың бәрiн «тағы», «жабайылар» деп түсiнетiн ежелгi қытайлықтардың байырғы танымдық дәстүрлерi бойынша терiстiктегi мазасыз көршiлерiне берген мазақ, қорлау атауы деп танып жүрмiз.

	Сонда бұл халықтың шынайы төл атауы қалай?

	Мұны анықтау, сайып келгенде, сиуңну халықтарының кім екенін, қайдан шыққанын, қай тiлде сөйлегенiн анықтаудың алғы шарты екенi анық. Олай болса, бүгiнге дейiн бұл мәселенiң шешiмiн таппай, ашық қалуына не себеп? Әлде оған мүмкiндiк жоқ па?

	Егер, тiптi, өмiрде не болмайды деп, осы «сиуңнудың» өзiн қытай дерегiнде осылай аталған халықтардың төл атауы десек, онда оны өзгертуге негiз болар басқа деректiң жоқтығына қарамастан, әркiмнiң өз танымына, тiл ерекшелiгiне қарай бұрмалап, мысалы, еуропалықтардың «гунны», орыстардың «хунну» (соңғы кезде ғана «сюнну» деп атай бастады – Қ.С.), қазақтардың «ғұн», ал басқа түрік тектес халықтардың «гунн», «хұн», кейбiреулерiнiң, тiптi, «hон», «хун», «күн» деп құбылтып атайтындары нелiктен? Осылайша тiзбектей берсек, бiрiнен-бiрi туып, жалғаса беретiн сауалдар көп-ақ. Бiрақ, бұл сауалдарға осы күнге дейiнгi зерттеулерден нақты жауап табу қиын. Бiздiң жаңағы сиуңну халықтарының тарихы әлi толық танылып болған жоқ деуiмiз де осыдан.

	Сиуңну халықтары тарихының өз мәнiнде толық танылмай, бұлайша сұрақтан сұрақ туғызатын тұстарының көп болу себебiн бiз әдетте тарихи деректiң аздығымен, болмаса жоқтығымен түсiндiрiп келдiк. Белгiлi дәрежеде оның солай екенi де рас. Бiрақ, мәселенiң негiзiне тереңiрек үңiлiп, бар деректер мен зерттеулердiң байыбына барып, сараптай талдасақ, оның бұлай болуының басқа да себеп-салдарлары бар екенiне көз жеткiзе түсуге болатын сияқты.

	Соның бастыларына тоқталсақ, ең алдымен, жоғарыда айтқанымыздай, өзге көшкіншілердiң тарихы сияқты сиуңнулар тарихының да өзiнiң табиғи болмысында көрсетiлмей, қалыптасқан ескi әдетпен, отырықшы елдердiң тарихын жазу қалпына салынып, тек солардың таным-түсiнiгi негiзiнде жазылуының салдары екенiн ашып айтқан жөн.

	Екiншiден, сиуңну халықтары туралы мағлұмат беретiн (кейінгі Еуропаға келген сиуңнулар жөніндегі деректерді есептемегенде) бiрден-бiр жалғыз дереккөзi – қытай жазбалары десек, осы қытай жазбалары деректерiнiң мәнмағынасы да толық ашылып, ғылыми тұрғыдан жан-жақты терең зерттелмей келе жатқандығы аян. Онда айтылғандардың бәрiн бiрдей шындық куәсi – нақты тарихи факт ретiнде қабылданып, солар арқылы кесiп-пiшiлген ғылыми тұжырым жасалып келеді. Соның салдарынан батыс терістігіндегі көшкінші көршілерін елінің бітіспес жауы санап келген ежелгі қытайлықтардың дұшпандық көзқарасын ғана танытатын сыңаржақты деректер негізінде тарих жазылды. Ал мұның ақиқатты тануға айтарлықтай керi әсер тигiзгендiгiн және тигізіп келе жатқанын ескермеуге болмайды.

	Бiр сиуңну халықтары ғана емес, жалпы ежелгi Қытаймен қарым-қатынаста болған байырғы басқа халықтардың қай-қайсысына болсын қатысты жазылған деректердiң берер мағлұматының мән-мағынасын талдап, олардың тарихи факт есебiндегi шынайылығын дұрыс түсiну үшiн, алдымен, әлгi деректерден бұрын, соларды жазған көне қытайлықтардың өздерiнiң сол кездегi тарихына, яғни олардың дүниетанымына, халық болып қалыптасу жолына, мағлұмат берер дереккөзінің қандай мақсатта жазылғанына үңiлу қажет. Онсыз қытайдың көне жазбаларындағы басқа халықтар жөнiнде кездесетiн деректердiң шынайы болмысын ашу мүмкiн емес.

	Үшiншiден, осылай iстелмегендiктен, яғни ежелгі көшкінші халықтар жөніндегі қытай деректерiн түпнұсқасынан әр зерттеушi өз тарапынан тыңғылықты зерттеп, мән-мағынасын жете ашпайтындығынан көп жағдайда сиуңну халықтары тарихына қатысты пайымдаулар мен тұжырымдар түпнұсқалық дерекке емес, сол жөнiнде бұрын айтылған ғалымдардың пiкiрiне сүйенiлiп қана айтылып жүр. Мұның бiр ғалымның кезінде жiберген бір қатесiн екiншiсiнiң сол күйi қайталап, шындыққа жету мүмкіндігін одан әрі қиындатып отырғаны да жасырын емес.

	Ежелгi қытайлықтар да көктен түспеген. Олар да адамзат баласының ортақ даму заңдылықтарын бастан кешiре отырып, өзiндiк дүниетанымын қалыпт астырған. Мысалы, бұл орайда байырғы қытай ойшылдарының әлем дүниесi жөнiндегi таным-түсiнiгiн кейiнгi ғылым иелерiнiң пiкiрлерiне сүйене отырып, шамамен былайша түйiндеуге болады: «Жаратылыстың бәрiн Көк билейдi, жоғарыда төңкерiлген шетсiз-шексiз көгiлдiр аспан, төменде төрт бұрышты созылып жатқан алып жер, ал соның нақ ортасында – өздерiнiң мемлекетi. Сондықтан да оны «Орталық мемлекет» («Жуң го») деп атау қалыптасқан. Қазiр де бұл түсiнiкке өзгерiс енгiзiлген жоқ. Қытайлықтар осы түсiнiкпен күнi бүгiн де өз елдерiн «Жуң-го – Орталық мемлекет» деп атайды. Осы «Орталық мемлекеттiң жерiнен басқа жердiң бәрiн, яғни Орталық мемлекеттің төрт құбыласын түгел жабайы халықтар мекендейдi». Осымен бiттi.

	Өздерiн қоршаған әлгi жабайы халықтар неғылған халықтар, олардың өзара тектiк, тiлдiк, салт-дәстүрлiк айырмашылықтары бар ма, ол жағынан таза хабарсыз. (Хабары барлығын айғақтар бірде-бір дерек кездестіре алмадық). Сондықтан да олар бұл халықтарды тек төрт құбылаға қарай бөлiп: «шығыс жабайылары», «батыс жабайылары», «оңтүстiк жабайылары», «солтүстiк жабайылары» деп қана таныған. Осы түсiнiкпен кейiн олардың халықтық атаулары ретiнде шығыстағыларды – «И», батыстағыларды – «Жұң», оңтүстіктегілерді – «Мән», солтүстіктіктерді – «Ди» деп алып, соны тарихқа енгізген.

	Ежелгі қытайлықтардың өздерiн қоршаған халықтар жөнiндегi осы танымтүсiнiгi ғасырлардан ғасырларға жалғасып, ұрпақтан-ұрпақ санасына ауысып, кешегi XVIII ғасырға дейiн жеткенi белгiлi. Бұл – тарихи шындық1. Олай болса, өздерiн қоршаған халықтардың кiмдер екенiн нақты бiлмеген, бiлуге де ұмтылмаған ежелгi қытайлықтардың сол халықтар жөнiнде жазып қалдырған деректерiнiң бәрiн бiрдей тарихи факт есебiнде қабылдап, сол арқылы белгiлi бiр ғылыми тұжырым жасау – тарих үшiн де, шындық үшiн де қиянат болмай ма?! Сиуңну халқы жөніндегі алғашқы деректер, негiзiнен, қытай тарихының атасы аталған Сы-ма Чиәннiң (Цяньнiң) «Тарихи жазбалар» және әйгiлi қытай тарихшысы Бан Гудiң «Хән кiтабы» атты еңбектерінде берiлген. Соңғысы алдыңғысының еңбегiн пайдаланғандықтан, бұл екi шығарманың сиуңну халықтарының алғашқы кездерiнiң тарихы жөнiнде берер деректерi негізінен бiрдей болып келеді.

	Осы деректер негізінде бүгінгі ресми тарих көне замандарда ежелгі Қытай елінің теріскейі мен теріскей батысын мекендеген әр түрлі көшкінші халықтарды бір ғана халықтың ұрпағы деп есептейді. Олардың тарихқа белгілі халықтық атауларының әр түрлі болуын әр кезеңде қытай елінің билігі басына келген әулеттердің өздерінше атап кетуінен деп біледі. Бұған, жаңағы айтқан, қытайдың әйгілі тарихшысы Сы-ма Чиәннің (христиан эрасына дейінгі 135-87 жж.) «Тарихи жазбаларында» («Ши цзи-де») бұл көшкіншілерді Шиа әулетінің (х.э. дейінгі 2205-1766 жж.) тұсында шиүниүй, Шән әулетінің (х.э. дейінгі 1766-1122 жж.) тұсында гүйфаң, Жыу әулетінің (х.э. дейінгі 1122225 жж.) тұсында сиәниуң, Хән әулетінің (х.э. дейінгі 206-22 жж.) тұсында сиуңну деп аталған деген дерегін негіз етеді. Бірақ әр кезеңде билік басына келген әулеттердің бір халықты неліктен әр түрлі атауының себеп-салдары ашылмайды, ешқайсысына ешқандай ғылыми түсініктеме берілмейді. Сондайақ мұны зерттеу нысанына айналдырған кейінгі зерттеушілер де осы әр түрлі аталған халықтардың этникалық негізінің бір екенін нақты деректер арқылы түсіндіріп, ғылыми тұрғыдан дәлелдеген емес.



	1 Осы орайда ескерте кетер бiр мәселе бар. Жасыратыны жоқ, жетпiс жыл бойы өмiрдiң өз шындығын саралап сараптамай, Совет өкiметiне қатысты болса бiрыңғай мақтап, басқаларға қатысты болса бәрiн жамандап, алуан түстi дүниенi тек екi түрлi бояу арқылы ғана танып үйренген бiзге кейде ақиқатты айтудың өзi бiреулерге жала жауып, күйе жағып жатқандай көрiнуi ғажап емес. Соның үшiн халқымыздың көне тарихына қатысты мәселенiң ақиқатына жету тұрғысынан өзге халықтар орайында айтылған кейбiр жайларға байыппен қарау қажет деп бiлемiз. Мысалы, көне қытайлықтардың танымы жайында ежелгi шындықты айтқанда, талантты да еңбексүйгiш қытай халқының мәдениеттiң, ғылым мен техниканың әлемдiк қазынасына айтулы үлес қосқанына көз жұмудан аулақпыз. Ежелгi Қытайда философия мен астрономияның, әдебиет пен өнердiң, математика мен механиканың, медицина мен агрономияның кең өрiс алғаны баршаға белгiлi. От қарудың дәрiсiн, компасты, қағазды, кiтап басуды алғаш ойлап тапқан да осы ел. Қытай шеберлерiнiң техника саласында қола құюдан, өндiрiсте қыш бұйымдарын жасаудан, жiп иiруден, тоқымашылықтан өзгелерден озық болғаны да әмбеге аян.

	Алайда, көне замандарда және ортағасырларда қытай өркениетi осындай елеулi жетiстiгiне қарамастан, Орталық мемлекеттiң артта қалған ел болғаны, тұрғындарының басым көпшiлiгiнiң сауатсыз надандық пен дiни нанымның, ырымшылдықтың және дүние туралы қарапайым түсiнiктiң құрсауында қалып келгенiн тағы ешкiм терiске шығара алмаса керек.

	Бастапқы дереккөзі болып саналынатын Сы-ма Чиәннің «Тарихи жазбаларында» да ежелгі қытайдың көне замандағы көршілері болған көшкінші халықтарды әлгіндей әр түрлі атады дегені болмаса, олардың тегінің бірлігін, яғни сиуңну халықтарының арғы ата-бабалары болғанын айғақтар нақты дерек жоқ. Айтылғанға көз жеткізе түсу үшін бар деректі үзіп-жұлмай толық оқып көрелік. Аталған ғалымдардың еңбектеріндегі сиуңну тарихына арналған тарауларындағы осы халықтың шығу тегіне қатысты ой түюге мүмкіндік берер деректің бары мынау:

	«Сиуңнулардың атасы Шүнвiй есiмдi кiсi Шиахыушы әулетiнiң ұрпағы болатын» . Шәнжұң, шиәниүн және шиәнжыу ұрпақтары, тiптi сонау Таң мен Иүй патшалардың заманындаақ қытайдың терiстiк шекарасында өздерiнiң малын бағып, бiр жайлаудан бiр жайлауға көшiп жүрген болатын…

	Шиа әулетiнiң жолы тарылып, әлсiрей бастаған кезде гүң Лиу өзiнiң мансабынан айырылып қалды. Сондықтан ол Батысжұңға ауа көшiп, Биндi өзiнiң астанасы еттi.

	300 жыл өткеннен кейiн Жұңди тәйваң (әулие патша) Шәнфуге шабуыл жасай бастады. Ақыры Шәнфу Чи тауына қашады . Бин қаласының тұрғындары Шәнфудың соңынан ередi. Олар барған жерiнде жаңадан қала салып, сонысымен Жыу (Чжеу) әулетiнiң негiзiн қалауға жағдай жасайды.

	Арада ғасырдан астам уақыт өткенде Сибо Чаң Чуани елiн жаулап алды.

	Осыдан он жыл өткеннен кейiн, Вуваң Жыуды талқандап, Ло қаласын салды. Бұдан соң ол Фыңхауға қоныс аударып, онда жұңидi Жин мен Лодан терiстiкке қуып салды . Жұңи мезгiлмезгiл далалықтарға (хуаңфу) тән бағыныс ретiнде сыйлықтар берiп тұрды.

	200 жыл өткеннен кейiн Жыу әулетiнiң жолы қиындап, әлсiрей бастады. Жыу Муваң чуанжұңдарды жаулап алуға аттанды. Олардан төрт ақ қасқыр, төрт ақ бұғы алып, керi оралды. Осы сәттен бастап далалықтар ба ғынуын тоқтатты… Муваңнан оның немересi Иваңға дейiнгi ара лықта Ваң үйi (Жыу кiнәздiгi) әлсiрей бастады. Жұңдилер шабуыл жасап, Орталық өңiрдi ат тұяғына таптатты. Орталық өңiр бұдан қатты зардап шектi. Ақындар ауыр жағдайды суреттеп, қайғылы өлеңдер шығарды. «Мемл екеттен айырған, от басыңнан айырған Шиәниүннiң әлегi» деп зарлады…

	Жыу Муваңнан кейiн 200 жыл өткен соң, Жыудың Иуваңы Баусыны өзiнiң ең сенiмдi адамы етiп қабылдап, сол арқылы Шенхыумен жанжалдасып қалады . Осыны кек тұтқан Шенхыу чуанжұңдармен тiл табысып, Иуваңға шабуыл жасап, оны [х.э. дейінгі 771 ж.) Ли тауында өлтiредi. Осының нәтижесiнде чуанжуңдар Жыу кiнәздiгiне қарасты Жиауху жерiн иеленiп, кейiн Лин мен Вiй (Вэй) өзендерiнiң арасына қоныс аударып, Орталық патшалықты ығыстыра бастайды.

	Чин кiнәздiгiнiң кiнәзi Сиәнгүң Жыу кiнәздiгiне келедi. Осыған байланысты Панваң Фынхауды тастап, Ло қаласының шығысына қоныс аударады …

	Осыдан 65 жыл өткеннен кейiн шәнжұңдар (тау жұңдары) Иән кiнәздiгi арқылы өтiп, Чи кiнәздiгiне шабуыл жасайды. Чи кiнәзi Хигуң олармен өз елiнiң шекарасында соғысты.

	Бұдан кейiн тағы да 44 жыл өткеннен соң, шәнжұңдар Иән кінәздiгiне шабуыл жасады. Иән кiнәзi Чи кiнәзiнен көмек сұрады. Чидiң Хуаңгуңi оған көмекке келiп, шәнжұңдар керi қайтуға мәжбүр болады.

	Тағы да 20 жыл өткеннен кейiн Жуңди Ло қаласына келiп, Сиәнваңның өзiне шабуыл жасады. Сиәнваң Жин кiнәздiгiнiң Фаң қаласына қашты. Осының алдында бiр жыл бұрын (637 ж.) ол Жыңның (Чженнiң) Тиәнваңына қарсы соғысуды ойлаған едi. Оған оның Жұңди тұқымынан әйел алуы себепшi болғанды. Осыған байланысты ол Жұңдилермен бiрiгiп, Жыңмен соғысты да, бiрақ ол көп ұзамай Жуңди қызын өзiнен алыстата бастады. Ал бұған жұңди қызы қатты қапаланады.

	Сиәнваңның Хыуйхыу есiмдi өгей шешесi болатын. Сол өзiнiң туған ұлын ваң етудi ойлайды. Сол себептi Хыуйхыу баласымен Жұңди қызының жағына шығып, жұңдилерге қақпаны ашып бередi. Соған орай жұңди астанаға енiп, одан Сиәнваңды қуып шығады... Бұдан кейiн Сиәнваң төрт жыл өз иелiгiнен тысқары жерде жүруге мәжбүр болды. Ақыры ол Жин кiнәзiне елшi жiберiп, одан көмек сұрайды. Ол көмекке келiп, Жұңдидi талқандап, оларды Сиәнваңның иелiгiнен қуып шығады…

	Бұл кезде Чин және Жин кiнәздiктерi күштi мемлекет деп есептелiне бастағанды. Жин кiнәзi Вынгүң жұңдилердi Ин мен Ло өзендерiнiң аралығындағы Хысиден қуып шықты. Оларды (жұң-дилердi) чыди (қызыл ди) және бәйди (ақ-ди) деп атайды. Ал Чин кiнәзi Мугуң Иуиүйдi өзiне қаратып алды. Бұдан кейiн батыс жұңдардың сегiз иелiктерi өз ерiктерiмен Чинге бағынды. Сол себептi Луннан батысқа қарай жуңдардың миәнжу (алыстағылар), чиуәнжұң (тау аңғарындағы жұңдар), дихуан (шошқа дилер) тайпалары, Чи мен Лиән тауларынан және Жин мен Чи өзендерiнен терiстiкке қарай ичүй (адамгершiлiктi қалқандылар), дали (қашықтағылар), ушы (қара есiмдiлер) және чүйиән (кептiрiлген ет жейтiндер) тайпалары, Жин кiнәздiгiнен терiстiкке қарай Линху (орман жабайылары), Лыуфаң (қабат-қабат дуалдың iшiндегiлер) тайпалары, Иәннен терiстiкке қарай дуңху (шығыстағы жабайылар), шәнжұң (тау жұңдары) тайпалары мекендедi. Таулы алқаптарға шашырай қоныстанған бұл тайпалардың алдыалдына өз ақсақалдары (билеушiлерi) бар едi. Әр жерде сол жұңдардың жүз шақты топты тайпасы бола тұра олардың басы бiрiкпейтiн.

	Осыдан 100 жыл өткен соң Жин кiнәзi Даугүң жұңди тайпаларымен келiсiмге келдi. Жұңдилер тартутаралғыларын алып, оның сарайына келдi.

	Тағы да 100 жыл өткен соң Жау (Чжао) кiнәзi Сиәнзы жуңдилермен келiсiмге келу үшiн оларға Ваң Жианды елшi етiп жiбердi. Өзi Гыужыудан өтiп, Жиң әскерiн талқандап, Хухыға жақындады. Кейiн Хән және Вiй (Вей) кiнәздерiмен бiрiгiп, Жыбоны күйреттi де, жерiн өзара бөлiсiп алды.

	Бұл бөлiсте Жау кiнәзi Дай мен Гыужыудан терiстiкке қарайғы жерге, Вiй кiнәзi Сихы мен Шәнжұнге ие болды. Соңғысы бұл жерлердi жұңдармен аралас жүрiп, бiрге жайлады. Бұдан кейiн ичүйлiк жуңдар сырт жаудан қорғану үшiн өздерiне қала сала бастады. Бiрақ оның көмегi болмады, ақырында Чин кiнәзi оларды өздерiне бiртiндеп бағындырып алды. Соның нәтижесiнде Чин кiнәзi Хыуйваң ичүйлiктердiң 25 қаласына ие болды.

	Бұдан кейiн ол Вiй кiнәзiмен соғысып, одан Сихы мен Шiнжүндi тартып алды. Оған қарсы тұруға Вiй кiнәзiнiң шамасы келмедi. Чин кiнәзi Жауваңның билiк құрып тұрған кезiнде ичүйлiк жұңдардың билеушiсi кiнәздiң жесiр әйелi Сиуән Тайхыумен жасырын көңiл қосып, одан некесiз екi ұл көрдi. Бiрақ Сиуән Тайхыу ичүйлiк жұңдардың билеушiсiне опасыздық жасап, оны Ганциуан сарайында зұлымдықпен өлтiрдi. Соның iзiн ала ичүйлiктерге шұғыл әскер аттандырып, олардың патшалығын бiржолата жойып жiбердi. Сөйтiп чиндер Луңсидi, Бейдидi және шәнжұндi өз иелiктерiне қосып алады. Хулардан қорғану үшiн қорған тұрғыза бастайды. Оны «Ұзақ қорған» деп атайды (қазiргi атақты Қытай қорғаны осылай басталған).

	Жау кiнәзi Вулин (Улин) 307 жылы өз иелiгiндегiлерге көшпелiлердiң киiмiн киюдi енгiзiп, жауынгерлерiне ат үстiнен садақ тарту өнерiн үйреттi. Ол терiстiкте линху мен лыуфәндi талқандап, Ұзақ қорғанды (Ұлы Қорғанды) Иiн тауының етегiндегi Дай мен Баннан Гаучөеге дейiн жалғастырды. Осы өңiрден жаңадан Иуңжүн, Иәнмың және Дайжүн облыстарын ашты.

	Осы кезде хуларда аманатта болып келген шебер қолбасшы Чин Кәй Иән кiнәздiгiнде ерлiгiмен ерекше көзге түстi… Осы Чин Кәй елiне келгеннен кейiн дуңхуларға тосын шабуыл жасап, оларды талқандап, Иән кiнәздiгiнiң жерiн 1000 лиге кеңейтiп бердi… Иәндiктер Ұзақ қорғанды одан әрi жалғастырып, мұнда хулардан қорғану үшiн жаңадан Шаңгу, Үйиән, Иубейпин, Ләуси және Ләудүн облыстарын ашты.

	Осы кезде қытай өзара жауласып жатқан жетi патшалыққа бөлiндi. Оның үшеуi сиуңнумен шектестi. Жау патшалығының қолбасшысы Ли Мыудың кезiнде оның жерiне сиуңнулардың атының тұяғы тиген жоқ, батылдары бармады.

	Бұдан кейiн Чиннен шыққан Шы Хуанди басқа алты патшалықты өзiне бағындырып, белгiлi қолбасшы Мың Тиәнге 100 000 әскердi басқартып, терiстiктегi хуларды бағындыруға жiбердi. Осыдан кейiн Мың Тиән Сары өзеннiң (Хуаңхының) оңтүстiгiн қайтадан жаулап алды. Сары өзендi шекара белгiсi етiп, оның жағалауына 44 қала салғызып, оған кiлең баскесер бұзықтардан құралған гарнизонды орналастырды…» (Сиуңну. – Алматы: Санат, 1998. – 24-30-бб.).

	Мiне, христиан эрасына дейінгі ХХI ғасырдағы Шиа /Ся/ әулетiнiң заманынан бастап, х.э. дейінгі III ғасырдың аяғына қарай құрылған Чин империясына дейiнгi мерзiм аралығында ежелгi Қытайдың батысы мен батыс терiстiгiн мекендеген түрлi көшкіншi халықтар жайындағы деректердiң бары осылар ғана. Кейiнгi жазбалардың авторларынікi жанама деректер арқылы өздерiнше азмұз өзгерiстер, толықтырулар енгiзгенiмен, негiзiнен, осы деректердi қайталау. Сол себептi бұл күнге дейiн сиуңну халықтарының шыққан тегi, олардың Чин патшалығына дейiнгi көне тарихы жайында кiм қашан, қандай пiкiр айтса да, солардың бәрi де тек осы деректерге сүйенiп, осылардың негiзiнде ғана ой түйген дей аламыз. Өйткенi, бұдан басқаның бәрi – табан тірер айғағы жоқ, тек «солай болар» деген болжамға құрылған негiзсіз тұжырымдар.

	Демек, бұған дейін де айтқанымыздай, сиуңну халықтарының төркiндiк негiзiн танып, олар жөнiнде нақтылы бiрдеме бiлем деген әр зерттеушiнiң осы деректердi зерттеп, содан түйген өз пайымдауын өзгелердiң ой қорытындыларымен салыстыру арқылы тарихи шындыққа өзi көз жеткiзуге ұмтылуы керек. Олай iстемеу, яғни ескi әдетпен бұдан бұрынғы осы тақырыпқа қалам тартқан ғалымдардың пiкiрлерiне сiлтеме жасап, соларды куәлікке тартып, солардың болжамдарына ғана жүгiнумен шектелу – жаңа өрiске шығар iзденiстiң жолын жауып, баяғы көнерген ескi соқпақты шиырлай беруден басқа түк те бермейдi.

	Сонымен бұл деректерден ненi бiлуге болады?

	Бұл деректердiң айтпағын өз мағынасында түсiну үшiн, алдымен, осы деректер қамтитын мерзiмдi екi кезеңге бөлiп, оның әрқайсысын Орталық мемлекеттiң өз тарихының деректерiмен салыстыра қарау қажет. Онсыз тарихи жазбалардағы деректер берер мәлiметтi өз мәнiнде ұғыну қиынға соғады.

	Бiрiншi кезең (х.э. дейінгі 2205 ж.-325 ж.), шартты түрде алғанда, Шиа дәуiрiнен «Соғысушы мемлекеттер» («Жауласқан кінәздіктер») дәуiрiнiң орта шенiне дейiнгi аралықты қамтиды. Бұл кезеңнiң оқиғаларынан анық байқалатыны – көне қытайлықтардың уақытында өздерiнiң солтүстігі мен солтүстiк батысындағы көршiлерi – көшкінші халықтардың (тайпалардың) нақты кiмдер екенiн ажырата бiлмейтiндiгi. Мұны олардың, жоғарыда айтқанымыздай, сол кездiң өзiнде-ақ жеке-жеке иелiк иесi болып, өз алдына өмiр сүрiп жатқан түрлi халықтарды бөлiп-жармай, тек бiр-ақ атаумен «жұң» деп жалпылама атайтындығы толық айғақтайды. Бұл атау, тарихи деректiк тұрғыдан алғанда, ешқандай нақтылықты бiлдiрмейдi, барлы-жоғы көне қытайлықтардың батысында «әйтеуiр бiр басқа халықтар болған» деген түсінікпен бiрдей. Оны айтасыз, бұл түгiлi көне қытайлықтардың кейiн өздерi «жұң» деп атап жүргендерiнiң бiр халық емес, әр түрлi халықтар екенiн ажырата бастап, оларды бұрынғы жуңдардан ерекшелеп, «жұң-ди» деп атағандарының өзінде ешқандай нақтылық жоқ. Мұндағы «жұң» атауына қосылып тұрған «ди» көне қытайлықтардың өз елiнiң терiстiк жағын мекендеген көшкіншiлерге берген жалпылама ортақ атауы. Сонда «жұң-дидiң» атаулық мағынасы «батыстағылар – терiстiктегiлер» деген ұғыммен мәндес болып шығады. Тек оның көне қытайлықтардың қолданысындағы мәнi, бұл жерде сәл өзгешелеу. Мұндағы «жұң-ди» қытай кiнәздiктерiне шабуыл жасаушылардың «батыстағылар мен терiстiктегiлердiң» бiрiккен күшiн емес, керiсiнше, тек терiстiктегі жабайылар, яғни дилер ғана екенiн көрсетедi.

	Көне жазба авторларының оларды «ди» деп жеке көрсетпей, «жұң-ди» деуi, кiмнiң кiм екенiн ажыратпай келген өз жұртына бұл жолғы шабуыл жасаушылардың бұрыннан өздерiне белгiлi жұңдар емес, басқа халықтар, бiрақ бұлар да солардай жабайылар екенiн ұқтыру мақсатынан туған секiлдi. Қытай тарихына бұлардан бiраз кейiн кiрген «жұң-и» атауының да, одан да кейiнiрек кiрген «мән-и» атауының да мән-мазмұны осындай. Мұндағы «и», жоғарыда айтқанымыздай, көнеқытайлық ұғымда «шығыстағы жабайылар», ал «мән» – «оңтүстiк жабайылар» деген мағынаны бiлдiредi.

	Мұның бәрi сайып келгенде, толып жатқан жеке кiнәздiктерге бөлiнiп, өзара ымыраға келе алмай, бiр-бiрiмен қырқысудан басқаға қолдары босамаған көне қытайлықтардың ол заманда көршiлерiне назар аударып, олармен түрлi қарымқатынас жасап, кiмнiң кiм екенiн ажырата танып-бiлуге мүмкiндiктерiнiң тiптi болмағанын көрсетедi. Оның солай екендiгiн Жыу мемлекетiнiң соңғы кезiнде тек Солтүстiк Қытайда ғана мыңнан астам кiнәздiктiң болғандығы және олардың бiр орталыққа бағынбай өзара жауласумен күн өткiзгендiгi де толық айғақтайды. Сол себептi бiз көне қытайлықтар үшiн батыстағы көршiлерi бастапқыда барлы-жоғы шекара жақта «малын бағып, бiр жайлаудан бiр жайлауға көшiп жүретiн» бiреулер ғана болған, тек кейiн Шиа дәуiрi (х.э. дейінгі 2205-1766 жж.) кезiнде сол «малын бағып жүргендер» Орталық өңiрге шабуыл жасап, мазалай бастағанда, оларды «жұң» деп атап, тарихына кiргiзген дей аламыз. Сөйтiп бұрынғы «батыстағы жабайылар» ендi осыдан бастап көне жазбаларда «жұң» деген ортақ бiр атаумен аталған. Бірақ бұл жұңдардың кейінгі сиуңну халықтарына қандай қатысы барлығы еш жерде айтылмайды.

	Осы арада ескерте кетер бiр мәселе – бәрi бiр атау болғанымен, әуелгi кездегi жұң атауы мен кейiнгi кездегi жұң атауының арасында да елеулi айырмашылық барлығы. Алғашқы «жұң» қытайлықтар үшiн тек тибеттiктердi ғана бiлдiрсе, кейiнгiсi тибеттiктермен қоса қытайдың солтүстiк батысындағы басқа халықтарды да қамтиды. Бұл ретте кейiнгi жұң атауы мәнi жөнiнен артынан пайда болған жұң-ди атауымен мағыналастау. Жоғарыда келтiрiлген деректер берер мағлұматқа қарағанда, бұл кезеңдерде шабуыл тек көшкінші көршілері тарапынан ғана болып, қытайдың ұсақ кiнәздiктерінiң оларға қарсы тұрып, тойтарыс беруге шамалары келмегенi анық көрiнедi. Көне жазбадағы: «Жұң-дилер шабуыл жасап, Орталық өңiрдi ат тұяғына таптатты. Орталық өңiр бұдан қатты зардап шектi. Ақындар ауыр жағдайды суреттеп, қайғылы өлеңдер шығарды. «Мемлекеттен айырған, отбасынан айырған, шиәниүннiң әлегi...» деп зарлады» деген деректер соның айғағы.

	Жалпы көне қытайлықтардың жұңдарға қарсы әрекет жасап, олардың өздерiне таяу жекелеген шағын тайпаларын бағындырып алуы – кейiн өзара қырқыста жеңiске жетiп, төңiрегiндегi ұсақ кiнәздiктердi құрамына қосып алу арқылы iрiленген кiнәздiктердiң әскери күш-қуаты арта бастаған тұста ғана жүзеге аса бастаған сыңайлы. Өйткенi, қытайлықтардың жұңдарға қарсы шабуылы жөнiндегi алғашқы деректiң Шиа әулетi билiктен кеткеннен кейiн тек төрт жүз жылдан астам уақыт өткенде барып, Жыу әулетiнiң негiзiн қалаушы си-бо (батыс жақтың билеушiсі – Қ.С.) Чаңның тұсында ғана тұңғыш рет берiлуi айтылған ойдың дұрыстығын растай түседi. Алайда, бұл кезде де көне қытайлықтар үшiн жұң мен ди халықтарының ара жiгi айқындалып, олар жөнiндегi дұрыс түсiнiк әлi қалыптаса қоймаған тәрiздi.

	Оларды ажырату, оған мән беру, кiмнiң кiм екенiн ептеп болса да нақты тани бастау – екiншi кезеңнен, яғни «Соғысушы мемлекеттер» дәуiрiнiң орта шенiнен (х.э. дейінгі 325 ж.) басталып, Чин мен Хән патшалықтарының тұсында (х.э. дейінгі 255-22 жж.) одан әрi күшейе түскен. Бұл кезде Орталық өңiрде төңiрегiндегi ұсақ кiнәздiктердi жаулап, өздерiне қосып алу арқылы жерiн кеңейтiп, халқын көбейткен бiрнеше қуатты ірі кiнәздiктер пайда болған едi. «Дәніккеннен құныққан жаман» дегендей, күшейген үстiне күшейе түсудi көздеп, дара билiкке ұмтылған осы iрi кiнәздiктер ендi бiр-бiрiнiң қапысын тауып, тарпа бас салып, өздерiне бағындыруға әрекет жасай бастайды. Бiрақ қуаткүшi өзiмен шамалас кiнәздiктi бұрынғы ұсақ кiнәздiктердей умаждай салу – олардың қай-қайсысына да оңай шаруа болмайтын.

	Осыдан келiп, олар ендi өздерiне қиын-қыстау кезде көмек қолын созатын қосымша күш iздеуге мәжбүр болды. Орталық өңiрдiң теріскейі мен теріскейбатысы жағындағылары үшiн ондай одақтасты ол кезде тек қана жұң-дилерден табуға болатын. Көне қытайлықтардың көшкіншi көршiлерiне жаппай назар аударып, оларды бiр-бiрiнен нақтылап ажырата бастауы, мiне, тап осы кезге келедi.

	Сондықтан да бұған дейiнгi тарихқа танылып келген жұңды да, жұң-дидi де, жұң-идi де белгiлi бiр халықтың ататегiне телудi, кiмнiң қашан айтқанына қарамастан, тек «солай болуы мүмкiн» деген жорамал ретiнде ғана қабылдау жөн секілді. Бiздiң «көне жазбалардағы деректiң бәрi бiрдей нақты тарихи факт бола алмайды» деуiмiз де, бар мағыналы ғұмырын қытайдың көне жазбаларын зерттеуге арнаған түркиялық ғалым Б. Өгелдiң «Заманалардың өтуiмен неше түрлi салт-сана, дәстүрлердiң ықпалына ұшыраған мұндай деректерге көз жұмып, сене беруге де болмас» (Б. Өгел. Ұлы хун империясының тарихы. – Алматы, 1998. – 26-б.) деуi де осыдан.

	Қолда бар деректердің берер мәлiметіне қарағанда, сол кезеңдегi жауласушы кiнәздiктердiң өздерiнiң көшкіншi көршiлерiмен тiкелей байланысқа шығып, олардан өздерiне одақтас табуы, негiзiнен, үш түрлi жолмен жүзеге асқанын көруге болады.

	Бiрiншiсi – көне қытайлықтардың көшкінші көршілерімен елшiлiк алмасу арқылы бейбiт келiсiмге келiп, ортақ тiл табысуы. Мұны х.э. дейінгі 569 жылы Жиң кiнәздiгiнiң кiнәзi Дау-гуңнiң жуң-дилермен келiсiмшартын жасасуы, болмаса осыдан тағы да жүз жыл өткеннен кейiн Жау (Чжао) кiнәзi Сиән-зының жуң-дилермен келiсiм жасау үшiн Ваң Жиаңды елшi етiп жiберуi, сөйтiп олармен одақтасып, Жиң кiнәздiгiнiң әскерiн талқандауы секiлдi фактiлер толық растайды.

	Екiншiсi – көне қытайлықтардың өздерi бұған дейiн «жабайылар» деп келген жұңдар мен дилерді қатарға қосып, терезе теңестіріп, олармен қыз берiп, қыз алысуы, яғни құдандалы болуы. Бұған деректегі жұң-дидiң қызына үйлену арқылы олармен одақтасып, көршi Жың (Чжен) кiнәздiгiн жаулап алған Чин кiнәздiгiнiң ұлы кiнәзi Сиәннiң тiрлiгi дәлел.

	Үшiншiсi – ірі кінәздік иелерінің көшкіншi көршiлерiн күшпен өздерiне тәуелдi етiп, олардың әскерiн өзiнiң негiзгi қарсыласын жеңер көмекшi құралға айналдыруы. Бұлай істеу кейінірек, кінәздіктер айтарлықтай күшейген кезде болған. Бұған Чин патшалығы бәрiн бiр мемлекетке бiрiктiргенге дейiнгi өзара жауласып келген жетi патшалықтың әрқайсысының тiрлiгi айғақ. Мұның солай екенiн, әсiресе, кейiнгi Чин патшасы (императоры) Шы Хуаң-дидiң қабiрiнен табылған жауынгерлердің тас мүсiндерiнiң жартысына жуығының ху адамдарының (жабайылардың) бейнесi болып шығуы да құптай түседi (Таным тармақтары. – А., 1998, Шың Цүй. Чин қабiрiнен табылған тас мүсiндер арасындағы ху адамдарының бейнесi жөнiнде. – 30-37 бб.). Жалпы чиндiктердiң өздерiнiң қарсыластарының бәрiн ху (жабайылар) әскерiнiң көмегi арқасында ғана жеңiп, қытайды бiр орталыққа бiрiктiре алғаны да тарихи шындық.

	Осындай түрлi жолдармен қарым-қатынас жасап, жауынгерлiк одақтар құруларына байланысты далалықтармен арадағы барыс-келiсi бұрынғыдан жиiлеп, етене араласа бастаған көне қытайлықтардың олардың тайпаларын да, тайпа көсемдерiн де ажырата тануы – ендiгi жерде табиғи үйреншiктi жағдай болып қалған едi. Деректегi Вiй кiнәзiнiң Си-хы, Шiн-жүн секiлдi жерлердi жұңдармен араласа жүрiп, бiрге жайлауы, болмаса и-чүйлiк жұңдардың билеушiсiнiң Чин кiнәзiнiң жесiрiмен жасырын көңiл қосып, одан екi бiрдей ұл көруi секiлдi фактiлер көне қытайлықтар мен далалықтардың бұл кездегi аралас-құраластығының қандай дәрежеде болғанынан нақты хабар берсе керек.

	Осы кездiң оқиғаларын баяндаған қытай тарихшылары ендi оларды бұрынғыдай жұңдар немесе жұң-дилер дей салмай, кiмнiң кiм екенiн саралап, әрқайсысын белгiлi бiр атаумен, мысалы, «Луннан батысқа қарай жұңдардың миән-жу, чиуән-жұң, ди-хуан тайпалары, Чи мен Лиән тауларынан және Жин мен Чи өзендерiнен терiстiкке қарай и-чүй, да-ли, у-шы және чүйиән тайпалары, Жиң кiнәздiгiнен терiстiкке қарай лин-ху, лыу-фаң тайпалары, Иәннан терiстiкке қарай дуң-ху, шән-жұң тайпалары мекендейдi», – деп, кiмнiң қайда мекендейтiнiн нақтылап көрсетуi де, бұған дейiн мұндай саралаудың болмауы да айтылған ойдың дұрыстығына кепiлдiк бередi. Бұдан кейiн қытайлықтардың бұл тұста тек жұң мен дидiң ара-жiгiн ғана ажыратып қоймай, сонымен бiрге олардың әрқайсысының өзi өзара бiрнеше нақты тайпаларға (халықтарға) бөлiнетiнiн бiлгенiне және оларды жеке-жеке нақты тани бастағанына ешқандай күдiк қалмайды. Өйткенi, мұның бәрi деректер мойындатып отырған шындық. Бірақ көне қытайлықтар көшкінші көршілерінің әрқайсысын осылай ажыратып біле бастаған кезінің өзінде сиуңну атауы не тайпа атауы ретінде, не жеке халық атауы ретінде еш жерде аталмайды. Оның есесіне сиуңну халықтарымен егіздің сыңарындай бірге жүретін дунху халқының есімі атала бастайды.

	Ал бұл арнайы назар аударып, ерекше мән беруді қажет ететін мәселе. Өйткені, сиуңну атауының еш жерде аталмауының да, одан бұрын дунху атауының жазба дерекке енуінің де өзіндік себебі бар. Ол қандай себептер?

	Бұған сәл кейінірек арнайы тоқталамыз.

	 Мұңғұлдардың Қытай шекарасына келуі

	Егер жоғарыда айтылғандарды шындық деп қабылдасақ, онда осы арада осы деректер мәлімдейтін тағы бiр шындықты, бұл күнге дейiн ешкiмнiң назарына iлiкпей, қағаберiсте қалыс қалып келген тарихи шындықты да мойындауға тура келедi. Ақиқатын айтсақ, бiздiң көне тарихи жазбалардан ұзын сонар үзiндi келтiрiп, оны ежiктей талдап жатқанымыздың да түпкi мақсаты – осы шындыққа көз жеткiзу, соған жұрт назарын аударудан туған мәжбүрлік болатын.

	Сонымен ол неғылған шындық? Ендi соған келелiк.

	Ол – осы кезге дейiн, яғни х.э. дейінгі ХХI ғасырдан III ғасырға дейiнгi аралықтағы екі мың жылға жуық мерзiмнiң тарихи оқиғаларын хронологиялық дәлдiкпен шола баяндап отырған ежелгi заманның екi бiрдей бiлiктi тарихшысының – Сы-ма Чиән мен Бан Гудiң, жаңа айтқанымыздай, еш жерде сиуңну атауын атап көрсетпейтінінің себебін анықтаудан туындайды.

	Ең ғажабы, екi тарихшы да өз еңбектерiндегі «Сиуңну баяны» деп арнайы жеке ат қойып, сол халықтың тарихын жазуға арнаған тарауларында сиуңну атауын христианша жыл санауға дейінгі ІІІ ғасырға дейін еш жерде бір рет те атамайды, тіпті қытай кінәздіктерімен шекараласып жатқан барлық көшкінші лерді саралап санағанда да сиуңну атауын ауызға алмайды. Неге?

	Бұған жауап, біздің пайымдауымызша, біреу ғана: көне қытайлықтар бұл кезге дейін сиуңнуларды білмеген, олар бұл кезде қытай шекарасына келіп жетпеген, қытай кінәздіктерінің ешқайсысымен қарымқатынас жасап үлгермеген. Сол себепті көне Қытайдың байырғы тарихшылары сиуңнулар туралы нақты ештеме білмеген. Өйткені, олар өз шығармаларына өзек еткен Сарайда жинақталған материалдарда сиуңнулар жөнінде, яғни «сиуңнулар өйтті, сиуңнулар бүйтті» деген ешқандай дерек болмаған. Әйтпесе, өздерi арнайы сиуңну халықтары туралы жазып, оған жеке тарау арнап отырып, осынша мерзім iшiнде Сы-ма Чиән мен Бан Гудің, ең болмағанда, сиуңнудың атын бiр рет атамауын қалайша түсіндіруге болады?!

	Ал, бұған керiсiнше, христианша жыл санауға дейінгі үшінші ғасырдан кейін, әсiресе оның аяғына қарай тақағанда екi тарихшы да, бейне баяғыдан берi ұмытып қалып, естерiне ендi түсiргендей, сиуңну атауын жарыса қайталап, ауыздарынан тастамайды, тiптi әр сөйлем сайын аталып отырады деуге болады. Ең ғажабы, оны бұрыннан бар халық ретінде емес, жаңадан пайда болған халық секілді атап, оның үш патшалықпен шектесетінін айтады. Неге бұлай? Кездейсоқтық па, әлде мұнда белгiлi бiр заңдылық бар ма?

	Сиуңну халықтарының кiмдер екенiн және олар жөнiндегi қытай жазбалары берер деректердiң тарихи шындығын анықтауда бұл сауалдарға жауап берудiң ерекше мәнi бар. Себебi бұл сауалдардың жауабы, біздің пайымдауымызша, сиуңну халықтарының тегi жөнiндегi осы кезге дейiнгi қалыптасқан пiкiрлердiң бәрiн жоққа шығарып, жаңа ізденіске жол ашады.

	Бiрақ, амал не, сиуңну халықтарының шығу тегi жөнiнде сөз қозғаған шығыстанушы ғалымдар бұл сауалдарға жауап бермек түгiлi, олардың көбi осы сауалдарды тудырған көне жазба дереккөздерінің берер осы мағлұматтарының өзiне де назар аударған емес. Соның салдарынан күнi бүгiнге дейiн сол баяғыда бiреулердің айтып, қалыптастырған пiкiрі тарихи шындық ретiнде алынып, қайталанумен ғана келедi.

	Қалай дегенде де, бұл арада ескi заманның екi бiрдей бiлiктi тарихшысының өздерi арнайы сиуңну халықтары туралы жазып отырып, өткен екі мың жыл ішінде олардың атын ауыздарына бір рет болса да алмауын, ең болмағанда, «бүгінгі сиуңну деп атап отырғанымыз осының алдындағы мына тайпа еді» деп атүсті болса да ескертпеуін кездейсоқтық демесек керек. Мұнда тарихи бір заңдылық барлығын мойындаған жөн.

	Ол заңдылық, менің пайымдауымша, қозғап отырған тақырыбы жөнiнде өз тарапынан ұсынар нақты фактiсi болмаса, «осылай болар» деген бопсаға бармайтын, өздерiнен бұрынғылардың дерегiн сол қалпы өзгерiссiз берудi мұрат тұтатын көне қытайдың байырғы тарихшыларының дәстүрiн жалғастырған Сы-ма Чиән мен Бан Гудiң өз кәсiптерiне деген адалдықтан туған заңдылық. Осы заңдылық бiзге көне қытайлықтардың христианша жыл санаудан бұрынғы III ғасырға дейiн сиуңну халықтары жөнiнде жалпы ештеме бiлмегендiгiн, соған орай жазба деректемелерде олар жөнiнде бұрын ештеме жазылмағанын түсiнуге мүмкiндiк бередi. Екi бiрдей бiлiктi тарихшының үшiншi ғасырға дейiнгі көшкіншілердің ұсақ тайпаларына дейін саралап атап көрсете отырып, әйгілі сиуңну халқының атауын ауыздарына бір рет те алмауының басты себебi де сол білмегендіктерінде, олар туралы нақты деректің жоқтығында жатқанын аңғартады.

	Көне қытайлықтардың, шынында да, х.э. дейінгі ІV ғасырдың аяғына дейiн сиуңну халықтарынан ешқандай хабары болмаған . Олар сиуңну халықтарымен алғаш рет тек Орталық өңiрде өзара жауласқан жетi патшалықтың кейінгі кезеңінде ғана ұшырасқан, яғни сиуңнулар осы кезде ғана Қытай шекарасына жеткен. Бұған екi тарихшының да «Осы кезде Қытай өзара жауласып жатқ ан жетi патшалыққа бөлiндi. Соның үшеуi сиуңнулармен шектестi» деп, жалпыламалық мағынада сиуңну атауын тұңғыш рет елеусiз ғана атап өтiп, одан әрi олар жайында ой өрбiтпеулерi соның айғағы. Олай болмаған күнде Сиуңну империясының дәуiрлеп тұрған кезiнде өмiр сүрген, соларға қатысты оқиғаларға өздерi тiкелей араласқан ескi заманның екi тарихшысының солар туралы арнайы жазып отырып, сиуңну атауын бұған дейін ауыздарына бiрде-бiр рет алмауының себебін ұғыну қиын. Егер басқаша болса, яғни көне қытайлықтар сиуңнулар туралы бұған дейiн бiлген болса, онда тiптi Сы-ма Чиән жазбаған күнде де, сиуңнулардан жеңiлiс тауып, оларға көп мөлшерде салық төлеуге мәжбүр болған, қашан келiп шауып кетедi деп үреймен таңын атырып, күнiн батырған ауыр кездi бастарынан кешiрген Хән патшалығының тарихын жазып отырған Бан Гу қалайда сиуңну атауын бұлайша ескерусiз қалдырмаған болар едi. Бұл – бiр.

	Екiншiден, осы арада өздерiнен бұрын жазылған жазба деректердi пайдаланғанда бiздегiдей өз атынан мазмұндап баяндамай, оларды тiкелей жолма-жол көшiрiп қайталайтын, жоғарыда айтқан көне қытай тарихшыларының дәстүрiн де ескермеске болмайды. Бұған сиуңну халықтары жөнiндегi өзiне дейiнгi деректердi Бан Гудiң Сы-ма Чиәннан сөзбе-сөз қайталауы да дәлел. Осыдан бiр Бан Гудiң ғана емес, тарих атасы деп танылған Сы-ма Чиәннiң де өзiнен бұрынғылардың дерегiн осылай пайдаланғанын және ол жазбаларда да оған дейiн сиуңну атауының еш жерде жазылмағанын аңғаруға болады. Өйткенi, егер сиуңну атауы бұрын бiр жерде жазылған болса, сөз жоқ, оны Сы-ма Чиән қалдырмас едi, сонда жаңаша жыл санаудан бұрынғы ІV ғасырдың аяғына дейiнгi баяндалған оқиғалардың бiр жерiнде сиуңну атауы да мiндеттi түрде айтылған болар едi.

	Бiрақ ол жоқ.

	Демек, бұл да өз тарапынан бiздiң «көне қытайлықтар х.э. дейінгі ІV ғасырдың аяғына дейін сиуңну халқы туралы ештеме бiлмеген» деген ойым ыздың дұрыстығын қуаттай түседi.

	Осы арада түсiнiктiң нақты болуы үшiн, көпшiлiк көңiлiнде тұрған: «Ау, Сы-ма Чиән мен Бан Гудiң еңбектерiнiң «Сиуңну баяны» деген тараулары «Сиуңнулардың атасы Шүн-вiй деген кiсi Шиа-хыу-шы әулетiнiң ұрпағы болатын» деген сөйлеммен басталады ғой. Ендеше мұның «Екi тарихшы да III ға сырға дейiн сиуңну атауын бiр рет атамайды» дейтiнi несi?» деген заңды сауалға да жауап бере кету қажет сияқты.

	Бұл ретте, алдымен айтарымыз, аталған екi еңбектiң де осындай дерекпен басталатыны рас. Бiрақ бұл жерде Сы-ма Чиәннiң Шүн-вiйдi «сиуңнулардың атасы» дегендi сол кездегі ел аузындағы аңызға орай өз тарапынан қосқаны болмаса, белгiлi бiр тарихи дерекке сүйенiп, нақты шындық солай болғандықтан жазып отырмағаны белгiлi. Оның сиуңну атауын осыдан кейiнгі баяндалатын х.э. дейінгі ХХІ-ІІІ ғасырлар аралығындағы оқиғалардың бірінде ауызға алмауының себебi де содан.

	Ал Бан Гудiкi бар-жоғы Сы-ма Чиәндi қайталау ғана. Бұлай жазудың, яғни Шүн-вiйдi сиуңнулардың атасы етiп көрсетудiң қажеттiлiгi жөнiнде қытай тарихшысы Уаң Зуң Вiй: «Алдыңғы Чин патшалығы дәуiрiнде атамзаманнан бергi көршiлес ұлттардың қарым-қатынасын аңыз арқылы байланыстыру, бiр жағынан ұлы бiрлiк талабының қажеттiлiгi болса, екiншi жағынан, Орталық жазықтық патшалығы шартараптан келген кейбiр хан тұқымын, тәуелдi қарашысын әр тұсқа кезектестiре көшiрiп, маңайындағы ұлттар арасына қоныстандырғаннан кейiн, олардың өзара араласуына жол ашуға қажет болған едi», – дейдi (Уаң Зуң Вiй. Чин, Хән патшалықтары дәуiрiндегi және олардан бұрынғы Қытайдың батыс солтүстiгiндегi ұлтардың ерекшелiгi. «Батыс өңiрдi зерттеу журналы». №3. 1995 // Қытай оқымыстыларының қазақтың көне тарихына қатысты пайымдаулары).

	Екiншiден, «сиуңнулардың атасы» деп отырған Шүн-вiй (Шунь-вэй) Қытайдың Шиа әулетiнiң соңғы билеушiсi Зы Хұйдың (Цзе-кхойдың) баласы. Тегі – қытай. Оның, яғни Шүн-війдің әкесi айдауда өлгеннен кейiн (х.э. дейінгі 1764 ж.) үй-iшiмен және соңына ерген адамдарымен батыс жұңдарға қашып барып, соларды паналап, біраз уақыт көшпелi өмiр кешкенi болмаса, тектiк тұрғыдан алғанда жалпы көшкіншiлерге, оның iшiнде сиуңнуларға да түк қатысы жоқ. Сондықтан ол қай тұрғыдан қарағанда да сиуңнулардың арғы түп атасы бола алмайды.

	Бұл, былайша айтқанда, Хән дәуірінде сиуңнулардың қолына тұтқын болып түсіп, кейін қырғыздардың арасына барып ғұмыр кешкен қытай генералы Ли Линді қытай тарихшыларының қырғыз халқының атасы деп жазып жүргені сияқты ғана дүние. Ал Ли Линнің қырғыздардың арасында тұрып, сонда өлгені болмаса, тектік тұрғыдан алғанда қырғыз халқына түк қатысы жоғы қазір баршаға белгілі.

	Үшiншiден, көне қытайлықтардың Шиа әулеті кезіндегi «жұң» деп атап жүргендерi тек қана ежелгi тибеттiктер болатын. Шүн-вiй осы тибеттiктерге қашып барып паналаған. Шиа әулетi ол кезде жұңдардан, яғни тибеттiктерден басқаны бiлмейдi.

	Тек осыдан кейiн арада үш ғасыр, яғни 300 жыл өткеннен соң барып көне қытайлықтар жұңдардың (тибеттiктердiң) солтүстiгiндегi халықтарды бiлiп, оларды «жұң-ди» деп атай бастады. Қосарланған «жұң-ди» атауы көне жазбаларға осыдан кейiн барып ендi. Бұл атау, жоғарыда атап көрсеткенiмiздей, жұңдар емес, бірақ солар секілді жабайы басқа халықтар деген ұғымды бiлдiредi. Бұл кездегi «жұңның» да, «жұң-дидiң» де сиуңну халқы мен оның халықтық атауына түк қатысы жоқ. Жұң-дилер – Орталық өңiрмен шекаралас аймақтарға жаңадан келiп, қытайлықтармен қарым-қатынас (шабуыл) жасай бастаған түрік тектес өзге халықтар (Олар жөнiнде кейiн айтылады). Олардың сиуңнуға қандай да бір қатысы барлығы еш жерде айтылмайды. Демек, Шүн-вiйдiң де сиуңнуларға еш қатысы жоқ.

	Сондықтан «Шүн-вій – сиуңнулардың атасы» дегенді, бар болғаны, өркениетке өзгелерден бұрынырақ қол жеткiзген көне халықтардың бәрінің адамзат бастауын тек өздерiнен шығаруға ұмтылатын өзiмшiл менмендiгiнiң «қытайлық нұсқасы» деп қана қабылдаған жөн секілді.

	Мұны дұрыс түсiну үшiн қазақ шежiрешiлерiнiң ел бiрлiгiн, халық тұтастығын сақтау мақсатында кiрме рулардың аталығын алып келiп, iргелi тайпаның түп атасынан туғызатынын, мысалы, Абылай ханның 1757 жылғы кезекті бір шабуылында қолға түскен қырғыздарды кейін қазақ шежірешілерінің арғын тайпасының атығай руының аталығы Дәуіттің 12 баласының бірі етіп көрсететінін (Ш. Уәлиханов. І т. 1961. – 207-б.), болмаса қожалардың бүкiл қазақтың түп атасын араб Әнес сахаба деп көрсететiнiн, немесе одан арғыны айтсақ, гректердiң скифтердi грек Гераклдың, еврейлердiң түріктердi еврей Нойдың балалары етiп шығаратынын еске алсақ та жеткiлiктi ғой деймiз.

	Мiне, осындай жайларды талдап сараламай, сиуңнулардың шыққан тегін зерттеп анықтап алмай, тарихшылардың тек Сы-ма Чиәннiң осы «Шун-вiй сиуңнулардың арғы атасы еді» деген бiр сөзiн малданып, сонау х.э. дейінгі ХХI ғасырдағы Шиа әулетiнiң билiгiнен ІІІ ғасырдағы Чин империясы құрылғанға дейiнгi аралықтағы Қытаймен байланыста болған көшкінші әр түрлі халықтарға қатысты тарихтың бәрiн сиуңну халықтарына апарып жапсыра беруі біліктілікке жатпаса керек. Басқаны былай қойғанда, көшкіншiлер тарихының аса бiлгiрi деп есептелiнетiн Л. Гумилевтiң өзi «Хотя история древних хуннов с 1200 до 214 до н.э. (за малыми исключениями) не освещена письменными источниками» (Гумилев Л.Н. Хунну. – С-Пб., 1993. – Стр. 27) деп мойындап отырып, осы дерегi жоқ аралықтағы Сы-ма Чиән мен Бан Гу баяндаған жұң, жұң-ди халықтарына қатысты оқиғалардың бәрін әкеп сиуңну халықтарына тели салатыны өкінішті-ақ.

	Осындай негiзсiз тели салудың салдарынан қытайдың көне дереккөздерін аударған көптеген синологтар көне жазбаларда кездесетiн «ху» («жабайылар») деген сөзді көп жағдайда өз түсiнiктерi бойынша «сиуңну» деп аударып берiп жүр. Ал көне қытайлықтар болса, ерте заманда тек сиуңнуларды ғана емес, өздерiнiң елiнiң батыс және батыс-терiстiк жағын мекендеген бүкiл көшпелi халықтардың бәрiн жалпылама «ху» деп атаған. Кейiн олар осы ху атауының ұғымдық аумағына түркістандықтар мен парсыларды да енгiзген. Осындай ерекшелiкке, тек кейбiр нақты жағдайларда ғана болмаса, ху атауы сиуңну атауының баламасы бола алмайтынына қарамастан, аудармашылар түпнұсқада жоқ сиуңну атауын қолдан жасап, оны сонау Шиа әулетiнiң билiк құрған кезiнен бар ежелгi көне атау етiп шығаруға өз үлестерін қосып келді.

	Осыған орай жазба дереккөздерінің түпнұсқасымен өздерi тiкелей танысуға мүмкiндiгi жоқ көптеген зерттеушiлер оны осындай аудармалар арқылы ғана танып-бiлгендiктен, сиуңну халықтарын Қытайдың ежелгi замандардан бергi көршiсi деп қабылдап, тарихи қате тұжырымдар жасауға мәжбүр болып жүргендері де жасырын сыр емес.

	Мiне, осындай жайлардың бәрiн ескере келiп, ой қорытсақ, көне қытайлықтардың х.э. дейінгі IV ғасырдың соңына дейін сиуңну халықтары жөнiнде нақты ештеме бiлмегенiн, соған орай тарихшыларымыздың бұған дейiнгi көне жазба деректемелердегi «жұң», «жұң-ди» аталып келген халықтарды сиуңнулардың ататегi деп келгендерiнiң негiзсiз екенiн түсiну онша қиындық туғызбайды. Қытайдың «Батыс өңiрi» тарихының бiлгiрлерiнiң бiрi Г. ГруммГржимайлоның, тiптi, сиуңнулардың тiкелей тегi деп жүрген ертедегi хяньюнь (бiздiң оқуымызда: «шиәниүн») және хуньюй (бізше: «шиунжу») халықтарын «Ни те ни другие не были хуннами» (Грумм-Гржимайло Г.Е. Западная Монголия и Урянхайский край. Т. II. – Л., 1926. – Стр. 80) деуi де айтқанымыздың шындық екенiн айғақтай түседi. Ал мұның бәрi өз тарапынан сиуңну халықтары тарихының iргетасының әу бастан дұрыс қаланбағанын көрсетсе керек.

	Сиуңну халқының шыққан тегiне қатысты қалыптасқан тұжырымдар төңірегінде Бiр сиуңну халықтарының ғана емес, хәнзулықтардың (қытайлықтардың) өздерiнен басқа кез келген байырғы халықтардың қай-қайсысының да көне қытай жазбаларында кездесетiн атауларына қарап, олардың затын айырудың аса қиын екені қазір баршаға аян. Оның себебі, жоғарыда айт қанымыздай, көне қытайлықтардың кезiнде өздерiне көршi болған ежелгi халықтардың бәрiн «жабайылар» деп есептеп, олардың кiсi есiмдерi мен ел-жұрт атауларын әдейі бұзып, кемсiту мағынасындағы түрлi қорлық атаулармен атап, кейін соны халықтық атау ретінде тарихқа енгізуінде. Бiрақ солай болғанына қарамастан, күнi бүгiнге дейiн зерттеушi мамандар аталмыш халықтардың тегiн анықтауда қытайлықтар берген әлгi қорлық атауларды зерттеу нысаны етiп, кiмнiң кiм екенiн сол атаудың дыбыстық үндестiгiне ұқсас сөздер арқылы iздеуден де бас тартқан емес.

	Еуразия көшкіншілерінің, оның ішінде шығыстағы түрік тектес ха лықтардың тарихын қытай деректері негізінде зерттеуге әлем ғалымдарының бірнеше ғасыр бойына бірлесе үлес қосып келе жатқаны белгілі. Жалпы Еуропаның шығыстағы көшкінші халықтармен алғашқы таныстығы иезуит миссионерлерінің солар жөнінде естігендерін, көрген-білгендерін тіркеп жазған материалдарынан басталады деуге болады. Соған орай олардың есімдері шығыстану тарихында алдымен еске алынады. Бұл ретте, мысалы, Малья, Амио, Сибо, Гобиль, Грозье және басқалардың берген азды-көпті деректерін кейінгі зерттеушілер өз еңбектерінде мүмкіндігінше кеңінен пайдаланды.

	Бұл кездегі әңгіменің арқауы негізінен батыс гунндар (сиуңнулар) тақырыбы еді. Мұнда әуелі басты назар Еуропаға жеткен гунндардың шыққан тегі кімдер дегенге аударылды да, кейін ол қытайдың жазба деректеріндегі ежелгі хуннулар (сиуңнулар) мен Еуропа гунндарының арасындағы байланысты анықтауға қарай ойысты. Осы орайда жоғарыда айтылған миссионерлер арасынан Гобильдің: «Еуропалықтардың «гунны» деп жүргендерінің хунну екені даусыз» (Gaubil. Traite de la Chronologie Chinoise, ed. Sylvestre de-Sacy., 1814. – p. 58) деген тұжырымы зерттеушілер ілтипатына ілігіп, ғылыми айналымға енді.

	Бірақ бұл тұжырымға қарсылар да аз емес еді. Бұл кезде Еуропа зерттеушілері үшін гунндардың арасында тікелей өздері болған грек Аммиан Марцеллин мен Аттила тарихына қатысты материал берген византиялық грек Приск пен гот Иорданның еңбектері құнды дереккөзіне айналды. Солардың гунндар жөніндегі айтқандары шындық айғағы ретінде қабылданды. Соған байланысты гунндарды жолындағысының бәрін қиратушы, жаулаушы, тонаушы деген пікір үстемдік құрды. Кейін қытай деректеріне қол жеткеннен соң ғана оларға сыни тұрғыдан қарау біртіндеп қалыптаса бастады. Бірақ, қалай дегенде де, алғашқы кездегі зерттеу ауқымы қытайдың терістік батысын мекендеген әр кезеңде әр түрлі аталып келген ежелгі көшкінші халықтардың кімдер екенін анықтаудан әріге барған жоқ. Нақтылық үшін қайталап айтсақ, негізгі күш «хунну» және «гунн» деп аталатын халықтардың шығу тегін анықтауға арналды.

	Бұл тақырып шығыстанушы ғалымдар арасында үлкен пікірталас тудырып, ол ХVІІІ ғасырдың ортасынан ХХ ғасырдың басына дейін жалғасты. Қайымдасқан түрлі пікірлер айтылды. Олардың бірі – сиуңну мен гунны екеуін бір халық десе, екіншісі, оларды бір-бірінен алшақтатып, екеуін екі басқа халық деп таласты. Мысалы, сиуңну халқының тегін ғалымдардың бір тобы – түрік, екіншісі – моңғол, үшіншісі – финн, төртіншісі – славян деп тауып, бірінікін бірі теріске шығарып бақты. Сондай-ақ, кезінде екіге бөлінген бір сиуңну халқының Солтүстік сиуңнуларын – түріктер, ал Оңтүстік сиуңнуларын – моңғолдар дейтіндер де табылды.

	Айтылған тұжырымдарды ой ортақтығына қарай топтастырып, осылардың бастыларын төрт топқа бөлуге болады. Оның біріншісі – сиуңну халқының тегі түрік дейтіндер. Бұл тұжырымды алғаш ХVІІІ ғасырдың ортасында алға тарт қан, миссионерлердің еңбектерін қытай жылнамаларының деректерімен өзінше толықтырып, Қытайдың теріскейіндегі ежелгі көшкіншілердің тегін анықтау бағытындағы алғашқы шынайы ғылыми зерттеу еңбек жазған француз ғалымы Дегинь (Deguignes) болды. Ол этникалық жіктеуден бас тартып, саяси классификациялау негізінде «Қытайдың терістігінде көршісі болған көшпелі халықтардың ортақ атауы – хунну (сиуңну) және хунну мен гунны екеуінің тегі бір түрік халықтары» деген тұжырымды алға тартты (Deguignes. Memoire sur Lorigine des Huns et de Turks. – Paris, 1748. – p. 117). Сонымен бірге ол: «Раздел ение империи Хунну на северных и южных (48 г. по Р.Х.), кажется, имеет большое отношение к разделению турецкого государства на Монголов и Татар. Первые – Хунну северные, вторые – южные» (сонда. – 114-б.) деген жаңа пайымдауға жол ашар болжамын да ұсынды. Дегиньнің осы пікірін француз ғалымдары Л. Каен (L. Cahun), одан сәл кейінірек Абель Ремюз қолдады. А. Ремюздің Дегиньнен ерекшелігі: ол Солтүстік сиуңнуды түріктер, Оңтүстік сиуңнуларды моңғолдар дейді (Ремюз А. Recherches sur les langues tartars. – Paris, 1820. – р. 243).

	Сиуңнудың тегінің түрік екенін дәлелдеп көп еңбек жазған ғалым – Юлиус Клапрот. Ол өзінен бұрынғы ғалымдардың сиуңнуларды түріктер деген пікірлерімен келісе отырып, қытай тарихнамаларында сақталған түріктің 20 сөзі арқылы сиуңнуларды «түрік халқы» деп дәлелдейді (Ю. Клапрот. Asia polyglotta. – Pаris. 1895. – p. 23). Бұлардың пікірін кейін атақты географ Карл Риттер де қолдады. Ол Ремюз бен Клапроттың айтқандарын қайталай келіп, өз ойын: «Они принадлежали к родам многочисленного туркского племени», – деп түйіндейді (Риттер К. Землеведения Азии. – С-Пб., 1850. – Стр. 44). Оны екінші бір белгілі географ Рихтхофен де құптайды. Дәлелдеуі талассыз айғақтармен негізделмесе де, бұлардың ой топшылауларында шындықтың жаңғырығы бар еді. Содан да болар, кейін бұлардың тобын атақты синолог Ф. Хирт, шығыстанушылар И. Маркварт, В. Радлов, Н. Аристов, Ар. Вамбери және басқалар толықтырды. Осылардың және осыларды қолдаған кейінгі зерттеулердің негізінде қазіргі тарих ғылымында «сиуңнулар түрік тектес халық» деген тұжырым толық орныққандай болды.

	Екінші топ – сиуңну халқының шыққан тегін «моңғол» деп танушылар. Дегиньнің еңбегі жарық көргеннен кейін жиырма жылдан кейін оның «сиуңну халқының тегі – түріктер» деген тұжырымына қарсы алғаш пікір айтқан академик Г. Паллас болды. Ол сиуңнуларды «моңғолдар» деп дәлелдеді (Паллас Г. Sammlungen histjrischer Nachrichten uber die mongolichen Volkschaf ten. I. 1776. – р. 451).

	Кейін оның пікірін Бергман мен Нейман қолдады. Нейман Г. Паллас келтірген аңызға сүйене отырып, гунндарды Шығыстан Батысқа қоныс аударып, Кавказ бен Кіші Азияға орныққан моңғол халқының бір бұтағы деп есептейді (Нейман. Dіе Volker des sudlichen Russkfyls. – Leipzig, 1847. – р. 16). Француз та рихшысы Амедей Тьерри гунндардың құрамында финндердің де болғанын мойындай отырып, «господствующее племя было монголское, более резко выражающее физический тип азиатов, чем финны» (Амедей Тьерри. Histoire d, Attila et de ses successeurs. – Paris, 1856. – p. 11) деген қорытындыға келеді. Кейін бұлардың қатарына Я. Шмидт, Н. Бичурин, П. Семенов және басқалар қосылды. Осылардың арасында сиуңну халқының тегін тілдік негізден іздеген жапон ғалымы К. Шираторидың (Сираторидың) еңбегін ерекшелей кеткен жөн. Ол ғалымдар жинаған сиуңнулардыкі деп есептелінетін 23 сөздің ішіндегі түріктікі делінетін төрт сөздің екеуін моңғол-тунгус сөзі, ал моңғол сөзі делінетін 14 сөздің тек біреуі ғана түрік сөзі дегенді айтады (Ширатори К. Sur Porigine des Hiong-nu Journal Asictique. CII. I, 1923. – р. 71-82). Бірақ ол бұл сөздерге талдау жасамайды. (Кейін ол да бұрынғы пікірін өзгертіп, сиуңнуларды түріктер деген пікірді қостаған).

	Үшінші топ – сиуңну халқының тегі – «финндер» деп есептейтіндер. Бұл пікірді алғаш айтқан – француз ғалымы Сен-Мартен (Saint-Martin). Ол Дегиньнің сиуңнулардың тегі түріктер деген тұжырымын сынға алып, өзі «финндердің арғы тегі – гунндар» деген тұжырымын алға тартты. Ол бұл ретте «хунн», «гунн», «финн» дегеннің бәрі бір-ақ ұғымды білдіретін бір сөз деп есептеп, «гунны или финны распространяли свое владычество гораздо далее на Восток и доходили даже до границ Китая, подчинив себе турецкие, монгольские и маньжурские племена, которые, делаясь их поддаными, получили их имя»

	(Сен-Мартен (Saint-Martin). Histoire du Bas-Empire, Lebeau. T. IV. – Paris, 1824. – p. 62) деген ой айтты. Сен-Мартеннің бұл тұжырымын кейін Вивьен-де-СенМартен толықтыра түсті. Ол Клапроттың тұжырымын теріске шығару қиын емес, «если признать, что первобытные Турки и уральские Финны суть две ветви одного ствола, первоначально бывшего единым» деген тұжырымға келеді (Вивьен-де-Сен-Мартен. Etudes ethnographiques et historques sur les peoples nomads, que se sont succeed au nord du Caucase dans les dix premiers siecles de notre ere // Nouvelles annals des voyages et des sciences geographiques. – 1848, декабрь. – р. 257-306).

	Гунндардың тегі финндер деген тұжырымды финн ғалымдары Кастрен мен Коскинендер де қолдады. Кастрен «Гунны были по всей верятности предкам финнов» (Кастрен. Reiseberichte ubed Briefe. 1856. – р. 9) деп ой қорытса, Коскинен «Мы понимаем под именем гуннских народов тех, которые обыкновенно называются финскими и которые русскими называются чудскими, также угорскими народами, но лучше всего могли бы вообще назваться уральскими, хотя это наименование имеет более географический, чем историко-этнографический характер» (Коскинен. Finnische Geschichte. – Leipzig, – р.4) дейді. Бұл топқа сондай-ақ белгілі ғалым П. К. Усларды да жатқызуға болады. Ол өз зерттеуінде гунндарды финндер дегенді мақұлдай отырып, хуннуларды түрік-финн тектес бірнеше көшпелі халықтардың қоспасы деп таниды (Услар П.К. Древнейших известиях о Кавказе // Записки Кавказского отд. географ. общества. ХІІ. – Тифлис, 1881. – Стр. 48).

	Финдердің арғы тегін ғұндар (хунну) – гунндар деп танитындардың өз ойларын дәлелдеуі әр түрлі болғанымен, түйіндеулері негізінен: «Көне заман жазушыларының деректері бойынша, гунндар қазіргі Ресейдің еуропалық бөлегінде өмір сүрген. Олардың қазіргі таңда сол жерде тұрып жатқан ұрпақтары сөйлейтін тіл түрік тіліне келмейді. Олардың тілі, есімдері финндерге келеді. Сондықтан қазіргі финндердің арғы тегі гунндар» (Иностранцев К. Хунну и гунны. – Л., 1926. – Стр. 74) дегенге саяды.

	Төртінші топ – хунну, гунны халықтарын славян тектестер деп білетіндер. Бұл теорияның негізін қалаушы болгар ғалымы Ю. Венелин болды. Оның ерекшелігі – өз зерттеуін лингвистикалық негізге құрды. Оның пікірінше гунндардың есімі славянша сөйлейді. Мысалы, гунның Каратоны болгардың Карданына, Баламері Владимирге, Аттиласы Тилланға, Бледасы Владқа дәл келеді деп есептейді (Венелин Ю. Древние и нынешние болгаре. Т. І. – 1829. – Стр. 94). Оның осы пікірін К. Вельтман да құптады. Ол Hunni есімін Kwane формасы арқылы беріп, одан Кыяндар, яғни киевляндар дегенді шығарып, Аттиланы бүкіл Русьтің билеушісі деген тұжырым жасады (Вельтман. Аттила и Русь в ІV-V веках. – М., 1858. – Стр. 131). Бірақ оның бұл тұжырымын Д.И. Иловайский «мистикалық сандырақ» деп бағалады (Ивайловский Д.И. Вопрос о народности Руссов, Болгар и Гуннов // журнал Министерства Народного Просвещения. – 1881, май. – Стр. 19). Гунндарды славяндар деушілердің қатарына И.Е. Забелин, В.М. Флоринскийді де қосуға болады. Забелин «Гунндар шығыстан емес, Мұзды мұхит жағынан келді. Меотий батпағының сыртында жатқан ел Шығысқа емес, солтүстікке жатады. Гунндар – хунндар солтүстіктегі славян тайпаларынан» (Забелин И.Е. Истории русской жизни. Ч. І. – М., 1876. – Стр. 218-360) деген ой айтса, Флоринский «Вопрос не в имени Гуннов, а в силе, которою Славяне оттеснили Готов, сплотившись в одно политическое тело, а сплочившим элементом не могла быть финнская или монголо-татарская орда» (Флоринский В.М. Первобытные славяне по памятникам их доисторической жизни // Изв. Томского универ., 1895. Книга VІІ. – Стр. 53-54) деген тұжырым жасайды. Кезінде бұларды қолдаушылар да аз болмаған.

	Тақырыптың зерттелу деңгейін нақтылай түсу мақсатында осы төрт топтағы зерттеушілерді өздерінің таным-түсініктеріне қарай өзара екіге бөліп қарауға болады.

	Оның біріншісі – сиуңнудың (хуннудың) да, гунның (гунны) да шыққан тегін бір халық деп тұжырымдайтындар. Оларға, негізінен, сиуңну халқының тегін түріктер мен моңғолдар деп танитындар жатады.

	Екіншісі – сиуңну мен гунның негізі бір емес, екеуінің шыққан тегі екі басқа халық деп есептейтіндер. Бұған, негізінен, сиуңну халқының тегін финндер мен славяндардан шығаратындар жатады. Бірақ, қалай болғанда да, олардың Еуразия көшкіншілерін танып-білудегі методологиялық тәсілдері бір-бірінен алшақ кетпейді. Бәрі де көшкіншілердің шыққан тегін халықтық атаулар мен кісі есімдерінің тұлғалық ұқсастығынан, әдет-ғұрыптарының ортақтастығынан іздейді және оны әрқайсысы өздері тегі осы болар-ау деген халқына, яғни түрік, моңғол, финн, славян халықтарының біріне қарай мүмкіндігінше бейімдеп бағады.

	Көшкіншілер тарихын саяси-әлеуметтік, экономикалық тұрғыдан жан-жақты зерттеп, олар құрған мемлекеттің қалыптасуы, дәуірлеуі және ыдыр ауы жайында пікір айту ХХ ғасырдың басынан, Орхон тас жазулары мәтінінің игерілуінен кейін жүзеге аса бастады. Бұл орайда тындырымды зерттеу еңбектер жазған Бахаддин Өгел, Рене Груссе, Г. Грумм-Гржимайло, Н. Кюнер, Л. Гумилев, А. Бернштам, В. Таскин, А. Хазанов тәріздес біраз ғалымдардың есімдерін атауға болады. Осындай көп зерттеулерге қарамастан, сиуңну халықтарының тарихы да, оның халықтық атауы да әлі күнге бір нақтылыққа ие болды дей алмасақ керек.

	ХХ ғасырдың екiншi жартысына дейiн сиуңну атауын шет елдiк синологтардың бәрi «хунну, хунны, гунны» деп оқып келгеніне байланысты Дегинь, Ховрос, Нейман, К. Иностранцев, Н. Кюнер, В. Бартольд, Л.Гумилев, А. Бернштам секілді тағы басқа ғалымдар сиуңну атауының мағынасы моңғолдың «адам», «кiсi» деген ұғымды бiлдiретiн «ғұн» деген сөзiнен шыққан дегенге саяды.

	Қазақ тарихшылары да осы пiкiрде. Олардың тiптi өз байламдарына сенiмдiлiгi сондай, өзге тарихшылардай «хунну», «сиуңну», «гунны» деп жатпай, өз болжамдарын тарихи шындыққа айналдырып, «ғұн» дегендi нақты бiр халықтың төл атауы ретiнде тарихқа енгізiп жiбердi. Олардың кейбiреулерiнiң қытай жазбаларындағы атауларды дыбыс үндестiгi мен сөз ұқсастығынан шығарып алуға «маманданғаны» сондай, қазiр сиуңну, усұн халықтарының елжұрт атауларын, кiсi есiмдерiн түгел дерлiк қазақтандырып үлгердi. (Тәуелсіздік алғаннан кейінгі кезеңдегі осы орайдағы зерттеулерді қарап көріңіз).

	Алайда, мұның бәрi ғылыми негiзi жоқ, ақиқаттан аулақ, бопса болжамдар едi. Қытай жылнамаларындағы атаулардың мәнiн ашуда сөз ұқсастығын, дыбыс үндестiгiн бiрыңғай негiзге алып, белгiлi бiр ғылыми тұжырым жасаудың қателiгiн орыстың әйгiлi шығыстанушысы, чуваш халқының перзентi Никита Яковлевич Бичурин (Йакинф әкей) кезiнде ашып-ақ айтып, анық көрсеткен болатын. Бiрақ соған қарамастан, көшкінші көне халықтардың шығу тегiн анықтауда қытай жазбаларындағы атаулардың мән-мағынасын тек дыбыс үндестiгi мен сөз ұқсастығы арқылы ашуға негiзделген болжам мен сол болжам иелерiнiң асу бермес беделiнiң ғылымда екi жүз жыл бойы жолбасшы болып келе жатқаны, әрине, өте өкiнiштi жағдай. Осының салдарынан атаулардың мағынасын бiрыңғай сөз ұқсастығынан, дыбыс үндестiгiнен iздеудiң ешқандай нәтиже бермегенiне де, керiсiнше, бiр жаңсақтықтан екiншiсi туындап, қате түсiнiктердiң молайып кеткенiне де көңiл аударған жан болған жоқ. Ешкiмн iң таптаурын жолдан шығып, соныға түсiп, бас ауыртқысы келмедi. Осыдан келiп, сиуңну халықтарының тарихын зерттеуге үлес қосқан әлем тарихшыларының атау сырын ашуға бағытталған пайымдаулары бiр арнада тоғыспай, бiр-бiрiне кереғар пiкiрлер күйiнде қала бердi.

	Алдағы айтылар ойдың жаңсақсыз, өз мәнiнде дұрыс ұғынылуы үшiн, осы арада, соңғы зерттеулерден көрiнгенiндей, көне қытайлықтардың ежелгi көршiлерiнiң төл атауларын оларды кемсiту үшiн бiрыңғай, үнемi бұрмалап, бұза бермейтiндiгiне, кей жағдайда олардың да көршi халықтардың ел-жұрт атауларын, адамдарының есiмдерiн мүмкiндiгiнше дәл беруге ұмтылатын тұстарының болатындығына ерекше назар аудара кетудi қажет деп бiлемiз. Ондайда олар әлгi атаудың дыбыстық естiлуiн алып, оны өздерiнiң тiл ерекшелiгiне қарай транскрипциялайды. Мысалы, Бумынды «Тумән», қағанды «кыхан», Онгiн суын «Ыгын шүй» (шүй-хәнзуша су) т.б. деген тәрiздi.

	Бiрақ бұл жоғарыда айтылған атау мәнiн бiрыңғай дыбыс үндестiгi мен сөз ұқсастығы арқылы анықтау тәсiлiнiң дұрыстығына кепiлдiк бере алмайды. Мұнда мәселе атаудың аталу кезеңiне, яғни уақытына, қандай жағдайда өмiрге келгенiне, ұғымдық мағынасына тiкелей байланысты. Сондықтан осыған орай қытайдың көне жазбаларындағы атаулардың берiлуiн шартты түрде үш кезеңге бөлiп қарау қажет секiлдi.

	Бiрiншi кезең – өте көне замандар дәуiрiнен қытайдың өзара қырқысқан көп кiнәздiктерінiң басын бiрiктiрген жетi патшалыққа бөлiнiп, олардың бiрбiрiмен соғысқан кезiне дейiнгi аралық. Бұл кезеңдегi қытай жазбаларында кездесетiн көшкінші халықтарға байланысты берілген атаулардың бәрi – олардың төл атауларына қатысы жоқ, бiрыңғай кемсiту мағынасындағы қорлық атаулар.

	Екiншi кезең – қытайдың өзара қырқысқан көп кiнәздiктерінiң басын бiрiктiрген жетi патшалыққа бөлiнiп, олардың бiр-бiрiмен соғыса бастаған кезiнен орта ғасырға дейiнгi аралық. Бұл кезеңдегi қытай жазбаларында кездесетiн көшкіншi халықтарға байланысты берілген атаулардан бұрынғы қалыптасқан дәстүрдiң сақталуымен бiрге, көне қытайлықтардың өздерi жете танып, бiле бастаған кейбiр жекелеген рулардың, тайпалардың, халықтардың атауларының дыбысталуын дәл беруге ұмтылысын байқауға болады. Әрине, олары ойдағыдай бола бермейді, бірақ ниет түзулігі анық.

	Үшiншi кезең – орта ғасырдан кешегi соңғы Чин әулетiнiң билiгi құлағанға (1909 ж.) дейiнгi аралық. Бұл кезеңдегi қытай жазбаларында кездесетiн көш кінші халықтарға байланысты атаулардың бұрынғылары, мысалы, жұң, ди, ху, лу сияқты жалпылық мәндегілері сақталғанымен, тарихқа жаңадан, осы көрсетілген кезеңде белгiлi болған ел-жұрт атауларының, кiсi есiмдерiнiң төл қалпын өздерінің тiл ерекшелiгiнiң мүмкiндiгiне қарай дұрыс беруге тырысушылығы анық байқалады. Мұнда ел-жұрт атаулары мен кiсi есiмдерiнiң төл қалпының, тiптi, құрығанда алғашқы буынын (мысалы, түріктi – тужиө, түр гештi – тучишы, Бiлгенi – Бижиа, т.б.) дәл беру бар.

	Сондай-ақ, ретi келгенде айта кеткен жөн, көне қытайлықтардың кейбiр атаулар мен есiмдердiң мағынасын өз тiлдерiне сөзбе-сөз аударып беретiн жағдайлары да болған. Бұл, негiзiнен, екiншi кезеңнiң аяғы мен үшiншi кезеңге тән. Мысалы, Аққас қағанды «Бәй-мей» («бәй – ақ, мей – қас»), Алтын тауды «Жиң-шән» («жиң – алтын, шән – тау»), болмаса Ыстықкөлдi «Жы-хәй» («жы – ыстық, хәй – көл») деген сияқты.

	Мiне, қытаймен байланыста болған ежелгі көшкіншілер тарихын зерттеушiлер осы айтылған жайларға ерекше мән берiп, көне жазбалардағы атаулар мен есiмдердiң шын болмысын тануда олардың қандай жолмен (әдейi бұрмаланып па, әлде дыбыстық естiлуi бойынша ма, болмаса мағынасын аудару арқылы ма?) берiлiп отырғанын тап басып ажырата алулары керек-ақ. Онсыз қытай жылнамаларындағы кiсi есiмдерi мен ел-жұрт атауларының мағынасын дәл табамын деушiлiктiң кiм-кiмдi болса да қателiкке ұрындыруы кәдiк. Оның солай екенiн осы сиуңну тарихын зерттеушiлердiң тәжiрибесi де көрсетiп отыр.

	Сондықтан осы орайда ақиқатқа ақау түсiрмей, шындықты өз болмысында дәл көрсету үшiн зерттеушiнiң, жаңа айтқанымыздай, бұл мәселеге ерекше мән беруiмен бiрге, оның көне иероглифтердi жетiк меңгерген және тiлдердiң (мысалы, бұл арада қытай мен түрік тiлдерiнiң) табиғатын таймай танитын, сондайақ көне қытай мен оның ежелгi көшкіншi көршiлерiнiң тарихтарын жете бiлу арқылы оларды өзара салыстыра қарап, зерделей алатын үлкен бiлiмдарлығы да қажет.

	Осы қажеттiлiкке лайық болу тұрғысынан алғанда өз басымдағы жетiспейтiн елеулi кемшiн тұстардың барлығын мойындай отырып, Бейжің қаласында екi жылға жуық тұрып, үнемi iздену барысында қытайдың бiлiктi тарихшылары мен тiл мамандары арасында жүрiп, олардан көне жазбалардағы ежелгi көшкіншi халықтардың ел-жұрт атауларына, кiсi есiмдерiне, жалпы тарихына қатысты жекелеген сөздер мен иероглифттердiң мәнiн ежiктей сұрап, таныпбiлуiмнiң және оларды бiздегi бар түпнұсқа, аударма дереккөздерiмен, зерттеулермен салыстыруымның нәтижесiнде сиуңну халықтарының тегi мен халықтық атауы төңiрегiнде жасаған өзiмдiк пайымдауымды көпшiлiктiң ой таразысына тартпақпын.

	Сиуңну халықтарының шығу тегi жөнiнде кезiнде, жоғарыда талдап көрсеткеніміздей, алуан түрлi пайымдаулар айтылып, пiкiрталастар көп болғанымен, бiрақ содан ортақ бiр тұжырымға қорыған түйiндi нәтиже болмай, әркiм өз пiкiрiн әспеттеп келгенi мәлiм. Алайда, соңғы кезде ресми тарих ғылымында «сиуңну халықтарының тегi – байырғы түріктер (прототүріктер), дун ху халықтарының тегi – байырғы мұңғұлдар (протомоңғолдар)» деген тұжырым үстемдiк ала бастағаны байқалады (Б. Өгел. Ұлы ғұн империясы. I кiт ап. – Алматы, 1998). Оған Орхон-Енесей тас жазуларының кiлтi табылып, соның нәтижесiнде адамзат тарихына «Түрік әлемi» атты тарау енгiзiлуiне орай ор тағасырлық түріктердiң тарихын жан-жақты зерттеу барысында анықталған «түріктердiң арғы тегi – сиуңнулар» деген болжамның ғылымда орнығуы негiз болғанын аңғару онша қиындық туғызбайды. Бұл өз тарапынан зерттеушiлердiң, әсiресе, КСРО тарағаннан кейiн тәуелсiздiк алып, өзiн-өзi тануға, шыққан тегiн бiлуге ерекше ұмтылыс жасаған түрік тектес халықтардың зерттеушiлерiнiң сиуңну халықтарының басқа емес, түріктер екенiне деген сенiмiн арттыр а түстi. Сөйтiп нақты дерекке сүйенген арнайы зерттеу қорытындылары болмаса да, сиуңну атауын түрік атауы, дунху атауын моңғол атауы ығыстырып шығарып, бiрте-бiрте орныға бастаған жайы бар. Алайда бұл, бiздiң пайымдауымызша, әлде де болса мәселенiң байыбына бара алмаған, бар дерекке бағзы заманның емес, кейiнгi заман оқиғаларының өрбу заңдылықтары тұрғысынан қарап, барлы-жоғы «шамасы осылай болуы тиiс» деген бопсадан туған болжам деңгейiндегi тұжырым ба дейміз. Бұған, жоғарыда атап көрсеткенiмiздей, көптеген зерттеушiлердiң қытайдың көне жазбаларының берер дерегi мен соған қатысты кейінгі ғалымдар еңбегіне бойлай енiп, әр сөздiң айтпағына ден қойып, түйiнделер ойдың шындығына өздерiнiң көздерiн жеткiзу орнына, бiреулердiң осы орайда бұрын айтқан жаңсақ пiкiрiнiң жетегiнде кетiп, соны ақиқатқа айналдыруы себеп болғанын ашық айту керек. Олай болмаған күнде, мұндай тұжырымды жасаушылар өздерi бiлетiн жалпы жұртқа мағлұм тарихи деректерге көз жұмып қарамас едi.

	Көшкіншілік өмiрдiң тар жол, тайғақ кешулерiн сан ғасырлар бойы бастарынан бiрге өткiзiп, жұптары жазылмай, бiрде табысып, бiрде шабысып, табысқанда төскейде малы, төсекте басы қосылып бағатын, шабысқанда ата жаудай айқасып, қызыл қаны жосылып ағатын, тiлдерi ортақ, тағдырлары да ұқсас халықтардың болғанына қарт тарих куә. Бiрi жөнiнде жоқ деректi екiншiсi толықтырып жататын ондай халықтардың тарихын бiр-бiрiнен бөлiп қарау шындық жолынан өз еркiңмен бас тартумен тең. Осындай егiз халықтардың бiрi – Шығыс тарихшыларының, атап айтқанда, Рашид ад-Дин, Хондемир, Әбiлғазы және басқалардың еңбектерiнде айтылатын татар-мұңғұл мен көне қытай жазбаларында, мысалы, Сы-ма Чиәннiң «Тарихи жазбалары» мен Бан Гудiң «Хән кiтабында» және басқаларда кездесетiн дунху-сиуңну халықтары.

	Бұл халықтар – тарихқа танылған кезеңдерiнiң бәрiнде жұптары жазылмай, тағдыр тауқыметiн бiрге көрiп келе жатқан тегi жағынан туыстас, тiлi жағынан ортақтас халықтар. Содан да болар, кезiнде орыстың әйгiлi шығыстанушы ғалымы Н.Я. Бичурин бастаған бiраз зерттеушiлер ХIХ ғасырда-ақ осы «татар-моңғол» параллелi мен «дунху-сиуңну» параллелiн бiр-бiрiмен салыстырып, осылай аталатын халықтардың бастан кешiрген тарихи оқиғаларын тыңғылықты зерттеу барысында бұлардың арасындағы бiрлiктi ашып көрсетiп, ежелгi қытайлықтардың «сиуңну» деп жүргендерi «байырғы мұңғұлдар», ал «дунху» дегендерi «байырғы татарлар» деп қорытынды жасаған-ды.

	Сиуңну-дунху халықтарының шығу тегiне қатысты проблемаларды түгелдей шешiп тастамағанымен, менiмше, бұл тұжырым негiзi шындықтан онша алыс та емес сияқты-тын. Кезiнде «Алтын тамыр», «Қазақ қазақ болғанға дейін» атты кiтаптарымызда бұл мәселеге бiз де бiраз тоқтап, осы тұжырымды қолдайтынымызды бiлдiргенбiз (Қ. Салғараұлы. Қазақ қазақ болғанға дейiн. – А., 1998. – 25-33, 155-160-бб.).

	Алайда, кейiнгi зерттеушiлер не бұл тұжырымның қатесiн, не өз пайымдауларының нелiктен дұрыстығын негiздi дәлелмен талдап көрсетпей, жоғарыда айтылған, «сиуңну деген – байырғы түрік, ал дунху деген – байырғы моңғол» деген болжамдарын ғылымға енгiздi де жiбердi . Сөйтiп осының нәтижесiнде түріктер мен мұңғұлдар қытайдың көне жазбаларындағы «тегiн» тапты да, байырғы халықтардың бiрi – татарлар жетiмдер үйiнiң баласындай атасының кiм екенiн бiлмеген күйi қала бердi. Бiр қызығы, бұған қарсылық бiлдiрiп, күдiк келтiрген де ешкiм болған жоқ.

	Ал, шындығына келсек, бұл тұжырымның көңiлге күдiк ұялататын, соған орай заңды жауабын берудi тiлейтiн сұрақтарды тудыратын тұстары баршылық едi. Мысалы, аңыз-тарихта бiр кiсiнiң (Аланша ханның) егiз баласының бiрi ретiнде танылған, жазба тарихта, жоғарыда айтқанымыздай, сан ғасырлар бойы жұбы жазылмай көршi қоныстанып, бiрде шабысып, бiрде табысып, алма-кезек жеңiске жетiп, бiрiн-бiрi бағындырумен ғұмыр кешкен екi халықтың тұрақты тiркеске айналып кеткен «татар-моңғол» деген атауының бiр сыңарының, яғни моңғолдың қытайдың көне жазбаларындағы дунхуға телiнiп, ал екiншi сыңарының, яғни татардың сол көне жазудағы атауының қалай екенiнiң белгiсiз болып, далада қалуы нелiктен? Жалпы бiр дiңнен өсiп-өнген екi бұтақ секiлдi сиуңну-дунху халықтарының бiреуiн моңғол, екiншiсiн түрк деп алуға негiз болар қандай дерек бар?

	Көптеген зерттеушiлердiң пайымдауларынан байырғы татар халықтарын бүгiнгi тунгус халықтарының арғы тегi деп қабылдау аңғарылады. Олай болса, моңғол-татар халықтарының ғылым дәлелдеген, мойындаған туыстас, тiлдес халықтар екендiгi қайда қалады? Тiлшi ғалымдар тунгустарды түрік тiлiне де, моңғол тiлiне де жатқызбай, тунгус-мәнжүр тiлдер тобына жатқызып жүрген жоқ па?

	Осылайша бiрiнен-бiрi туындап жалғасып кете берер сұрақтар көп-ақ. Бiрақ олардың бiрде-бiреуiне нақты жауап жоқ.

	Мiне, осы жоқтық бұл мәселеге ерекше назар аударып, көне қытайлықтардың «сиуңну» деп атаған халықтарының кiмдер екенiн және олардың әуелдегi төл атауларының қалай аталғанын анықтауды қажет етедi. Осы қажеттiлiк талабын өтеу тұрғысынан қолымызда бар дереккөздерiн өзара сабақтастыра, салыстыра қайта бiр қарап, ой елегiнен өткiзе екшегенде, жоғарыда айтқан, х.э. дейінгі IV ғасырдың соңына дейiн көне қытайлықтар сиуңну халықтары туралы нақты ештеме бiлмеген деген тұжырымды дұрыс деп бiлемiз.

	Сондықтан олардың бұған дейiнгi, яғни IV ғасырдың соңына дейiнгi «жұң-ди», кейiнiрек «ди» деп атап келген халықтарын, қазiргi қалыптасқан түсiнiктегiдей, сиуңнулардың ататегi деу де шындыққа келмейдi деп санаймыз. Олар да түрік тектес халықтар. Бiрақ сиуңнулар емес. Сиуңнулар Орталық өңiрдiң шекарасына Қытайдың өзара жетi патшалыққа бөлiнiп, бiр-бiрiмен жауласып жатқан кезiнде жетiп, олардың иеленген жерлері тек Чин, Иән және Жау мемлекеттерiмен ғана шектескен. Сы-ма Чиәннiң «Осы кезде Қытай өзара жауласып жатқан жетi патшалыққа бөлiндi. Соның үшеуi сиуңнулармен шектестi» дегендегi айтып отырған сиуңнулармен шектескен үш патшалығы – осы үшеуi.

	«Батыс өлке» жайында бірер сөз

	Бұл арада айтылғанды дұрыс түсiну үшiн көне қытайлықтар ұғымындағы «Батыс өлке» атауының мән-мағынасына қысқаша тоқтала кеткеннiң артықтығы жоқ. Өйткенi бұл – көне жазбалардан жиi кездесетiн және тым ескi замандардан бар атау. Байырғы қытайлықтар осы географиялық атау аясына өздерiнiң елiнiң батыс және солтүстiк батыс жағын мекендейтiн қытайлық емес халықтардың бәрiнiң иелiгiн енгiзiп жiбередi. Соған орай көп ретте белгiлi бiр өңiрдiң аумағын бiлдiретiн осы «Батыс өлке» деген географиялық атау мен сол өңiрдi мекендейтiн тұрғындарға қаратылған «ху» деген халықтық атау өзара астасып, бiр-ақ ұғымды – қытайлық емес, жабайы халықтар, солардың мекенi дегендi бiлдiрiп жатады.

	Алайда, солай дей тұрғанмен, ұғымның дұрыс қалыптасуы үшiн көне қытайлықтардың «Батыс өлке» жөнiндегi таным-түсiнiктерiнiң әр кезде әр түрлi болғанын да ашып көрсете кеткен жөн. Мысалы, әр әулеттiң кезiндегi әр түрлi қалыптасқан ұғымдарды топтастыра қарасақ, олардың Хән дәуiрiне дейiнгi «Батыс өңiр» жөнiндегi түсiнiгi жалпы алғанда Орталық жазықтыққа ендей кiрiп, көршi отырып, күнделiктi барыс-келiс жасап жүрген өздерiнiң батыс жағындағы көшкінші тайпалардың жерiмен ғана шектеледi.

	Ал Хән дәуiрiнен бастап кейiнгi кезде «Батыс өлке» аумағы батысқа қарай кеңейiп, осы ұғым аясына бүкiл түркстандықтар мен парсылардың да жерiн енгiзедi. Бұл ретте, мысалы, «Соңғы Хән кiтабы. Батыс өлке баянында»: «Батыс өлкедегi мемлекеттер шығыстан батысқа қарай алты мың лиден астам аумақ ты, оңтүстiктен солтүстiкке қарай мың лиден астам жердi алып жатыр… Солтүстiгi мен шығыста олар сиуңнулармен және усұндармен шектеседi, оңтүстiгi мен шығысында биiк таулар қоршаған, орталығынан өзен ағады», – деп жазылған (Крюков М.В., Переломов Л.С., Софронов М.В., Чебоксаров Н.Н. Древние китайцы в эпоху централизованных империй. – М., 1983. – Стр. 125).

	Мұндай таным-түсiнiктiң көне қытайлықтар үшiн Хән патшалығының жыу-жыларға (юечжиге) жiберген елшiсi Жаң Чиәннiң сиуңнулардың қолында ұзақ жыл тұтқында болып, содан қашып шығып, елiне оралған соң, батыстағы толып жатқан қалашық-мемлекеттер туралы өзiнiң көргенi мен естiп бiлгенiн мәлiм еткеннен кейiн барып қалыптасқаны белгiлi. Бұл ретте Жаң Чиәндi «Батыс өңiрдi» ашқан қытайдың Колумбы десе де болғандай. Оған дейiн көне қытайлықтар өздерiне таяу жатқан көшкінші көршiлерiнен басқа батыс жақтағы елдерден таза хабарсыз болған тәрізді.





Хән патшалығының көршiлерiнiң жерiн жаулап алуды жоспарлы түрде жүзеге асыра бастауынан бастап кейiнгi патшалықтар кезiнде бұрынғы «Батыс өңiрге» жататын жерлер ендi бiртiндеп Орталық мемлекеттiң iшкi өңiрiне енiп, ежелгi ұғым жаңа мәнге ие бола бастады. Сөйтiп «Батыс өңiр» ұғымының шығысы уақыт өткен сайын батысқа қарай түрiлiп, ал батысы бұған керiсiнше одан әрi батысқа қарай кеңейе түстi.

	Қалай дегенде де, осы Батыс өңiрге ерте замандардан бастап батыстан шығысқа, шығыстан батысқа қарай ағылып қоныс аударған халықтар мен малшы тайпалардың тiзбегi бiр үзiлмеген сыңайлы. Осы қоныс аударушылардың iшiнде Хән патшалығы дәуiрлегенге дейiн батыстан шығысқа қарай келушiлер көп болған. Бұлардың кiмдер екенi жөнiнде Қытай деректерiне сүйене отырып, сиуңнулардың екi томдық тарихын жазған белгiлi түркиялық синолог Бахаддин Өгел немiстiң шығыстанушы атақты ғалымы Отто Франконың: «Бұл тайпалар Iшкi Азияның шетсiз-шексiз үстiртi мен шөл далаларынан және ну ормандарынан үздiксiз ағылып келiп жатушы едi. Азияның заңғар тауларынан асып келген бұл тайпаларды ерте замандарда жұн және ди деген сияқты жалпылама атаулармен атайтын. Қытайда Шан және Жыу сияқты үлкен мемлекеттер құрылғаннан бастап, осы бөтен халықтарға қойылған аттар да көбейе түстi» (Б. Өгел. Ұлы хун империясының тарихы. I том. – Алматы, 1998. – 24-б.) деген тұжырымын алға тартады. Бұдан көне заманда қытайлықтар «Батыс өңiр» атандырған аймаққа батыстан қоныс аударып келушiлерге қатысты екi мәселенiң басын ашуға болады.

	Бiрi – олардың кiмдер екенiн нақты бiлдiрмегенмен, шыққан төркiн жұртының қайдан екенiн ашып көрсетедi.

	Екiншiсi – көне қытайлықтардың қоныс аударып келушiлермен осы кезде, әсiресе, Шаң мен Жыу мемлекеттерi тұсында жиi байланысқа шығып, барыскелiс жасай бастағанын бiлдiредi.

	Жеке-жеке кiнәздiктердi құрап, бiр-бiрiмен қырқысып жатқан көне қытайлықтар, қайталап айтамыз, бұған дейiн көшпелi көршiлерiнiң нақты кiмдер екенiн бiлген де, бiлуге шамалары келген де жоқ. Ал олардың iрi мемлекеттiк құрылымға енiп, көршiлерiмен дипломатиялық байланысқа шығу қажеттiлiгi туған кез – осы Шан мен Жыу патшалықтарынан басталады. Сол себептi де олар бұрын көршiлерiнiң Тибет жағынан келгендерiн «жұң», солтүстiк батыс жақтан келгендерiн «ди» деп жалпылама атаса, ендi нақты байланыс жасап, олармен араласқаннан кейiн, олардың тек бiр халықтан емес, әр түрлi жұрттан құралғанын бiлiп, оларға өздерiнiң ежелгi өркөкiректiгiмен қорлық атаулар берiп, әрқайсысын өздерiнше жеке-жеке атай бастайды. О. Франконың «Осы бөтен халықтарға қойылған аттар да көбейе түстi» деуi осының дәлелi. Мұны Қытайдың көне тарихи кiтаптарының деректерi де құптайды.

	Мұның бәрiн тәптiштей қайталап айтып жатқанымыз – «Батыс өңiрге» батыстан шығысқа қарай әр кезеңде келiп, бiрде бiрiгiп, бiрде ыдырап, өзара сапырылысып жатқан көшкіншi тайпалардың тiзбегiнiң сиуңнуларға дейiн де, олардан кейiн де үзiлмегендiгiн және оның солай екенiн – сол замандардан жеткен тарихи жазба дереккөздері мен кейiнгi археологиялық қазба материалдар деректерi арқылы дәлелденген шындыққа жататынын көрсету.

	Сондықтан көне қытайлықтар оларды жалпылама «жұң-ди», «ди» деп ортақ бiр атаумен атағанымен, осылай аталғандардың бәрiн бiр халық екен деп ойлауға болмайды. Олардың нақты шыққан тегi белгiсiз, дереккөздерінде ажыратылмаған. Оны анықтап, кiмнiң кiм екенiн саралауды көне жазба авторлары мақсат та етпеген. Өйткенi, өздерiнен басқаның бәрiн «жабайылар» деп ұғатын қытайлықтар олардың атын атап, түсiн түстеп жатуды басы артық шаруа деп бiлген. Сол себептi бүкiл ғұмырнамасы бiрiгу мен ыдыраулардан тұратын көшкіншiлердiң тарихына қатысты Хән дәуiрiне дейiнгi көне жазбалардың бiр де бiреуiнен кiмнiң кiмге қосылғанын, онда қалай аталғанын, болмаса кiмнiң кiмнен бөлiнiп шыққанын, олардың онда қалай аталғанын талдап көрсетпек түгiлi, соған емеурiн бiлдiретiн бiр дерек табылмайды. (Бұл арада сөз тек көне жазба дереккөздері жөнінде болып отыр.)

	Орта Азиядан әр кезеңде әр түрлi себеппен қоныс аударып келген көшкін шi тайпалармен шектескен кейбiр кiнәздiктердiң (патшалықтардың) кезiнде оларға өздерiнше әр түрлi кемсiткен ат берiп, мысалы, Шиа дәуiрiнде «шиуңжыу» («сүрленген ет сататындар»), Иң дәуiрiнде «гүйфаң» («жынсайтандар жағы»), Жыу дәуiрiнде «шиәниун» («адал ит») деп атаулары ол халықтардың кiмдер екенiне де, шыққан тегiне де куәлiк бере алмайды. Бұлардың iшiнен тек «гүйфаң» деп аталғандардың қазiр кiмдер екенiн ептеп жобалауға болады, онда да атау мәнiне қарап емес, кейбiр жанама деректердiң берер мәлiметiне қарап. Қазiргi Қытайдың көне халық атауларына арналған сөздiктерiнде «гүйфаң» деп аталатын халықтардың өзара «чы-ди» (қызыл ди), бәй-ди (ақ не құба ди), чаң-ди (үлкен немесе ұлы ди) деп бөлiнетiнiн айтады (Нақты пайдаланылатын ежелгi қытай тiлiнiң сөздiгi. – Хынән халық баспасы, 1986. – 184-б.). Көне қытайлықтардың бiр халықты бұлайша түске бөлуi, әрине, олардың өңiне қарап бөлу емес екенi кiм-кiмге де түсінiктi болса керек. Қытайлықтардың бiр халықты бұлайша бөлуi – ежелгi қыпшақтардың өздерiн төрт құбылаға қар ай, мысалы, шығысты «көк» немесе «ұлы жақ»; батысты «ақ, құба» немесе «кiшi жақ», солтүстiктi «қара», оңтүстiктi «қызыл» деп бөлетiндерiне дәл келедi. Осыған қарап және қытайлықтардың көшкіншi көршiлерiнiң халықтық атауының төл мағынасын кейде аударып беретiнiн ескерiп, гүйфаң халқының кезiнде өзара iштей бөлiнiп, чи-ди, бәй-ди, чаң-ди болып аталған тайпалары – ерте замандарда Орталық өңiр шекарасына жеткен ежелгi қыпшақтардың әлгi «қызыл қыпшақ», «ақ қыпшақ, болмаса құба қыпшақ», «көк қыпшақ, болмаса ұлы қыпшақ» деп аталатын тайпалары болар деген болжам жасауға мүмкiндiк берердей. Ал басқаларына мұндай болжам айту да қиын. Бұл ретте сиуңнулардың ататегi жөнiнде атақты Сыма Чиәннiң: «...олардың (сиуңнулардың) арғы ататек шежiресiн анықтаудың мүмкiндiгi болмады. Мау-дунның тұсында ғана ғұндар (сиуңнулар) мейлiнше дәуiрлеп, терiстiктегi күллi бұратаналардың (хулардың) тiзгiнiн қолына алды, түстiкте Жуңгомен (Орталық мемлекетпен) үзеңгi қағыстырды. Содан кейiн ғана олардың ататек, елдiк шежiресiн, мансап-мәртебе лауазымдарын қағазға түсiру мүмкiндiгi туды» (Сы-ма Чиән. Тарихи жазбалар. Қараңыз: Жуңго тарихнамаларындағы қазаққа қатысты дерек тер. – Ұлттар баспасы, 1998. – 79-б.), – деп жазуы бiраз жайдың бетiн аша түседi.

	Мұнда сол кездiң шындығы бар. Себебi, бұған дейiн қытайлықтарда бiр сиуңну ғана емес, жалпы көшкіншi халықтардың ешқайсысының ататек, елдiк шежiресiн қағазға түсiру мүмкiндiгi болған жоқ. Өйткенi, бүкiл қытай бiрiгiп, бiр орталыққа бағынып, билеушi әулеттердiң шежiресi бiр жүйеге келтiрiлiп, тарих жаңаша жазыла бастаған кездегi, жаңағы Сы-ма Чиән жазғандай, көз алдарында жүрген көршiлерi «сиуңнулардың ататек, елдiк шежiресiн қағазға түсiрудiң мүмкiндiгi болмағанда», оған дейiнгi бiрнеше кiнәздiктерге бөлiнiп, бiр-бiрiмен қырқысып, «байтал түгiлi, бас қайғы» болып келген ескi замандағылардың – өздерi «жабайы» деп қараған көршiлерiнiң ататек шежiресiн жазуға мүмкiндiгi болды деудiң тiптi қисыны жоғы өз-өзiнен түсiнiктi. Бұған сөзiн куәлiкке алып отырған адамымыздың кездейсоқ бiреу емес, өзi сол сиуңну заманында өмiр сүрген және «Қытай тарихының атасы» деген атқа ие болған кiсi екенiн қосыңыз.

	Хош, сонымен сиуңнулардың х.э. дейінгі ІV ғасырдың соңына дейiн Орталық жазықтық шекарасына келмегенiн, соған орай бұрынғы сиуңнулардың ататегi деп келген «жуң-ди» мен «ди» аталған халықтардың басқа халықтар екенiн айттық. Осыған байланысты ендi қытай жазбаларындағы «Сиуңну» деп аталған халықтардың шын мәнiнде кiмдер екенiн анықтаудың да сәтi келген сияқты.

	Қытай жазбаларындағы «сиуңну» деп аталатын халықты «түріктер», «дунху» деп аталатын халықты «моңғолдар» деген қазіргі ғылымда қалыптасқан тұжырым мен кейбір жекелеген ғалымдардың бұл тұжырымға келіспей, «сиуңну дегеніміз – моңғолдар, дунху дегеніміз – татарлар» деген байламдарының қай сысының шындыққа сай келетінін пайымдау үшін, осы арада, баршаға белгілі татар-моңғол халықтарының тарихына, олардың шыққан тегіне үңілуге тура келеді. Өйткені, татар мен моңғолдардың кімдер екенінен, олардың қайдан шығып, қайдан келгенінен хабардар болмай тұрып, бұрынғы зерттеушілердің көңілімізге қонған пікірлерінің бірінің ықпалымен «сиуңнулар дегеніміз – түрік, болмаса моңғолдар» немесе «дунху дегеніміз – моңғолдар, болмаса татарлар» деп дәлелдеп жатуымыз біліктілікке жатпаса керек.

	Біз жоғарыда, Еуразия кеңістігін мекендеген көшкінші халықтардың қайқайсысының да шығу тегіне келгенде ресми тарих үнемі нақтылық танытпай, оны түйіні шешілмеген мәселелер қатарына жатқызып, бұл ретте бір мәмілеге келген ортақ тұжырымның әлі жоқтығын алға тартатынын айтқанбыз. Моңғол мен татар халықтарының шығу тегі жөнінде де осыны айтуға болады. Бұлар жөнінде де олардың ежелгі тарихына қатысты нақты жазба деректің жоқтығы, болмаса тапшылығы алға тартылады. Былай қарағанда, оның солай екені де рас. Бірақ бар мәселе, шынымен деректің тапшылығында, болмаса жоқтығында ғана ма? Біздің пайымдауымызша, мәселенің негізі, түптеп келгенде, басқада секілді.

	Бұрын да айтқанбыз, бұл жерде тағы да қайталап айтамыз, мәселенің негізі – ерте замандарда көшкіншілердің табиғи төл болмысын жете білмей, оларды тек «жабайылар», «тағылар» деп қана қабылдаған ежелгі отырықшы елдердің таным-түсінігі арқылы қалыптасқан тұрпайы, жаңсақ тұжырымдарды еуропалықтардың кейін ғылыми шындық ретінде өзгелерге өктемдікпен мойындатуында жатқанын ашып көрсеткен жөн. Сол мойындатудың ой-сананы құрсаулап, барды көруден, жоқты іздеуден қалдырып, зерттеушілерді сол баяғы ескі бір сүрлеуді шиырлай беруге мәжбүр етіп қойғандығы бұрынғы зерттеу еңбектерді салыстыра тексергенде анық байқалады. Басқаша айтқанда, бар гәп, мысалы, еуропалықтардың алыс пен жақын ұғымын баршаға ортақ түсінікпен қабылдатпай, күншығыстың дәл қолтығында жатқан ең жақын таяу өңірді – «Қиыр Шығыс», ал сол шығыстан көз көріп, аяқ жетпейтін қиырдағы алыс өңірді – «Таяу Шығыс» деп, өз танымдарын өзгелерге еріксіз таңып, мойындатып отырғаны сияқты, Ұлы Дала көшкіншілерін де өздерінің ежелгі таным-түсініктері бойынша екіге бөліп, оның батыс жақ бөлегін мекендеген халықтарды – скифтерді, сақтарды, сарматтарды түгелдей үнді-еуропа тілінде сөйлейтіндер етіп шығарып, ал шығыс жақ бөлегін, онда да түгел емес, сақтардың аяғы жетпеген жерлерді ғана түрк пен моңғол халықтарының еншісіне беріп, осыны тарихи шындық деп мойындатуында екенін түсіну онша қиындық тудырмайды.

	Көшкінші халықтардың тарихын танып-білудің негізі әу баста ғылымда осылайша еуропалықтардың таным-түсінігімен және сол таным-түсініктегілердің өкілдері жазып қалдырған деректер мәліметі арқылы қаланғандықтан, кейінгі зерттеушілер осы таным-түсінік ауқымынан шыға алмай келеді. Олар өздерінің зерттеу нысанына күні бүгінге дейін тек солар қалыптастырған көзқарастар тұрғысынан ғана қарап, бар мәселені бірыңғай еуропалық өлшеммен кесіп-пішіп келеді. Даланың ауызша тарихының дерегі есепке алынбайды. Сол себепті де қазір көшкінші халықтардың қай-қайсысының да өткенінің тек еуропалықтарға белгілі болғаннан кейінгісін ғана шынайы тарих, ал оған дейінгісінің бәрін мифтік аңыздардың жиынтығы деп қарау әдетке айналған.

	Отырықшы елдердің осындай өктемдігімен жазылған көшкіншілердің ежелгі тарихының айқындалмаған ақтаңдақтарының, жазылмаған қатпарларының, шешілмеген шиелі түйіндерінің тым көп екендігі уақыт өткен сайын айқын аңғарылып келеді. Қазіргі түрік-моңғол халықтарының тарихына қатысты айтылып жүрген пікірлер түйінінің бір арнада тоғыспай, әр тарапқа тартып, өзара қақтығысқа ұшырап, бір-бірімен қайымдасып жатуы да осыдан болса керек.

	Солардың бір тобы (Баскаков, Малов, Гумилев және т.б.) сиуңнуларды түріктердің түп атасы деп есептесе, енді бір тобы (Бичурин, Шмидт, Доржсурэн, Сухэбатор және т.б.) оларды қазіргі моңғолдардың шыққан тегі дегенге саяды.

	Кезінде айтыс-тартыс қанша көп болғанымен, оның қорытындысы бәрібір тарих ғылымында Ұлы Даланың тек шығыс бөлегін ғана еншілеген ежелгі түріктер (прототюрки) мен ежелгі моңғолдарды (протомонголы) қазіргі жер бетіндегі бүкіл түрік тектес халықтар мен моңғол тектес халықтардың ататегі деген ұғымды орнықтыруына бөгет бола алған жоқ. Бір есептен, бұған да шүкіршілік, әйтпесе, бұл халықтардың бәрі түріксіз, тек осы күнгі түсініктегі моңғол тектес халықтар болып жүрулері де әбден мүмкін еді. Өйткені, ХІХ ғасырда Ресей Ғылым академиясының академигі П.С. Паллас бастап, кейінірек оны Я.И. Шмидт пен Н.Я. Бичурин қостап, жаңаша жыл санауға дейінгі екінші мыңжылдықтан осы ғалымдардың өздері өмір сүрген кезеңге (ХІХ ғ.) дейін Ұлы Даланың шығыс бөлегінің шығысын, нақтырақ айтсақ, бүкіл Орталық Азияны автохтондық құқығы бар бір ғана халықтың, тек моңғол тектес халықтардың мекендеп келгенін дәлелдеп, соған әлем жұртшылығын сендіріп қойған болатын.

	Расында да, Орхон өзенінің бойынан табылған ескеткіштердегі құпия жазулардың «кілті» табылып, ондағы тасқа басылған бұлтартпас тарихи айғақ деректерді дүние жүзі танып-білмегенде, көне замандарда Шығыста жалпы «түркі» деген халықтың болғандығынан бейхабар қалып, ондағы бүгінгі түрік тектес деп жүрген халықтарымыздың бәрі моңғол тектес халықтардың бір бұтағына айналып кете баруы да ғажап емес еді. Әйтеуір, абырой болғанда, әлгі тас жазудың дерегі арқылы дүние жүзі Орталық Азияның қақ төрінде, жаңаша жыл санаудан кейінгі VІ ғасырда түрік деген халықтың «Мәңгі ел» деп аталатын аса ірі далалық мемлекет орнатқанын және сол түріктердің сол ұланғайыр аймаққа үш ғасырға жуық билік жүргізіп тұрғанын білді. Осыдан кейін барып, тарихшылар бұрынғы моңғол атауының алдына енді келіп түрік атауын қосақтауға мәжбүр болды.

	«Түрік-моңғол халықтары» деген жаңа тұрақты тіркес осылайша ғылыми айналымға енді. Тарих ғылымындағы бүгінгі «Түріктердің ататегі VI ғасырда Алтайдан шыққан, олар кейін жаулап алу арқылы Батысқа, еуразиялық кеңістікке тараған» деген қате тұжырым да осыдан кейін бой көрсетті. Тарихи шындыққа қиыспайтын осы жасанды, қате тұжырымдаманың негізінде қытай дерегінде кездесетін «Сиуңну» деп аталатын халық «түріктер», «дунху» деп аталатын халық «моңғолдар» деп танылып, бұған дейінгі даланың ауызша тарихында бір үйдің егіз баласындай жұбы жазылмай, үнемі бірге аталып келген «татармоңғол» тіркесіндегі татар атауы жылы орнын түрікке беріп, өзі тунгустар ауылына қоныс аударды. Осыдан кейін сан ғасырлар бойы көшкінші өмірдің тар жол, тайғақ кешулерін бастан бірге өткізіп, бірде табысып, бірде шабысып, жұптары жазылмай қатар келе жатқан тілдері ортақ, тағдырлары ұқсас, тамыры бір егіз екі халық – татар мен моңғол еуропалық таным-түсініктің бет қаратпас беделінің белден басуымен ақыры бір-біріне жат, бөгде халықтар болып шыға келді. Өйткені, тілші ғалымдардың анықтауынша, тунгус тілі алтайлық тілдер жүйесіне енгенімен, түрік-моңғол тілдері тобына жатпайды (Баскаков Н.А. Алтайская семья языков и ее изучение. – М., 1981. – Стр. 14-15).

	Көшкінші халықтардың, оның ішінде түрік-моңғол халықтарының да, көне тарихының дұрыс жазылмауын, өз басым деректің тапшылығынан, болмаса жоқтығынан бұрын, міне, осындай жағдайлардың, яғни өркениетке ерте қол жеткіздік деген ежелгі отырықшы елдердің бір кездегі өзімшіл өркөкіректігінен басталып, Крест жорықтары тұсындағы ортағасырлық әйгілі текетірестің тегеурінімен буынын бекітіп, кейінгі еуроцентристік бағыттағы ғалымдардың қолдауымен ғылымға енген қате таным-түсініктен туған қате тұжырымдамалардың қырсығы деп білемін. Ең өкініштісі – осы қате тұжырымдамалар тарих ғылымында еш қағажу көрмей, әлі күнге өз үстемдігін жүргізіп келеді.

	Егер шындығына келсек, тарихты бұлайша бұрмалау, сайып келгенде, көшкіншілерді былай қойып, отырықшылардың өз тарихының шындығын ашуға да қырсығын тигізіп отырғаны қазір ешкімге жасырын емес. Бір қуанарлығы – заманның өзгеруіне қарай жазылған кейінгі кейбір сараптауы мол сапалы ғылыми зерттеулер бір кезде қолдан жасалған ақиқаты ақаулы, жарымжан, жасанды тарихтың жалған түсінікті қалай қалыптастырғанын ашып көрсете де бастады. Сондай жалған түсініктің түрік-моңғол халықтарының тарихынан да аз кездеспейтініне түпнұсқалық деректерді салыстыра зерттеу барысында өзіміз де көз жеткізгендей болдық.

	Даланың ауызша тарихында бір адамның, яғни түрік Аланша ханның егіз баласы ретінде көрсетілетін, жазба тарихта сан ғасырлар бойы көршілес қатар жүріп, бірде шабысып, бірде табысып, шабысқанда жеңілгені жеңгенінің құрамына кіріп, бірде жаппай моңғол, бірде жаппай татар аталып, табысқанда өздерінің төл атауларымен дербес екі ел болып ғұмыр кешкен, екеуі де ежелден түрік тілдес халықтардың санатына жататын тағдырлас моңғол мен татар халықтарының бірінің түрік, екіншісінің тунгус болып кетуі де, қытай тарихындағы осындай егіз халықтың, яғни сиуңнудың түрікке, дунхудың моңғолға айналуы да сол жалған түсініктің салдары екені даусыз. Әйтпесе, бұл күнде сиуңнудің «мұңғұл», дунхудың «татар» екенін айқын ажыратып, тарихи шындықты өз болмысында талассыз таныған болар едік.

	Амал не, бұл күнде олай болмай отыр. Соның салдарынан Шығыс халықтарының бастау тарихы тұтастай қате негізге құрылып, әлі күнге бірді бірге шатастырумен келеміз.

	Осыған орай ендігі әңгіме арнасын осы шатастырулар мен олардың себепсалдарына қарай бұрмақпыз. Алда ежелгі моңғолдар мен кейінгі моңғолдар жөнінде жіктеліп айтылатын болғандықтан, айтқанымыздың ұғынықты болуы үшін бұлардың ежелгілерін байырғы Шығыс тарихшыларының деректеріндегідей «мұңғұл», кейінгілерін қазіргі қолданыстағыдай «моңғол» деп ентаңбалауды жөн көрдік.

	Алдымен ежелгі мұңғұлдар жөнінде.



	ЕКІНШІ ТАРАУ

	СиуңнуМұңғұлдар

	Жер бетінде өмір сүріп жатқан қазіргі халықтардың кез келгенінің, санының аз-көбіне қарамастан, бастау тарихы бүкіл адамзаттың бастау тарихымен сабақтасып жататыны табиғи заңдылық. Бұл заңдылық мұңғұл халықтарына да тән. Сондықтан мұңғұлдардың шығу тегі жөніндегі әңгіме де сол түпкі ортақ бастаудан басталып, ал саралануы олардың өз алдына жеке халық болып танылуынан өріс тартпақ. Бірақ, өкінішке қарай, жазба дерекке жадыланған арғыбергі зерттеушілер мұңғұл халықтарының көне тарихына қатысты зерттеу аясын тек орта ғасырмен шектеп, олардың оған дейінгі ғасырлар бойы өздерінің жадында сақтап, ұрпақтан-ұрпаққа ауызша жеткізіп келген ежелгі төл шежіретарихының дерегіне лайықты мән бермей, назардан тыс қалдырып келді.

	Соның салдарынан болар, мұңғұлдардың ежелгі тарихы тек кешегі ХІІІ ғасырдағы Моңғол империясының тарихы негізінде ғана қарастырылып жүр. Соған байланысты деректік мәліметі Шыңғыс ханның ататегінің тарихынан басталып, кейінгі Моңғол империясына қатысты мағлұматтармен шектелетін «Моңғолдың құпия шежіресі», «Алтан тобчи», «Ердэнийн тобчи», «Шара туджи», «Цаган түүхэ» сияқты шығармалар мен шетелдік миссионерлердің, саяхатшылардың, елшілердің, саудагерлердің әр кезеңде қалдырған жазбалары халықтың шығу тегі жөніндегі бірден-бір негізгі дереккөзі ретінде қабылданып, түйінді тұжырым (ұзын саны оннан астам) солар арқылы ғана жасалынды.

	Алайда, мұндай деректерді негіз ету арқылы мұңғұлдардың шығу тегін анықтау тіпті мүмкін емес-тін. Өйткені, аталған жазба дереккөздерінің бірдебіреуінде ежелгі мұңғұлдар жөнінде, олардың шығу тегі жөнінде нақты айтылған ешқандай дерек жоқ болатын. Ал бұған керісінше, мұңғұлдардың шығу тегіне қатысты өз мүмкіндігіне қарай азды-көпті мағлұмат беретін еңбектердің деректері ескерусіз қалдырылып, олардың тек кейінгі моңғол халықтары жөніндегі мәліметтері ғана зерттеу нысанына айналды. Мысалы, сондай еңбектердің бірі және бірегейі – Рашид ад-Диннің (1247-1318 жж.) әйгілі «Жылнамалар жинағының» («Жами`ат тауарихтың») моңғол халықтары жөніндегі деректерінің құндылығы ғылыми ортада аса жоғары бағаланылғанымен, оның мұңғұлдардың шығу тегіне қатысты дерегі ғылыми тұрғыдан талданбай, ескерусіз қалдырылды. Дұрысында, бұл далалық ауызша тарихтың құнды дерегін хатқа түсіріп, бір жүйеге келтірген теңдесі жоқ, бұл күнге жеткен әлемдегі алғашқы еңбек болатын.

	Еңбектің авторы Рашид ад-Дин Фазлаллах ибн Абуль-Хайр Али Хамадани – Моңғол империясының дәуірлеп тұрған кезінің көзкөрген куәгері, Шыңғыс ханның тікелей ұрпағы Ғазан хан мен Олжайту ханның уәзірі болған адам.

	Осы арада басын ашып айта кетер бір мәселе – бұл еңбектің авторлығы бір адамға телінгенімен, шын мәнінде, «Жылнамалар жинағы» (1300-1310 жж.) – ұжымдық еңбектің жемісі. Заманында білікті ел билеушілерінің бірі болған Ғазан хан бөгде жұртты жаулап алып, соған билік жүргізіп тұрғандарымен, өздерінің біртебірте соларға сіңісіп, жұтылып бара жатқанын көріп, тілінен, дінінен, атабабаның салтдәстүрінен айырылып, парсылана бастаған мұңғұлдың кейінгі келер ұрпағы өздерінің шыққан тегін таймай танып, төл тарихын өз болмысында біліп өссін деген игі ниетпен ғұлама уәзірі Рашид ад-Динге арнайы тапсырма беріп, қасына мұңғұл халықтарының тарихын мейлінше терең білетін, даланың теңдесі жоқ даңғайыр шежірешісі Болат-чансан бастаған алты моңғол шежірешісі мен сол кездің ең мықты деп есептелінетін бірнеше білікті тарихшысын (Абдуллах Қашани, Ахмед Бухари және т.б.) қосып, осы еңбекті жазғызған. Сондықтан да бұл еңбекті өз заманының білімді де білікті мамандары бірігіп шығарған энциклопедиялық жинақ деу артық айтқандық болмайды. Соның үшін бұл еңбектің әр дерегіне байыппен қарау парыз.

	Міне, осы энциклопедиялық еңбекте моңғол халықтарының шығу тегіне қатысты: «Все монголы, племена тюрков и все кочевники (букв., обитатели степей) происходить от его рода» (Рашид ад-Дин. Сборник летописей. Т. І. Кн. І. – М.-Л., 1952. – Стр. 80), – деп ақ қағазға қара сиямен ап-анық етіп жазылған.

	Автордың мұндағы «от его» деп отырғаны – Абулджа-хан. Бүкіл түрік халықтарының түп атасы деп есептелінетін Нұх пайғамбардың баласы Йафетті (Йафесті) Рашид ад-Дин осылай «Абулджа хан» деп атайды. Рашид ад-Дин хатқа түсірген даланың ауызша тарихының дерегін бүгінгі жазба тарихтың дерек беру стиліне көшірсек, онда бұл «барлық моңғолдардың да, түрік тайпаларының да және барлық дала тұрғындарының да шыққан тегі бір, бәрі бір халық – түріктер» дегенді білдіреді. Бұлай деп және өзге емес, бастау тегіне бүгінгілерден әлдеқайда жақын тұрған моңғолдардың өздері бұдан жеті ғасыр, яғни 700 жыл бұрын жазып қалдырып отыр. Бұл деректі және олардың көктен алмағаны, ойдан шығармағаны, ата-бабаларының жадында сақтап, ұрпақтанұрпаққа беріліп келген шежіре-тарихтың дерегіне сүйеніп айтып отырғаны даусыз (Бұл жерде «ұлы бірлік» идеясымен мұсылман шежірешілерінің түрік халықтарының аталғын Нұх пайғамбарға апарып телігенін есте ұстаған жөн – Қ. С.).

	Сондықтан бұған әдеттегідей «ауызша тарих» деп мұрын шүйірудің еш реті жоқ. Оның үстіне далалықтардың басқаны жаңылыстырса да, өздерінің шыққан тегін ешқашан шатастырмайтыны тағы шындық. Мұның солай екенін ежелгі мұңғұл тайпаларының шығу тегінің проблемалары мен этникалық тарихын ұзақ жылдар бойы зерттеген орыстың белгілі ғалымы Л.Л. Викторованың: «Для монголов того времени было характерно стремление сохранить в памяти потомков деяния предков, заботливое отношение к родовым связям и традициям. Знатоки генеалогий, как известно, досконально изучившие все родственные связи своих фамилий и их ответвлений на многие поколения, бережно передавали эти знания детям. Именно поэтому родословные книги имеют значение первоисточника» (Викторова Л.Л. Монголы: происхождение народа и истоки культуры. – М., 1980. – Стр. 11), – деп, әділ көрсетуі де құптай түседі.

	«Жылнамалар жинағының» мұңғұлдардың шыққан тегін бұлайша «түрік» деп көрсетуінде аңыздық жаңылыстың жоқтығына көз жеткізе түсу үшін осы орайда мына бір қосымша жайларға да баса назар аудару қажет.

	Оның біріншісі – шығарманың әйгілі Моңғол империясының дәуірлеу биігіне көтеріліп, бет қаратпай дүрсіп тұрған кезінде, басқаша айтқанда, моңғолдардың асыл тектен жаралған «ерекше» халыққа айналып, басқалардың, яғни моңғол еместердің өздерінің шыққан тегін, қалайда ретін тауып, осы асыл тектен шығаруға, болмаса соған жақындастыруға жанталаса ұмтылып жатқан кезінде жазылғандығы.

	Бұл ретте Рашид ад-Диннің: «Найманы, жалаиры, онгуты, кереиты и другие племена, которые имели каждое свое определенное имя, называли себя монголами из желания перенести на себя славу последних; потомки же этих родов возомнили себя издревле носящими это имя, чего в действительности не было» (Рашид ад-Дин. 1952. Ч. І. – Стр.75) деп ашып көрсетуі айтылған тұжырымның сол кездің шынайы шындығы екенінің бұлтартпас дәлелді айғағы. Бұл және Рашид ад-Диннің бүгінгі біз сияқты ертедегі әлдебіреулердің әлдеқалай жазғанынан оқығаны емес, өзінің құлағымен естіп, көзімен көріп, куәгері болып отырған шындығы ғой.

	Егер «моңғолдың шыққан тегі – түрік» деген ұғым сол тұста жалпы жұрт мойындаған, баршаға белгілі талассыз шындық болмаса, онда мұңғұлдың шежіре-тарихының терең білгірі Болат-чансан бастаған тарихшылардың «асыл текті» моңғолды сол кездегі өздері жаулап алып, қалауынша жатқызып-тұрғызып отырған бағынышты түрік тайпаларымен бір тектен жаратылған, бір атаның (Абулджаның) ұрпағы деп көрсетуге де, солай деп жазуға да батылы бармас еді.

	Сондай-ақ, өзгелерді жаулап алу арқылы дара үстемдікке қол жеткізген моңғолдарға дейінгі билеуші халықтардың (парсылардың, арабтардың) тарихты өздерінен бастауға ұмтылатын өзімшіл, менмен дәстүрінен хабардар, жанжақты білім иесі Рашид ад-Диннің өзіне арнайы тапсырма беріп жаздырып отырған әміршісі Ғазан ханның «алтын текті» әулетінің шыққан тегін жай қара халықтан шығарып, бәсін төмендетуге өз еркімен баруы мүмкін емес. Бұл бас кететін шаруа екенін білікті уәзір басқалардан гөрі жақсы білсе керек. Мұның сыртында, Рашид ад-Диннің өз билеушілерін асыра дәріптеп, теңдесі жоқ жан етіп көрсететін парсы тарихшыларының бұрынғы қалыптасқан дәстүрінде тәрбиеленген жан екені тағы бар.

	Міне, осыларға қарамастан, «Жылнамалар жинағының» авторы (дұрысы: авторлары) «моңғолдың шыққан тегі – түрік» деп жазып отырса, мұны сол кез дің ешкімге күдік туғызбайтын, ханы да, қарасы да бірдей мойындаған тарихи шындық деп қабылдамасқа негіз жоқ. Оның солай екенін XVI ғасырдың екінші жартысы мен XVII ғасырдың басында өмір сүрген әйгілі «Шежірелер жинағының» авторы жалайыр Қадырғали Қосымұлының түрік тайпаларын тарата келіп: «Оларды, яғни осынау қалың түрікті «моғол» деп атады» (Қ. Қосымұлы. Шежірелер жинағы. – Алматы, 1997. – 25-б.) деп тұжырымдауы да дәлелдей түседі.

	Екіншісі – осы айтылғандарды одан әрі негіздей түсетін өз заманының білікті тарихшыларының басын қосып, арнайы тапсырмамен моңғол халықтарының тарихын жаздырудағы Ғазан ханның негізгі мақсатынан өрбиді. Өздері жаулап алып, билеп-төстеп отырған бағынышты басқа халықтарға мұңғұлдардың сіңісіп, өз тілінен, өз дінінен, ата-баба дәстүрінен айырылып, өгейсіп бара жатқанын көріп, келер ұрпақ өздерінің нақты шыққан тегінің қайдан екенін, ата-бабаларының кімдер болғанын, не істеп, не қойғанын есіне түсіріп, біліп жүрсін деген мақсатпен Ғазан ханның осы тарихты арнайы жаздырғанын Рашид ад-Диннің өзі «Жылнамалар жинағының» кіріспесінде ашып айтады. Демек, осындай айқын мақсатты көздеген, өзін «нұрдан жаратылған» атадан тараған «алтын текті» Шыңғыс ханның тікелей ұрпағымын деп білетін Ғазан ханның өзімшіл менмендікті жеңіп, мұңғұлдардың түріктерден шыққанын, өздері жаулап алып отырған түрік тайпаларымен түбі бір туыс екенін мойындап, солай деп жазылған кітапты ықыласпен қабылдауы – оның жұртқа мәлім тарихи шындықтан аса алмағанын, адалдықпен ақиқатқа жол бергенін танытады.

	Үшіншісі – «Жылнамалар жинағын» шығарушылардың бірінші томның бірінші кітабына берілген анықтама-түсініктемені «Первого тома «Сборника Летописей» с повестованиями о появлении тюркских народов и об обстоятельствах их разделения на различные племена» (Рашид ад-Дин. 1952. – Стр. 71) деп атап көрсетіп, ашып жазуы. Мұнда да тарихи шындықты мойындау «менмұндалайды». Арнайы тапсырмамен моңғолдардың тарихын жазуға арналған шығарманың беташар кітабының моңғол халықтарының пайда болуы мен олардың түрлі тайпаларға бөлінуіне арналмай, бірыңғай тек түрік халықтарына арналуы – сол түп бастаудың бірлігін, яғни мұңғұлдардың шық қан тегінің түрік және оның тарихи шындық екенін мойындаудан жасалып отырған іс екені даусыз шындық болса керек. Егер сол кезде жалпыхалықтық мұндай түсінік, мұндай мойындау болмаса, бірінші кітап түрік халықтарына арналмас еді, оған мынандай анықтама-түсіндірме берілмес еді.

	Осы айтылған жайларды екшей келіп, мәселенің байыбына жетіп, тереңдей үңілсек, даланың ауызша тарихының хатқа түскен басқа жанама деректерінің де «мұңғұлдардың шыққан тегі – түрік» екенін одан әрі айқындай түсетінін көреміз. Бұл ретте «Жылнамалар жинағы» жалпы көшкіншілердің атасы деп есептелінетін Абулджа (Йафет, Йафес) ханның жайлауы Ортақ, Қазтақ, ал қысқы жайылымы Бурсун, Какьян, Қарақорым болғанын және олардың Талас пен Қары-Сайрам қалаларынан қашық емес екені жөнінде нақты дерек берсе (Рашид ад-Дин. 1952. – Стр. 80-81), даланың ауызша тарихын өзінше жүйелеп, хатқа түсірген Шыңғыс ханның ХVІІ ғасырда өмір сүрген тағы бір тікелей ұрпағы, Хиуа ханы Әбілғазы Баһадүр дәл осы деректерді одан әрі жетілдіре нақтылап, «Жылнамалар жинағындағы» парсыша бұзылып берілген түріктік жер-су аттарын төл қалпына келтіріп, түрікше қалай аталатынын дәл береді. Мысалы, ол жаңағы Ортақ, Қазтақ деп аталатын таулардың көне түрікше атауы «Ор-тағ», «Кер-тағ» екенін, олардың қазір «Ұлығ-тағ», «Кішік-тағ» деп аталатынын ашып жазады (Кононов А.Н. Родословная туркмен. Сочинение Абул-Гази хана хивинского. – М.-Л., 1958. – Стр. 40). Сондай-ақ осы еңбектен «Жылнамалар жинағындағы» «Бурсун», «Қарақорым» деп аталған жерлердің бүгінгі күнге дейін ежелгі атауын өзгертпей, бастапқы күйінде бізге жеткен, қазіргі Қазақстан жеріндегі өзімізге белгілі «Борсық» және «Қарақұм» деп аталатын әйгілі құмдар екенін бірден танимыз. Оның шынында да осы құмдар екенін Әбілғазының келесі «Когда наступала зима, он зимовал в устье Сыр, в Кара-кумах, и в Бурсуке» (Кононов А.Н. 1952. – Стр. 40) деген дерегі де айғақтап тұр. Әбілғазының бұл арада «он зимовал» деп отырғаны Абулджа-Йафеттің тікелей ұрпағы, ежелгі мұңғұлдың атақты ханы – Қарахан.

	Ретіне қарай бұл жерде басын аша кететін тағы бір мәселе – айтылған деректің бәрін «Әбілғазының дерегі» деп оған еншілегенімізбен, оған оның алдында өмір сүрген бірнеше ғұлама ғалымдардың ой-пікірлерінің де ортақ екендігі. Өйткені, осы шығарманы жазарда оның алдында, Әбілғазының өзі атап көрсеткендей, сол заманның әйгілі 18 тарихи шығармасы жатқан. (Абульгази Бахадур-хан. Родословное древо тюрков. – М., Т., – Б. 1996. – Стр. 6). Әбіл ғазының осы шығармалар дерегін пайдаланғаны, солар арқылы осындай тұжырымға келгені зерде мойындар шындық.

	Қалай дегенде де, жоғарыда айтылған деректерден біз Рашид ад-Дин айтқандай «жалпы көшкіншілердің атасы Абулджа (Йафет) хан» болсын, болмаса Әбілғазы айтқандай «мұңғұлдың ханы Қарахан» болсын – бәрібір осы әңгімеге арқау болып отырған ежелгі мұңғұлдардың басқа емес, сол көне замандарда қазіргі Қазақстан жерін мекендеген түрік тектес халықтардың бірі екені анық.

	Бұл деректердің біз үшін құндылығы да осында. Өйткені бұл өз тарапынан қазіргі зерттеушілерге бұрын қалыптасқан ізденіс бағытының жаңсақтығын көрсететін екі бірдей мәселенің басын ашуға көмектеседі.

	Оның бірі – ежелгі мұңғұлдардың (протомоңғолдардың) (тіпті, олар сиуңну болмай, қазіргі ұғымдағыдай дунху халқы болғанының өзінде де – Қ.С.) көне қытайдың Шиа әулетінен бері бірге келе жатқан байырғы көршісі емес, Орталық Азияға кейін, бүгінгі Қазақстан жерінен барғанын айғақтап, қазіргі зерттеуші ғалымдардың моңғол халықтарының шығу тегін бұрынғыша тек Орталық Азияны мекендеген халықтардың (тайпалардың) арасынан ғана іздеуінің қателігін көрсетеді. Бұдан, ендігі жерде, мұңғұлдардың шығу тегін ерте замандарда Қазақстан жерінің аталған аймақтарын мекендеген ежелгі түрік тектес халықтардың арасынан іздеу қажеттігі туындайды. Христианша жыл санаудан бұрынғы ескі замандарда мұңғұлдардың қазіргі Қазақстан жерін мекендеп, қытай шекарасына кейін барғанына куәлік беретін осы деректерге сүйеніп, біздің сиуңнулар қытай шекарасына х.э. дейінгі ІV ғасырдың соңына қарай барған деуіміздің де бір себебі осында.

	Екіншісі – қытай деректерінде кездесетін «Дунху» деп аталатын халықты әлем тарихшыларының «протомоңғолдар» деп танып, онысын тарихи шындық ретінде ғылымға енгізулерінің де дұрыс еместігін пайымдатады. Бұл ретте, тіпті, басқаны айтпағанда, байырғы Шығыс тарихшыларының бәрінің еңбектерінде егіз халық ретінде жұбын жазбай қатар көрсетіліп келген татар мен моңғол халықтарының көне қытай шекарасына кейін келген тарихын білмегендіктен, еуропалық таным-түсініктегі зерттеушілердің бопса болжамымен оларды бір-біріне бөгде халыққа айналдыруы, соның салдарынан моңғолдың «дунхуға» телініп, ал татардың сол заманда қытайша қалай аталатынының белгісіз болып қалуының және осы белгісіздіктің күні бүгінге дейін зерттеушілер назарына ілікпей, соның салдарынан мәселенің себеп-салдарының ашылмай келуінің өзі біраз жайды аңғартса керек. Қалай болғанда да, өзара қырқыстың салдарынан бірі жеңіліп қашқанда, жеңіліс тапқан татарлардың қытай шекарасына мұңғұлдардан бұрын келгенін осы деректер арқылы анық аңғару қиындық туғызбаса керек. Бұл арада бұған күдік келтіріп, сол замандарда мұңғұлдармен арпалысты тірлік кешкен байырғы татарлар мен көне қытайлықтардың қарымқатынасы болмады деуге де негіз жоқ. Өйткені, Шығыс тарихшылары Мұңғұл хандығы мен Татар хандығының арасындағы қақтығыс татардың Байду ханының тұсында басталып, Сүйініш ханының тұсында өршігенін, соғысқан сайын татарлардың жеңіліп, ығыса-ығыса х.э. дейінгі ІV ғасырдың аяғында қытай шекара-сына жеткенін айтады. Н. Бичурин Хондемирдің Оғыз хан жөніндегі дерегін талдағанда: «Огуз-хан объявив себя ханом, во-первых пошел войною на Татар-хан (Дунху), который кочевал близ границы Китая и его победил» (Бичурин Н. Я. Собрание сведений о народах, обитавших в Средней Азии в древние времена. Т. І. – М.-Л.,1950. – Стр.57), – деген дерек беріп, татарлардың Қытаймен көрші екенін және олардың дунху екенін ашып көрсетсе, Әбілғазы хан: «...татарлардың көп санды рулары Қытайға жақын Бююрнавар (Буир-нор болуы керек – Қ.С.) жерін мекендеді, қытай билеушілеріне бағынып, олардың қызметінде жүрген, сондай-ақ оларға ауық-ауық қарсы шығып, көтеріліс жасаған кездері де болды. Бірақ қытай билеушілері көтерілісшілерге қарсы қалың қол шығарып, оларды қайта бағындырып, иеліктерін қаңыратып бос қалдырып отырды» (Абульгази. 1996. – Стр. 34) деп жазады. Қарап отырсаңыз, осының бәрі – көне жазба дерегіндегі дунху халықтарының бастан кешкен оқиғалары. Олай болса, қытай шекарасына мұңғұлдардан да бұрын жетіп, қытайдың жеті патшалығы тұсында олармен көрші болған және сиуңнулардан да бұрын сол жеті патшалықтың бірі – Жыу (Чжеу) патшалығымен соғысқан осы татарларды кім дейміз? Бұл татарлар және жер бетінен жойылып та кеткен жоқ. Өйткені қазіргі тарихи деректер арқылы сол ежелгі татарлардың ұрпақтарының мұңғұлдар мен сол баяғы көршілігін сақтап, сол баяғы дүрдараз қырғи-қабақтығын кешегі ХІІ ғасырдың аяғына дейін жалғастырып келіп, соңында Шыңғыс ханның әкесі Есукейді у беріп өлтіріп тынғанына дейін жұрт жақсы біледі. Соның бәрінде де олар татар деген атпен мәлім. Әрі-беріден соң Батыс жұртшылығы моңғолдардан бұрын осы татар халқының атын білген еді ғой. Сондықтан тарихи тағдыры бір, сөйлер тілі ортақ екі халықтың ежелгі қытайлықтар берген халықтық атауларын ендігі жерде қазіргідей құбылтпай, шатыстырып біріне бірін телімей, сиуңнуды – «мұңғұл», дунхуды – «татар» деп танып, ортақ бір байламға келгеніміз жөн болмақ.

	Сиуңнудың түрік аталуының себебі мен салдары

	Себепсіз салдар болмайды. Олай болса, қазіргі ресми тарих ғылымының сиуңну халқын «түріктер» деп қабылдауының да негізсіз еместігін, кезінде ғалымдардың осындай тұжырымға келуінің де өзіне тән себебі болғандығын ескермеу – сыңаржақтылыққа соқтырмақ. Сондықтан ненің неден болғанын нақты біліп, ұғымның дұрыс қалыптасуы үшін, азды-көпті қайталауға ұрынатынымызға қарамастан, алдымен осы себептерге тоқтау парыз. Бұл реттегі әңгімені ұзаққа созбас үшін мәселенің түйініне тоқталсақ, менің пайымдауымша, тарихшылардың сиуңну халқын «түріктер» деп танып, ғылымға енгізуіне мынандай төрт себеп негіз болған тәрізді:

	Біріншісі – зерттеушілердің еуропалық таным-түсінікпен скиф-сақ халықтарын бірыңғай үнді-еуропа тілінде сөйлеген халықтар деп қабылдап, түрік тектес халықтардың ататегін тек Орталық Азиядан ғана іздеуі;

	Екіншісі – сиуңну халықтарынан жеткен деп танылған ондаған көне сөзді тілші ғалымдардың бірауыздан түрік тіліне жатқызуы, яғни «сиуңнулар түрік тілінде сөйлеген» деген қорытындыға келуі;

	Үшіншісі – Н.Я. Бичурин айтатын «Азия тарихшыларының» (Рашид адДин, Хондемир, Әбілғазы және т.б.) даланың ауызша тарихының дерегіне сүйене отырып, шежіре тарқатқанда баяндалған Түрік ханның кейінгі ұрпағы Оғыз ханның іс-әрекеті (Абульгази Бахадур хан. Родословное древо тюрков. – М., Т., – Б., 1996. – Стр. 18-21) мен сиуңнудың атақты чәниүйі Маудунның (Мөденің, Мүденің, Метенің) бүкіл іс-әрекетінің (Хән кітабы. Қараңыз: Сиуңну. – А., 1998. – 32-34 бб.) бір-бірімен дәл келуі: екеуі де әкелерін өлтіріп таққа отырады, содан кейін екеуі де әуелі шығыстағы, содан соң батыстағы көршілерін жаулап алады, осыдан кейін екеуі де Қытайға шабуыл жасайды... Осылай жалғаса береді. Осыларға қарап, Азия тарихшылары дерегіндегі Оғыз хан мен қытай жазбалары дерегіндегі Маудун чәниүй екеуі бір адам деген пікірлердің айтылуы;

	Төртіншісі – осы Оғыз хан мен Маудун чәниүйдің кейінгі ұрпақтарының бастан кешкен оқиғаларының да бірдейлігі. Мысалы, Оғыздың ұрпағы мұңғұлдың Ел-ханының (Ил-ханының) билігі тұсында оның елін татардың Сүйініш ханы шауып, адамдарын түгел қырғынға ұшыратады. Осы қырғыннан аман қалғандар бір тауға қашып барып, оның адам аяғы жете бермейтін, жан-жағын биік шыңдар қоршаған кең алқабын тауып, сонда тұрақтайды. Олар бұл жерді «Ерге-не-көң» (дұрысы: «Ергенек-көң» болуы керек – Қ.С.) деп атап, осында 450 жыл өмір сүріп, әбден өсіп-өніп үлкен күшке айналған соң сыртқа шығып, басқа жұртқатанылады. Осындай оқиға сиуңнудің чәниүйі Маудунның ұрпағы Үйчүйжиән (Ючйчу-гянь) чәниүйдің де басынан өтеді. Оның елі де түгел қырғынға ұшырап, содан аман қалғандары бір тауға қашып барып, сонд а өсіп-өніп, кейін күшті елге айналады. Шығыстанушы ғалымдар осы оқиғаларды сабақтастыра қарап, екеуін бір халықтың бастан кешкендері деп тауып, әлгі тауға қашып барып паналағандарды кейін құрылған баршаға белгілі Түрік қағанатының шаңырағын көтерушілердің ататегі деп таниды. Бұған қытай тарихнамаларындағы нақты көрсетілген жылдардың, яғни Үйчүйжиән чәниүйдің елі қырғын тапқан 93 жыл мен Түрік қағанаты құрылған 552 жылдың аралығында өткен уақыт пен Әбілғазы Баһадүр ханның дерегінде көрсетілген уақыттың шамалас келуі де (552 – 93 = 459) себепші болады (Абульгази. 1996. – Стр. 27-29.; Бичурин Н.Я. Собрание сведений о народах... – Стр. 128-129).

	Міне, осылардың бәрін сараптай келіп, қытай дерегіндегі «сиуңну» деп аталатын халықты кейінгі зерттеушілер «бүгінгі түрік халықтарының ататегі (прототүрік)» деген қорытындыға келеді. Осы қорытынды тұжырым ғылыми зердеден өтіп сұрыпталған, тарихи ақиқаты анықталған тұжырым есебінде қабылданып, ресми тарих ғылымына енеді. Сондықтан қазір тарихшылардың бәрі сиуңнуларды «түріктер» деп түсінеді, еңбектерінде солай деп жазады. Оған бүгінге дейін ешкім күдік келтіріп, күмәнданған емес. Түпнұсқалық деректерді бір-бірімен өзара салыстыра зерттемегендіктен, жасыратыны жоқ, қалыптасқан түсініктің ықпалымен әуелде біз де осының бәрін дұрыс деп қабылдағанбыз. Бірақ сөз болып отырған мәселеге қатысты тарихи деректерді қайталай қарап, оларды бір-бірімен салыстыра зерттегенде, баяндалып отырылған оқиғалары ұқсас екі деректің беретін мағлұматының мәнмазмұнына тарихшы ғалымдардың түпнұсқа дерек негізінде жан-жақты талдау жасамай, олардың кезінде біреу айтқан тек сыртқы ұқсастығына алданып, елеулі қателікке ұрынғанын байқадық. Соның салдарынан екі кезеңнің екі басқа оқиғасын баяндайтын екі деректің мағлұматы бір дерекке телініп, қытай жазбаларындағы сиуңнулар «Түрік қағанатының негізін қалаушылардың, яғни жалпы түріктердің ататегі» болып шыққан. Дұрысында: аталмыш екі деректің бірі – х.э. кейінгі 93 жылы болған оқиғаны, ал екіншісі – осыдан 346 жыл кейін, яғни 439 жылы болған оқиғаны баяндайды. Сондықтан бұл оқиғалардың болуында сырт ұқсастық болғанымен, берер дерегінің мән-мағынасы екі басқа болуы заңдылық еді. Алайда, бұған қарап, ғалымдардың «сиуңнулар түрік тілінде сөйлеген, түрік тектес халық» деген тұжырымын теріске шығаруға болмайды. Бұл ретте білікті тіл мамандарының «сиуңнулар түрік тілінде сөйлеген» деген қорытындыға келулерін біз де қолдаймыз. Себебі, мұны жай болжам емес, сиуңнулардан қалған көне сөздерді ежелгі түріктердің сөздік қорында болған сөздермен қатар қойып салыстыру арқылы ғылыми зерде елегінен өткізіліп барып жасалынған ғылыми тұжырым деп білеміз. Сондықтан кезінде сиуңнулардың түрік тілдес халық болғанына күдік келтірмейміз. Бірақ бұл – «сиуңну атауы – түрік атауының баламасы» деген сөз емес. Сондай-ақ бұл – «түрік тілдес халықтардың түп атасы – сиуңнулар» дегенді де білдірмейді. Сол себепті біз лингвист ғалымдардың түрік тілін жіктегенде, оны «батыс сиуңну тілі», «шығыс сиуңну тілі» (Баскаков) деп саралауымен де келісе алмаймыз. Бұлай топтауды ғылыми қателік деп білеміз және осы орайда дұрыстап ойласатын, басын ашып, анықтауды қажет ететін жайлар бар екеніне шәк келтірмейміз. Көп мәселе, жоғарыда айтқанымыздай, тарихшылардың кезінде даланың ауызша тарихының дерегіне үстірт қарап, ондағы маңызды мағлұматтарға мән бермеуінен, ауызша тарихтың өз ерекшелігін ескермеуінен, далалықтардың образға орап берген шындығын дәл жори алмауынан туындап жатады. Ал оның бастауы кешегі Кеңес дәуірінде бұратана халықтардың тарихын түпнұсқа деректер арқылы зерттеуге сол халықтың өзінен шыққан зерттеушіге мүмкіндік бермей, бар мәселені тек орыс ғалымдарының ой-тұжырымдары арқылы ғана пайымдауға мәжбүрлеуінен арна тартқанын қазіргі зерттеушілер толық білуге тиіс. Байырғы тарихи деректерді беруде даланың ауызша тарихының өз ерекшелігі бар. Мысалы, жазба тарихтағыдай емес, мұнда ежелгі халықтардың халықтық атауы көп жағдайда ел билеушілерінің есімі ретінде айтыла береді. Осыған байланысты ауызша тарихты кейін қағазға түсіргендер де ел атауы мен билеуші есімін саралап нақтыламай, айтылудағы қалпын сақтап, сол күйі береді. Мұны қытайдың көне жазбаларынан анық байқауға болады. Мысалы, қытай тарихшылары Түргеш қағанатының есімі жалпыға белгілі билеуш ісі Сулуды бірнеше жерде өз атымен атамай, оны елінің атымен «Түргеш (Туциши) қаған» деп атап жазатыны осының айғағы (Бичурин Н.Я. Аталған еңбек. – 298-б.). Осындай жағдай қазіргі біз сөз етіп отырған, даланың ауызша тарихын қағазға түсірген Хондемир мен Әбілғазының еңбектерінен де жиі кездеседі. Сондықтан олар көрсеткен Йафеттің балалары: Түрік, Хазар, Саклаб (қыпшақ), Рус, Чин, Мың, Кеймари (парсы), Тареж (Хондемир. История монголов. – СПб., 1854. – Стр. 2) есімдерінің әрқайсысын заманындағы бір-бір елдің аты деп қабылдау шындыққа қиянат болмаса керек. Сонда осылай тү сі ну арқылы ауызша тарихтың «Осыларға Түрік патша болды» деген келесі дерегінен бір кезде Түрік атты далалық алып империяның болғанын, оған аталмыш мемлекеттердің бағынғанын аңғаруға болады. Бүгін де өмір сүріп отырған қырыққа жуық халықтың тектестігі мен тілдестігінің бірлігін білдіретін ортақ атаудың – түрік болуының да сыры осында жатыр. Мұны далалықтардың бүгінге жеткен ежелгі рухани мұрасы – мифтер де, аңыз әңгімелері де, ертегілері де растай түседі. Сондай-ақ ауызша тарихтың Түрікті Нұхтың (Нойдың) немересі етіп көрсетуінен осы аталмыш мемлекеттің, яғни Түрік мемлекетінің қалайда тарихқа белгілі әлемдік топан су тасқынынан кейін пайда болып, бірнеше ғасыр бойы дәуірлегенін топшылау онша қиындық туғызбайды. Оны аталған еңбектердегі Түрік ханнан Аланша ханға дейінгі аралықта елде ешқандай соғыстың, соның нәтижесінде ыдырап бөлінудің болмағандығын, халықтың бірлікте, жақсы тұрмыс құрғандығын баяндайтын деректер де дәлелдейді. Бөліну – қартайып өлген Аланша ханның тұсында Мұңғұл хандығы мен Татар хандығының бөлінуінен басталады. Ауызша тарих бұл оқиғаны өзінің дерек беру тәсілімен: «Аланша хан қартайған соң, иелігін екі баласына – Мұңғұл (Монғол) мен Татарға бөліп берді» деп көрсетеді. Бұдан Мұңғұл хандығы мен Татар хандығының жеке бөлініп шыққанға дейін Түрік мемлекетінің құрамында болғандығын, соған сай халқының түрктілінде сөйлегенін аңғаруға болады. Жоғарыда тіл мамандарының «сиуңну халқы түрік тілінде сөйлеген» деген тұжырымын өз тарапымыздан дұрыс деп тануымыздың тағы бір себебі де осында. Сонымен, айтылғандардан ой түйсек, сараптаулар нәтижесі: тарихшылардың «сиуңнуларды түріктердің түпкі тегі», яғни прототүрік деп танулары – қателік және ол деректен кеткен жаңсақтық емес, тарихшылардан болған қателік деген тұжырымға табан тіреткізеді. Бұл тұжырым өз тарапынан көшкіншілердің көне тарихына қатысты түпнұсқалық дереккөздерін зерттеушілердің әрқайсысы өзінше зерттеп, оның байыбына өзінше үңілмей, өздерінен бұрынғы біреудің айтқанын ойсыз қайталай беретінінің жарқын мысалы да бола алады. Бұлай болмаған күнде, сонау ХІХ ғасырдың алғашқы жартысында Н.Я. Бичуриннен кеткен бір жаңсақтық түзетілмей, сол күйі осы күнге жетпеген де болар еді. Обалы не, қытай тарихнамаларындағы көшкіншілерге қатысты көне деректерді, өзі айтатын Азия тарихшыларының еңбектеріндегі деректермен салыстыра зерттеген Н. Бичурин «сиуңну» мен «мұңғұлдың», сол секілді «дунху» мен«татардың» да бір халық екеніне ешқандай шәк келтірмейді. Осы сенімнің ықпалы болуы керек, Н. Бичурин кейін Мұңғұл хандығы құлағанда, оның жұртында қырғыннан аман қалған аз ғана адамның қашып барып, Алтай тауының өздері «Ергене-көң» деп атандырған бір қуысын паналап, сонда төрт жарым ғасырдай болып өсіп-өнгендер «осы қуыстан шыққан соң Тугю Үйінің (мемлекетінің) негізін қалады» деген жаңсақ пікір айтады (Бичурин Н.Я. – 1950. – Стр. 226).

	Міне, Н. Бичуриннің осы жаңсақ пікірін сол күйі шындық деп қабылдаған кейінгі зерттеушілер Ергене-көңнен шыққандарды ортағасырлық түріктердің ата-бабалары (прототүріктер) деп тарихқа енгізеді. Соған байланысты қазір тарихта «ортағасырлық түріктердің шыққан жері – Алтай, әйгілі Түрік қағанатының шаңырағын көтерушілер – осы Ергене-көңнен шыққандар» деген тұжырым тарихи ақиқат ретінде орнықты. Алайда мұның бәрі тарихи шындыққа кереғар, кезінде Н.Я. Бичуриннің жаңсақ түсінігінен кеткен қате тұжырым. Бичуриннің бұлай ой түюіне, біріншіден, тугюлердің (түріктердің) ата-бабасын таудың бір қуысынан шығаратын көне қытай жылнамаларындағы аңыз деректерінде айтылған оқиға мен сиуңнулардың қырғын табатын оқиғасының үндес келуі себеп болса, екіншіден, Солтүстік Сиуңну мемлекетінің христианша жыл санаудың 93 жылы құлағаны мен Тугю Үйінің (Түрік мемлекетінің) 552 жылы шаңырақ көтергенінің арасында 459 жыл өткені жөніндегі қытай жазбаларындағы деректің татардың Сүйініш ханының қырғынынан аман қалған мұңғұлдардың Ергене-көңге барып паналап, содан кейін өсіп-өнгендердің тау қуысынан шығып, төңірегіне қайта танылғанының арасында 450 жыл өтті дейтін «Түркі шежіресіндегі» дерекпен шамалас келуі еді. Айырмасы – бар болғаны, тоғыз-ақ жыл!

	Түрік қағанатының негізін қалаушылар – Ергене-көңнен шыққандар деген түсініктің қазіргі тарихқа еніп, орнығуы, міне, Н. Бичуриннің осы қате тұжырымынан басталады. Солай дей тұрғанымызбен, әділдігіне жүгінсек, бұл Бичуриннің де қатесі емес, кейінгі біздің қатеміз. Себебі Н. Бичурин еш жерде Ергене-көңнен шыққандарды «түріктер» демейді, керісінше, Ергене-көңге барғандарды да, одан шыққандарды да «мұңғұлдар» дейді, сол секілді олардың құрған мемлекетін де «Түрік қағанаты» демейді, «Тугю Үйі» дейді. Өйткені, Н. Бичурин ол кезде қытай жазбаларындағы «Тугю Үйі» дегеннің қазіргі таңдағы бәрімізге белгілі Түрік қағанаты екенін білген жоқ. Бір Бичурин ғана емес, қытай дерегіндегі тугюдің «түрік» екенін ол кезде әлем тарихшыларының бірде-біреуі білмейтін. Тугюдің «түрік» екені ХІХ ғасырдың аяғында, дәлірек айтқанда, 1893 жылғы қараша айының 25 күні атақты дат ғалымы Вильгельм Томсен түріктің руникалық жазуының оқылу кілтін тапқаннан кейін, яғни Н.Я. Бичурин өлгеннен кейін 40 жыл өткен соң ғана белгілі болды. Сондықтанда Н.Я. Бичурин қытайша берілген осы «Тугю» атауын өз түсінігі бойынша мұңғұлдың «дулыға» (тукюе) деген сөзі деп жобалап, оны Азия тарихшыларының «Ергене-көңімен» мағыналас деп ұғады (Бичурин Н. Я. Собрание сведений о народах.... – М.-Л., 1950. – Стр. 226-227).

	Осыдан келіп ол «Тугю Үйі» деген христианша жыл санаудан кейінгі 93 жылы құлаған қытай жазбасындағы Солтүстік Сиуңну мемлекеті мен Әбілғазы, Хондемир еңбектеріндегі Мұңғұл хандығының орнына пайда болған мұңғұлдардың жаңа мемлекетінің атауы деп пайымдайды. Сөйте отырып, шындықтың олай болмауы керектігін ішкі түйсігі арқылы сезінген ғалым: «Странно, что в монгольском языке нет слова тюрки; а персидский историк (Хондемир – Қ.С.), производя монгольских владетелей от Тюрка, называя их владения Тюркистаном, самих монголов не называет тюрками и разделяет сей народ на татар и монголов», – деп, өзі бұған кәдімгідей күдік келтіреді (сонда, 227-б.). Бірақ біз Бичуриннің бұл күдігіне де, сондай-ақ Әбілғазының Ергенекөңге барғандарды «мұңғұлдар» деп атап көрсеткеніне де және олардың содан (Ергене-көңнен) шыққандағы билеушісі – «Бөрте Чино деген кісі еді» дегеніне де қараған жоқпыз. Сол секілді «Түрік қағанатын құрушылардың аталары тау қуысынан шыққанда олардың билеушісі – Асиән-шы деген адам еді» (Бичурин Н.Я. – 1950. – Стр. 221) деп ашып жазып отырған қытай тарихнамасы дерегін де көзге ілмедік. Абай айтқан «адасқанның алды жөн, арты соқпақ» дегеніндей, өзіміздің адасқан бағытымызды жөн көріп, адырайған айқын деректердің бәрін белінен бір-ақ басып, «ортағасырлық түріктердің шыққан жері – Алтай», «Түрік қағанатының шаңырағын көтерушілер осы Ергене-көңнен шыққандар» деген тұжырымды тарихқа енгіздік те жібердік. Ең ғажабы, неге олай істегеніміздің себебін айтып, танымдық негізде талдап түсіндірген де жоқпыз.

	Ал деректер айтатын шындық бұдан басқаша еді. Сөз болып отырған екі оқиғаның (көршілерінің тосын шабуылынан қырғын тауып, аман қалғандарының бір тауға қашып барып паналап, сонда өсіп-өнетіндерінің) сырт ұқсастығынан басқа ішкі мазмұнында ешқандай ортақтастық жоқ. Екі дерек екі басқа оқиғаны баяндайды. Уақыт жағынан алғанда да бұлардың (екі оқиғаның) арасында үлкен кереғарлық бар. Қытай дерегіндегі Сиуңну (дұрысы: Солтүстік Сиуңну) мемлекеті мен Әбілғазы дерегіндегі Мұңғұл хандығының күйреуі, жоғарыда айтқанымыздай, х.э. кейінгі 93 жылы болған. Мұндағы қырғыннан аман қалғандар, шындығында, қашып Алтай тауына барып, «Ергене-көң» деген жерді паналайды. Бұл жөнінде «Соңғы Хән кітабы» («Хыухәншу») мынандай дерек береді: «(Юн-Юань билігінің) бесінші жылы (93 ж.) Үйчуйжиен көтеріліс жасап, солтүстікке оралды. Патша (император) әскери кеңестің бастығы Ваң Фуға (сиуңнудың приставы) Жін Шәнмен бірге мың атты әскер алып, оларды қууға жіберді. Олар чәниүйді оралуға үгіттеп бақты. Ақыры оны өлтіріп, әскер ін (елін) қырып тынды» (Сиунну (Хән кітабынан). – А., 1998. – 130-б. Бичурин Н.Я., 1950. –128-129 бб.). Осымен Солтүстік Сиуңну мемлекеті өмір сүруін біржола тоқтады. Әбілғазы айтып отырған Ергене-көңнен шыққандар, міне, осы қырғыннан аман қалып, өсіп-өнгендер. Олардың Ергене-көңнен шыққандағы билеушісі Бөрте Чино – қытай дерегіндегі осы Үйчүйжиән чәниүйдің тікелей ұрпағы. Әбілғазы оны (Үйчүйжиәнді) Ел хан (Ил хан) дейді. Демек, Рашид ад-Дин мен Әбілғазылар да, қытай тарихшылары да бір оқиғаны айтып отыр. Бұ ған күдік жоқ. Сондай-ақ, мұның Түрік қағанатының шаңырағын көтерушілер ге де түк қатысы жоқ. Кімнің кімнен тарағанын нақты ашып берген «Моңғолдың құпия шежіресінің» дерегі бойынша да мұңғұлдардың сол кездегі билеушісі Бөрте-чино. Ал ол – кешегі ХІІІ ғасырдағы Моңғол империясының негізін қалаған, «Шыңғысхан» деген қаһарлы есімімен әлемге әйгілі болған Есукейұлы Темучиннің жиырма екінші атасы (егер Бодыншарды Бөрте-чиноның ұрпағы десек – Қ.С.).

	Ал Түрік қағанатының негізін қалаушылардың ата-бабаларының қырғын табуына келсек, бұл – жаңағы сиуңну-мұңғұлдардың қырғын табуынан үш жарым ғасыр кейін, дәлірек айтсақ, х.э. 439 жылы болған оқиға. Бұдан аман қалғандар Алтайға емес, Гаушанның (Гаочанның) батысындағы Алтын тауға барып паналайды. Ол жөнінде: «Сүй кітабы» («Сүйшу») мынандай дерек береді: «Түріктердің арғы атасы Пин-лианда аралас-құралас (көшіп-қонып жүрген) хулардан еді. Оны «Ашина» (Ашына) деп атаған. Кейін Вей патшалығының Тайву патшасы (424-451 жж.) Жүйчүйді талқандаған соң, Ашына 500 үйлі жанды ертіп, жыужәндарға қашып барып, Алтын тауды мекендеді» (Түріктер. Жыужандар. – А., 1999. – 30-б.). Мұны «Жыу кітабының» деректері де құптайды. Мұнда Түрік қағанатының негізін қалаушылардың аталарының Алтайға емес, Алтын тауға қашып барғанының басы ашылып, анық-ақ айтылған және бұл Алтын таудың Гаушанның терістік батысында орналасқан тау екенін «Сүй кітабы» да, «Жыу кітабы» да ашып жазған. Демек, оның Алтайға түк қатысы жоқ. Ал «Ергене-көңнен» шыққандар Алтай тауына барып паналаған.

	Міне, осындай нақты деректермен негізделген басы ашық шындықты мойындамай, түпкі бастауы бір болғанымен, өскен өрісі бөлек; тағдыры ортақтас болғанымен, таралып танылуы бөлек екі халықты ендігі жерде бірінбіріне сапырылыстырып, қойыртпақтай берудің ешқандай қисыны жоқ. Мұңғұлды «түрік» деп шатыстыруымыз бәйтеректің діңін бұтағымен шатыстырып, діңі қайсы десе бұтағын; бұтағы қайсы десе діңін көрсеткенмен бірдей, қолайсыз дүние. Өйткені, түрік – бүкіл түрік тектес халықтардың діңі! Ал, бұл арада сөз болып отырған мұңғұл мен татар – сол діңнен өніп-өсіп тараған көп бұтақтардың бірі ғана. Ендеше халқымыздың шығу тегін іздегенде бүгінгідей сырт жұрт өзімшіл өктемдікпен зорлап таңып, қалыптастырған қате түсінікпен, қытай дерегіндегі «сиуңну» деп аталатын халықты түп негізіміз «түрік» деп жүргеніміздің дұрыс еместігін ұғынып, өсіп-өнген діңімізді өзінен өнген көп бұтақтың бірімен шатыстырған тірлігімізге сын көзбен қарап, жалған таным тәуелділігінен арылар күн жетті деп білеміз. Төл тарихымызға төл танымның ақиқатымен қарау парыз. Сонда ғана ежелгі қытайлықтардың көне заманда көршісі болған халықтың мұңғұл атауын өз тілдерінде аударып, «сиуңну» деп алғанын парықтаймыз. Сол арқылы қазіргі қазақ тарихында сиуңну атауын «ғұн» деп алып жүргеніміздің де ешқандай негізі жоқ, қате түсінік екенін ажырата аламыз. Сонымен, айтылғаннан ой қорытсақ, сиуңну атауының баламасы, бүгінгі айтып, жазып жүргеніміздей, ғұн емес, мұңғұл! Ал мұны ажырата білудің төл тарихымызды өз болмысында танып-білу үшін өте маңызды екені даусыз. Осыған орай, ұғым нақтылығы үшін еске сала кететін бір нәрсе, байырғы мұңғұл халқы да, татар халқы да түрік тілінде сөйлегенімен, олар әу баста түрік тектес болмаған, сырттан келіп, оларға сіңісіп кеткен кірме халықтар секілді. Бұл, шамасы, сол жоғарыда айтылған алғашқы далалық Түрік мемлекетінің (Түрік патша болған мемлекеттің) тұсында болған секілді. Сол кезде олар Түрік мемлекетінің құрамына еніп, кейін соларға кірігіп, түріктеніп кеткен болса керек. Мұны, басқаны айтпағанда, даланың ауызша тарихының дерегі бойынша, олардың ежелгі Түрік мемлекеті ыдырағанда алдымен бөлінуі де, сондай-ақ осы екі халықтың халықтық атауларының шығу төркіні (этимологиясы): мұңғұлдың «мұңды құл», «түнерген құл» (Әбілғазы), татардың «бөтендік», «бөтендер» (Қашқари, Баскаков) деген мағынаны білдіретіні де дәлелдей түседі. Бұған көшкіншілердің қанша жерден өзара жауласып, бірінбірі шауып жатса да, өз тектестерін ешқашан «құл», «жат» (бөгде) демейтіндері де куәлік берердей.

	Осыларды екшей келіп, ой қорытсақ, қытай тарихнамаларында беріл ген «сиуңну» деген халықтық атауды ежелгі мұңғұл атауының қытайша тікелей аудармасы деп тану тарихи ақиқатқа жол ашу болмақ. Мұнымыздың дұрыстығын орыстың әйгілі шығыстанушысы Н. Бичуриннің сиуңнуді «злый невольник» (Бичурин Н.Я. 1950. – Стр. 39) деп аударуы да, Әбілғазының мұңғұлды «түнерген құл» (Абульгази Бахадур-хан. Родословное древо тюрков. – М., – Т., – Б., 1996. – Стр. 17) деп түсіндіруі де құптап тұрғандай. Демек, бұл да өз тарапынан осы күнге дейін әрқайсысының оқшау тарихын жасап келген сиуңну халықтары мен мұңғұл халықтарының негізі ортақ бір халық екеніне, қытай тарихнамаларындағы сиуңну деген халықтық атаудың баламасы түрік те, ғұн да емес, мұңғұл екеніне куәлік береді. Осыған байланысты ендігі жерде ресми тарихтан мықтап орын тепкен, шынайы халықтық атауға түк қатысы жоқ, қазіргі моңғолдың «кісі», «адам» деген мағынаны білдіретін «ғұн» атауын өзгертіп, халықты өзінің бұрынғы төл атауымен «мұңғұл» деп атасақ, оның ешқандай айып-шамы болмауға тиіс. Ал бұл, түптеп келгенде, зерттеушілеріміздің қалыптасқан қағида шеңберінен шығып, түрк халықтарының төл тарихын өз болмысы тұрғысынан танып-білуіне мүмкіндік туғызар жаңа ізденісіне кең жол ашу болмақ. Осы ретте тағы бір ойдың ұшы көрінеді. Жалпы көшкіншілер тарихында мұңғұлдарға дейінгі ру-тайпалардың атауында «құл» деген ұғымды білдіретін бірде-бір атау кездестіре алмадық. Тек қана грек тарихшысы Геродоттың әйгілі «Тарихының» скифтерге арналған төртінші кітабында скифтің құлдарының өздеріне қарсы көтерілісіне қатысты берілген жалғыз дерек бар. Осыған қарап, осы деректің ежелгі мұңғұлдардың шығу тегіне қатысы бар-ау деген ой келеді де тұрады. Өйткені, Геродот мұны әдеттегідей жұрт аузынан естіген аңыз-әңгімелердің қатарында емес, нақты тарихи дерек ретінде ұсынады! Бұл деректе киммерлерді қуып Алдыңғы Азияға барған скифтердің кейін Мидияны жаулағаны сөз болады. Осы скиф жауынгерлерінің ұзақ уақыт (28 жыл) сыртта жүргенін пайдаланып, олардың елде қалған әйелдері өздерінің құлдарымен көңіл жарастырып, олардан әрқайсысы бірнеше бала көреді. Ер жетіп, азамат болған сол балалар скиф жауынгерлері Мидиядан елге оралғанда алдағы болар жазадан қорыққан әкелерімен бірігіп, қолдарына қару алып, оларға қарсы шығады. Қорғаныс үшін Таврий тауынан Меотий көліне дейін ор қазып, скифтермен ұзақ соғысады. Геродот бұл соғыстың скифтер үшін Мидияны жаулап алудан кем соқпағанын және скифтердің оларды тек соңында айла қолдану арқылы ғана зорға жеңгенін айтады (Геродот. История в девяти книгах. – Л., 1972. – Стр. 187-188).

	Міне, скифтерден жеңілген осы құлдар қашып кетіп, жолай бейбіт тайпаларды жаулап алу арқылы кейін жеке өз хандықтарын құрған секілді. Ғалымдардың мұңғұл атауының сөздік төркінін «құл» сөзімен байланыстырулары да осы ойды орнықтыра түседі. Мұны көшкінші халықтардың арасында негізін осындай қашқын құлдар қалаған хандықтардың болатындығын кейінгі қытай тарихнамаларында кездесетін деректер де теріске шығармайды. Мысалы, х.э. кейінгі ІІІ ғасырда құрылған атақты бес тайпаның 16 мемлекетінің бірі – сиуңнудың Жау хандығының да, V-VI ғасырларда өмір сүрген Жыужан хандығының да негізін осындай қашқын құлдар қалаған және олардың халықтық атаулары да «құл» ұғымымен байланыстырыла айтылады. Осылар секілді әуелдегі Мұңғұл хандығының да негізін, расында да, скифтерден жеңіліп қашқан құлдар қалаған болса, онда Мұңғұл хандығының құрылған кезінде анықтауға мүмкіндік туады. Өйткені, біз тарихтан ж.ж.с. дейінгі VIІ ғасырдың жетпісінші жылдарында ішғұздардың билеушісі Ишпақайдың скифтерді бастап Кіші Азияға кіргенін, ал оның немересі Бартатуұлы Мәдидің елуінші жылдардың аяғында Мидияны жаулап алғанын білеміз (Всемирная история в десяти томах. – М., 1956. – Стр. 531). Ендеше Мидияны жаулап алған скифтер еліне оралғанда, солардан жеңіліп қашқан құлдардың өз хандығын осы ғасырдың, яғни VIІ ғасырдың аяғында құрған деп шамалауға негіз бар. Әбілғазы дерегінде көрсетілген мұңғұлдардың Азау маңынан шығысқа қарай ығысып келіп, қазіргі Қазақстан жерін мекендеген кезі де осы тұс – VIІ ғасырдың аяғы, VI ғасырдың басы болса керек. Олар бұл жерден жылжып, ІV ғасырдың аяғы, ІІІ ғасырдың басында Қытай шекарасына жеткен. Осы орайда мына бір салыстырмалы дерекке көңіл аудара кеткеннің артықтығы жоқ сияқты. Скифтерден жеңіліп, Шығысқа қашқан мұңғұлдар жолындағы жұртты жаулап, өз хандықтарын құрып, күшейіп, Қытай шекарасына жеткенше үш ғасыр уақыт өтеді. Осы сияқты жаңаша жыл санаудың бірінші ғасырының аяғында (93 ж.) қытай мен сиән-билердің біріккен қолынан жеңіліп, Батысқа қашқан сиуңну-мұңғұлдар жолындағы жұртты жаулап, өз хандықтарын құрып, күшейіп, Панонияға жеткенше үш ғасыр уақыт жібереді. Осы деректер мерзімдік ұқсастығының сыртында, сиуңну-мұңғұлдардың ежелгі мұңғұлдардың ізін қайталап, олардың атажұртқа оралуын да айғақтап тұрғандай ойласуға шақыратын сияқты. Осы айтылғандарды пайымдай келіп, мұңғұлдардың әуелгі атауы мұңғұл емес, «мың құл» болуы мүмкіндігін де жоққа шығаруға болмайтын секілді. Бұл арада «мың» сөзі сандық мағынаны емес, «көп» деген ұғымды білдіреді. Ежелгі түріктер «көп» дегенді «мың», ал «өте көп» дегенді «мың-мың» деп айтқан. Қазіргі қазақ тілінің сөздік қорындағы «мың жаса» деген тіркес содан қалған ұғым, «көп жаса» дегенді білдіреді. Бұл түсінік жалпы Шығыс халықтарына ортақ болса керек. Өйткені көне қытай жылнамалары ежелгі қытайлықтардың да императорларын қошеметтеп, «көп жаса», «мәңгі жаса» деген тілегін «мың-мың жаса» деп білдіретіні жөнінде дерек береді. Осы ретте кейінгі мұңғұл, моңғол атаулары осы «мың құлдың» келекеле өзгеріске түскен түрі болуы бек мүмкін. Мұның бәрі, әрине, болжам. Бірақ қисынсыз емес! Дегенмен, әлі де нақты деректермен негіздей түсу керек.

	Қазіргі моңғолдар

	Сиуңнуларды мұңғұлдар дегеннен кейін, әр көкіректе бұл мұңғұлдардың қазіргі моңғолдарға қатысы бар ма деген сауалдың оянары анық. Сондықтан түсініктің жан-жақты түгел болуы үшін, енді осы мәселеге де арнайы тоқтай кету қажет секілді.

	 Сонымен қазіргі моңғолдар тарихына қатысты біраз сөз. Ұлы Даланың шығыс бөлегіне үш ғасыр бойы билік жүргізген Сиуңну империясының құлар алдында іштей ыдырап, өзара Оңтүстік Сиуңну және Солтүстік Сиуңну мемлекеттеріне бөлініп кеткені тарихтан белгілі. Кейін соның оңтүстік-тегілері түгелдей қытайланып кеткенімен, солтүстіктегілері тәуелсіздігі үшін бір жарым ғасыр уақыт арыстанша алысып, ақыры қытайлықтар мен сиәнбиліктердің біріккен күшінің соққысына төтеп бере алмай, қазіргі Тарбағатай тауының төңірегінде күйрей жеңіледі. Жеңілген Солтүстік Сиуңну мемлекетінің чәниүйі жанында қалған аз әскерімен (ел-жұртымен деп түсінген жөн – Қ.С.) батыс жаққа қашып кетеді. Тарихи құжаттарда оның есімі жазылмаған. Қытай жазбаларында оны «Солтүстік чәниүй» деп қана атайды. Сондай-ақ оның нақты қайда кеткені де белгісіз, ол жөнінде дереккөздерінде ештеме жазылмаған. Бұдан әрі тек батысқа қашқан чәниүйдің інісі, мемлекеттің батыс жағының билеушісі (лули-бегі) Үйчүйжиәннің өзін «чәниүймін» деп жариялап, қарамағындағы елімен Баркөлдің (Пулыйдың) жағасына келіп қоныс тепкені ғана айтылады. Үйчүйжиән (Әбілғазы дерегіндегі «Ил хан» – Қ.С.) Баркөлге барған соң Хән империясымен байланысқа шығып, бодандықты мойындайды. Бірақ көп ұзамай, осы шаруаның басы-қасында болып, Үйчүйжиәнді императормен табыстырып, араға дәнекер болып жүрген ұлы қолбасшы Дыу Шиән қайтыс болады да, империяның сиуңнуларға деген көзқарасы кілт өзгереді. Сол себепті Үйчүйжиән Хән империясына қарсы көтеріліс жасап, солтүстікке қайта оралады. Сиуңнулардың солтүстіке кеткенін естісімен, осы кезде бар билікті өз қолына алған, қайтыс болған император Су-зунның жесірі Дыу Тай-хыу әскери кеңестің бастығы Ваң Фуды сиуңнудың приставы Жін Шәнмен бірігіп, теріскейге көшіп кеткен Үйчүйжиән чәниүйді жазалауға аттандырады. Олар әуелгіде өздерінің бұрынғыдай достық ниетте екенін көрсетіп, чәниүйді қайта оралуға үгіттеп бағады, бірақ айтқандарына көндіре алмайды. Содан соң олар Үйчүйжиәннің өзін алдап, қапысын тауып өлтіріп, елін қырып салады. Сөйтіп, Юн-юань билігінің бесінші жылы, яғни х.э. кейінгі 93 жылы Солтүстік Сиуңну мемлекеті жеке мемлекет ретінде өмір сүруін тоқтатады.

	Ұзақ тарихты қысқаша қайырғанда, қазіргі моңғолдардың тарихы, міне, осы кезден, 93 жылғы қытайлықтар жасаған қырғыннан аман қалған сиуңнулардың қашып барып, Алтай тауының кең жазықты жайылымы бар бір қуысына паналаған кезінен басталады. Бұл жерді, жоғарыда айтқанымыздай, Шығыс тарихшылары «Ергене-көң» деп атайды. Мұңғұлдар осы жерді төрт жарым ғасырдан астам уақыт мекен етеді. Ресми тарих ғылымы осы Ергене-көңнен өсіп-өніп шыққандарды кейін 552 жылы Орталық Азияда шаңырақ көтерген әйгілі Түрік қағанатының негізін қалаушылардың атасы деп таниды. Бірақ біз мұны бар деректі салыстыра зерттеп, ақиқатын ашпай, еуропалық танымтүсінік бойынша жасалынған қате тұжырым деп білеміз. Оның неге қате екенін жоғарыда нақты деректер арқылы шамамыз келгенше жан-жақты дәлелдегендей де болдық. Оны енді қайталаудың қажеті жоқ.

	Түйіні: Ергене-көңнен шыққандардың басқа емес, ежелгі мұңғұлдардың, яғни сиуңнулардың ұрпақтары екендігі және олардың кейін тарихқа «моңғол» деген атпен танылған елдің билеуші әулеті болғандығы. Екінші Шығыс Түрік қағанаты дәуірлеген кезде Ергене-көңнен шыққандар осы қағанаттың құрамына еніп, солардың бодан халықтарының біріне айналады. Егер тарихи шындыққа жүгінер болсақ, Ергене-көңнен шыққандардың және оның кейінгі ұрпақтарының Түрік қағанатының негізін қалаушыларға қатысы бар болса, ол осы бодан болуы ғана. Түрік қағанатының негізін қалаушылар – ежелгі қыпшақтардың ұрпақтары, олар Алтын тауды мекендеген, ал Ергене-көңнен шыққандар – ежелгі мұңғұлдың ұрпақтары, бұлар Алтай тауынан.

	Рас, тектік жағынан келгенде, мұның екеуі де түрік тектес халықтар. Осыған қарап, тарихи сабақтастықты үзбеу үшін Ергене-көңнен шыққандардың кейінгі тарихын ерекшелеп бөлмей-ақ, ежелгі мұңғұлдар (сиуңнулар) тар ихының жалғасы ретінде қарастыра беруге де болар еді. Бірақ нақтылық тұрғысынан алғанда, бұл шындыққа дәл келмейді. Өйткені бұл ретте са бақ тастық халықтық атау (этноним) тұрғысынан жалғасқанымен, халықтың этн икалық құрамы жөнінен келгенде кірікпей, біраз өзгешеліктерге ұшырайды. Атап айтқанда, ежелгі мұңғұлдар (сиуңнулар) бірыңғай түрк текті халықтардан құралса, кейінгі моңғолдар: мұңғұл (Ергене-көңнен шыққандардың ұрпағы – Қ.С.), татар және тунгус-мәнжур тайпаларынан құралады. Осыған сай бұлардың ежелгі мұңғұлдардан (сиуңнулардан) тіл ерекшеліктері де айтарлықтай бөлек. Кейінгі моңғолдардың байырғы тарихын жан-жақты үңги зерттеген Н.Я. Бичуриннің: «...происхождение монгольского народа и Дома Монгол (кейінгі Моңғол мемлекеті – Қ.С.),от которого сей народ получил народное название, суть две вещи совершенно различные между собою» (Бичурин Н.Я. – 1950. – Стр. 380) деген тұжырымға келуінің де негізі осында. Содан да болар, Ергенекөңнен шыққаннан кейін де олардың елі бірнеше ғасыр бойы дереккөздерінде «моңғол» деген өз атауымен аталмаған, басқа атаумен басқа халықтардың құрамында жүрген. Олар тек ХІІ ғасырда Бөрте-чиноның жиырмасыншы ұрпа ғы Байшынқор көкжалдың баласы Тумбинай шешеннің жеті ұлының бірі – Қабуыл қағанның тұсында ғана «Хамаг моңғол ұлысы» («Жалпы Моңғол ұлысы») деген атаумен көрінеді. Моңғол халқының этноқұрамын саралай көрсеткен Рашид ад-Диннің: «Народности, которых в настоящее время называют монголами, однако вначале их названиене было таковым, потому что это название появилось спустя некоторое время после них» (Рашид ад-Дин. – 1952. – Стр. 77), – деп, сол кездің ақиқатын алға жаюы осы шындықты нақты білгенінен болса керек.

	Қытай деректері Ергене-көңнен шыққандардың алғашқы кезде шивэйліктердің құрамында болғанын мәлім етеді. Шивэйлер – сиәнбилерді бірнеше топқа бөлгенде, соның солтүстік тобына енеді, кидандармен туыстас халық. Жалпы шивэйлер жөніндегі алғашқы дерек «Солтүстік тарихынан» («Бэй-шиден») кездеседі. Мұнда байырғы қытайлықтар «шивэй» терминін этникалық және тілдік құрамы әр түрлі құрама бірнеше тайпаның ортақ атауы ретінде қолданады. Кейбір зерттеушілер бұларды негізінен этникалық жағынан тунгустарға жақын тайганың аңшылары мен балықшылары еді дегенді де айтады (Викторова Л.Л. – 1980. – Стр. 196).

	Ал Таң әулетінің тарихында («Таңшуда») шивейлердің ежелгі қай халықтың ұрпағы екені бұдан гөрі анығырақ жазылған. Онда: «Шивэй – дунхудың терістік шекарасындағы кидандардың ерекше ру-тайпасы» (Кюнер Н.В. Китайские известия о народах Южной Сибири, Центральной Азии и Дальнего Востока. – М.-Л., 1961. – Стр. 63), – делінген. «Сүй кітабы» шивэйлердің мекені ки дандардың солтүстігінде жатқанын айтады. Қалай дегенде де, Ергене-көңнен шыққандардың ол кезде осы шивэйлердің құрамында жүргені анық секілді. Бұл – уақыт жағынан алғанда х.э. кейінгі VIІІ ғасыр. «Моңғолдың құпия шежіресінің»: «Шыңғыс ханның тегі Тәңір бақытты етіп жаратқан Бөрте-бөрі (Бөрте-чино) зайыбы Марал сұлумен (Гоа-Маралмен) бірге талай теңіз-дарияны кешіп келіп, Онын (Онон) өзені бас алған Бұрхан-қалдун тауын тұрақ еткен кезде Батшаған (Батцагаан) деген бір ұл туады» (Моңғолдың құпия шежіресі. – А., 1998. – 27-б.), – дейтін дерегі де осы кезді көрсетеді. Өйткені, моңғолдардың көне тарихын зерттеген ғалымдар Бөрте-чиноның өмір сүрген кезін VIІІ ға сырдың орта тұсы дегенді айтады (қараңыз: Гонгор Д. Предки халхасцев – коренные монгольские племена междуречья рек Онона, Керулена и Толы. SH. 1968. VІ, f. 7.; Викторова Л.Л. К вопросу орасселении монгольских племен на Дальнем Востоке. – «Ученые записки ЛГУ». 1958. №258. – Стр. 66).

	Байырғы тарихшылар осы шивэй тайпалар бірлестігінің құрамындағы ергенекөңдіктерді, яғни мұңғұлдарды кейде бөліп көрсету қажет болғанда, оларды қытай дерегіндегі атауымен «Мэньу-шивэй тайпасы» (Бичуринде: «Мынву тайпасы») деп ерекшелейді. Дереккөздерінде мэньу-шивэйлердің шивэй тайпалар бірлестігінің құрамында тек VIІІ ғасырдан бастап қана көріне бастауы да олар дың Ергене-көңнен осы кезеңде шыққанын әйгілеп тұрғандай. Бірақ, солай бола тұра, олардың кейінгі «Хамаг моңғол ұлысы» аталғанға дейін осы өңірде болған кезеңдік ірі оқиғаларға қатысты шешуші рөл атқармағандығынан ба, әйтеуір көне дереккөздерінде олар өз атымен аталмай, көбіне сол кездегі билік басына келіп, бірін-бірі ауыстырған басқа көшкіншілер әулеттерінің атымен аталып, солар құрған мемлекеттің құрамында жүргені байқалады. Ергенекөңдіктердің сондай билік басына келген әулеттер құрған мемлекеттің құрамына енгендегі алғашқы атауы – «Қараөзендік мохэ». Мұндағы «Қараөзен» – Амур дариясының көне аты. Оны моңғолдар – «Қарамүрен», қытайлар – «Хый-шуй» (Қара-су) деп атайды. Ал «Мохэ» – билеуші әулеттің, яғни мемлекеттің аты. Мохэлер ол кезде Амур дариясының екі қапталын мекендеп, Аргун өзенінен Шығыс мұхитқа дейінгі жерге билік жүргізген (Бичурин Н.Я. – 1950. – Стр. 363-377). Осы орайда қараөзендік мохэлердің кімдер екенін және ергенекөңдіктердің бұдан кейінгі аталған халықтық атауларының қайдан шыққанын дұрыс түсіну үшін тарихқа қысқаша болса да шолу жасай кету қажет.

	Қытай тарихының дерегі бойынша, Жыу (Чжеу) мемлекетінің тұсында шығыста – Мәнжурия (Маньчжурия) жерінде Сушень мемлекеті болғаны белгілі. Осы Сушень мемлекетінің орнын х.э. дейінгі ІІ ғасырда Илэу мемлекеті басады. Кейін бұл мемлекет арада алты ғасырға жуық уақыт өткенде, яғни х.э. кейінгі ІV ғасырда бұрынғы атын «Уги» деп өзгертеді, елі үлкен-үлкен жеті аймаққа бөлінеді. Арада тағы да екі ғасыр өткенде осы жеті аймақтың бірі – қараөзендіктер күшейіп, Уги мемлекетінен бөлініп шығады.

	Міне, осы бөлініп шыққан қараөзендіктердің елінің атын тарихшылар «Қараөзендік мохэ» деп атайды. Уақыт өте келе қараөзендік мохэлер өзара іштей он алты аймаққа бөлінеді. Осы бөліну бұрынғы тұтастыққа жік түсіреді де, соны пайдаланған бохайлар кугруе (корей) босқындарының қолдауымен сегізінші ғасырдың басында оларды өзіне бағындырып, боданына айналдырады. Бохай мемлекетінің бодандығына көнгісі келмеген қараөзендік мохэнің он алты аймағының бірі – татандар ауа көшіп, қазіргі Моңғолияның оңтүстігіне өтіп, Инь тауының (Инь-шаньнің) теріскей беткейіне қоныс тебеді. Бірақ көп ұзамай жаңадан күшейіп келе жатқан кидандар бүкіл Моңғолия жерін жаулап алып, қытайша «Лиау» (Ляо) деп аталатын өздерінің мемлекетін құрады. Осыған орай татандар да осы Лиау мемлекетінің құрамына енеді. Оңтүстік Моңғолияғ а өткеннен кейінгі екі ғасырға жуық уақыт ішінде татандар көбейіп, өзара тоғыз аймаққа бөлінеді. Бұл кезде олар қанша көбейгенімен, әлі сол Иньтауының теріскей бетінде болатын. Халха ол кезде Ұйғыр қағанатының иелігінде еді. 840 жылы қырғыздар Ұйғыр қағанатын құлатып, бір жылдан кейін Енесай (Енесей) бойына қайтып кеткенде, қаңырап бос қалған Халхаға Юйгюлюй мен Шивэй тайпалары келіп қоныстанады. Осылардың ішінде Мэньу-шивэй деп аталатын Бөрте-чино ұрпақтары бастаған ел Онон, Керулен және Толы өзендерінің бойын мекендейді. Осыдан да болар, оларды кей дереккөздерінде «Үшөзендік мохэ» деп те атайды. Бұл кезде кидандар мен журжендер (чжурчжэндер) Моңғолияға өз үстемдігін жүргізу үшін қырқысып жатқан болатын. Журжендер – бір кездегі кидандардың боданы, тунгус-мәнжур тобына жататын халық еді. Кидандардың ішкі бірлігінің болмауын пайдаланған журжендер жиырма жылға созылған осы күрестің нәтижесінде 1115 жылы Кидан мемлекетін құлатып, өз мемлекетін құрады. Осы кезеңнің бәрінде үшөзендік мохэлер журжендерге қарсы күресте кидандарға көмектеседі. Кидандар жеңілгеннен кейін де олар күресті тоқтатпай, әрі жалғастыра береді. Осыған байланысты журжендер 1135 жылы күш жинап, моңғолдарға қарсы арнайы әскер жібереді. Бірақ олар моңғолдарды жеңе алмайды, қайта журженнің атақты қолбасшысы, түменбасы Хушаху бастаған әскері Хайлин тауының етегінде болған соғыста моңғолдардан күйрей жеңіледі. Бұл – моңғолдардың өз атымен төңірегіне танылуының басы еді. Осыдан моңғолдың Қабуыл қағанының орнына Сенгүн білгірдің баласы Амбығай Хамаг моңғол ұлысының қағаны болып, оны кейін татарлар өлтіргенге дейін моңғолдардың басынан бақ тайған жоқ. Амбығай өлгеннен соң тұтастыққа жарықшақ түсіп, іштей ыдырай бастаған Моңғол хандығын Шыңғыс хан қайтадан қалпына келтіріп, артынан оны Ұлы Дала тарихында бұрын-соңды болмаған далалық ұлы империяға айналдырады. Бұдан кейінгі тарих жалпы көпке мәлім.

	Міне, қысқаша қайырғанда, кейінгі моңғолдардың шынайы тарихы осындай. Бұлардың ежелгі мұңғұлдармен аты бір болғанымен заты бөлек. Егер жоғарыда айтқан біздің болжамымыз шындық болса, онда ежелгі мұңғұлдардың тарихы х.э. дейінгі VII ғасырдың аяғынан басталып, х.э. кейінгі бірінші ғасырдың соңымен аяқталады. Олар этноқұрамы жөнінен түгелдей түрік текті, түрік тілдес халықтарға жатады. Ал кейінгі моңғолдардың тарихы, Ергене-көңде болған 450 жылды қоспағанда, х.э. кейінгі VIII ғасырдан басталып, ХІІІ ғасырдың басында шаңырақ көтерген Моңғол империясының тарихына жалғасады. Хамаг моңғол ұлысының әуелдегі этноқұрамы ежелгі мұңғұлдардың негізінен татарланған және басқа халықтармен араласқан кейінгі ұрпағын қамтиды. Мұнда билеуші әулет – Бөрте-чино мен Гуа-марал ұрпақтары. Кейін бұлардан билік эстафетасын осы Бөрте-чиноның ұрпағы Добұн (Добу) мерген өлген соң, оның артында қалған әйелі Алұн сұлудың (Алун-гуаның) жесір отырып тапқан баласы Бодыншардан тараған ұрпақ алады. Бөрте-чиноның да, Бодыншардың да шыққан тегі ежелгі мұңғұлға жатады. Ұлыстың мұңғұл атануы да содан. Жазба тарихтағы шетелдік таным-түсініктің өктемшіл үстемдігімен кейін «мұңғұл» сөзі «моңғолға» ауысты. Соған орай қазір олардың халқын да, мемлекетін де «Моңғол» деп атайды. Бұл моңғол халқының этноқұрамын ежелгі түрік текті халықтардың ұрпақтары мен тунгус-мәнжүр тобындағы халықтардың ұрпақтары құрайды.

	Дунхудың моңғол аталуының себебі мен салдары

	Бұл күнде, жоғарыда айтқанымыздай, ресми тарих ғылымында ежелгі қытай деректеріндегі сиуңну халықтарын «түріктер» деп қабылдаудың заңдылыққа айналғаны сияқты дунху халықтарын «моңғолдар» деп тану да ғылыми тұрғыдан анықталған тарихи шындық ретінде қабылданып келеді. Бұған ешкім күдік келтірмейді, ал келтіргендерді әлем тарихшыларының танымына топырақ шашқан бейдауа жанның санатына жатқызып, жазғанына мән берілмейді, айтқаны ескерусіз қалдырылады.

	Алайда, қалыптасқан осындай жағдайды біле тұрып, өзіңнің патша көңілің сенбеген, ежелгі халықтардың тарихынан мағлұмат беретін дереккөздерін сан қайтара бірімен-бірін салыстыра зерттеу барысында көзің жеткен ақиқатты айтпау да күнә сияқты. Сол себепті төл тарихымызды төл болмысында танып-білуге ынта-ықыласы бар жандардың бірі болмаса бірі назар аударып, айтқандарымызды ақыл таразысына салып, салмақтап көрер, көрер де адалдығын айтар деген оймен, бұл күнде тарихтың төрінен ойып орын алған жалған тұжырымның қателігінің, яғни дунху халықтарының неліктен «моңғол» аталып кетуінің себеп-салдарына да арнайы тоқталуды өзімізге парыз санадық.

	Бұл ретте әңгімені көп созбай, тоқ етерін айтсақ, дунху халықтарын «моңғол» деу – ғылыми негізі жасалмаған, тек жалаң қисын арқылы өмірге келген жаңсақ тұжырым. Осы жаңсақ тұжырым кейінгі зерттеушілер тарапынан кезінде жете тексеріліп, түзетілмегендіктен, тарихи ақиқат ретінде қабылданып, шынайы ізденістің жолын кесіп, Шығыстың ежелгі халықтарының бастау тарихына қатысты қате тұжырымдар тізбегінің жалғасуына мүмкіндік туғызды.

	Бұл ретте Хән әулетінің тарихын жазған көне қытайдың Бан Гуден кейінгі атақты тарихшысы Фаң Хуаның жаңаша жыл санаудан кейінгі бірінші мыңжылдықтың басында айтқан сөзін Екінші мыңжылдықтың аяғында сол күй і қайталап: «Ой, дүние-ай, алғашқы қадамның дұрыс болмауы – кейінгі мың қадамның қате болуына ұрындырса не шара?!» (Сиуңну. Хән кітабынан. – А., 1998. – 145-б.) дегеннен басқа амал жоқ. Әрине, еш нәрсе тектен-тек бола қалмай ды. Мұның бұлай болуының да өзіндік себеп-салдары бар. Жаңсақ тұжырымн ың дер кезінде түзетілмей, осы күнге дейін шындық орнына жүруінің негізгі себебі, біздің пайымдауымызша, жоғарыда айтқанымыздай, тарих ғылымының еуропалық таным-түсінік бойынша Ұлы Дала тұрғындарын ың денін үндіеуропалық халықтарға айналдырып, түрік-мұңғұл халықтарын сол үнді-еуропа тілдес сақтардың аяғы жетпеген Шығыстың шығыс жақ бөлегіне ғана орналастыруынан өріс тартады. Ресми тарих ғылымы түрік-мұңғұл халықтарын осылай орналастырып, оларды өмір бойы, яғни жаңаша жыл санаудан 28 ғасыр бұрын өмір сүрген Шиа (Ся) әулетінің заманынан бері қарай қытаймен шекаралас аумақты мекендеп келеді дегенді «заңдастырып» берген соң, кейінгі зерттеушілер бұл халықтардың ататегін тек осы шығыс жақ бөліктен ғана іздеуге мәжбүр болды. Сондықтан да олар үшін Шығыстың ежелгі халықтары жөнінде мағлұмат беретін бірден-бір дереккөзі – қытайдың әулеттік көне шежірелерінің мәліметі тарихи шындықтың басты айғағына айналды. Бар ой-тұжырым осыларға негізделді. Ал бұл дереккөздерінде әлгі аталған аумақты (территорияны) тарихқа танылғаннан бергі кездегі халықтық атаулары қытайша – «сиуңну» және «дунху» деп аталатын екі халықтың мекендегені ақ қағазға қара сиямен ап-анық жазылған. Олай болса, ресми ғылым басқа емес, осы екі халықтың, яғни сиуңну мен дунхудың ежелден Қытайдың солтүстігін мекендеп келе жатқанын «дәлелдеп» беріп отырған соң, олар, яғни сиуңну мен дунху сол жердегі кейін танылған түрік пен моңғол халықтарының ата-бабалары болмағанда кім болмақ?!

	Міне, осындай қисындылықты негізге алған зерттеушілер түрікті сиуңнуға, ал моңғолды дунхуға теліп, оларды түрік-моңғол халықтарының ататегіне айналдырды да жіберді. Сөйтіп олар Бичуриннің бір кезде білмегендіктен жаңылыс айтқан: «Қытай әскерінің қырғынынан аман қалып, Алтай тауына барып паналаған сиуңнулар – кейінгі Түрік қағанатының шаңырағын көтерушілердің ата-бабалары» деген жаңсақ тұжырымына жан беріп, оның ғұмырының ұзаруына жақсы жағдай жасады. Оған атақты Сиуңну империясы ыдырағаннан кейін, сиуңнулардың (мұңғұлдардың) өз алдына дербес ел болудан қалып, сол кезде күшейген дунхулардың (татарлардың) арасына сіңіп, дунхуланып (татарланып) кетуі де септігін тигізді. Сиуңнулардың дунхуланып кеткеніне қытай мен сиәнбилердің біріккен күші Солтүстік Сиуңну мемлекетін талқандаған сол 92 жылдың өзінде-ақ сиәнбилерге бағынған сиуңнулардың түгелдей «сиәнби» атауын қабылдауы да куәлік бергендей. Ол туралы «Соңғы Хән кітабы» «Оставшиеся роды хуннов, простиравшиеся 100 000 кибиток, сами приняли народное название Сяньби» (Бичурин Н.Я. – 1950. – Стр. 150-151) деген дерек береді. Мұны да негізгі себептердің бірі десек болады. Өйткені сиуңнулардың дунхуларға сіңісіп кетуі, яғни дунхулануы – кейінгі зерттеушілердің дунхуды «моңғол» деуіне септігін тигізгені хақ. Бұл арада айтылған ойды дұрыс түсіну үшін осы Шығыс халықтарының сол кезеңдегі тарихына қысқаша болса да шолу жасауға тура келеді.

	Атақты Сиуңну империясы құлап, мұңғұл-сиуңнулар өз алдына тұтас ел болудан қалғаннан кейін Шығыстағы көшкінші халықтар арасында бар билік сиән-билерге (татарларға) көшкені тарихтан белгілі. Бұл сиәнбилер – Сиуңну империясының негізін қалаушы әйгілі чәниүйі Маудунның (Мөденің) х.э. дейінгі 209 жылы таққа отырғанынан кейін, көп ұзамай төңірегін түгел жаулап алу жорығын бастағанда, соның алғашқы тосын шабуылынан күйрей жеңіліп, атамекенінен ауа қашқан дунхулардың Сиәнби тауына барып паналап, содан өсіпөнгендердің ұрпақтары еді. Кейін олар осы таудың атымен «сиәнби» аталған. Сол секілді қашқан дунхулардың Ухуән тауына барып паналаған екінші бір бөлегі де сол таудың атымен «ухуән» аталып кетеді.

	Осы орайда «Вэйшудың» сиәнбилер туралы: «Сиәнби – это подобно ухуань, остаток дунху, их язык, привычки, обычаи одинаковы с ухуань» (Кюнер В.Н. – 1961. – Стр. 142) деп жазуы даолардың бір діңнен өнген қос бұтақ екен ін дәлелдейді. Бұлар тарихи деректерде негізінен дунху халықтары деп танылғанымен, осыдан былайғы жерде әрқайсысы жеке-жеке «сиәнби», «ухуән» деген атауларымен өз алдарына дербес халық ретінде айтылады. Сиәнбилер де, ухуандар да батысында сиуңнулармен, оңтүстігінде хәндықтармен үнемі қақтығыста болып, бірде жеңіліп, жеңілгенде солардың бодандығын мойындап; бірде жеңіп, жеңгенде өздерінің дербес тәуелсіздігін сақтап, сол кездегі көшкіншілерге тән қилы заманды бастан кешірген. Сондай алмағайып заманда Сиәнби елінің билігінің тізгінін аса дарынды басшы Тулу бектің баласы Таңшыхай (кей деректе: Таңшыхуай – Қ.С.) деген адам қолға алады.

	Міне, осы кезден бастап сиәнбилердің тасы өрге домалап, бағы ашылады. Таңшыхай аз уақыттың ішінде Сиәнби мемлекетін далалық империяға айналдырып (147 ж.), бір кезде Сиуңну империясының иелігінде болған жер мен елді түгелдей өзіне қаратады. Бірақ бұл дәуірлеу ұзаққа бармайды. Таңшыхай өлгеннен кейін билікке таласқан оның балалары Сиәнби империясын аз жылда ыдыратып, жеке хандықтарға бөліп тынады. Сөйтіп ыдырап кеткен империяның негізінде әр кезеңде сиәнбилер құрған бірнеше мемлекет шаңырақ көтереді. Былайша айтқанда, егер 552-840 жылдар аралығындағы түріктердің (ұйғырларды қоса алғанда – Қ.С.) билігі болмаса, қалған уақытта, яғни х.э. кейінгі ІІ ғасырдан бастап ХІІІ ғасырға дейін Шығыста тек осы сиәнбиліктер құрған мемлекеттер ғана бірінен кейін бірі үстемдік етеді. Далалық ұлы империялар құлағаннан кейінгі тарихқа белгілі болған мемлекеттердің билігі басына келген мужуңдар да, тобалар (табғаштар) да, жыужандар (қағанат болғанда құрамына енген басқа халықтарды қоспағанда) да, қараөзендік мохэлер де, татандар да, кумосилер (татабтар) де, кидандар да – бәрі-бәрі сиәнбиден, яғни дунху халықтары нан болатын. Бірақ бұларды баяғы Таңшыхай құрған империяның негізін қалаған сиәнбилермен салыстыруға болмайтын еді. Алғашқы сиәнбилер сиуңнудың Маудуны құлатқан Дунху хандығы халқының тікелей ұрпағы болса, кейінгілері оңтүстіктегілері түгелдей қытайланған, теріскейі мен шығыстағыл ары тунгус-мәнжур және когуре халықтарымен араласып, будандасып кеткен жұрттың мұрагерлері еді.

	Солай бола тұрғанымен, тарихи жағдайларға қарай күшейіп, кезеңкезеңі мен бірін-бірі ауыстырып, билік тізгінін қолға алған әулеттердің бәрінің сиәнбилік болуы – олар құрған мемлекет халқының этноқұрамын әр түрлі халықтар құрағанына қарамастан, бәрібір сиәнби-дунху, яғни татар атауының тарих бетінен осынша уақыт бойы өшпей, Шығыста моңғолдардың дара үстемдігі орнағанға, яғни ХІІІ ғасырға дейін жетуіне мүмкіндік берді. Сиуңну империясы құлаған х.э. кейінгі 93 жылдан Моңғол империясы шаңырақ көтерген ХІІІ ғасырға дейінгі аралықтағы тарихи жағдай, қысқаша қайырғанда, міне, осындай.

	Енді осы айтылған жайларды ескере отырып, ергенекөңдіктер тарихын қайыра бір зерде елегінен өткізіп көрелік. Зерттеушілердің анықтап, бірауыздан куәландыруынша, Алтай тауына қашып барып паналап, содан 450 жыл өткен соң сыртқа шығып, тарихқа танылғандардың баяғы х.э. кейінгі 93 жылы Хән империясының әскері қырып салған Үйчүйжиән чәниүй (Ел-хан) елінің, яғни сиуңну халқының қалдығы екені тарихи шындық. Оған талас жоқ. Біздің «Ергенекөңдіктер» деп отырғанымыз да осылар. Ендеше, Ергенекөңнен шыққандарды сиуңну (бұл арада, тіпті, мұңғұл демей-ақ қояйық!) демегенде кім дейміз?! Мұны бір делік.

	Екіншіден, осы ергенекөңдіктердің Алтай тауының қуысынан шығып, тарихқа танылған кездегі басшысын барлық дереккөздері бірдей: «Бөрте-чино деген адам еді» деп айғақтайды. Бұған да ешкім таласпайды. Ал моңғолдың баршаға мәлім «Моңғолдың құпия шежіресі», «Алтын тобчы» секілді әйгілі жазба шежіре-тарихтарының дерегі осы Бөрте-чиноны ХІІІ ғасырда Моңғол империясының негізін қалаушы Шыңғыс хан атанған моңғол Темучиннің атасы екенін талассыз мойындайды. Мұны ғылым да теріске шығармайды. Сол себепті ғылыми зерттеулерде қазіргі моңғолдарды «Бөрте-чиноның ұрпақтары» («потомки Борте-чино») деп атайды (Викторова Л.Л. 1980. – Стр.158). Ең ғажабы, мұны қазіргі моңғолдардың да, өзге жұрттың зерттеушілері де қате демейді, тарихи ақиқат деп біледі. (Бұл арада Бөрте-чиноның моңғолдың билеуші әулетінің атасы делінгенімен, бүкіл моңғол халқының атасы еместігі өз-өзінен түсінікті болса керек). Олай болса, байырғы заманның шындығына куәлік етер қолда бар көне дерек атаулының бәрі: ергенекөңдіктерді – сиуңнулар, солардың ұрпағы деп отырса және қазіргі моңғол әулетінің атасы деп танылған Бөртечиноны – сиуңну-дың соңғы чәниүйі Үйчүйжиәннің (Әбілғазыда: «мұңғұлдың Елханының») ұрпағы деп ғылымның өзі мойындап, тарихқа енгізсе, енді келіп біздің осылардың бәріне көзді жұмып қойып, оларды, яғни моңғолдарды атасы басқа дунхуға апарып телуіміз қай қисынға келеді? Қазіргі моңғолдардың дунхуға, яғни сиәнбилерге қатысы болса, ол – тек олардың қытай деректерінде «шивэй» деп аталатын сиәнби тайпалар бірлестігінің құрамында «мэньу-шивэй» деген атпен жүрген кездері ғана. Мэньу-шивейдің сиәнбилер құрамына енген сиуңнулар екені қытайдың Сүй, Таң әулеттерінің тарихнамаларында анықақ жазылған. Ал шивэйлердің Орхон жазбаларындағы «Отыз-татарлар» екенін де зерттеушілердің нақты деректермен дәлелдегені ғылыми ортаға ертеден белгілі (Викторова Л.Л. 1980. – Стр. 156). Бұл жерде, басқаны былай қойғанда, қытайша шивэй аталған тайпалар бірлестігінің түрікше «отыз-татар», яғни «татардың 30 тайпасы» деп аталуының өзі де дунхулардың, яғни сиәнбилердің татарлар екенін жалпыға жариялап тұрған жоқ па? Әлде осылардың бәрі ғылыми зерденің назарына ілігуге тұрмайтын фактілер ме?

	Рас, кейін бір сиәнбидің ұрпақтары ғана емес, бүкіл шығыс халықтары Моңғол империясының құрамына енді. Бірақ мұның бәрі сиуңну-мұңғұлды дунху-татарға айналдыруға негіз болмаса керек. Сонымен айтылған жайлардың түйіні: төл тарихымызды төл болмысында танып-білу үшін қолда бар деректердің бәрін қайталай ғылыми зерде таразысына тартып, шынайы жанашырлықпен елеп-екшеп, зиянын тигізер жат танымының ықпалынан арылып, тарихи шындыққа жол ашар уақыттың жеткенін айғақтайды. Алда төл тарихымыздың бастауында кеткен бір қателіктің негізінде туындаған қателіктер тізбегін одан әрі жалғастыра бермей, ежелгі халықтар мен олардың бүгінгі ұрпақтарын бірін-біріне телімей, біреуін екіншісіне шатыстырмай, кімнің кім екенін ажырата тануымыз қажет. Бұл орайда біздің ұсынарымыз:

	І. Қытайдың әулеттік шежірелерінің («Чиншу», «Хәншу», Хыухәншу») деректері арқылы танылған, қытайша «сиуңну» деп аталатын халықты «түріктердің атасы (прототүрік)» деп қабылдау – қате. Сиуңну – түрік халықтарының тегі емес, көне заманда өмір сүрген түрік тектес, түрік тілдес көп халықтың бірі ғана!

	ІІ. Қытай дерегіндегі «сиуңну» мен байырғы Шығыс тарихшылары (Рашид-ад-Дин, Хондемир, Әбілғазы) дерегіндегі мұңғұл екеуі – бір халық. Сиуңну – мұңғұл атауының қытайша аударма баламасы. Сиуңну да, мұңғұл да «мың құл»,«түнерген құл», «кекті құл» деген ұғымға саятын бір мағынаны білдіреді . Осыған орай қазақ тарихшыларының сиуңну атауының баламасы ретінде қазір гі моңғолдардың «кісі», «адам» деген ұғымды білдіретін «ғұн» сөзін алуларының да ешқандай ғылыми негізі жоқ деп санаймыз.

	ІІІ. Қытайдың әулеттік шежірелері деректеріндегі сиуңнулармен бірге қытайша «дунху» деп аталатын халықты «моңғол» деп қабылдау да – қате. Дунху – мұңғұлдың емес, татар атауының баламасы. Қазіргі тарихшылардың мұңғұлдармен тілі бір, діні бір, тағдыры бір ежелден бірге өмір сүріп келе жатқан татарларды тілі басқа, тірлігі басқа тунгус-мәнжүр (маньчжур) тобына итере салуының ешқандай ғылыми негізі жоқ деп есептейміз.

	Түйіні: сиуңну дегеніміз – мұңғұл, дунху дегеніміз – татар, екеуі де ежелгі түрік тілдес халықтар. Ендігі жерде ежелгі қытайдың байырғы көршілерін бұрынғыдай «сиуңну, хунну, ғұн, дунху, сиәнби» деп шатастырмай, «мұңғұл және татар халықтары» деп өз түсінігімізде түріктік мағынасымен атағанымыз да, жазғанымыз да жөн болмақ.

	Сиуңну билеушісінің лауазымы

	Көне жазба деректемелердiң дерегi бойынша, «Чәниүй» – Чин және Хән патшалықтары кезiндегi сиуңну елі билеушiсiнiң ең жоғарғы лауазымының қытайша аты. Жеке сөз ретiнде алғанда оның не мағына бiлдiретiнi әлi күнге белгiсiз, ал лауазым ретiндегi мағынасы сиуңнулар үшiн ежелгi қытайлықтардың «көктiң ұлы», болмаса ортағасырлық түріктердiң «қаған» дегенiне келедi. Бiрақ, бiр ескеретiн нәрсе, бұл түсінік Сиуңну империясы кезiндегi оның билеушiлерiнiң лауазымына ғана тән. Өйткенi, басқа кездегi, яғни Сиуңну империясы ыдырағаннан кейінгі сиуңну билеушiлерi чәниүй атанғанымен, олардың билiк пәрменiнің әр уақытта бiрдей бола бермегенiн ескермеске болмайды. Жалпы сиуңну чәниүйiнiң билiк пәрменi аясының тарыла бастауы Cиуңну империясының Солтүстiк Сиуңну және Оңтүстiк Сиуңну болып екiге бөлiнген кезiнен басталады. Мұнда бұрынғы бiр чәниүй билеген елде ендi екi, ал одан да кейiнiрек бес чәниүй пайда болып, әрқайсысы өз бетiнше жеке билiк жүргiзген. Бұл кездегi билік басындағылардың бәрі чәниүй аталғанымен, олардың лауазымының мәнi, билiк пәрменi және билiк пәрменiнiң жүру аумағының көлемi жағынан елеулi өзгерiске ұшырағаны белгілі.

	Алайда, мұның бәрi бұрынғы «сиуңнудың чәниүйi» деген ұғымға ешқандай қайшылық келтiрмеген. Өйткенi, қарауындағы жұрт олардың әрқайсысына бұрынғысынша «чәниүй» деп бағынған, көршi елдер де оларды бұрынғысынша елбасы ретiнде қабылдаған. Чәниүй лауазымының мансаптық мәнiнің біржола төмендеп, билiк пәрменiнiң қауқарсыздануы Сиуңну империясы құлап, халқы телiм-телiм болып, түрлi мемлекеттерге тарап кеткеннен кейiн басталып, тарихқа белгiлi Солтүстік бес тайпаның 16 мемлекетінiң (Алдыңғы Жау, Соңғы Жау, Алдыңғы Иән, Соңғы Иән, Батыс Иән, Солтүстiк Иән, Алдыңғы Чин, Соңғы Чин, Батыс Чин, Оңтүстiк Лиаң және басқалар) тұсында кең өріс алды. Бұл кезде чәниүйлер басқа елдің билеушісінің, яғни қытай императорының тағайындауымен қойылатын қатардағы билік лауазымына айналған еді.

	Тағы бір ескеретін жай – осы «чәниүй» деп аталатын лауазым ежелгi Қытайдың байырғы көршiсі болған басқа көшкіншілердің ешқайсысында жоқ, тек сиуңну халықтарында ғана бар. Бiр ғажабы, тiптi, сиуңнулармен араласқұралас жүрген, солармен тектес делінетін халықтардың өздерiнен де кездеспейдi. Соған қарағанда, қалай дегенде де, сиуңну халықтарының әу бастағы халық болып қалыптасу негiзiнде, болмаса мемлекеттiк құрылымында осы лауазымның өмiрге келуiне себепшi болған өзгелерде жоқ, олардың тек өздерiне ғана тән бiр ерекшелiктiң болуы мүмкiн. Бiрақ, өкiнiшке қарай, оның қандай ерекшелiк екенiн бұл күнде көне жазбалар берер жұтаң деректен тап басып тану қиын. Бүгінгі ресми тарих ғылымында сиуңну билеушiсiнiң бұл лауазымының аты әр елдiң өз тiлiнiң беру мүмкiндiгiне қарай сәл өзгерiске түсетiнi болмаса, осы чәниүй күйiнде берiлiп келедi.

	Қазақ тарихшылары да бұл лауазым атын орыс шығыстанушыларының iзiмен бұрын «шаньюй» деп алып келген болатын. Тек кейiн ХХ ғасырдың жетпiсiншi жылдарының екiншi жартысынан бастап, осы шаньюйдiң орнына «тәңiрқұт» деген сөздi қолдана бастады. Бұған Қытайдағы қазақтардың арасынан шыққан тарихшы ғалымдардың өз еңбектерiнде «чәниүй» сөзiнiң баламасы ретiнде әлгi «тәңiрқұт» сөзiн қолданған «жаңалықтары» себеп болған едi. Олардың өзгелерден гөрi қытайдың көне жазбаларына жақындау жүрiп, қытай тiлiн меңгерген, иероглифiн оқи алатын артықшылықтарын мойындағандықтан ба, әйтеуiр олардың бұл «жаңалығына» кезiнде де, кейiнде де күдiктенген ешкiм болған жоқ. Оған бiр жағынан, шамасы, ұғынықсыз «чәниүйден» гөрi, мағынасы түсiнiктi «тәңiрқұт» сөзiнiң жаратылыс болмысының түріктiк болуы да өз ықпалын тигiзген сыңайлы.

	Қалай болғанда да, содан берi қазақ тiлiнде жарық көрген тарихи шығармалардың бәрiнде, тiптi академиялық еңбектерде де «тәңiрқұт» сөзiнiң чәниүй атауының баламасы ретiнде жаппай қолданылып келе жатқаны анық. Бiр «чәниүй» сөзi ғана емес, қазақ халқының тарихына қатысты бөгде елдердiң көне жазбаларында кездесетiн кез келген атаудың мағынасы анықталып, нақты баламасы ана тiлдiң сөздiк қорынан табылып жатса, ол, әрине, үлкен жетiстiк, зор табыс. Бiрақ бұл ғылыми тұрғыдан жан-жақты зерттелiніп, дәйектi деректермен негiзделiніп, шынайылығына ешқандай күдiк тумайтындай айқындыққа жеткiзiлгенде ғана солай. Ал, олай болмай, әлдекiмдердiң жаңсақ пайымдауымен пайда болып, әлдекiмдердiң қолдауымен ғылымға енiп, солардың бедел күшiмен тарихи шындық есебiнде қабылданып жатса, ол тарих үшiн де, сол тарихты танып-бiлуге ұмтылған ұрпақ үшiн де үлкен қиянат. Мұндайға дер кезiнде тойтарыс берiлмесе, жаңағы жаңсақ тұжырымға әрi-берiден соң жұрттың құлағы үйренiп, көзi қанығып алады да, қашан болсын әйтеуiр бiр ашылуға, анықталуға тиiстi негізгі ақиқат кейін iздеусiз, жоқтаусыз қалады. Мұндай тiрлiктiң аса зияндылығы да осында болса керек.

	Мiне, мәселеге осы талап тұрғысынан келгенде, өз басым жаңағы «тәңiрқұт» сөзiнiң қазiргi таңда ресми тарихқа енiп, кәдiмгiдей орнығып қалғанына қарамастан, оны «чәниүй» сөзiнiң баламасы деп қабылдай алмаймын және «тәңiрқұт» сөзiнiң сиуңну билеушiсiнiң лауазымы болып алынып кетуiн елеулi қателiк деп есептеймiн. Өйткенi, ұғымдық мағынасы жағынан – тәңiрқұт бiр басқа, чәниүй бiр басқа. Екеуi екi бөлек дүние. Бәлкiм, бұл екi ұғым мағыналық жағынан бiрiн-бiрi толықтырып, бiр-бiрiнiң мән-мазмұнының ашыла түсуiне көмектесуi мүмкiн, бiрақ бiр-бiрiне балама синоним сөздер бола алмайды. Мұның неге олай екенiн жете ұғыну үшiн, алдымен бар дерекке байыпты талдау жасаған жөн.

	«Чәниүй» – атау ретiнде көне жазбалардың арасында ең алғаш рет Сыма Чиән нiң «Тарихи жазбаларының» «Сиуңну баянындағы» «Бұл шығыс хулардың дәуiрлеп, натшелердің гүлденген кезі едi. Ғұнның Түмен деген чәниүйі (тәңірқұты) бар еді (Қытайдағы қазақ ғалымдары мұнда түпнұсқадағы Дунху ды «шығыстағы хулар», Жыужыны (юечжиді) натше, Сиуңнуды «ғұн», Тумәнді қазақыландырып Түмен, ал чәниүйді тәңірқұт деп аударған. Бірақ неге бұлай алғандары жөнінде ешқандай түсініктеме бермейді). Ол Чин әулетінің әскери тегеурініне төтей алмай, солтүстікке ығысады» (Жунго тарихнамаларындағы қазаққа қатысты деректер. І кітап. – Бейжин: Ұлттар баспасы. 1998. – 75-б.) деген дерегiнде кездеседi. Мұндағы Тумән – Чин патшалығы кезiндегi сиуңнудың ең жоғарғы билеушiсi. Ол жазба дереккөздеріндегі «бiрiншi чәниүй» деп есептелiнедi. Ал одан бұрынғы сиуңнудың билеушiлерi «чәниүй» деп аталды ма, жоқ па, ол жағы белгiсiз. «Былай ғой» деуге мүмкiндiк берер ешқандай дерек тағы жоқ.

	Осындай дерек тапшылығы чәниүй сөзiнiң мағынасын анықтауда да елеулi қиындықтар туғызып отырғаны анық. Бұл ретте чәниүй сөзiнiң не мағына беретiнiне қатысты көне жазбаларда барлы-жоғы екi-ақ жерде дерек бар. Оның өзi де нақты емес. Соның бiрi – «Шиуән иән чүн чиудан» алынған дерек. Онда: «Шi Ән «Хән кiтабын» оқығанда «чәниүй» деген сөздiң мағынасын түсiнбедi. (Дәйексөз қытай ғалымы Чиу Жиу Жуңның «Орталық ұлттар институты жорналының» 1989 жылғы 37-санында жарияланған мақаласы нан алынды // «Қытай оқымыстылары көшкіншілер тарихына қатысты». – 33-34-бб.) Сонда қасында тұрған, (осында) құл болып жүрген худың (жабайылардың, яғни сиуңнулардың – Қ.С.) бiр адамы оған «Бұл хулардың «Көктiң ұлы» дегенi» деп түсiндiрдi», – делiнген. Осыған қарап кейбiр ғалымдар (В. Радлов, Де Гроот, т.б.) чәниүйдiң баламасын «көктiң ұлы», «тәңiрi» деп қабылдауға бейiмділік танытады. Бiрақ бұл шындыққа келмейтiн сияқты. Себебi, мұндағы ху адамының чәниүй сөзiнiң мағынасын «Бұл хулардың «көктiң ұлы» дегенi» деп түсiндiруi, былайша айтқанда, мысалы, ХVIII ғасырдың бiр қазағының «хан» деген сөздiң мағынасын француз адамына «бұл қазақтардың «король» дегенi» деп түсiндiргенiмен бiрдей. Сондықтан бұл жерде «көктiң ұлы» атаудың лауазымдық мағынасын бiлдiргенiмен, оның сөздiк мәнiн бере алмайды. Соның үшiн «хан» сөзi «король» сөзiнiң баламасы бола алмайтыны сияқты, «көктiң ұлы» да «чәниүй» сөзiнiң баламасы бола алмайды.

	Асылы, «чәниүйдi» сиуңну билеушiсi лауазымының қытайша аты дегенiмiзбен, оның мәнiн, яғни «чәниүй» сөзiнiң не мағына беретiнiн, қазiргiлерiн былай қойғанда, сол кездегi көне қытайлықтардың өздерi де түсiнбейтiн секiлдi. Соған қарағанда, бұл да көне қытайлықтардың көшкіншi көршiлерiн кемсiту мағынасында ала салатын әдеттегi мәнсiз сөздерiнiң бiрi болса керек. Егер «чәниүй» қытайша бiр мағына беретiн сөз болса, онда «Хән кiтабын» оқып, ондағы өзге әр түрлi халықтардың билеушiлерi лауазымдарының бәрiн бiрдей ұғып-түсiнiп отырған хәнзу Шi Әннің оның мағынасын түсiнуi керек едi. Бiрақ ол түсiнбей,чәниүй сөзінің мәнiн өзгеден, қасындағы ху адамынан сұрайды. Демек, чәниүй сөзі – көне қытай-лықтардың өзiне де түсiнiксiз.

	Екiншi дерек – дұрысында бұл бiрiншi және ең негiзгi жалғыз дерек – жаңағы Шi Ән оқып отырған «Хән кiтабында» берiлген дерек. Онда Сиуңну империясының негiзiн қалаушы атақты Маудун чәниүй жөнiнде: «Чәниүйдiң есiмi «Чиңтижы» деп аталған. Өзінің мемлекетi оны «Чыңли гуту чәниүй» деп атайды. Сиуңнулар көктi «чыңли», ұрпағын (ұлды) «гуту» дейдi. Ал «чәниүй» деген ұлан-байтақтықтың, кеңдiктiң белгiсi. Бұл ретте чәниүйдi кең аспанға теңеген жөн» (Сиуңну (Хән кітабы). – Алматы, 1998. – 33-34-бб.), – деп жазылған. Былай қарап отырсаңыз, бәрi дұрыс. «Чәниүй» сөзiнiң мағынасы көне кiтапта ашып жазылып, анық-ақ көрсетiлген тәрiздi. Бiрақ мәселенiң байыбына дендеп, зерделей бастасаңыз, «Хән кiтабының» авторы Бан Гудың осында «чәниүй деген ұлан-байтақтықтың, кеңдiктiң белгiсi» деп чәниүйдiң сөздiк мағынасын айтып отыр ма, әлде лауазымдық мағынасын айтып отыр ма, бiрден тап басып тани қою қиын. Айталық, мысалы, Бан Гу бұл жерде «чәниүй деген» деп сиуңну билеушiсiнiң лауазымын айтып отыр десек, онда «Көк – жаратылыстың бәрiнiң қожасы» деп түсiнетiн ежелгi қытайлықтардың танымына сай, жарты әлемге ие болып, соған әмiрiн жүргiзiп, дүрсiп тұрған сиуңнудың құдіреттi билеушiсiнiң билiк пәрменiн оның «бұл ретте чәниүйдi кең аспанға теңеген жөн» деуi орынды. Солай деп қабылдауға болады, одан қателеспеймiз де.

	Ал, егер олай болмай, Бан Гу бұл арада «чәниүй деген» деп атаудың лауазымдық емес, сөздiк мағынасын берiп отырса ше? Өйткенi, Сиуңну империясының дәуiрлеп тұрған шағында өмiр сүрiп, солармен қарым-қатынаста болған, жан-жақты бiлiм иесi атанған бiлiктi тарихшының қытайша «чәниүй» деп аталып кеткен атаудың сөз ретiнде сиуңнуше қандай мағына беретiнiн бiлуi де әбден мүмкiн ғой. Осы тұрғыдан қарағанда, мысалы, Бан Гудың «Чәниүй деген – ұлан-байтақтықтың, кеңдiктiң белгiсi» деп түсiндiруiнiң өзi лауазымның билiк пәрменiн көрсетуден гөрi, сөздiң ұғымдық мағынасын ашуға қарай бейiмделiп тұрғанын байқататын секілді. Ойласу қажет-ақ! Қолда бар аз деректiң байыбына жетiп, ақиқатын анықтамай, «жеңiл тулақ желге ұшадының» кебiмен, алғашқы әсердiң ықпалында кете беру, болмаса «бiреудiң жоғын түйенiң үстiнен өлең айтып жүрiп iздеген» әлдекiмнiң кезiнде айта салған ойтолғамы на малдану көне тарихының көмбесiн ашуға көмектесер өзiндiк жазба дерегi жоқ елге ешқашан абырой әпермесi хақ. Жетi рет өлшеп, бiр рет кесудiң қажет тұсы да осында. Сондықтан «Хән кiтабында» берiлген жалғыз деректi әр қырынан жан-жақты зерттеп, жасаған тұжырымымыздың дұрыстығына алдымен өз көзiмiздi жеткiзiп алмай тұрып, «олай болар», «бұлай болар» деп бопсалау ағаттық болмақ.

	Мәселеге осы тұрғыдан келгенде, жоғарыда айтылғандардың қайсысы дұрыс? Шындығында, Бан Гудың жазуында қай ұғым басым? Бұл сауалдарға нақты жауап беруге көмектесер өзге дерек болмағандықтан, жаңағы «Хән кiтабының» жалғыз дерегiне қайта үңiлуге тура келедi. Сонда Бан Гудың чәниүйге берген түсiндiрмесiнiң алдында: «Чәниүйдiң есiмi «Чыңтижы» деп аталған. Өзінің мемлекетi оны «Чыңли гуту чәниүй» деп атаған» деген дерек тұр. Осындағы бiрiншi сөйлемнiң басы ашық, Бан Гу сиуңну билеушiсiнiң есiмiнiң кiм екенiн хабарлап отыр. Сондай-ақ, екiншi сөйлемдегi: «Өзінің мемлекеті оны «чыңли гуту чәниүй» деп атайды» дегенiн де түсiну онша қиындық туғызбайды. Себебi бұған «Хән кiтабында» берiлген «Сиуңнулар көктi «чыңли», ұрпақты «гуту» дейдi» деген сөздiгiн пайдалансақ, сонда «чыңли гуту чәниүй» тiркесiнiң мағынасы «Көктiң ұрпағы чәниүй» болып шығады. Мұндағы «көктiң ұрпағы» көне қытайлықтардың «көктiң ұлы» деген ұғымымен үйлеседi. Демек, жаңағы сиуңнуше берілген сөз тіркесін «Көктің ұлы чәниүй» деп түсінуге де болады.

	Орайы келгенде айта кетелiк, Қытайда болғанымызда сондағы қазақ тарихшыларымен пiкiрлесу барысында бiлдiк, әлгi «чәниүйдi» аударып, оны «тәңiрқұт» деп алушылардың да өз «жаңалықтарына» негiз етiп алып жүрген дерегi «Хән кiтабындағы» осы «чыңли гуту чәниүй» тiркесi екен. Бар айырмашылығы – олар чыңлиды «тәңiрi», гутуды «құт» деп алған. Бұлары және былайша алғанда, шындыққа қайшы да емес. Өйткенi, бұдан бiраз жыл бұрын тiлшi ғалымдардың көне жазбалардағы «сиуңнудiкi» деп көрсетiлген бiрнеше сөздi жан-жақты зерттеу арқылы олардың көне түрік тiлiнiң сөздiк қорына жататынын анықтап бергенi жалпы жұртқа аян. Сонда олар осы «чыңли» сөзiнiң, шынында да, түрікше «көк», ал «гутудың» – «тұқым, құт» деген мағына бiлдiретiнiн де дәлелдеген болатын. Ал түріктер үшiн өте ерте замандардан берi-ақ «көк» пен «тәңiр» сөздерiнiң өзара астасып, бiр ұғымға кiрiгiп кеткенi мағлұм. Қазiр де солай. Мысалы, «Көк соқсын», «Тәңiр атсын» деген қарғыстың мағынасында еш айырмашылық жоқ. Сондықтан олардың «чыңлидi» «тәңiр» деп алуы қателiк туғызбайды.

	Ал келесi «гуту» сөзiне келсек, сөз атаулыны буынға құратын, мысалы, «қазақ» сөзiн «ха-са-хы» деп беретiн қытайлықтар үшiн «құт» сөзiн «гуту» деп беруі де хәнзу тiлiнiң заңдылығына терiс келмейдi. Сонда «чыңли гуту» тiркесiнiң «тәңiрқұт», «тәңiрiнiң құты» деген мағынаны беретiнi шындыққа келедi. Мұның бәрi қисынды. Ешқандай талас тудырмайды. Бiрақ бұл арада мәселе мұнда емес, басқада, яғни негiзгi жалғыз дереккөзi «Хән кiтабының» өзiнде «чыңли гуту» тiркесiнiң чәниүй атауының баламасы ретiнде емес, анықтамасы ретiнде берiлуiнде, былайша айтқанда, сиуңнулардың өздерiнiң билеушiсiн «чыңли гуту» демей, «чыңли гуту чәниүй» дейтiндiгiнiң ашық айтылып, анық көрсетiлуiнде болып отыр емес пе? Егер осы қолданыстағы «чыңли гуту чәниүй» тiркесiн бүгiнгi қазақша түсiнiкке аударсақ, онда ол «Көктiң құты – чәниүй» («Көктің құты дарыған чәниүй») немесе «Тәңiрдiң құты – чәниүй» («Тәңір құты дарыған чәниүй») болып шықпай ма? Асылы, дұрысы да осы ғой. Сиуңнулар да тап осылай, осы мағынада қолданса керек. Бұл сиуңнулардың кейiнгi замандағы мұрагерi деп есептелiнетiн түрк тiлдес халықтардың өз билеушiлерiнiң лауазымының алдына «Тәңiрден жаралған», болмаса «Тәңiр тектi» немесе «Көк пен Жердiң қалауымен жаратылған» деген тәрiздес анықтама тiркестердi тiркеп, әспеттейтiн ежелгi дәстүрлерiне де сай келедi. Мұның шынында солай екенiне басқаны қойып, сиуңнулардың атақты чәниүйi Маудунның осы «Хән кiтабында» берiлген Хән империясының императоры Шиау Вын-диге жазған хатын «Көктiң өзi отырғызған сиуңнудың ұлы чәниүйi» деп бастайтыны да толық куәлiк етедi. Демек, бұл жерде «чыңли гутудың» басы ашық, ол – чәниүйдiң баламасы емес, керiсiнше оның анықтауышы.

	Айтылғанға одан әрi көз жеткiзе түсу үшiн, осы арада, «чыңли гуту чәниүй» тiркесiне чәниүйдi «тәңiрқұт» деушiлердiң түсiнiгiмен де талдау жасай кеткеннiң артықтығы жоқ. Ол үшiн «чәниүй» сөзiнiң орнына осының баламасы деп алып жүрген олардың «тәңiрқұт» сөзiн қою керек. Сонда «чыңли гуту чәниүй» тiркесi «тәңiрдiң құты – тәңiрқұт» болып аударылып, мағынасы түсiнiксiз жаңылтпаш бiрдеңеге айналады. Оның үстiне бұл қолданыста «тәңiрқұт» чәниүй атауының не сөздiк, не лауазымдық мәнiн ашпайды. Бiздiң әңгiме басындағы «тәңiрқұт» сөзi чәниүй атауының баламасы бола алмайды деуiмiздiң де мәнiсi осында.

	Дегенмен, мұның бәрi сиуңну билеушiсiнiң лауазымын қазiргi таңда қазақ тарихшыларының «тәңiрқұт» деп алып жүргендерiнiң қате екенiн айғақтағанымен, бәрiбiр жоғарыда айтылған нысаналы мәселенiң басын, яғни «Хән кiтабында» берiлген анықтаманың «чәниүй» атауының сөздiк мәнiне, болмаса лауазымдық мағынасына қатысты екенiн ашып, анықтауға мүмкiндiк бермейдi. Мұның сыртында бұған бағыт сiлтер көне жазбаларда бұлардан басқа дерек тағы жоқ. Сондықтан бұл орайда бiрдеме бiлу үшiн ендi сиуңну халықтарының кейiнгi ұрпақтары деп есептелiнетiн ежелгi халықтардың тарихына, олар құрған мемлекеттердiң құрылымдарына зер салуға тура келедi. Ал ондай мемлекеттер: Сиуңну империясының ескi жұртында шаңырақ көтерiп, далалық державаға айналған атақты Түрік қағанаты мен ол құлаған кезде оның шығыс бөлегiнде пайда болған Ұйғыр, батыс бөлегiнде орнаған Түргеш қағанаттары екені тарихтан белгiлi. Мiне, осы мемлекеттердiң басшыларының мансап лауазымдарына ден қойып, әрқайсысын зерде таразысына тартып, сараптай қарағанда қытайша «дагән», түрікше «тархан» деп аталатын лауазым құбылмалы болмысымен өзiне ерекше назар аудартып, «чәниүй атауының баламасы менмiн» деп тұрғандай әсер бередi. Мұндағы алдымен айрықша көзге түсетiнi – «тархан» (дархан) сөзiнiң мағынасы «Хән кiтабында» берiлген «чәниүй» сөзiнiң тарихшы Бан Гу түсіндірмесінде берілген мағынасына дәл келiп, сонымен үндес шығатындығы. «Дархан» деген де ұлан-байтақтықтың, кеңдiктiң, жомарттықтың белгiсi. Бұл сөз қазiр де осы мағынада қолданылад ы. Осы арада «Жунго тарихнамаларындағы қазаққа қатысты деректер» деген кiтаптағы қытайша атаулар мен терминдерге берiлген түсiндiрмесiнде осы мәселемен тiкелей айналасып жүрген Қытайдағы қазақ тарихшысы, хәнзу тiлiн жетiк бiлетiн Қаһарман Мұқанұлының сиуңну билеушiсiнiң «чәниүй» деген лауазымына берген түсініктемесіндегі: «Шын мәнінде «чәниүй» иероглифі нің мағынасы «тәңірқұт» емес. Тексте (түпнұсқада) чәниүй сөзіне түсініктеме берілген. Мұнда «чәниүй» сөзінің мағынасы «дархан» (яғни құтты), «аспандай аялы» (немесе «зеңгір») деп түсіндіріп тұр» деген анықтамалық тұжырымын да ерекше атап өткiмiз келедi (Жунго тарихнамаларындағы қазаққа қатысты деректер. І кітап. – Бейжің: Ұлттар баспасы. 1998. – 503-504-бб.). «Тархан» (дархан) сөзiнiң этимологиясына үңiлсек, ол «дар» және «хан» деген екi сөзден құралған. Мұндағы «дар» – «бұбылық», «бұйрық», «әмiр» деген мағынаны бiлдiредi . Сонда «дархан» сөзi «хан бұйрығы, хан әмiрi» деген мағынаға ие. Ерте заманда бір күшті мемлекет басқа бір елді жаулап алып, өз құрамына енгізгенде сол елді басқаруға жаулаушы мемлекеттiң басшысы өз адамдарының біреуін тағайындап отырған. Ханның арнайы осындай бұйрығымен тағайындалған адам «дархан» деп аталған. Сонда дархан дегенiмiз елбилеушiсiнiң арнайы бұйрығымен қойылған адам деген мағынаны бiлдіредi. Бұл ретте ол кейiнгi араб халифаларының жаулап алған елдерiн басқаруға тағайындаған адамын «әмiр» деп атайтынына келедi. Мұндағы «әмiр» сөзi де «бұйрық» деген мағынаны бiлдiретiн араб сөзiнен шыққан. Тархан лауазымының билiк пәрменi тарих тегершiгiнiң айналуына қарай әр кезде әрқилы болған. Негiзгi лауазымдық құзыры әуелде белгiлi бiр мемлекеттiң құрамына кiрген тәуелдi елдiң басқарушысы болумен шектелгенімен, осы тархан аталғандардың кейбірі кейiн қарауындағы елi күшейiп, байлығы жағынан да, әскери күш-қуаты жағынан да тәуелдi болып отырған елiнiң билеушiсiмен терезе теңестiрер дәрежеге жеткенде, оған ендi бұрынғыдай бағынуды қойып, қарсы күреске шығу арқылы тәуелсiздiкке қол жеткiзiп, өз алдына жеке дара билiк иесiне айналған. Ондайлар және тарихта аз емес. Мысалы, Түргеш қағанатының атақты Сулу қағанын өлтiрiп, кейiн өзi қаған тағына отырған Мохы дагән (тархан) да сондай тархандардың бiрi болатын. Тархандардың жеке билiкке ие болу жағдайлары көбiне далалық империялар iштей әлсiреп, ыдырай бастаған кезде жиi кездеседi. Бiрақ тархандар жеке билiкке ие болып, қаған не хан тағына отырғанымен, шыққан тегiнiң төмендiгiне, яғни қаған не хан тұқымынан болмауына байланысты «қаған» не «хан» деп аталмай, бұрынғысынша сол «тархан» лауазымымен қала берген. Бұл ретте айтылғанды өз мәнiнде түсiну үшiн, жарты әлемдi жаулап, билiк пәрменiн кез келген қаған мен ханнан асырғанына қарамастан, шыққан тегi Шыңғыс ханның тiкелей өз тұқымынан болмағандықтан, өмiр бойы «әмiр» аталып кеткен Шығыстың ұлы жаугер билеушiлерiнiң бiрi – Ақсақ Темiр лауазымын мысалға келтiруге болады. Чәниүй лауазымының да, қарап тұрсаңыз, билiк пәрменi мен билiк пәрменiнiң жүру аумағының көлемi барлық кезде бiрдей бола бермеген. Ол да бiрде мемлекет билеушiсiнiң тағайындауымен қойылған белгiлi бiр аймақтың (елдiң) басқарушысының лауазымы, ал ендi бiрде тәуелсiздiкке ие болған елдiң билеушiсiнiң ең жоғарғы лауазымы болып алмасып отырған. Осыған орай бұл лауазымның билiк пәрменi де, оның билiк пәрменiнiң жүру аумағы да өзгерiп тұрған. Бұл да чәниүй сөзінің мағынасының шынында да «дархан» және оның «әмір» сөзімен мәндес екенінің тағы бір айғағы. Егер чәниүй әуел бастан «көктің ұлы», болмаса «қаған» секілді лауазымдық зор мәнге ие болса, онда ол кейінгі ұсақ иеліктің билеушілеріне берілмес еді. Өйткені кінәздіктің билеушісін «Көктің ұлы» немесе «Император», сондай-ақ шағын хандықтың, болмаса бектіктің билеушісін «қаған» деп ешқашан атамаған ғой. Ал қытай деректерінде ұсақ иелік басшыларын да «чәниүй» деп атай береді. Мұның солай екенiн сиуңну халықтарының тарихына қатысты қытай жазбаларында бұл лауазымның: «чәниүй», «ұлы чәниүй», «чәниүйиуәнпу», «чәниүйпу», «шығыс чәниүй», «батыс чәниүй», «солтүстiк чәниүй», «оңтүстiк чәниүй», «динлиң чәниүй» тәрiздес болып әр түрлi аталуы да дәлелдейдi. Сөзiмiз жалаң болмас үшiн фактiге жүгiнелiк. Алдымен, ұлы чәниүй атауы жөнiнде:

	«Алдыңғы Иән мемлекетiнiң негiзiн қалаушы Мужуң Гүй иуң-жиа жылнамасының алғашқы кезiнде өзiн «сиәнбидiң ұлы чәниүйi» деп атады («Жин кiтабы». Шежiре. Мужуң Гүй өмiрбаянынан).

	Алдыңғы Чин мемлекетiнiң негiзiн қалаушы Фу Хуң иуң-хы жылнамасының алтыншы жылында Фаңтыуда өзiн «үлкен қолбасшы, ұлы чәниүй және үш Чиннiң әмiршiсi» деп атады («Жин кiтабы». Шежiре. Фу Хуң өмiрбаянынан).

	Жау мемлекетiнiң негiзiн қалаушы Шы Лы өзiн «үлкен дуду, үлкен қолбасшы, ұлы чәниүй және Жау әмiршiсi» деп атаған («Вiй кiтабы». Шы Лы өмiрбаянынан).

	Батыс Чин мемлекетiнiң негiзiн қалаушы Чи Фу Го-жiн Шиау Ву патшаның тәй-ван жылнамасының оныншы жылында өзiн «үлкен дуду, үлкен қолбасшы және ұлы чәниүй» деп атаған («Жин кiтабы». Шежiре. Чи Фу Го-жiн өмiрбаянынан) ».

	Осылай жалғастыра беруге болады. Бiрақ осылардың өзi-ақ Солтүстік бес тайпаның 16 мемлекеті дәуiрi кезiндегi билеушiлердiң бәрiнiң де өздерiн өздерi қосымша «ұлы чәниүй» деп атағанын бiлуге толық жетiп жатыр. Бұлардың бәрi шағын да болса жеке дербес иеліктің билеушiлерi болғанымен, бiреуге тәуелдi, оларды Орталық мемлекеттiң билеушiсi, яғни Қытай императоры бекiтедi. Сондықтан олардың ресми билiк лауазымы тек император берген лауазым ғана. Бұл арада, мысалы, олардың император берген лауазымы – мемлекет әмiршiсi (мыс. Жау әмiршiсi, Алдыңғы Чин әмiршiсi және т.б.), үлкен дуду және үлкен қолбасшы. Ал «ұлы чәниүй» ресми лауазымға жатпайды, бұлай деп олар өзде рiн өздерi атаған. Ондағысы кешегi Сиуңну империясының дәуiрлеп, дүрсiп тұрған кезiндегi чәниүйлердiң билiк пәрменiнiң құдірет-күшiнiң әсерiн әлi ұмытып үлгермеген жұртшылыққа өздерiн солардың мұрагерi етiп көрсету, сол арқылы императордың бекiткенiне қарамастан, өзiн тәуелсiз мемлекеттiң тәуелсiз билеушiсi етiп көрсетуге ұмтылудан туған. Сондай-ақ, олардың өздерiн бұрынғыдай «чәниүй» деп атамай, «ұлы чәниүй» деп атаулары билiк пәрменi өздерiнен төмен, әкiмшiлiк тұрғыдан алғанда өздерiне тiкелей тәуелдi, осы кезде көбейiп кеткен басқа түрлi чәниүйлерден ерекшелену мақсатынан туғандығын бiлдiредi.

	Жалпы көне жазбаларда «ұлы чәниүй» деп атау тек хулардың (көшкіншi халықтардың) жұмысын басқарушыларға ғана қаратылып айтылатынына да ерекше назар аударған жөн. 16 мемлекет тұсында ұлы чәниүйлерден төмен де тұтас билiк жүйесi болған. Оларды «чәниүй сол және оң пу», «чәниүй иуәнпу» деп атаған. Бұлардың билiк пәрменi ұлы чәниүйден төмен. Оларды ұлы чәниүйдiң өзi тағайындайды. Мысалы, «Жин кiтабы. Шы Лы өмiрбаянында»: «Шы Лы Жи Луңды чәниүй иуәнпу етiп тағайындап, қорғаныс iсiн қамтамасыз ететiн әскери жұмысты басқартып қойды» десе, осы кiтаптың «Фың Ба өмiрбаянында»: «Мұрагер Иуңға ұлы чәниүй берiлiп, одан төмен төрт пу құрылды» делiнген. Мұндағы төрт пу – төрт чәниүйпу. Чәниүйпудың өзара сол және оң, алдыңғы және соңғы болып болып бөлiнуi – Сиуңну империясындағы чәниүйден кейiнгi билiк иелерi: сол және оң тужи-уаңдар мен сол және оң лули-уаңдардың көшiрмесi екенi даусыз. Бiрақ билiк пәрменi жөнінен келгенде, ұлы чәниүйдiкi чәниүйден, чәниүйпудiкi тужи-уаң мен лули-уаңнан әлдеқайда төмен, соған орай билiк пәрменiнiң жүру аясы да тар.

	Қытай тарихшысы Чиу Жиу Жуңның зерттеуiне қарағанда, чәниүй иуәнпудың билiк дәрежесi сол және оң чәниүйпудан жоғары болғанға ұқсайды. Ал кейiнiрек осы чәниүй атауының алдына «шығыс», «батыс», солтүстiк», «оңтүстiк», «динлиң» секiлдi анықтауыштардың тiркеле аталуы – мұндай лауазым иелерiнiң билiк пәрменi белгiлi бiр аймақтың басқарушыларының деңгейiнде ғана болғанын дәлелдейдi. Былайша айтқанда, бүгінгі облыс басшысы деңгейінде. Оларды ұлы чәниүйлер тағайындаған. Соған орай оларға бұл лауазымды берушiлер де осы ұлы чәниүйлер болған. Осыған байланысты көне жазбалардан бiрер дерек:

	«Хән мемлекетiнiң Лиу Цуны Иу-жыуды тыныштандыруда үлкен еңбек көрсеткенi үшiн арнайы мойшақпен адам жiберiп, Шы Лыны шығыс чәниүй еттi («Жин кiтабы». Шежiре. Шы Лы өмiрбаянынан).

	Соңғы Жау мемлекетi сиәнбидiң Ихұйын солтүстiк чәниүй етiп тағайындады («Жин кiтабы». Шежiре. Шы Жи Луң өмiрбаянынан).

	Соңғы Вiй мемлекетiнiң шыхуы сиуңнудың Лиу Баузысын диңлин чәниүй, ал Алдыңғы Чин мемлекетiнiң Фу Жиәнi сиуңнудың Лиу Вичыңын батыс чәниүй еттi.

	Алдыңғы Чиннiң Фу Жиәнi сиәнбидiң ифу тайпасын бағындырғаннан кейiн Ифу Сыфәндi оңтүстiк чәниүй етiп тағайындап, оны Чаңәнда қалдырды. Ондағысы сиәнбидiң ифу тайпасын тыныштандыру мақсатынан едi.

	Соңғы Жау мемлекетiнiң Мужуң Чүйi сиәнбидiң Тоба Гүйiн батыс чәниүй етiп тағайындады» (Бұл деректердiң бәрi «Вiй кiтабы» мен «Жин кiтабында» жазылған // Аталған еңбек. 43-44-бб.).

	Бұларды да осылай жалғастыра беруге болады. Бiрақ осылардың өзiнен-ақ төрт құбыланың атымен «шығыс чәниүй», «батыс чәниүй», «солтүстiк чәниүй», «оңтүстiк чәниүй», болмаса тайпалар бiрлестiгiнiң атымен «диңлин чәниүй» деп аталатын чәниүйлердi Солтүстік бес тайпаның 16 мемлекеті тұсында осы мемлекет билеушiлерiнiң әрқайсысы өздерi тағайындайтынын және олардың билiк пәрменiнiң деңгейi облыс, аудан басқарушысы дәрежесiнде ғана екенi анық аңғарылады. Бұлар – чәниүй лауазымының әу бастағы, яғни әмірлік дең гейдегі билiк пәрменiмен деңгейлес. Чәниүйді тархан лауазымына балама ететiн мағынасы да, сиуңну халықтарының мұрагерi деп есептелiнетiн кейінгі халықтардың ұғымында қалған билiктiк пәрменiнің деңгейі де осы тұстағы кезi деп бiлемiз. Осы орайда чәниүй-тархан лауазымының әу баста мемлекет басшысының кiрме елдi басқаруға қойған адамына берген мансап аты екенiне және сонымен бiрге сиуңну атауының «өркөкiрек құл» немесе «кекшiл құл», мұңғұл атауының «мың құл» немесе «мұңды құл» деген мағына беретiнiне қарап, Сиуңнумемлекетiнiң негiзiн қалаушылардың кезiнде құлдар болғанын, сондайақ есте жоқ ескi замандардың бiрiнде олардың ежелгi түріктердiң құрамына енiп, түріктенiп кеткенiн аңғаруға болатын сияқты.

	Бiрақ Сиуңну мемлекетiнiң негiзiн қалаған бұл құлдар кiмдер? Оған жауап жоқ. Бәлкiм, бұлар, жоғарыда айтқанымыздай, баяғы Геродот жазатын, Кiшi Азияға жаугершiлiкпен өтiп, сонда ондаған жылдар бойы жүрiп барып елдерiне оралған скифтерге қарсы тұрып соғысатын құлдардың ұрпақтары шығар?

	Геродот ол оқиғаны аңыз ретінде емес, нақты тарихи дерек ретінде беретін еді ғой. Бұл да зерттеуді керек етеді. Сондықтан бұл арада бұған да «пәлен» дей қою қиын.

	Тек бұл ретте бар айтарымыз, көшкіншiлер тарихында негiзiн құлдар қалаған мемлекеттердiң болғандығы ғана. Тоба мемлекетiнiң қағаны Жиефыңның атқорасындағы ат үйретушi құлы Мугулүйдiң өлiм жазасынан қашып, тауға барып паналап, сондағы өзi сияқты қашып-пысып жүргендерден жүз шақты адамның басын құрағаны, кейiн осылардың атақты Жыужән қағанатының негiзiн қалағаны осының бiр мысалындай.

	Сонымен, жоғарыда айтылғандардың бәрiнен жинақтап ой қорытсақ, мынадай тұжырым жасауға болады:

	1)Сиуңну билеушiсiнiң ең жоғарғы лауазымының хәнзу (қытай) тiлiндегi «чәниүй» деген атауына «Хән кiтабында» берiлген анықтама осы атаудың әуелдегi сиуңнуше аталуының сөздiк мағынасын бiлдiрген.

	2)Сиуңну империясының дәуiрлеп тұрған заманында өмiр сүрген «Хән кiтабының» авторы Бан Гу кезiнде сиуңну билеушiсiнiң осы лауазымының сиуңнуша қандай мағына беретiнiн бiлген, оның «чәниүй деген – ұлан-байтақтықтың, кеңдiктiң белгiсi» деуi содан дей аламыз.

	3)Қазақ тарихшыларының қазiргi таңда чәниүй атауының баламасы етiп «тәңiрқұт» сөзiн алуларын қате деймiз.

	4)Өз тарапымыздан, көне қытайлықтардың «чәниүй» деп көрсеткен лауазымының түрікше (сиуңнуша) баламасы «тархан» деп бiлемiз. Чәниүй де, тархан да әуелде мемлекет басшысының жаулап алған немесе еркiмен құрамына енген кiрме елдердi басқаруға арнайы тағайындаған адамына берген лауазымның аты, бар айырмашылығы – бiрiнiң қытайша, екiншiсiнiң түрікше берiлуiнде ғана, басқаша айтқанда, «чәниүй» – «дархан» («тархан») сөзінің қытайша аудармасы. Кейiн бұл лауазымға ие болғандардың билiк пәрменi тарих тегершiгінiң айналуының сәттi-сәтсiздiгiне орай түрлi өзгерiстерге ұшырап отырған.

	Сиуңну билеушісінің есімі

	Сөз соңында, чәниүй атауына тiкелей болмағанымен, жанама қатысы бар Сиуңну империясының билеушiсiнiң есiмiне қатысты өз ойымызды да бiлдiре кетелiк. «Хән кiтабында» «Сиуңну империясы чәниүйiнiң есiмi «Чиңтижы» деп аталады» деп жазылған. Бiрақ бұл сиуңну билеушiсiнiң төл есiмi ме, болмаса кейiн берiлген лақап аты ма, ол жөнiнде ештеме айтылмайды. Сондайақ бұл есiмнiң не мағына бiлдiретiнi де еш жерде көрсетiлмеген. Солай дей тұрғанмен, «Хән кiтабы» авторының «Чиңтижыны» Сиуңну мемлекетiн далалық империя дәрежесiне жеткiзген сиуңнудың атақты чәниүйi Маудунның есiмi деп көрсетуiне қарап, мұның төл есiм емес, лақап ат екенiн ажырату онша қиындық туғызбайды. Өйткенi, «Хән кiтабында» берiлген деректерге сүйенiп, шартты түрде болса да, сиуңну билеушiсiнiң төл есiмi – «Маудун», лақап аты – «Чиңтижы», лауазымы – «чәниүй» («тархан») деп анықтауға толық негiз бар. Егер осы пайымдауымыз дұрыс болса, онда ендi бiзге қалатыны – сиуңну билеушiсiнiң қытайша берiлген есiмдерi: Маудун мен Чиңтижының мағынасын анықтау ғана. Бiрақ бұл есiмдердiң қандай мағына бiлдiретiнiн анықтауға мүмкiндiк беретiн деректiң «Хән кiтабында» да, басқа көне жазбалардада жоқ екенiн жаңа айттық. Сол себептi бұл арада сиуңну халықтарының тарихына қалам тартқан әлем ғалымдарының болжам-пайымдауларына жүгiнуге мәжбүрмiз.

	Алдымен, сиуңну билеушiсiнiң төл есiмi – Маудун жөнiнде:

	Сиуңну атауының әр халықтың тарихында әр түрлi аталатыны сияқты Маудун есiмiн беруде де бiрiздiлiк жоқ. Мысалы, оны еуропалық синологтар Маудун, түркиялықтар Мете, орыстар Модэ, қазақтар Мөде және осы сияқты етіп атай береді. Осыған орай бұл есiмнiң мағынасын түсiндiру де әрқилы. Бұл жерде олардың бәрiне талдау жасап жатудың қажетi болмас. Сондықтан осылардың iшiнен өз пайымдауымызда қисынға келедi-ау деген бiреуiне ғана тоқтауды жөн санадық.

	Ол – немiс ғалымы Фридрих Хирттiң пайымдауы. Ол көне қытай жазба деректемелерiндегi сиуңну билеушiсiнiң есiмiн берген иероглифтi «Маодунь» деп оқып, оны сиуңну тiлiндегi атының хәнзушаға аударылып берген түрi деп есептейдi де, мағынасын түрікше «бақ-тұр» деген ұғымды бiлдiредi деп түсiндiредi. Түріктiң «бақ» деген сөзiнiң қытай жазуында «мао» болып оқылатынын Орхон тас жазуы да дәлелдейдi дейді. Осыларға қарағанда Ф. Хирттың болжамы шындыққа келетiн сияқты. Мұны әуелде көне түріктер дiң жаумен шайқаста жеңiлмейтiн адамдарды «басында бақ тұр» деп ұққан таным-түсiнiгiнен пайда болған «батыр», «баһадүр» сөзiнiң этимологиясы (бақтұр – бақ-тыр – батыр) да толық құптайтындай. Егер бұл дұрыс болса, онда Маудун есiмi де сиуңну билеушiсiнiң төл аты емес, оның жiгiт болып, қатарға қосылып, елге танылған кезiндегi лақап аты болғаны.

	Ендеше бұл да сиуңнулардың түрік халқы екенiне өз тарапынан айғақтық етедi. Өйткенi, тарихтан көне замандарда түрік тектес халықтардың билеушiлерiнiң бала кездегi, жiгiт кездегi, белгiлi бiр мансапқа ие болған кездегi, ел билеушiсi болған кездегi тәрiздес бiрнеше есiмдерi болғаны белгiлi. Мысалы,Түрік қағанатының атақты Мугән қағанының төл аты – Құшу, жiгiт кезiндегi аты – Сыдоу (Сыжин), елге танылған аты – Иәнду (жеңiмпаз), мансапқа ие болғандағы аты – Кигiн Муюй хан, ел билеушiсi болғандағы аты – Мугән қаған.

	Шамасы, «Батыр» мағынасындағы Маудун есiмi де сиуңну билеушiсiнiң осындай көп аттарының бiрi болғанға ұқсайды. «Чиңтижы» – сиуңну билеушiсi есiмiнiң хәнзу тiлiнiң транскрипциясында берiлген түрi. Оның төл бол мысы ның қандай екенi белгiсiз. «Хән кiтабы» авторының чәниүйге берген анықтамасының ыңғайына қарағанда, бұл лақап аттыңМаудунге Сиуңну мемл екетiнiң төңiрегiндегi елдердiң бәрiн жаулап алып, Орталық мемлекетке салық төлетiп, қарсыласына бет қаратпай дүрсiп тұрған кезiнде берiлгендiгi байқалад ы. Мұны «Хән кiтабында» берiлген: «Бұдан кейiн сиуңнулар терiстiкте хун иүй, чуйшы, динлиң, жиәнгүн және шыңли иелiктерiн өзiне қаратты. Осыдан соң сиуңнудың елбасылары мен әскербасылары Маудунға бiржола мойынсұнып, оны «ақылы асқан дана» деп қабылдады» (Сиуңну. – Алматы, 1998. – 36-б.) деген жолдар да құптай түседi. Маудунға Чиңтижы есімі де осы кезде берілген. Бiрақ, жоғарыда айтқанымыздай, «чиңтижының» жеке сөз ретiнде не мағына беретiндiгi жөнiнде ешқандай дерек жоқ. Бiр ғажабы, сиуңну билеушiсiнiң бұл есiмi тарих зерттеушiлерiнiң де назарынан қағыс қалып келеді. Соның салдарынан түпнұсқа деректі оқығандар болмаса, Маудунның «Чинтижы» деген атының барын да ешкім білмейді. Соған сай тарихшылар тарап ынан «Чиңтижы» есiмi жайында айтылған пiкiрлер де кездеспейдi. Жұртт ың бәрi оны «Маудуң» (Мете, Мөде, Мүде) деген есiмiмен ғана атайды. Мұндай жағдайда не iстеуге болады? «Жоқ» деп әрекетсiз қарап отыру – шын дыққа жетудiң жолы емес. Әрекетті iзденiс керек. Сондықтан бұл жерде бар деректердiң болмысына талдау жасай отырып, олардың байыбына жетiп, ежелгi замандардың белгiлi мағлұматтары арқылы бергiнiң белгiсiз кезеңiне, сондай-ақ бергiнiң белгiлi мағлұматтары арқылы бағзының белгiсiздiгiне қарай сабақтастыра ұштастырып, салыстыра зерттеп, көне тарихтың беймәлiм ақтаңдақтарының орнын толтыратын маман зерттеушiлер тәсiлiн пайдаланудың маңызы зор.

	Соның үшiн бiз де осы тәсiлмен сиуңну халықтарының мұрагерi деп есептелiнетiн кейiнгi түрік тектес халықтардың тарихына үңiлiп, олардың әр кездегi ел билеушiлерiнiң лақап аттарының мән-мағынасын зерде елегiнен өткiзiп көрдiк. Сонда бiздiң назарымызға, алдымен, iлiккенi кешегi ХIII ғасырда Моңғол империясының шаңырағын көтерген Есугейұлы Темучиннiң «Шыңғыс» деген айбарлы аты болды. Оған байырғы қытайлықтардың көне жазбаларда шетелдiк атаулардың бәрiн бұзып жазғанымен, солардың iшiнде кезiнде өздерi жете бiлген адамдары мен ел-жұрттың төл атауларының алғашқы буынын, олардың дыбысталуына қарай дәл беретiн әдеттерiнiң барлығын бiлетi нiмiз де себеп болғаны даусыз. Өйткенi, «Чиңтижының» алғашқы буыны «Шыңғыстың» бiрiншi буынымен дыбысталуы жағынан үндесiп тұрды. «Шыңғыс» сөзiнiң не мағына беретiнi кезiнде ғалымдар арасында пiкiрталас тудырып, түрлi болжамдардың өмiрге келуiне себеп болғанымен, пәтуалы тұжырымын таппағаны мәлiм.

	Сондықтан бұл арада «Шыңғыс» сөзiн кiмнiң қалай талдап, қандай қорытындыға келгенiн саусақ бүгiп санап жатпай-ақ, ежелгi көшкіншi ха лықтардың тарихына, олардың таным-түсiнiгiне сүйене отырып, бүгiнге дейiн айтылып, жазылып келген тұжырымдардың ешқайсысына ұқсамайтын өз пайымдауымызды бiлдiрудi жөн көрдiк. Өйткенi, бұған дейiнгi «Шыңғыс» сөзiнiң этимологиясы жөнiнде пiкiр айтқандардың (Паллас Г, Эрэнжэн Хара-Даван, Кычанов Е., Қинаят Зардыхан, Дамдинсүрэн Ц. және басқалардың) ой түйiнi, әркiм әр түрлi жолмен дәлелдегенiмен, бәрібір – «мықты кiсi», «тақ иесi», «нұрдан жаралған», «ұлы хан», «теңіз хан», «далай хан» деген ұғымдарға келiп тірелетiнi оқушыға кеңiнен таныс. Сондықтан оларды тағы қайталап, уақыт алмауды жөн көрдік. Бiздiң пайымдауымызда: «Шыңғыс» сөзi әу баста «шың» және «ғыс», «қыс» (күш) деген екi сөзден құралған. Осындағы «шың» – таудың ең биiгi. Ежелгi түріктердiң таным-түсiнiгiнде: «Тәңiрдің мекені көкте. Ол (Тәңір) жылына бір рет өзiнiң негiзгi тұрағы осы көктен түсiп, жердегі таудың биік шыңына келіп отырып, бүкiл жер бетi тiршiлiгiне әмiрiн жүргiзедi», – деп бiлген. Сол себептi олар жыл сайын бүкiл ел болып жиналып, биiк шыңды тауға келiп, Көк-Тәңiрге, Жер-анаға, ата-баба аруағына арнап құрбандық шалып, тәу етудi дәстүрге айналдырған. Бұл дәстүр ортағасырлық түріктерде сақталған. Мұның түп негiзiнде, қазiргi кейбiр зерттеушiлер айтып жүргенiндей, ежелгi түріктердiң тау-тасқа табынып, кие тұтуы емес, керiсiнше, жоғарыда айтқанымыздай, шың басында Тәңiр отыр, яғни Құдай отыр деп ұғынып, соған (Тәңірге) бас ұрып, жалынып-жалбарынатын түсiнiгi жатыр. Осы түсiнiкпен Тәңiрдiң көктен түсiп келiп отыратын таудың биік шыңын түріктер «Тағ», «Тәңiрдiң тағы» деп атаған. Кейiн уақыт оза келе бiрiн-бiрi алмастырған ұрпақтар санасында «шың» ұғымы бiрте-бiрте «Тәңiр» ұғымына, ал «тағ» ұғымы «тау» ұғымына айналып, ауыспалы мағынаға ие болған. «Шың» сөзiнiң шығыс халықтарының кейбiрiнде қазiр де «Құдай» деген мағынаны бiлдiретiнi осының дәлелi. Мысалы, қытайлықтар да «Шың» дегендi Құдайдың балама атауы ретінде қолданады. Сондай-ақ биік шыңды таулардың аттарында сақталып қалған «Тәңiр тау», «Аспан тау», «Хантәңiрi» және басқа атаулар да сол бiр ежелгi таным-түсiнiктiң бүгiнге жеткен айғағы iспеттес.

	Осы ретте, орайы келген соң айта кетелiк, «көк» ұғымында да осы «шың» сияқты ауыспалы мағына бар. Ежелгi түрктер, кейбiр зерттеушiлердiң айтып жүргенiндей, Көкке де, Күнге де «Тәңiр» деп табынбаған. Олар жердегі бүкіл тіршіліктің тағдыры аспанмен тікелей байланысты екенін, яғни аспаннан жауатын қар мен жаңбырдың ылғалы, күндізгі Күннің қызуы, түнгі Айдың сәулесі болмаса, тірліктің тынысы тарылып, өмір сүруін біржола тоқтататынын өз ғұмырларының бастауында-ақ, со-онау терімшілікпен айналысып жүргенде-ақ көз жеткізген сыңайлы. Сондықтан да ежелгі түріктер тіршіліктің анасы – жер, атасы – аспан, яғни бар тіршілік жерде жаратылған, ал оған нәр беруші, асыраушы аспан деп білген. Соған орай бүкіл тіршілік жаратылысының негізі, оны үйлесімге келтіріп, құт-берекені реттеуші құдірет – «таң мен йердің (жердің) бірлігі, тұтастығы» деген түсінік қалыптасқан. Мұндағы «таң» әуелде аспан мен жерді жалғастырушы, табыстырушы ретінде танылып, кейін бірте-бірте қазіргі түсініктегі «аспан», «көк» деген мағынаға ауысқан (Ежелгі түріктер дің тынық күндері аспанның, яғни таңның суретін айнытпай айнадағыдай көрсетіп, мөлдіреп жатқан мол суды «таң-із» (таңның ізі, аспанның ізі) деп атауы да содан. Таңіздің теңізге айналуы кейінгі өзгеріс). Осы таң мен йер (жер) тіркесі жиі қолданылып, қайталану барысында «Тәңір» сөзіне айналып, ұрпақ ауыса келе ол бірте-бірте тұлғалық мән алып, қазіргі түсініктегі Жаратушы, Құдай деген ұғымға ие болған. Осы таным-түсінік негізінде ежелгі түріктердің Тәңірді Құдай тұтқан діні өмірге келген.

	Тәңір – ежелгі түріктердің құдайы, соған табынған, содан жақсылық тілеген. Олар Тәңiрдiң мекенi көкте, ғарышта деп білген. Содан да Тәңiрiсiне сенген, Жаратушысынан көмек күткен жұрт көкте (аспанда) бар тіршілікке мейір-шапағатын төгіп тұрған Тәңірдің мекені – көкке қол созып, жалыныпжалбарынады, жарылқауын тiлеп, құлдық ұрған. Сөйтiп бұл рәсiм ұрпақтанұрпаққа ұласып, сан қайталануы арқылы дәстүрге енiп, келе-келе «көк» ұғымы «Тәңiр» ұғымының баламасына айналған. Ежелгi түрік халықтарының бүгiнгi ұрпақтары да осы ұғыммен «көк» пен «Тәңiр» сөздерiнiң арасына жiк қоймай, қазір де көктiң орнына «Тәңiрдi», Тәңiрдiң орнына «көктi» қолдана бередi, кейде екеуін қосып, бір ұғымда «Көк Тәңір» деп те айтады.

	Мiне, осылардың бәрi «Шыңғыс» атауының алғашқы компонентiндегi «шың» сөзiн әу бастағы «тау биiгi» деген төл мағынасында емес, кейiнгi «Тәңiр», «Құдай» деген ұғымдағы ауыспалы мағынасында алынған деп қорытынды жасауға толық мүмкiндiк бередi. Ал екiншi компонентi «ғыс» («қыс») – «күш», «қуат» деген мағынаны бiлдiредi. Бұл сөз қазiргi түрік тiлдес халықтардың сөздiк қорында «күш», «гүш», «хүч» түрiнде кездеседi. Сонда «Шыңғыс» сөзiнiң тура мағынасы – «Тәңiрдiң күшi», «Құдайдың күшi», ал қолдану барысында қалыптасқан ұғымы – «Тәңiрдiң қаһары» немесе «Құдайдың қаһары» болып шығады. (Байырғы қытайлықтардың «аспан», «көк» дегенді білдіретін «тиән» («тянь») сөзі де осы таңнан шыққан). Бұдан кейiн заманында тағдырдың айдауымен Батысқа ауып барып, осында өз империясын құрып, Еуропаны дүр сiлкiндiрген сиуңну халқының екiншi бiр перзентi Едiл батырдың (Аттиланың) лақап атын еуропалықтардың нелiктен «Құдайдың қаһары», «Құдайдың шыбыртқысы (бишігі)» («Бич Божий») деп атағанында түсiну қиынға соқпайды. «Бич Божий» – еуропалықтардың ұғымындағы «Шыңғыс» сөзінің аудармасы.

	Иә, Аттиланың да лақап аты «Шыңғыс» болған. Бiрақ бұл есiм жат ортада жасампаздығын жоғалтып, ұмыт қалған. Көшкіншілер тарихын тек өз таным-түсiнiгi тұрғысынан қабылдап, соның негiзiнде жазуға машықтанған еуропалықтар бiзге өздерiнiң ұғымдарындағы оның «Бич Божий» деген аударма мағынасын ғана жеткiздi. Жалпы тарих деректерi мұндай лақап аттың көшкіншi елдiң билеушiлерiнiң бәрiне емес, тек маңайындағы көршiлерiнiң бәрiн жаулап алып, өзiне тәуелдi ету арқылы мемлекетiн қуатты iрi державаға айналдырған, төңiрегiнде өзiмен терезе теңестiрер басқа ешкiмдi қалдырмаған жеңімпаз дараларына ғана берiлгенiн көрсетедi. Олай болса, төңiрегiндегi iрiлi-ұсақты мемлекеттердiң бәрiн жаулап алып, елiнiң құрамына енгiзген, тәңiрiсiнген Орталық патшалықтың (Қытайдың) императорына қызын әйелдiкке берiп, аса мол алым-салық төлеп тұруға мәжбүр еткен, көне замандардан тарихқа танылғанынан бергi кездегi сиуңнулардың тұңғыш империясының шаңырағын көтерген атақты чәниүйi – Маудуңның осындай дара билеушiлердiң бiрi ғана емес, бiрегейi болғанына тарихтан хабардар жанның ешқайсысының таласы болмасы кәмiл. Ендеше, «Хән кiтабында» осы Маудуңның лақап есiмi ретiнде хәнзу тiлiнiң транскрипциясында берiлген «Чиңтижының» түрікше төл болмысы «Шыңғыс» десек, ақиқаттан алыс кетпеймiз ғой деп ойлаймыз. Мұны осы ежелгi Сиуңну-мұңғұл мемлекетiне мұрагерлiк танытып, арада он бес ғасыр уақыт өткенде көне мұңғұл атауын тiрiлтiп, тарих сахнасына қайта шығарып, ХIII ғасырдың басында әйгiлi Моңғол империясының негiзiн қалаған Темучинге халықтың Меңлiктiң Көкешуының аузымен «Шыңғыс» деген лақап ат беруi де дәлелдей түседi. Сондықтан өз билеушiлерiн «Шыңғыс хан» деп атау ХIII ғасырдағы моңғолдардың ойлап тапқан жаңалығы емес. Егер бұл моңғолдардың сөздің мағынасын біліп, өздері Темучинге ғана арнап, таңдап берген атағы болса, онда олар «Шыңғыс» сөзінің төркінін бүгінгідей түрлі пікір таласының додасына түсірмей, моңғол хандарының шежіресін жазушылар сол замандаақ оның мән-мазмұнын ашып көрсетіп, нақты атап жазған болар еді. Бiрақ олар өйте алмады. Өйткенi, олар халық жадында сақталып қалған теңдесi жоқ ұлы билеушілерге берiлетiн осынау айбарлы атақтың атын бiлгенімен, затын, яғни сөздiк төркiнiн (этимологиясын) бiлмейтiн. Бұл орайда Шыңғыс атауын ұрпақтан ұрпаққа ауысып, желiсiн үзбей келе жатқан тарихи сабақтастықтың, дәстүрлi жалғастықтың жарқын көрiнiсi, айшықты айғағы десек керек. Сол себептi де, бiр Темучин ғана емес, заманында Маудуң да, Едiл (Аттила) де «Шыңғыс хан» аталған деп нық сенiммен айта аламыз. Бұған үш бірдей атақты тұлғаның бәрінің де мұңғұл халқының перзенттері екені де айғақ болғандай. Ал олардан бұрын бұл есiмге ие болған билеушiлер болды ма, жоқ па, оны бiр Жаратушының өзi бiледi. Қалай болғанда да, осыдан кейiн ғасырлар бойы бар сырын iшiне бүгiп, құпиясын ашпай, жұмбақ күйiнде қалып келген айбарлы атаудың этимологиялық төркiнiн анықтау мүмкiндiгi туды ғой деп ойлаймыз.



	ҮШІНШІ ТАРАУ

	CиуңнуҚытай соғыстары және оның шығу себептерi

	Сиуңну тарихын өз болмысында дұрыс танып-бiлуде олардың қытай патшалықтарымен болған соғыстарының мәнiн ашып, солардың шығу себептерiн анықтаудың да ерекше орны бар. Өйткенi, көшкінші халықтар тарихы Император Сарайында жинақталған түрлi құжаттық материалдар негiзiнде жазылады. Ал ондағы материалдар көбіне көшкіншілер мен қытай патшалықтарының арасында әр кезде болған соғыстарға қатысты деректерден тұрады. Дерек берушілердің мақсат-мүддесі, таным-түсінігіне қарай берген мәліметтерінің деректік сапасы да әр түрлі болып келеді.

	Осыған байланысты сиуңну-мұңғұл халықтарының тарихына қажеттi материалдарды iздегенде, көне қытай жазба дереккөздеріндегі осы соғыстар туралы берілген мағлұматтардан шыжымдап сыр тартып, сондағы әр сөзге мән берiп, содан қажеттi мәліметті майдан қыл суырғандай суыртпақтауға тура келедi. Сонда Сарай қызметкерлерiнiң сиуңнуларға қарсы соғысқа байланысты патшаларына (императорларына) жағдайды баяндап жазған мәлiметтерiнен, берген ақыл-кеңестерiнен, жорық қолбасшыларының есептерiнен, арнайы тапсырмамен сиуңну елiне барып қайтқан елшiлердiң көрген-бiлгендерiнен және тағы басқалардан сиуңну-мұңғұл халықтары тарихына қатысты белгiлi бiр ой түюге мүмкiндiк беретiн нақты, болмаса соған бағыт беретiн жанама деректердi табуға болады.

	Рас, өткеннiң шындығына айғақ болар нақты деректiң жоқтығынан кейбiр жанама деректерге негiзделген болжамдардың кейде тиянағы берiк болмай, бейне жылға-жылғаны қуалаған көктемгi қар суындай қиюы келер кез келген қисынға қарай ойысып кететiнi де кездеседi. Мысалы, қытайдың көне жазбалары арқылы тарихқа танылғанға дейiн «Сиуңну халықтарында мемлекет болған ба, болмаған ба?» деген мәселе төңiрегiнде бүгiнге дейiн айтылып келген пiкiрлердiң бiр арнада тоғыспай, әр түрлi болып жүргенi сол нақты деректiң жоқтығынан туған қисын қуалаудың салдары екенi даусыз. Дегенмен, мұның бәрi, қалай дегенде де, тарихи шындыққа жету жолындағы iзденiстiң айғағы. Өйткенi, осындай iзденiстердiң нәтижесiнде түптiң түбiнде жоқтықты желеу еткен тоқыраудың тоғаны бұзылып, ғасырлар тозаңына көмiлген көне заман көмбелерiнiң көзi ашылып, тарих ақтаңдақтарының орнын толтыруға мүмкiндiк туары да, туып отырғаны да ақиқат дүние. Соның үшiн де сиуңну мен қытай патшалықтарының арасындағы соғыс деректерiне ден қоя зерттеудi осындай iзденiстiң бiр жолы десек керек.

	Осыған байланысты осы арада бүгiнгi ресми тарих ғылымында мынандай бiр жайдың сүйексiңдi әдетке айналып бара жатқанын да мойындаған жөн сияқты. Ол – жоқтық туғызған шарасыздықты желеу етiп, бiр сиуңну-мұңғұлдар ғана емес, жалпы бүкiл көшкінші халықтардың қай-қайсысының да тарихын жазу-сызуы ерте дамыған ежелгi өркениет елдерiнiң бiрiнiң жазба деректерiнде солар жөнiнде кездесетiн жалғыз дерекпен шектеп, оның алдында бұған дейiн түк болмағандай, тұтас бiр халықты, бейне бiр белгiлi мерзiмде салынған ғимарат тәрiздi нақты бiр жылда пайда болғандай етiп көрсету машығының заңдылыққа айналып бара жатқаны. Бұлай істегенде әуелi әлгi жыл көрсеткiшi шартты түрде алынады. Белгiлi жағдайда ұғымның нақтылығы үшiн бұлай iстеу дұрыс та.

	Бiрақ жаманы – осы шарттылық кейiн сақталмай, уақыт өте келе бiртебiрте нақтылыққа айналдырылып жiберiледi де, жаңағы халықтың бүкiл тiрлiгi әлгi жазба деректе көрсетiлген жылдан ғана басталып, бар ой-тұжырым соған негiзделiп кете барады. Осыдан келiп, жаңағы зерттеу нысаны болып отырған көшкінші халықтың тарихының бастауы шорт кесiлiп, олардың шыққан тегi, қайдан келiп, қайда тұрғаны, бұған дейiн не iстеп, не қойғаны – бәрі-бәрi белгiсiз күйде қала бередi. Соның салдарынан, көне замандардағы көшкіншілердің бәрiнiң бүгiнгi рес-ми тарихына қарап отырсаңыз, қайқайсысы да белгiлi бiр тарихи оқиғаға қатысты бейне көктен салбырап түсе қалған ертегiнiң көшпелi дию-перiлерi секiлдi ғайыптан пайда болғандай әсер қалдырады.

	Ал мұның түптеп келгенде, әлгi халықтың ғана емес, осыған қатысты жалпы сол кезең тарихының дұрыс жазылмауына әкеп соғары сөзсiз. Оның солай екенiне, басқаны айтпағанда, әңгiмеге арқау болып отырған осы сиуңну-мұңғұл халықтарының тарихы да толық айғақ бола алады. Осы орайда қытайдың көне заман тарихшыларының бiрi Фан Хуаның өзiнiң әйгiлi «Соңғы Хән кiтабы» («Хыу Хән шу») атты еңбегiнiң сиуңну тарихына қатысты бөлiмiнiң қорытынды түйiнінде: «Ой, дүние-ай, алғашқы қадамның дұрыс болмауы кейiнгi мың қадамның қате болуына ұрындырса не шара?!» деген өкініш толы сөздерi ерiксiз еске оралады. Фан Хуа бұлай дегенде, Сиуңну мемлекетi мен Қытай патшалықтары арасындағы қатынастың алғашқы қадамының әу бастадұрыс жасалмауының, кейiннен екi ел арасында ештемемен ақтауға болмайтын, ғасырларға созылған бiтiспес қырғын соғыстарды туғызғанын айтқан едi. Үлкен тарихшының осы бiр күйiнiшке толы өкiнiшiн, осымен бiрге, жоғарыда айтқан, көшкіншi халықтар тарихының бастауын өзге бөгде елдiң жазба деректемелерiндегi соған қатысты бiр фактiге ғана телiп, бар ой-тұжырымды содан өрбiтуге мәжбүр еткен бiр қатенiң кейiнгi сан қатенiң тууына себепшi болғанына да орайластыра айтуға толық болардай. Өйткенi, мұндай қателiктiң қытай тiлiн бiлмегендiктен, иероглифiн оқи алмағандықтан, қытайдың көне жазбаларының түпнұсқасымен тек бiреулердiң аудармасы арқылы танысып, өздерiнiң ғылыми болжам-пайымдауларын соған ғана сүйенiп жасауға мәжбүр болған зерттеушiлердi былай қойғанда, осы саланың жiлiгiн шағып, майын iшiп жүрген маман синологтардың өзiне керi ықпал етiп, солардың еңбектерiнен де «менмұндалайтынын» көргенде, Фан Хуа секілді шарасыздықтан бас шайқап, өкiнбеске лажың қалмайды.

	Айтылғанға айғақ ретiнде, ресми тарих қалыптастырған осындай қателiктiң әсерi маман қытайтанушылардың өзiне қандай ықпал ететiнiн ұзақ жылдар бойы түпнұсқа дерекпен тiкелей жұмыс iстеп, сиуңнулар туралы талай зерттеу еңбек жазған Түркияның белгiлi қытайтанушысы Б. Өгелдiң мына тұжырымдарынан-ақ көруге болады: «Тұман (Тумән) заманында хун-қытай (Сиуңну мемлекетi мен Хән патшалығы – Қ.С.) жанжалының ең басты себебi дәл осы жайылым таласы болатын. Чин династиясы кезiнде керi шегiнiп, Ордос аймағындай (Хуанхының оңтүстiгi – Қ.С.) жайылым өрiстерiнен айырылып қалды. Соның салдарынан малшы халық аштыққа ұрынып, аса қиын экономикалық дағдарысқа ұшырады. Осыдан кейiн бас-басына би болып, шашырып жүрген аталар бiр орталыққа бағынып, жұмыла жүруге мәжбүр болды… Сөйтiп Қытайдың солтүстiк өңiрiнде алғашқы қауымдастық одақтар өмiрге келе бастады. Ақырында тұңғыш елбасы болып танылған Тұманн ың бұйыруымен құралған Хиуңну (Сиуңну) мемлекетiн дүниеге әкелдi…» (Өгел Б. Ұлы Хун империясының тарихы. Т. І. – Алматы, 1998. – 90-б.) деп, белгiлi қытайтанушы маман өзiнiң әйгiлi «Ұлы Хун империясының тарихы» атты екi томдық еңбегiнiң алғашқы кiтабында Сиуңну мемлекетiнiң құрылуы мен оған себеп болған тарихи жағдайлар жөнiнде өзіндік ой түйедi.





Былай қарағанда бәрi дұрыс сияқты. Себебi ресми тарих қалыптастырған түсiнiк тұрғысынан қарағанда мұның еш қателiгi жоқ. Бiрақ көне заманнан бүгiнге жеткен бар деректердi байыптай салыстыра отырып, бiлiктi маманның осы тұжырымдарының әр сөйлемiн тарихи оқиғалар шындығының талабы тұрғысынан талдай бастасақ, бiр қателiктiң екiншiсiне қалай сабақтасып кете баратынын көруге болады. Ең алдымен, осындағы қате тұжырымның бәрiнiң, Фан Хуа айтқандай: «дұрыс жасалмаған алғашқы қадамның», яғни ресми тарих қалыптастырған ұғым бойынша қытайдың көне жазбасындағы «Сиуңнулардың арғы атасы Шиа әулетiнiң ұрпағы (қытай) Шүн Вiй деген кiсi болатын» деген дәлелi жоқ дара деректi нақтылық ретiнде қабылдаудың салдарынан туып отырғанын көреміз. Сол аңыз-абыз «Шүн Вiйден бастап, сиуңнулардың тарихқа тұңғыш танылған чәниүйi Тумәнге дейiнгi аралықта шиахуалықтар (қытайлықтар) мен сиуңнулар аралас-құралас қатар өмiр сүрiп келедi» деген сонау әу баста кеткен қате бiр түсiнiктiң қырсығы, яғни ой табаны тiрелер негiздiң дәйексiздiгi – Б. Өгел сияқты бiлiктi маман тарихшының өзiн шындыққа кереғар қайшылықтарға ұрынуға ерiксiз мәжбүр еткен.

	Сондықтан да оның пайымдауында бiр тектiлiк жоқ, бiрiншi сөйлемдегi айтылған ойын екiншi сөйлемдегi ойы терiске шығарып жатады. Мысалы, жоғарыда келтiрiлген дәйексөздiң алғашқы сөйлемiнде Б. Өгел: «Тұман заманында хун-қытай жанжалының ең басты себебi жайылым таласы болатын», – деп тұжырым жасайды. Шындығында, бұл – негiзi жоқ, қате тұжырым. Өйткенi, Сиуңну мемлекетi мен Чин патшалығы арасындағы соғыстың шығуына «жайылым таласы» себеп болған емес. Екi елдiң арасындағы соғыстың шығу себебi тiптi басқада (оған сәл кейiнiрек тоқталамыз). Ең ғажабы, мұның солай екенiн Б. Өгелдiң өзiнiң осы тұжырымына бастырық еткен келесi: «Чин династиясы кезiнде керi шегiнiп, Ордос аймағындай жайылым-өрiстерiнен айырылып қалды. Соның салдарынан малшы халық аштыққа ұрынып, аса қиын экономикалық дағдарысқа ұшырады» деген сөйлемдерi де дәлелдейдi. Себебi, мұнда соғыстың шығуына «жайылым таласының» түк қатысы жоқтығы, ал жайылым проблемасы шықса, ол соғыстан кейiн, сиуңнулар соғыста жеңiлiп, жайлы қонысы – Ордостан айырылып, солтүстiкке босқын болып барғаннан кейiн шығып отырғаны өз-өзiнен көрiнiп тұр.

	Шындығында, екi елдiң арасындағы «жанжал», сиуңнулар, ғалымның өзi «шұрайлы өңiр» деп көрсетіп отырған Ордосты мекендеп тұрғанда басталды емес пе? Осы арада ақиқатқа адалдық үшiн автордың «Ордос аймағындай жайылым-өрiстерiнен айырылып қалып, малшы халық аштыққа ұрынып, аса қиын экономикалық дағдарысқа ұшырады» деуi де өзiнiң «жайылым таласы» теориясын дәлелдеу ниетiнен туған жалған тұжырым екенiн айта кеткен жөн. Тарихи шындық олай емес. Чин патшалығының атақты қолбасшысы Мың Тиәннiң х.э. дейінгі 215 жылы 100 000 әскермен барып, сиуңнуларға тосыннан тиiсiп, оларды Ордос өңiрiнен 214 жылы айдап шыққаны белгiлi.

	Осыдан кейiн босқынға ұшырған ел Халхаға қарай қашып барып, артынан ойысып келiп, Чин Шы Хуан-ди өлгеннен кейiн (210 ж.) Иң тауына тұрақтаған болатын. Ал бұл – Б. Өгелдiң өзi әдiл атап көрсеткенiндей: «хун мен көктүрк қағандарына құт мекен, жайлы өрiс болған Иң тауы» (сонда, 92-б.). Мұның солай екенiне, анығырақ айтқанда, Иң тауына қашып келген сиуңнулардың «аштыққа ұрынып, экономикалық дағдарысқа ұшырап» емес, керiсiнше, дәл осы арада ес жиып, өсiп-өркендеп, кемелiне келе нығайып, бүкiл Шығысты аузына қаратқан әйгiлi Сиуңну империясының шаңырағын көтергенi тарихтан белгiлi шындық. Көне жазбаларда да бұл туралы ап-анық жазылған.

	 Бұған Б. Өгелдiң өзi дәйексөз ретiнде алған француз миссионерi П. Гаубилдiң: «Иң тауы» деп аталған осы тау тiзбектерi солтүстiк батысқа дейiн созылып кете барады. Бұл таулар қалың орманмен көмкерiлген. Таудың үстiнде қыраттар мен төбешiктер, әсем жайлаулар бар. Асулар мен өткелдер, қысаңдар қорғану үшiн аса қолайлы. Осы жерлер хундардың (сиуңнулар-дың) кең байтақ жайылым өрiстерi болатын. Бұлардан кейiнiрек Орта Азиядан келген тайпалар да осы тауларға арқа сүйедi; қашса да, қуса да паналар бiр бекiнiсi iспеттi едi. Мыңғырған мал өсiруге қолайлы, аулайтын аңы жыртылып айырылатын. Мұның сыртында темiр рудасы да мол едi» (сонда, 92-б.) деген жолдарын қоссақ, тарихшы тұжырымының шындықтан қаншалықты алыс екенiн сезiну онша қиындық туғызбайды. Осындай қайшылыққа толы дәйексiз пайымдауларға негiзделгендiктен, Б. Өгелдiң бұдан кейiнгi Сиуңну мемлекетiнiң құрылуы жөнiндегi тұжырымының да, талдай бастасаңыз, көбесi көпсiп, қабырғасы қаусай бастайды. Өйткенi, оның «Осыдан кейiн бас-басына би болып, шашырап жүрген аталар бiр орталыққа бағынып, жұмыла жүруге мәжбүр болды… Сөйтiп Қытайдың солтүстiк өңiрiнде алғашқы қауымдастық одақтар өмiрге келе бастады. Ақырында тұңғыш елбасы болып танылған Тұманның бұйыруымен құралған Хиуңну (Сиуңну) мемлекетiн дүниеге әкелдi…» деген түйiндеуi де ешқандай дерекпен негiзделмейдi, шындыққа жатпайды.

	 Қолда бар жазба дереккөздерінің бәрi де Чин патшалығы жорық жасағанға дейiн де, одан кейiн де сиуңнулардың «бас-басына би болып, шашырап жүрген аталар» емес, өз дәрежесiнде бiр орталыққа бағынған, лауазымы «чәниүй» деп аталатын дара билеушiсi бар жеке мемлекет болғанын дәлелдейдi. Бұл арада да Б. Өгелдiң әдеттегi «көшкіншiлерде бiр орталыққа бағынған мемлекет болмаған, олардыкi тек соғыс мүддесi бiрiктiрген тайпалар одағы немесе жабайы тобырлар жиынтығы» деп қарап келген ресми тарих қалыптастырған түсiнiк ықпалынан шыға алмағандығы көрiнiп тұр.

	 Шындығына келсек, бұл – көшкіншi халықтардың көне тарихына қатысты қалам тартқан қазiргi заман тарихшыларының көбiне тән, ортақ кемшiлiк. Тарихи шындық, Л. Гумилевтiң әдiл көрсеткенiндей, бұл кездегi сиуңнулардың тайпалар одағына да, тобырлар жиынтығына да жатпайтынын көрсетедi. Олар iштей өзара туыстық-рулық ұйымдарға бөлiнген, тұтас бiр халық болатын (Гумилев Л.Н. Хунну. – СПб., 1993. – Стр. 59). Сондықтан тарихшының Чин империясының әскерiнен жеңiлiп, Иң тауына барған сиуңнуларды «Сөйтiп Қытайдың солтүстiк өңiрiнде алғашқы қауымдастық одақтар өмiрге келе бастады» деуi ешқандай шындықпен қиыспайды. Осыған орай оның келесi сөйлемдегi: «Ақырында тұңғыш елбасы болып танылған Тұманның бұйыруымен (?) құралған Хунну мемлекетiн дүниеге әкелдi» деген тұжырымының да негiзсiз екенi бiрден байқалады. Басқаны айтпағанда, Б. Өгелдiң өзi «тұңғыш елбасы болып танылған Тұман» деп отырған Тұманының Чин патшалығы сиуңнулармен соғысудан көп бұрын да сиуңну елiн басқарып отырғаны, оның лауазымының сол кезде де «чәниүй» деп аталатыны Сыма Чиән мен Бан Гудiң еңбектерiнде анық жазылған ғой. Сондай-ақ Чин патшалығынан соғыста жеңiлiп, қашып барып тұрақтаған жерiндегi сиуңнулардың елбасысы да сол – Тұман (Тумән), лауазымы да сол – чәниүй. Елдiк болмысында да, мемлекеттiк құрылымында да ешбiр өзгерiс болған жоқ. Барған жерде қашқан елдiң басын қайта құрап, қалпына келтiргенi болмаса, «Тұманның бұйыруымен жаңа мемлекет құрылды» деуге негiз боларлықтай дерек те еш жерден кездеспейдi. Оның үстiне ел билеушiсiнiң «бұйрығымен мемлекет құрылды» деудiң өзi қалай болар екен? Мұның бәрiнен шығар қорытынды сол – көшкіншi халықтардың елдiк болмысының, мемлекеттiк құрылымының бастауын қазiргiдей оларды тарихқа танытқан жазба деректердегi жыл көрсеткiшiнен бастап, сонымен шектеп, соған ғана телiп қоюдың дұрыс еместiгi.

	Қанша жерден көшкіншi дегенмен олар да отырықшы халықтар сияқты халық. Олар да адамзатқа тән өсiп-өнудiң, өркендеп өрiс жаюдың, халық болып қалыптасудың эволюциялық жолының түрлi кезеңдерiнен өтiп барып ел болған. Сол себептi оларды бiр жылда өсiп-өнiп, жер бетiн қаптап кететiн шегiртке-халыққа айналдыру шындыққа қиянат болмақ.

	Мiне, мәселеге осы тұрғыдан келсек, сиуңну халықтарының Қытай елiнiң шекарасына келiп, олармен соғысып, көне қытайлықтардың жазба деректеріне iлiккенге дейiн де өзiндiк тарихы болғанын, өз алдына жеке мемлекет ретiнде өмiр сүргенiн түсiну онша қиындыққа түспейдi. Бiр ғана мысал. Сиуңнулар туралы тұңғыш дерек берген көне қытайдың екi бiрдей тарихшысы Сы-ма Чиән мен Бан Гу өз еңбектерiнде Сиуңну империясының негiзiн қалаушы атақты чәниүйi Маудун әкесiн өлтiрiп, таққа отырған кезде ежелгi көршiсi дунхулардың билеушiсiнiң онымен соғысуға сылтау iздеп, үстемелете елшiлер жiберiп, әуелi елдiң мақтанышы болған тұлпар атын, содан соң Маудунның қойнындағы әйелiн сұрап, бәрiн қарсылықсыз алғаннан кейiн, ақырында екi елдiң шекарасында жатқан жердi сұрағанын жаза келiп: «Дунхудың батысында сиуңнудың иелiгiндегi мың ли жер жатушы едi. Онда тек екi жақтың қарауылшылары тұратын. Дунхудың билеушiсi Маудунға тағы елшi жiберiп: «Сиуңнудың иелiгi болғанымен, бүгiнге дейiн шекаралық қарауылдардан басқа ешкiм пайдаланбаған бос жер ғой, соны маған берсiн» дейдi» (Сиуңну.– А., 1998. – 34-б.) деген дерек бередi.

	Осындағы екi тарихшының өз түсiндiрмелерiнде және дунху билеушiсiнiң сөзiнде келтiрiп, «шекаралық қарауылдар тұратын жер» деген деректi қайталай нығарлауы, ашып айтпағанмен, сиуңнулардың сол кезде-ақ өз алдына жеке дербес мемлекет болып тұрғандығын айғақтай алады. Өйткенi, ол заманда да, бұл заманда да тұрақты шекаралық қарауылдардың тек өз билiгi өзiндегi жеке мемлекеттердiң арасына ғана қойылатыны және нақты белгiленген шекараның болуының өзi мемлекеттiлiктiң бiр шарты екенi баршаға белгiлi ақиқат. Қалыптасқан жасанды қағидалар ықпалымен кетпей, жазба деректер берер әр мағлұматтың мәнiн өз тұрғысынан дұрыс ұғына бiлудiң қажеттiлiгi де осында.

	Рас, жоғарыда айтқанымыздай, сиуңну халықтарының қытай жазбаларына iлiккенге дейiнгi тарихы жөнiнде нақты деректер берiлмегендiктен, тек әлгiндей жанама деректер арқылы олардың оған дейiн де мемлекетi болғанын бiлгенiмізбен, оның құрылымы жөнiнде нақты бiрдеме айта қою қиын. Бiрақ маман ғалымдардың сиуңну халықтарын түрік тектес халықтар қатарына жатқызатынын және қытай деректемелерiндегi «сиуңну» деп аталатын халық пен мұсылман тарихшылары дерегiндегi «мұңғұл» деп аталатын халықтың ежелгi бiр халық екенін ескеріп, бұлардың мемлекеттiк құрылымының да өзге түрік халықтарының мемлекетіндей рулық-тайпалық жүйе негiзiнде құрылған хандық деуге болатын сияқты. Оған дәлел ретiнде осыған байланысты жазылған еңбектердiң бәрiн бiрдей санамалап жатпай-ақ, тек Әбiлғазы Баhадүр ханның әйгiлi «Түрік шежiресiнiң» деректерiне жүгiнсек те жетiп жатыр. Сонда мұңғұлдардың (сиуңнулардың) Түрік мемлекетiнен бөлiнiп, жеке хандық ретiнде өмiр сүре бастауының түріктiң Аланша ханының тұсында болғаны және олардың сол кезде – жазда қазiргi Орталық Қазақстанның Ұлытау мен Кiшiтау өңiрiн жайлап, ал қыста Сырдария бойын және Қарақұм, Борсық құмдарын мекендегенi анық жазылған. Ал олардың шығысқа, қытай шекарасына қарайжылжуы кейiн Татар хандығы мен Мұңғұл хандығының арасында басталған қырғын соғыстан кейiн болған секiлдi. Кезiнде татардың Байду ханының даңққұмар, көрсеқызар желiкпелiгiнен басталып, кейiн бiрнеше ғасырға созылғаносы соғыста мұңғұлдар әр кез жеңiске жетiп отырған (Абульгази Бахадур-хан. Аталған еңбек. – 16-17-бб.). Соғыс сайын жеңiлiске ұшыраған татарлар бас сауғалай қашып, үнемi шығысқа қарай жылжумен, ал мұңғұлдар оларды iндете қуумен болады.

	Сөйтiп, соғыста жеңiлген наймандарды қуып, қазiргi Қазақстанның Жетiсу өңiрiне жеткен Шыңғыс хан әскерi секiлдi х.э. дейінгі III ғасырдың басында (кей деректе IV ғасырдың аяғында) мұңғұлдар да өзара соғысып жатқан қытайдың жеті патшалығының үшеуінің шекарасынан қоныс тебеді. Олардың бұдан кейiнгi тiрлiгi қытай жылнамаларында бiршама жақсы көрсетiлген «сиуңну» деген халықтық атаумен жалғасады. Осы жылнамалар дерегiне қарағанда, сиуңнулар қытай жерiне жеткенненкейiн, дунхуларды (татарларды) жайына қалдырып, қытай кiнәздiктерiмен (патшалықтарымен) шайқасқа түскен тәрiздi. Өйткенi, сиуңнулардың қытайдың Жау (Чжао) патшалығымен арадағы соғысының дәл осы тұста бұрқ ете қалуы осындай ойға жетелейдi.

	Екi ел арасындағы соғыс ұзаққа созылады. Осы уақыттар iшiнде Жау патшалығының атақты қолбасшысы Ли Му шекара аймағындағы бекiнiстер мен қорғандарға берiк бекiнiп, қорғана соғысу тәсiлi арқылы қорған бұзар құралы жоқсиуңнуларды үлкен шығынға ұшыратып, әбден титықтатып бағады. Сиуңнулардың шағын отрядтарға бөлiнiп келiп, шекараның тұс-тұсынан тиiп, жүрген жерлерiн дауыл ұрғандай ұйпап кететiн ежелгi тәсiлдерiнен де ештеме шықпайды. Оларды осындай шабуылдарға қарсы тойтарыс беру үшiн арнайы дайындықтан өткiзiп, сол жерлерде ұстап отырған гарнизон жауынгерлерi басым күшпен қоршап алып, жойып жiберiп отырады. Мiне, осыдан кейiн амалы таусылған сиуңнулар, қалайда қарсыласын жеңу мақсатында ендi бар әскерiн шекараға төгiп, жойқын шабуылға шығады. Ли Мудың да күткенi осы болса керек, атты әскерлерiнiң қолбасшыларына сиуңнулардың сыртын орап, қоршауға алуға, ал қалған әскерге бекiнiстен барлығы бiр кезде шығып, жаппай тұтқиыл шабуыл жасауға бұйрық бередi. Үнемi бекiнiске тығылып алып, ашық айқасқа шықпайтын қорғаншақ Ли Мудан мұндай тосын әрекеттi күтпеген сиуңнулар қамсыздық танытып, қапы соғады.

	Ақыры күйрей жеңiлiп, бет-бетiне тырағайлап қашып кетедi. Шешушi шайқаста сиуңнуларды талқандағанымен, ұзақ соғыс Жау патшалығын да титықтатып тастаған едi. Бақталасының жағдайын бағып, аңдып отырған қытайдың екiншi бiр патшалығы – Чин (Цинь) патшалығы осы сәттi тиiмдiпайдаланып, қалың әскермен келiп, жаулықтарды өздерiне тiзе бүгуге мәжбүретедi. Сөйтiп Жау патшалығы сиуңнуларды жеңген жеңiс тойының тәттi дәмiауыздарынан кетпей жатып, өздерi өзгеден жеңiлiп, бiреуге басыбайлы тәуелдiболып шыға келедi. Жау патшалығы секiлдi күштi мемлекеттi бағындырып, құрамына қосып алу – Чин патшалығының қытайдың шығыстағы қалған өзге патшалықтарын дажаулап алуына жол ашады. Арада бес жыл өткенде, яғни х.э. дейінгі 221 жылы Чин патшалығының ұлы кiнәзi Ин Жiн екi ға сырға жуық өзара қырқысып келе жатқан қытайдың жетi патшалығының басын бiрiктiру жұмысын аяқтап, атақты Чин (Цинь) империясының шаңырағын көтередi. Сөйтiп ол өзiне бүкiлқытайлық император атағы – Хуан-ди лауазымын қабылдап, Чин Шы Хуан-ди аталады1, бүкiл қытайды бiрлiкке келтiрушi император ретiнде тарихқа енедi. Мiне, осы Чин Шы Хуан-ди билiктiң екi тiзгiн, бiр шылбырын қолына толық алғаннан кейiн, мемлекетi мен оның билеушiсi өзiнiң мәңгiлiк болуының қамына кiрiседi. Елiндегi дәрiгер ғалымдарды жинап, өлмей мәңгi жасаудың жолын iздетедi; көрiпкел-әулиелерiн жинап, бал аштырып мемлекетiнiң болашағына болжам жасатады. Сонда көрiпкелдерi Чин патшалығының түбiне худың жететiнiн айтады. Оқиға былай болған: Чин Шы Хуан-ди өзге алты патшалықтың басын бiрiктiрiп, оларды бір орталық билiкке бағындырғаннан кейiн көп ұзатпай атқа мiнiп, елiнiң солтүстiк шекарасын аралауға шығады. Содан тынымсыз жортып, Шан аймағына дейiн барып, астанасына қайтады.

	Міне, осы кезде ғайыптан бiр Лу деген монах пайда болып, ол императормен кездескенде оған «Жазулы суреттер» деген кiтап сыйлайды. Осы кiтапта «Чин империясының түбiне жетiп, оны құртатын ху болады» деп жазылыпты-мыс. Көне қытайлықтар ол кезде «ху» деп солтүстiк жақтағы көшпелi көршiлерiн, яғни сиуңнуларды айтатын. Сондықтан Чин Шы Хуан-ди қатердiң алдын алу үшiн мұздай қаруланған 100 000 әскер берiп, атақты қолбасшысы Мың Тиәндi сиуңнуларды жаулауға аттандырады. Осылайша жасанып келген жау қамсыз жатқан елге қапыда тиiсiп, оларды бықпырт тигендей етiп, Сары өзеннен (Хуаңхыдан) асырып қуып тастайды. Олардың қайта оралу жолын бiржола кесiп тастау мақсатымен «Сары өзендi шекара белгiсi етiп, оның жағалауына 44 уездiк қала салдырып, оған кiлең баскесер бұзықтардан құралған гарнизон орналастырады» (Сиуңну. 30-б.).

	Алайда, Чин Шы Хуан-ди Чин әулетiнiң билiгiн мәңгiлiк етемiн деп қаншама жанталасқанымен, онысынан түк шықпайды. Жазмыш өз дегенiн iстейдi. Толық билiкке қол жеткiзгенiнiң он бiрiншi жылында, яғни х.э. дейінгі 210 жылы алдымен Чин Шы Хуан-дидiң өзi қайтыс болады. Артынан iле-шала, дәлiрек айтқанда, төрт жылдан кейiн, 206 жылы Чин империясы да құлайды. Оның орнына қытайдың әйгiлi Хән империясы шаңырақ көтередi.

	Сөйтiп Чин империясының түбiне балгерлердiң болжағанындай, «ху» жетедi. Бiрақ бұл ху – Чин империясының көршісі көшкіншілер, яғни сиуңнулар емес, оның өз баласы Ху, яғни Ху Хай болып шығады. Осыған байланысты зерттеушiлер арасында «балгер «Чин империясының түбiне жетiп, оны құлататын ху болады» дегенде әуелден-ақ сиуңнуларды емес, Чин Шы Хуан-дидiң өз баласы Худы айтқан. Бiрақ олар кезiнде шындықты тура айтуға қаһарлы да қатыгез императордан қаймыққан болатын» деп пайымдайтындар да бар. Бұл қисынның шындығы қандай? Бұл арада осыған байланысты белгiлi бiр ой айтудан бұрын әуелi сол кездегi тарихи оқиғаның қалай өрбiп, қалай дамығанын бiлу қажет. Ал ол былай болған едi: Чин Шы Хуан-ди қайтыс болғанда артында екi баласы қалады. Оның үлкенi – Фу Су қай жағынан алғанда да: мұрагерлiк жолы жөнiнен де, жасының үлкендiгiмен де, тiптi iскерлiк қабілетімен де, әкесiнiң орнын басып, оның iсiн әрi жалғауға лайық жан болатын. Кезiнде Чин Шы Хуандиге iштей қарсы болғанымен, қатыгез императордың қаһарынан қаймығып, амалсыз бұғып жүрген Сарайдағы Жау Гау әтек бастаған сыбайластар тобы осы Фу Судың таққа отырып кетуiнен қатты қорқады.

	Сондықтан олар император тағына Чин Шы Хуан-дидiң екiншi баласы – Ху Хайды отырғызуға күш салады. Ол үшiн қалайда Фу Судың көзiн жою қажет едi. Осыған орай Жау Гау авантюралық әрекетке барып, осы кезде Ордоста қолбасшы Мың Тиәнмен бiрге қорғаныс бекiнiсiн салдыртып жатқан Фу Суға әкесi болып жалған хат жазады. Онда Фу Судың әке алдында кешiрiлмес күнә жасағаны, сондықтан оның өзiн-өзi өлтiруi қажеттiгi талап етіледі. Хатты алған Фу Су қолбасшы Мың Тиәннiң «Сабыр ет, әуелi императорға неден кiнәлi болып қалғандығыңның анық-қанығын бiлейiк» деп жалынғанына қарамастан, өзiнiң әке алдындағы перзенттiк борышына адалдығын танытып, қытайдың ежелгi ғұрпы бойынша өзiн-өзi өлтiрiп тынады.

	Осыдан кейiн, Чин Шы Хуан-ди өлген соң, тақтың талассыз мұрагері есебінде «Ар Шы» атпен император атағын қабылдаған Ху Хай таққа отырады. Ағасына қарағанда Ху Хай, керiсiнше, жаратылысынан жiгерсiз, ұшқалақ, шешiмсiз жан болатын. Жастайынан Жау Гау әтектiң ықпалында болып, соның айтқанын iстеп үйренген ол император болғанымен де шылбыр үзiп кете алмай, соған тәуелдiлiк танытады. Сарайда не iстелсе де, Жау Гаудың ақылымен жасалады. Осыны пайдаланған Жау Гау орайын келтiрiп Ху Хайға қаралап, соның қолымен өзiнiң қауiптi қарсыластары – уәзiр Ли Сы мен қолбасшы Мың Тиәндi өлтiрткiзiп тынады. Ал бұлардың өлтiрiлуi – Жау Гаудың империяның шын мәнiндегi қожасына айналуына жол ашады. Император Ху Хайдың атымен ойына келгенiн жүзеге асыруға мүмкiндiк алған Жау Гау әтек өзiнiң тауқыметтi тағдырының кегiн қара халықтан қайырғысы келгендей, империяның әскер күшiне сүйенiп, оларды мейлiнше езiп-жаншып, қан қақсатады.

	Осыған орай әбден титықтап, төзiмi таусылған халық ақыры Жау Гаудың жауыздық әрекеттерiне қарсы тұрып, жаппай көтерiлiске шығады. Жау Гау әскер күшiмен көтерілiсшiлердi аяусыз қырып-жойып басуға жан сала кiрiскенiмен, ешқандай нәтиже шығара алмайды. Бiрiне бiрi ұласа келiп, қытай провинцияларын түгелдей қамтыған бұқара көтерілiсi бейне бiр жерiн сөндiрсең екiншi жерге секiрiп түсiп дүркiрей жөнелетiн дауыл күнгi қауға тиген өрттей өршiп, ырық бермей кетедi. Әсiресе, қатардағы қарапайым отбасынан шыққан жаужүрек батыр Сиән Үй бастаған көтерiлiсшiлер империяға айтарлықтай қатер төндiре бастайды. Жау Гау амалсыз қолда бар әскерiн осыларға қарсы аттандырады. Болып жатқан оқиғаларды қалт жібермей бақылып отырған, болашақ Хән империясының негiзiн қалаушы ұлы кінәз Лиу Бан осы жағдайды пайдаланып, қалың әскермен жедел аттанып, Чин империясының қорғаусыз қалған астанасы Сиән-иәнді оп-оңай басып алады. Халық қарғысына ұшыраған Жау Гау әтек бастаған сыбайластар тобы түгелдей қырғын табады. Солармен бiрге Чин (Цинь) империясы да құлайды.

	Мiне, осынау тарихи оқиғалар тiзбегiне қарап отырсаңыз, Чин патшалығымен сиуңнулар арасындағы соғыстың шығуына баяғы балгерлердiң «Чин мемлекетiнiң түбiне жетiп, оны құлататын ху болады» дегенiнiң мәнiн Чин Шы Хуан-дидiң кезiнде дұрыс түсiнбей, қалың әскер жiберiп, сиуңнуларға тосыннан шабуыл жасауы себеп болған секілді көрінеді. Өйткені, іс жүзiнде империяның түбіне хулар (сиуңнулар) болмағанымен, Ху есімді Чин Шы Хуан-дидiң өзiнiң бел баласы Ху Хай жетіп отыр ғой. Осыдан келіп кейбiр зерттеушiлер осының бәрiн тарихи шындыққа қабылдап, екі елдің арасындағы соғыстың басталуына баяғы балгер сөзі себеп болды дегенге саяды.

	Түптеп келгенде, жоғарыда айтқан қытай тарихшысының «Алғашқы басылған қадамның қате болуы кейінгі мың қадамның қате болуына әкеп соқса не шара?!» деп өкінуінің де, француз тарихшысы де Грооттың «Болымсыз бiр себептiң әсерiнен дүние тарихы қалай-қалай құбылып шыға келетiнiн байқауға болады» (Өгел Б. Аталған еңбек. – 82-б.) деп тұжырым жасауының да негізінде осы түсінік жатыр. Бiрақ осында, менiңше, бiраз ойласуға тұрарлық, көңiлге күдiк келтiрерлiк те жайлар бар сияқты. Өйткенi, тарихнамалар берер дерекке қарағанда, сол кездiң тарихи оқиғалары басқа шындықты аңғартады. Өткеннiң ақиқатына ақау түсiрмес үшiн ендi сол оқиғаларды талдап көрелiк.

	Бiрiншi. Ж.ж.с. дейінгі 221 жылы Чин патшалығы екi ғасырға жуық уақыт бойы бiр-бiрiмен қырқысып келе жатқан қытайдың жетi патшалығын бiр орталыққа бiрiктiру жұмысын аяқтады. Өзгелердiң қолынан келмеген бұл жұмысты Чин патшалығының ұлы кiнәзi Ин Жiн жүзеге асырды. Тарихқа Чин Шы Хуан-ди деген атпен енген ол бұл жолда өз патшалығының әскери қуатының өзгелерден басымдылығын тиiмдi пайдаланумен бiрге өзiнiң сұңғыла саясаткер екенiнде көрсете бiлдi.

	Соның нәтижесiнде чин дипломатиясы қарсыластарын үнемі дер кезiнде бiр-бiрiне асқан шеберлiкпен айдап салып, дұшпанын дұшпанының қолымен тұншықтырып, әлсiретiп отырса, чин армиясы сол әлсiреген жауының ес жиюына мүмкiндiк бермей, аяусыз соққы берiп, оларды ерiксiз өздерiне тiзе бүгуг е мәжбүр етiп отырады. Ал бұл өз тарапынан Чин әулетiнiң толық үстемдiкке ие болуын қамтамасыз етедi. Мұның бәрi – жазба деректемелерде жазылған тарихи шындық. Мiне, осы шындық бiзге тек әңгiмеге арқау болып отырған сиуңну-чин соғысы ғана емес, тiптi оның алдында өткен Сиуңну мемлекетi мен Жау патшалығының арасындағы соғыстың шығуына да осы чин дипломатиясының ұтыстыру саясаты себепшi болғанын түсiнуге мүмкiндiк бередi. Өйткенi, сиуңну-жау соғысы басталған кез – Жау патшалығының патшасы Ву Линнiң (У Линнiң) х.э. дейінгі 307 жылы елiнде әскери реформа жүргiзiп, «өз иелiгiндегiлерге көшкіншiлердiң киiмiн кигiзiп, жауынгерлерiн ат үстiнен садақ атуға үйретуi» нәтижесiнде жұндарды талқандаған атақты жеңiсiнен кейiн, жаулықтардың күш жиып, кемелденiп тұрған шағы болатын. Сондықтан бұл арада Чин патшалығының күн санап өрлеп келе жатқан бақталасын қалайда әлсiретуге күш салғанын, оған сиуңнуларды пайдаланғанын жоққа шығару қиын. Бұл арада кезінде әкесiнiң Жау патшалығында аманатта болуына байланысты Ин Жіннің (Чин Шы Хуан-дидiң) бүкiл жастық шағының осы патшалықта өткендiгiнiң, соған орай осы елдiң iшкi жағдайын өте жақсы бiлетiндiгiнiң септiгi тигенiн де ерекше есте ұстаған жөн.

	Айтылған ойдың түсiнiктiлiгi үшiн Чин Шы Хуан-ди қаймығып, оны әлсiретуге сырт күшiн пайдалануға ұмтылатындай Жау патшалығы, шындығында, қуатты ел ме едi деген мәселенiң басын ашу қажет. Ол үшiн, осы арада, алдымен, қытай жазбаларында берiлiп келе жатқан Жау патшасы Ву Линнiң, солтүстiкке жорық жасау мақсатымен, елiнде киiм-кешек, қару-жарақ реформасын жасар кезінде уәзiрi Лыу Хуанмен болған әңгiмесіне назар аударуды жөн көрдiк.

	 «Патша: – Менен бұрын өткен ваңдар (патшалар) оңтүстiктегi шекараларын кеңейту жолында өз заманындағы шартжағдайларды пайдаланып әрекет етiптi. Чаң мен Фу өзендерiнiң бойына тосқауылдар қойғызды. Онан басқа ұзыннанұзақ қорғаныс қабырғаларын тұрғызды . Йен деген жерде линхуларды (орман жабайыларын) жеңiптi. Солай болса да олардың сол бiр даңқты жолдары одан әрi жалғаса бермептi. Бiзге қауiп төндiрген шаңжұң (тау жұңдары) өңменiмiзден қадалып, жүрегiмiздi тiлгiлеп тұрғандай болады. Солтүстiкте – Йен, шығыста – дунхулар, батыста – линхулар, ал iргемiзде Чин мен Хән қатарлы мемлекеттер төнiп тұр. Егер бiз өзiмiздi құтқара алар мықты әскерге ие болмасақ, күндердiң күнiнде ЖерТәңiрiмiз бен өндiрер өнiмiмiздiң киесiне ұшырап, бәрiнен жұрдай боламыз. Олай болса не iстеуiмiз керек? Бiздiң ертеден келе жатқан әдетғұрып, дәстүрiмiз түрлi қатқабат тосқауылдардың кесiрiнен еңсемiздi басып тұрғандықтан, ұрпақ орнынан сiлкiнiп тұруды, даңқты да жарқын iстердi армандауда. Сондықтан қалайда (ескi дәстүрлерге) белгiлi өзгерiс жасауға мәжбүрмiз. Мен хулардың киiм кию үлгiсiн қабылдамақшымын.

	Уәзiр патшасының ойын ұқты да, iзетпен былай дедi: – Мәртебелi патшам! Осы заманғы тiршiлiк салтымызды өзгерткiңiз келдi ме? Өзiңiз хулардың соғыстарда қолданып жүрген сауыттары мен қаружарақтарын соншалық жоғары көресiз бе? Чиен және Шииән сияқты патшалар (ертеде солтүстiк тайпаларына қарсы) соғыста табысқа жетушi едi. Солардан қалған әскери тактикаларды үлгiөнеге ретiнде қабылдағыңыз келе ме?

	Патша: – Иә, Чиен мен Шииән салған жолмен жүрмекшiмiн. Ху, Ди сияқты елдердiң жерiн тартып алуды армандаймын. Бiрақ күллi әлемде дәл соны жүзеге асыра алатын бiр пенденi көре алмай тұрмын. Ал мен олардың қолындағы қарулармен қаруланып, соларша киiнiп шықсам, дұшпандарымды әлсiретер едiм. Халқым да азыптозып жоғалмас едi. Жорықтарым да сәттi болар едi. Бұрынғылар қол жеткiзген жеңiс салтанатын жаңалар едiм. Бұрынғы патшалар да өз кезiнде алға басуға тосқауыл болып, керi кетiрген салтсаналарды батыл өзгерту жолымен халқына қызмет ете отырып өркендеген болатын. Бұл қорқақ, сезiкшiл, жексұрын адамдар мен дөрекi тобырлардың кiнәлап, сөгуiне қарсы қойылған мықты қамал, төтенше бiлгiрлiк әрi нағыз жаңаша ойлау болатын… – Патша сөзiн одан әрi жалғап: – Мен бұдан былай хулардың киiм үлгiлерi бойынша тiгiлген киiмкешектiкиюдi және ат үстiнде келе жатып қалай оқ атуға болатынын бүкiл халқыма үйреткiм келедi. Бiрақ бәрi де менi сынапмiнейтiн болар. Сiзше, бұл қалай болады?

	Уәзiр: – Менiң естiпбiлуiмше, керi шегiнген әрбiр жортуылшы жорықтан табыспен орала алмаса керек. Өзiне өзi сене алмаған адамдар ешқашан атақабыройға ие бола алмаса керек. Ей, патшам, Сiз жаңа салтдәстүр орнатып, орнықтыру жолына өзiңiздi атап отыр екенсiз, олай болса басқалардың сөзiн тыңдап қайтесiз? Өйткенi, нақты шындыққа көзi жеткендер әркiмнiң сөзiне ерiп кете бермейдi… Сол үшiн, патшам, керi шегiнбеңiз.

	Патша: – Хуларша киiну өте қажет. Одан ешқашан қайтпаймын. Бiрақ менi әркiмақ өсектеп, ағаш атқа мiнгiзер деп қорқамын. Сөйтiп ақылсыздардың аусарлығы ақылды деп жүргендердiң делебесiн қоздырып жiберуi мүмкiн. Санасыз надандардың ойсыз күлкiсi көреген деген адамдарды уайымға батыруы мүмкiн. Егер осы уақытта менi қолдап, қасымнан табылатындар болса, ху киiмдерiн киiп, құралдарын қолдану арқылы сансыз жорықтарға аттанар едiк! Егер кiмдекiм менiмен дауласқысы келсе, дауласа берсiн. Хулар мен шәнжұңдардың жерсуы менiкi болары даусыз!» (Сонда, 61-62-бб.).

	Мiне, осы бiр шағын үзiндiден сол кездiң талай шындығын байқауға болады. Бiрақ бiз бұл арада оған талдау жасап жатпаймыз. Жау патшасы ойлаған мақсатына жетудiң бiрден-бiр жолы деп тапқан киiм-кешек, қару-жарақ реформасын қытайлықтар үшiн аса қасиеттi болып табылатын күнфузылық (конфуцийлық) дәстүрлер мен қағидаларды қорғап, сақтап қалу үшiн жанталаса күрескен философтар мен дiн қайраткерлерiнiң қарсылығын тойтара отырып жүзеге асырады. Ол бұл жолда «Құқық философиясы» мектебi мен оған басшылық жасайтын философтарды өз сарайында ұстап, соларға арқа сүйейдi. Қытайдың атақты философы Шан Иаң қытай философиясындағы жаңа құқық мектебiнiң жақтаушысы болып, патшаның жүргiзiп отырған реформасын жаңа философиялық дәлелмен негiздеп бередi. Сөйтiп Ву Лиң жаңа өмiр салтын орнықтыруда үлкен табыстарға қол жеткiздi. Патшаның өзi айтқандай, «аш бүйiрiнен тiкендей қадалып, жүрегiн тiлгiлегендей» болып отырған хуларды (жабайыларды) талқандап, iрi жеңiске жеттi. Сол кез үшiн теңдесi жоқ ұзақ та айбарлы қорғандар соқтырды. Ву Лиң бiрақ, сорына қарай, Отто Франко әдiл атап көрсеткенiндей, солтүстiк және солтүстiк-шығыстағы көшпелi халықтарды жау көрiп, солардан қорғанудың шараларын қарастырумен болып, маңайындағы Чин, Хән секiлдi патшалықтарға мән бермедi, олардан пәлендей қауiп болады деп ойламады. Ву Лиңнің осы бейқамдығын Чин Шы Хуан-ди қапысыз пайдаланды. Сайып келгенде, Чин Шы Хуан-дидiң кейiн күнфузышыларды қуғынға ұшыратуы да, Жау қорғанын одан әрi жалғастырып, оны 10 000 лиге жеткiзуi де, оның өзiнiң жаңадан ойлап тапқаны емес, осы Жау патшалығында жүргенде көрiп, бұл iстердiң нәтижесiнiң қандай болғанын бiлген соң, соны табандылықпен жалғастыруы болатын. Бар айырмашылығы – ол осының бәрiн аса қатыгездiкпен, қауырт науқаншылдықпен жүзеге асырды.

	Екiншi. Кейiнгi оқулықтарда Чин Шы Хуан-дидi қанша жерден жамандап, оның кiтаптарды өртеткенiн, ғұлама ғалымдар мен монахтарды тiрiлей жерге көмдiргенiн, сан мыңдаған адамдарды қорған салуға күшпен айдап апарып, олардың аштықтан, суықтан, аурудан қырғынға ұшырауына себепкер болғанын жан түршiгерлiк етiп жазғанымен, ол – осының бәрiн өзi шаңырағын көтерген империяның iргесiнiң берiк, ғұмырының ұзақ болуы үшiн iстеп, сол жолда қолынан келгенінiң бәрiн жасаған император. Демек, алғашқы күннен Чин әулетi билiгiнiң мәңгiлiк болуын мақсат тұтып, сол жолда небiр батыл да шешiмдi шұғыл әрекеттерге барған императордың елiнiң ертеңiнiң қауiпсiздiгiн қамтамасыз етудi көздегенде, ең алдымен, ендiгi қауiптiң қайдан, қалай боларын ойламауы тiптi де мүмкiн емес. Ал ойласа болды, бұрынғы терезе теңестiрiп, тiресе алар қарсыластарының бәрiн бағындырып, өз мемлекетiнiң құрамына қосып алған Чин патшалығы үшiн ендiгi жерде қауiп туа қалса, оның тек солтүстiктегi жауынгер көршiлерi – сиуңнулардан ғана болары, бал аштырмайақ «менмұндалап» айқайлап тұрған, басы ашық дүние екенi ешқандай күдiк тудырмайды. Олай болса, осы қауiптiң алдын алудың да Чин Шы Хуан-дидiң қолға алар кезек күттiрмес басты шаруасы болғаны даусыз. Мұның дәл солай болғанын оның жаңа құрылып жатқан империяның толып жатқан iшкi жұмыстарына қарамай, шұғыл түрде шекаралық өңiрлерге сапарға шығуы да растайды. Ол өзге жұртқа жай бiр ғибадат ету мақсатымен жасалған жолсапар болып көрiнгенімен, шын мәнiнде ол императордың шекарадағы бар жағдайды, нақтылап айтсақ, осының алдында бiраз бұрын Жау патшалығынан күйрей жеңiлiп, қансырап қалған Сиуңну мемлекетiнiң әскери қуатының қазіргі таңда қай дәрежеде екенін өз көзiмен көрiп-біліп қайту болатын. Оның осы сапардан келiсiмен, бұлайша шұғыл қимылдап, атақты қолбасшысы, генерал Мың Тиән- дi басшы етiп, 100 000 әскердi сиуңнуларға шұғыл аттандыруына сиуңнулардың жағдайының әлi түзеліп үлгермегенiн жан-жақты бiлуi – басты себепшi болғаны даусыз. Өйткенi, есеңгiреген дұшпанының ес жиюына мүмкiндiк бермей, дер кезiнде аяусыз шешiмдi соққы беру – Чин Шы Хуан-дидiң машықты тәсiлi.

	Үшiншi. Қытайдың теріскей батысында орналасқан Чин мемлекетi қытайлық өзге патшалықтарға мәдениетi мен тұрмыс салты онша үйлесе бермейтiн ерекше ел болатын. Оның басты себебi оның негiзгi халқының шиахуалықтардан (қытайлықтардан) өзгеше, басқа халық болуынан, яғни терістік хулардан құралғ ан халық болуынан едi. Сол себептi де кезiнде қытайдың өзге патшалықтары Чин патшалығын «жабайылар (варварлар) мемлекетi» деп менсiне бермейтiн. Бiрақ сол патшалықтар сол «жабайылар мемлекетiнен» өздерiнiң бірінен соң бірінің күйрей жеңiлiп, соларға бағынышты болып тiзе бүгулерiнiң басты себебi – Чин патшалығының өздерi танау шүйiрiп қараған жабайлардың «тәртiп ережелерiн, әскери тізiмiн, киiмдер iн, қару-жарақтарын, тiптi шаруашылық басқару ерекшелiктерiн» қабылдауында жатқанын кейiн бiлiп, бармақ тiстеген болатын. Чин патшалығының қай жағынан да көшпелiлерге жақын болуы – олардың жай-жапсарын жетiк бiлуiне мүмкiндiк туғызғаны хақ. Бұл арада көршi отырған елдер адамдарының бiр-бiрiмен ебiн тауып араласып жататынын, оның үстiне Чин патшалығы халқының негiзгi құрамы қытайыланған далалықтар болғандықтан, олардың сиуңнуларға өзге патшалықтың халқындай жат көзбен осқырына қарамайтынын да ескермеске болмайды. Олай болса, Чин Шы Хуан-дидiң шекараға шұғыл сапарының болашақ қарсыласы сиуңнулардың жағдайын жан-жақты білу мақсатынан туғанына және келісімен шұғыл әскер аттандырғанда өзiнiң толық жеңiске жететiне алдын ала сенiмдi болғанына күдiк туғызу қиын.

	Мiне, осы айтылғандардың бәрi – Чин патшалығының сиуңнулармен соғысуына балгерлердiң «Чин империясының түбiне жетiп, оны құртатын ху болады» дегенi себеп болды» деп тұжырым жасаудың кезең шындығына жете мән бермей, оған үстiрт қараудан шыққанына куәлiк ете алады деп ойлаймыз. Оның шындығында да солай екенiн көне қытайдың Сы-ма Чиән және Бан Гу секiлдi екi бiрдей бiлiктi тарихшысының: «Бұл – дунхулардың дәуiрлеп, сондайақ жыужылардың (юечжидiң) да өркендеп тұрған кезi едi... Сиуңнулардың чәниүйi Тумән Чин патшалығына қарсы тұра алмай, терiскейге жылжып, сонда қоныс тебуге мәжбүр болды» (Сиуңну, 30-б.) деп жазулары да Чин Шы Хуандидiң сиуңнулардың әлсiреп қалғандығын пайдаланғанын дәлелдеп тұрғандай.

	Ал сиуңну-чин соғысының шығуына балгерлердiң айтқаны себеп болд ы дегеннiң шын мәнiне келсек, ол себепшi емес, бар болғаны, тек желеу ғана. Бұл, былайша айтқанда, Ақсақ Темiрдiң өзiнiң жаугершiлiк жорықтарына дiнбасылардың ауызымен айтқызып, ғазауатты желеу ететiнi сияқты, Чин Шы Хуан-дидiң де жауынгерлерiнiң отаншылдық рухын көтерiп, олардың алдағы жеңiске деген сенiмiн ояту үшiн елдiң әулие тұтқан адамдарын, яғни балгерлердi пайдалануы деп түсiнген жөн. Бұған көз жеткiзу үшiн сол кезде болған оқиғаға байыптай зер салсақ жетiп жатыр.

	Егер Чин Шы Хуан-дидiң баласының есiмi Ху болмай басқа болса, онда сөз жоқ, мұндай балгерлік топшылаулар да өмiрге келмеген болар едi. Осы айтылғандардан ой қорытсақ, көшкіншiлердiң отырықшы елдермен болған соғысының бәрiн, әдеттегiдей, еш талдаусыз жабайылардың пайда табу үшiн жасайтын тонаушылық шабуылына жатқыза берудiң дұрыс еместiгiн, керiсiнше мұндай соғыстардың бiр елдiң екiншi елдi жаулап алуды көздеген басқыншылық саясаты негiзiнде пайда болған шын мәнiндегi мемлекетаралық соғыстар екенiн көруге болады.

	Стратегиялық бағыт-бағдары, тактикалық тәсiлi, соғысудағы мүдделiлiгi (бiрiнiң жаулап алу, екiншiсiнiң қорғануы) тұрғысынан алып қарағанда, Сиуңну елiнiң Жау патшалығымен де, одан кейiнгi Чин патшалығымен де соғысы, мiне, осындай мемлекетаралық соғыстар. Бiрiншi сиуңну-жау соғысының Жау патшалығына сиуңнулардың шабуыл жасауынан, ал екiншi чин-сиуңну соғысының Чин патшалығы әскерiнiң сиуңну жерiне тосыннан басып кiруiнен басталуының өзi де бұл соғыстардың басқыншылық мақсаттағы мемлекетаралық шапқыншылық екенiн көрсетсе керек. Сондықтан бұларды көшкіншілер тарапынан Орталық мемлекеттiң саясатына қарсы наразылығын бiлдiру, болмаса кек қайтару мақсатында жасалынатын әдеттегi бiр мезеттiк шабуылдарымен шатастыруға әсте болмайды. Ондай шабуылдар шекара аймағындағы бiр елдi мекендi талқандап, адамдарының өлтiргенiн өлтiрiп, қалғанын тұтқындап, малын айдап, дүниесiн тонап кетумен шектеледi. Егер қайталана қалса, ол тек Орталық мемлекеттiң осы шабуылға қандай реакция жасайтынына тiкелей байланысты. Орталық мемлекет өз кiнәсiн мойындағандай болып, дипломатиялық жолмен елшiсiн жiберiп, «іліктік пен бейбiтшiлiк» келiсiмiне келiп жатса, онда көшкіншілер жағы да шабуылын тоқтатады. Ал олай болмай, Орталық мемлекет күш көрсетiп, жазалау жорығына шықса, онда көшкіншілер де қарсы әрекетке көшедi. Кейде мұндай науқандық шаралардың аяғы мемлекетаралық соғыст ың шығуына себеп болып, оның ұзақ жылдарға ұласып кететiнi де болады. Бұның айқын мысалы ретiнде кейiнгi Хән империясы мен Сиуңну империясының арасындағы араға уақыттар салып барып қайталанып отырған мемлекетаралық соғыстарды айтуға болар едi.

	Сиуңну империясы Қытайдың көне жазбаларына тұңғыш iлiгiп, тарихқа белг iлi болған кездiң өзiнде, жоғарыда атап өткенiмiздей, сиуңнулар өзара iштей туыстық-рулық ұйымдарға бөлiнген тұтас бiр халықты құраған өз алдына жеке бiр дербес мемлекет болатын. Оның сол кездегi билеушiсiнiң есiмiн Тумән, ал билiк лауазымын «чәниүй» деп атағанын осы тұста тағы бір мәрте еске сала кету артық емес. Осыдан шығарып, ресми тарих авторлары, көшкінші халықтардың ғұмырнамалық бастауын көне жазбаларда солар жайында кездесетiн деректерден бастайтын баяғы үйреншiктi әдетпен, сиуңну халықтарының тарихын осы Тумәннен бастап келедi, былайша айтқанда, алғашқы Сиуңну мемлекетiн құрушы да, оның тұңғыш чәниүйi де Тумән болып есептелiнедi.

	Бұл да, осының алдында айтқан, көшкіншiлер тарихы жөнiнде қалыптасқ ан жаттандылықтың қалай заңдылыққа айналып кететiнiнiң бiр дәлелi iспеттi. Егер бұлай болмай, ресми тарих авторлары, ең болмаса, «осымыз қалай болар екен?» деп сәл ғана ойласса, басқаны айтпағанда да, осы Тумән чәниүй жөнiндегi деректi берiп отырған Сы-ма Чиән мен Бан Гудың өздерi-ақ Сиуңну мемлекетiнiң Тумәннан басталмайтынын: «Шүн Вiйден Тумәнге дейiн аралықтағы мың жылдан астам уақыт iшiнде сиуңнулар бiрде дәуiрлесе, бiрде құлдырап, бiрде бiрiкс е, бiрде тарыдай шашырай бөлiнiп, түрлi замандарды басынан кешiрдi. Сондық- тан мұрагерлiк заңымен бұл арада қанша адамның билiк құрғанын анықтау қиын», (Сиуңну. – Алматы, 1998. – 33-б.; «Жунго тарихна-маларындағы қазаққа қатысты деректер». – Бейжің: Ұлттар баспасы, 1998. – 79-б.), – деп анық-ақ жазып, көрсетiп отырғанын назарға iлер едi. Бiрақ олай етiлмейдi. Сондықтан сиуңну тарихы үшiн аса құнды бұл деректер ғылыми айналымға түспей, қалыс қала бередi. Оларға талдау жасалып, оның мән-мазмұны ашып көрсетiлмейдi.

	Жоғарыда бiз қытайдың алғашқы тарихы деп есептелiнетiн «Тарихи жазбалардың» «Сиуңну баяны» деп аталатын тарауының: «Сиуңнулардың арғы атасы Шүн Вiй есiмдi кiсi – Шиа-хыу-шы әулетiнiң ұрпағы болатын» деген аңыз дерегiнен басталатынын, ал шын мәнiнде Шүн Вiйдiң сиуңнуларға түк қатысы жоқ екенiн айтқанбыз. Сондықтан «Тарихи жазбалар» авторының сиуңну тарихының өзi жазып отырған кезеңге дейiнгiсiн «Шүн Вiйден Тумәнге дейiн» деп көрсеткенімен, бұл дерек көне қытайлықтардың сиуңнудың Тумәнге дейінгі тарихын білгеніне куәлік бере алмайды. «Ұлы бiрлiк» саясаты негiзiнде төңiректегi халықтардың тектiк бастауын тек өздерiнен шығару дәстүрi бойынша қытайлықтардың шиахуалық Шүн Війді әдейі сиуңнулардың атасы етіп қолдан жасап отырғанын естен шығармаған жөн.

	Осыларға қарамастан далалықтар тарихының бiрiгулер мен ыдыраулардан тұратынын, бiрiккен кезде дәуiрлеп, ыдыраған кезде әлсiреп, құлдырайтын заңдылығынан хабардар қытай тарихшыларының бұл тұжырымынан сиуңнулардың қытай жазбаларына iлiккенге дейiн де жеке мемлекет болғанын, соған орай Тумәнға дейiн де бiрнеше билеушiлердiң «мұрагерлiк жолмен» билiк тiзгiнiн қолға алғанын дұрыс топшылап отырғанына талас жоқ. Өйткені, қалай болғанда да, көне қытайлықтар сиуңнуларды білген кездің өзінде олардың қалыптасқан далалық ірі мемлекет екенін және Тумән оның тұңғыш билеушісі еместігін жақсы білген. Осындай түсінік арқылы ғана сиуңну халықтарының шынайы тарихын дұрыс танып-бiлуге, соған бағыт-бағдар беретiн деректердi өз мәнiнде ұғынуға мүмкiндiк аламыз.

	Мәселеге осы тұрғыдан келгенде, қытай жазбаларына iлiнгенге дейiн де Сиуңну мемлекетiнiң болғанын және оның осал мемлекет болмағанын айқын аңғаруға болады. Бiрақ, өкiнiшке қарай, қазiргi тарихшылардың пiкiрi бұған керiсiнше. Олар қытай тарихының атасы Сы-ма Чиәннiң «Тарихи жазбаларда» келтiретiн: «Сиуңнудың билеушiсi Тумән чәниүй Чин патшалығына қарсы тұра алмай, терiскейге жылжып, сонда қоныс тебуге мәжбүр болды» деген жалғыз дерегiне қарап, кейбiреулерi жалпы сиуңнулардың мемлекетi болғанына күдiк келтiрсе, ендi бiреулерi мемлекетi тым әлсiз болды деген пiкiрде. Осыған орай сиуңнудың билеушiсi ретiнде жазба деректемелерде алғаш көрiнген Тумән чәниүйдің жеке басы жөнiндегi пiкiрлер де әр түрлi: қытай тарихшылары оны бiрыңғай жамандап, дәрменсiз билеушi етiп көрсетсе, басқа елдiң, әсiресе түрік елдерiнiң кейінгі ғалымдары оның «кәдімгідей тәуір билеушi болғанын» айта- ды, Сиуңну мемлекетінің тұңғыш чәниүйі деп таниды. Бұлардың қайсысы дұрыс, қайсы бұрыс дегенге келсек, менiң өз пайымдауымша, бұлтартпас айғақты дәлелдері болмағанымен, қытайлық ғалымдардың Тумән жөнiнде айтқан пiкiрлерiнде шындық бар сияқты. Бірақ бұл Сиуңну мемлекетінің әлсіздігін білдірмейді. Әскер қанша құдіретті болғанымен, қолбасшысы қабілетсіз болса, жеңіліс таппақ. Дегенмен, айтарымыз жалаң болмас үшiн дерекке жүгiнелiк:

	Алдымен, Сиуңну мемлекетi жөнiнде.

	Өкiнiшке қарай, қытай жазбаларында бұл орайда ашып айтылған нақты дерек жоқ. Сондықтан тек жанама дерекке жүгiнуге тура келедi. Бұл ретте «Тарихи жазбаларда» кездесетiн алғашқы дерек: «Осы кезде қытай өзара жауласып жатқан жетi патшалыққа бөлiндi. Соның үшеуi сиуңнулармен шектестi» деген мәлiмет бередi. Мұндағы «осы кез» – х.э. дейінгі 307 жылдың маңайы. Содан кейiнгi кездесетiн деректе сиуңнулардың шығыста дунхулармен, батыста жыужылармен (юечжилермен) шектесетiнi айтылады. Бұл – х.э. дейінгі 221 жылдың деңгейi. Уақыт мерзiмiмен алғанда бәрi – бір ғасырдың іші.

	Мiне, осы екi деректен көрінгеніндей, оңтүстiгiнде қытайдың үш бiрдей (Жау,Чин, Иән) патшалығымен, шығысында «дәуiрлеп тұрған» Дунху мемлекетiмен, батысында «өркендеп тұрған» Жыужы мемлекетiмен шектесiп, былайша айтқанда заманының азуы алты қарыс бес мемлекетiнiң (үшеуi отырықшы, екеуi көшкіншi) қақ ортасында арпалысып жүрiп (ұзақ жылға созылған сиуңну-жау соғысын еске алыңыз!) осыншама жердi иеленген Сиуңну мемлекетiн Чиннің тосын шабуылынан жеңілді екен деп әлсіз елдің қатарына қоса салу шындыққа жатпаса керек. Ол әлсiресе, кейiн, екi бiрдей соғысты (сиуңну-жау, чин-сиуңну соғыстарын) бастан кешiрiп, жеңiлiс тапқаннан соң әлсiредi. Бiрақ сонда да «жыланның үш кессе де кесiрткедей қауқары бар» екенi оның кейiнгi тарихынан белгiлi. Бұл – бiр.

	Екiншi, осы «Тарихи жазбаларда» х.э. дейінгі 214 жылы Чин патшалығынан жеңiлiп, Ордостай жерiнен айырылып, босқындыққа ұшыраған сиуңнулардың арада он шақты жыл ғана өткенде, Маудун чәниүйдiң (Маудун х.э. дейінгі 209 жылы таққа отырған – Қ.С.) шығыста дунхуларды, батыста жыужыларды, оңтүстiкте лыуфандар мен бай-иандарды талқандап, баяғы Чин империясының қолбасшысы Мың Тиәннiң әкесiнен (Тумәннан) тартып алған жерлердiң бәрiн өзiне қаратып үлгергенi жазылған. «Ол (Маудун) бұл кезде қарауында 300 мыңнан астам әскер ұстады», – дейдi «Тарихи жазбалар» (Жунго тарихнамаларындағы қазаққа қатысты деректер, 79-б.). Егер «жоқтан бар болмайтыны» рас болса, онда екi бiрдей үлкен соғысты бастан кешiрiп, екеуiнде де жеңiлiске ұшырап, ақырында жерiнiң құнарлы бөлегiнен айырылып, босқынға айналған елдiң осындай аз уақытта (бар болғаны 10-15 жыл iшiнде) осыншама әскер жинап, маңайындағы көшкіншi елдердiң бәрiн жаулап алып, Чин империясын құлатқан Хән империясымен терезе теңестiрiп шыға келуінде тарихи негіз бар болғаны ғой. Мұның бәрi, қалай дегенде де, сиуңнулардың қытай жазба дерегiне iлiккенге дейiн, ресми тарихта жазылып жүргендей: «соғыс мүддесi бiрiктiрген тайпалар одағы» да, Б. Өгел көрсеткендей: «бас-басына би болып, шашырап жүрген аталар» да емес, толыққанды қуатты көшпелi мемлекет (хандық) болғанын, тақырға тау тұрмағанын, былайша айтқанда, қуат-күшi мол елдiң тосын соққыдан талықсып барып қайыра ес жиғанын көрсетсе керек. Сиуңну мемлекетiнiң осыншалық аз уақыт iшiнде толып жатқан ұлыстарды бiр орталыққа айналдырған мемлекеттiк құрылым – далалық империяға айналуы да осының дәлелi.

	Ал ел билеушiсi Тумән чәниүйдің жеке басына келетiн болсақ, бұл орайда қытай тарихшыларының оны жамандауы негiзсiз емес деп бiлемiз. Өйткенi, қытай жазбаларындағы ол жөнiнде берiлген мардымсыз аз деректiң өзi, егер әр сөзге мән берiп, үңіле талдай зерделесек, солай ойлауға мүмкiндiк бередi. Рас, бiз сиуңну-жау соғысы тұсында сиуңнулардың билеушiсi Тумән ба, әлде басқа бiреу болды ма, оны нақты айта алмаймыз. Оған куәлiк етер дерек те жоқ. Ал чин-сиуңну соғысында Тумәннiң чәниүй екенi анық. Өйткенi, «Тарихи жазбаларда»: «Сиуңнулардың чәниүйiн Тумән деп атайтын. Осы Тумән Чин патшалығына қарсы тұра алмай, терiскейге жылжып, сонда қоныс тебуге мәжбүр болды» (сонда, 79-б.) деп ашып-ақ жазылған. Осындағы Сы-ма Чиән секiлдi бiлiктi тарихшының қолданысындағы «қарсы тұра алмай» деген тiркес Тумәннiң бар мүмкiндiгiн пайдалана алмаған жеке басының дәрменсiздiгiн меңзеп тұрғандай. Оның шындығында солай екенiн, ертеңiн көрмей, батыр елдi бақташыға айналдырып, қор еткенiн кейiнгi жанама деректер де, сондай-ақ Маудун чәниүй болған кезде сиуңну елiнiң тым аз уақыт ішінде қалай құдыреттi елге айналғаны да дәлелдей түседi. Мұның үстiне «Хән кiтабы» («Хәншу») Тумән чәниүйдiң жеке басының қандай адам болғанын пайымдауға мүмкiндiк туғызатын: «Тумәннiң мұрагерi болар Маудун деген ұлы бар едi. Кейiн Тумән сүйiктi тоқалы – Иаңжыдан Шаңзы есiмдi тағы бiр ұл көрдi де, үлкен ұлын аттап өтiп, таққа осы кенже ұлы Шаңзыны мұрагер еткiсi келедi. Ол осы ойын жүзеге асыру үшiн Маудунды жыужыларға аманатқа бередi. Маудун жыужыларға жеткен кезде Тумән жыужыларға қарсы шабуыл жасайды. Жыужылар Маудунды өлтiруге ұйғарады. Бiрақ мұны сезiп қалған Маудун бiр арғымақты ұрлап мiнiп, үйiне аман-есен қашып келедi» (Сиуңну, 31-б.) деген нақты деректер бередi.

	Қарап отырсаңыз, осы бiр қысқа мәлiметтердiң өзi Тумән чәниүйдiң заманында қандай адам болғанына куәлiк беретiн бiрнеше нашар қасиетiн алға тартады. Атап айтқанда, бiрiншiден, Тумәннiң жақсы көрген тоқалының көңiлi үшiн елде бұрыннан қалыптасқан «әкесiнiң орнына таққа билеушiнiң үлкен баласын ие ететiн мұрагерлiк дәстүрдi» бұзып, ата жолынан аттауы – оның елбасы ретiнде кемел ойлап, кең пiшетiн көреген көсем емес, тек күндiк тiрлiгiмен сезiм жетегiнде күн кешкен күйкi басшы болғанын көрсетедi.

	Екiншiден, қате болсын, дұрыс болсын, өзi солай iстеуге бекiгеннен кейiнгi елбасылық кесiмiн, аталық шешiмiн баласына ашық айтып, өзi орындауға батылы жетпей, оны өзгенiң қолымен жүзеге асыру мақсатында Маудунды аманатқа берiп, көршi елдiң өзiндей билеушiсiнiң көзiн алдап, оған опасыздықпен шабуыл жасауы – оның басшы ретiнде ғана емес, адам ретiнде де жасқаншақ, жiгерсiз, екiжүздi жан болғанынан хабар бередi. Аманатқа бала беру екі елдің билеушілерінің өзара жасасқан келісім-шарты бойынша жүзеге асады. Тумән өзінің ішкі есебін түгендеу үшін сол келісім-шартты опасыздықпен өзі бұзып, бейбіт қарым-қатынаста болуды міндеттейтін елдік мүддеге нұқсан келтіріп отыр. Ол заманның дәстүрiнде баланы аманатқа беру – бiр елдiң екiншi елге өз тарапынан ешқандай қастандық жасалмайтынына куәлiк ретiнде берген кепiлдiгi. Егер еларалық осы шарт баласын аманатқа берген ел жағынан бұзылса, аманаттағы бала сол сәтiнде өлтiрiлуге тиiс. Ал Тумән болса, Маудунды жыужылар қолымен өлтiрту үшiн әдейi аманатқа берiп, өзi iле оларға шабуыл жасап отыр. Бұл да оның әке ретiнде де аталық парызына адалдығы жоқ, бiле тұрып перзентiн өлiмге байлаған жауыздығын көрсетсе керек.

	Қытайлық тарихшылардың Тумән жөнiнде жақсы пiкiр бiлдiрмейтiндерiнiң де сыры, менiңше, осында, оның осындай жағымсыз жақтарын ашып көрсетпегенiмен, соны нақты бiлетiндiктерiнде жатыр деп бiлемiн.

	Дегенмен, сайып келгенде, Тумән чәниүйдiң ел басшысы ретiндегi басты кемшiлiгi – «Алтын тамыр» атты кiтабымыздағы Маудунның ауызына салған мына бiр сөздерiмен өрнектелсе керек. Онда Маудунның анасы баласының әкесiн өлтiргенiн айыптап, Тумән чәниүйдiң еңбегi ретiнде «босқан елдi тоздырмай, басын құрап, ел еткенiн» айтады. Сонда Маудун: «Жоқ, ана, аң екеш аң да қуғыннан аман құтылған соң, үйiрiн тауып күн көредi. Әкемнiң айыбы сол – жанында мықты жауы барын бiле тұра, өзiнiң мықты болуға ұмтылмауында, бүгiнгiсiне малданып, ертеңгiсiн ұмытуында. Соның салдарынан елiн шұбырындыға ұшыратты. Онысын мен ғана емес, келер ұрпақ та кешпейдi», – дейдi (Қ. Салғараұлы. Алтын тамыр. – А., 1986. – 77-б.).

	Чин империясының жасанған қолмен келiп, қамсыз жатқан бейбiт елдi шабуы – Сиуңну мемлекетiн әлсiретiп, тұралатып кеткенi анық. Олардың бұл кездегi хал-ахуалын 1723 жылғы Қазақ хандығының жағдайымен салыстыруға болады. Онда да алты патшалықтың әскерiн жеңiп, жеңiспен рухтанып, «жауқайдалап» тiленiп тұрған қалың қолын сиуңнуларға қаптатып, тосыннан тиiскен осы Чин империясы сияқты жоңғарлар да қытаймен соғысуға әзір тұрған қалың әскерiн алып келiп, көктемгi мал төлдету қамымен қапылысып жатқан қазақ елiне тұтқиылдан лап берiп, Ақтабан шұбырындыға ұшыратқан болатын. Жоңғарлардың бұлай жасауына ойламаған жерден қытайдың бұрынғы императоры өлiп, оның орнын басқан жас императордың соғысты тоқтатып, тез бейбiт келiсiмге келуi себеп болған. Осыдан кейін қазақтардың араға 6-7 жыл уақыт салып барып, жоңғарлардан қарымта қайтарғаны сияқты сиуңнулар да көп ұзамай етектi ел екенiн танытып, қайтадан бас көтередi.

	Бiрақ Сиуңну мемлекетiнiң бұдан кейiнгi тағдыры Қазақ хандығына ұқсамайды. Тумән өлiп, ел билiгiнiң басына көсемдiк таланты аса жоғары, қолбасылық қабілетi тым ерен, көздеген мақсатына жетпей тынбайтын жiгерлi жас Маудунның келуi тек сиуңну халықтарының ғана емес, бүкiл Шығыс халықтарының тағдырына үлкен өзгерiс әкеледi. Ол аз уақытта төрт құбыласындағы көршi елдердiң бәрiн бағындырып, өз мемлекетiнiң құрамына қосып алып, оңтүстiктегi Хән империясымен терезе теңестiредi. Осыған қарап көптеген шығыстанушылар Маудунды ХIII ғасырдың басында Моңғол империясын құрған Шығыстың екiншi бiр жаугер перзентi Шыңғысханмен теңестiредi. Расында да, бұл екеуiнiң ел билеудегi қабілет-қарымы, талантдарыны көп жағынан деңгейлес түсiп, атқарған iс-әрекеттерiнiң бiр-бiрiне ұқсап жататыны шындық. Екеуiнiң, тiптi, төңiрегiндегi елдердiң бәрiн жең iп, өздерiмен терезе теңестiрер ешкiм қалдырмай, дара билiкке ие болған кезде, өз халықтарының ортақ ұйғарымымен Темучиннiң «Шыңғыс», ал Маудунның «Чиңтижы» (мұның да «Шыңғыс» деген сөз екенін жоғарыда айт тық – Қ.С.) деген лақап атқа ие болатындарына дейiн ұқсайды.

	Солай дей тұрғанмен, екеуiнiң бiр-бiрiне ұқсамайтын жақтары да жетiп артылады. Бұл ретте екеуiнiң өсу жолдарындағы кереғар өзгешелiктердi санамалап жатпай-ақ, Темучиннiң ел-жұртынан бөлiнiп, Онон өзенiнiң бойында жеке қалған жалғыз үйден империя құрағанын, оған отыз жылдан астам уақыт (11761206 жж.) керек болғанын, ал Маудунның бар болғаны сегiз жылдың iшiнде (209-201 жж.) байырғы мемлекеттiң негiзiнде империя шаңырағын көтергенiн айтсақ та жетiп жатыр. Мұнда да Маудунның осынша аз уақытта төңiрегiн түгел жаулап, қуатты империяның шаңырағын көтеруi – сиуңнулардың Маудунға дейiн де бастай бiлер басшысы болса, жауын жапырып берер жауынгерi бар iргелi мемлекет болғандығының арқасы екенi айқын сезiледi.

	Қалай болғанда да, Маудунның кезiнде сиуңну елiнiң айтарлықтай күшейiп, аз уақытта бүкiл Шығыста теңдесi жоқ далалық ұлы империяға айналғаны тарихи шындық. Осындай құдіреттi күшке айналуынан да болар, көне қытай жазбаларында Сиуңну империясының iшкi мемлекеттiк құрылымы жөнiнде өзгелерге қарағанда бiршама мол, нақты деректер берiлген. Тек өкiнiштiсi – ондағы белгiленген мемлекеттiк шен дәрежесi атаулары мағынасының қытайы түсiнiкпен қытай тiлiнiң транскрипциясында берiлуi оларды өз деңгейiнде дұрыстанып-бiлуге елеулi қиындықтар туғызады. Зерттеушiлердiң осы орайда айтылып жүрген пiкiрлерiнiң бiр арнада тоғыспай, әр тарапқа тартатыны да содан болса керек. Бiз бұл арада ол пiкiрлердiң бәрiне бiрдей тоқталып, талдау жасамаймыз, оған аса көп уақыт керек. Сондықтан оны арнайы жеке зерттеудiң үлесiне қалдырып, тек олардың кейбiреулерiн айтылар ойдың орайына қарай ғана сөз етемiз. Басты салмақ бұрын назардан тыс қалып келген жайларды зерде таразысына тартуға түсiрiлмек.

	Жалпы Сиуңну империясында мемлекеттi басқару жұмысы елдi үш әкiмшiлiк-аумақтық құрылымға бөлу арқылы жүзеге асырылған. Оның орта бөлегiнде чәниүйдiң өзi отырып, шығысы мен батыс бөлегiн баласына немесе бiр туған аға-iнiсiне билету арқылы басқарған. Шығыс жақ бөлегiн ұлы жақ,яғни ұлы жүз, батыс бөлегiн кiшi жақ, яғни кiшi жүз, ал орта бөлiгiн орта тұс, яғни орта жүз деп атаған. Көшкінші халықтар үшін «шығыс жақ» қашанда «ұлы жақ» болып есептелiнгендiктен, оны басқару, негiзiнен, кейін чәниүйдiң орнын басатын «мұрагер» деп танылған баласының үлесi болып табылған. Бұдан мемлекеттiң халқы көбейiп, жер көлемi ұлғайып, дәуiрлеген кезiнде елдi үшке бөлiп, оларды ұлығ қағандардың (хандардың) өздерiнiң балалары мен бiрге туған аға-iнiлерiне билету арқылы басқару тәсiлiнiң бiр осы сиуңнуларда ғана емес, жалпы бүкiл көшкіншiлерге тән, ортақ заңдылық болғанын көремiз. Осыған орай кезiнде Қазақ хандығының Қасым ханнан кейiн ыдырап, құлауға айналып барып, Хақназар ханның тұсында қайта түзелiп, терiстiк батыста но ғайлардың, солтүстiк шығыста қалмақтардың бiраз бөлегiн құрамына енгiзiп, айтарлықтай күшейгенде үшке, яғни ұлы жүзге, орта жүзге, кiшi жүзге бө лiнуiнде осы заңдылықтың дәстүрлi жалғасы деп түсiнген жөн. Бiрақ бұлардың қай-қайсысында да билiк тiзгiнi бiр адамның қолында болған, яғни бiр орталыққа бағыну жүйесi бұзылмаған. Бұл – көшкіншілер мемлекетінің отырықшылар мемлекетіне ұқсамайтын басты ерекшелігінің бірі.

	Сиуңну империясында да солай, елдi әкiмшiлiк-басқару жүйесi үшке бөлiнгенмен, бар билiк бiр адамның – чәниүйдiң қолында болған. Бұл орайда көшкіншілер тарихының бiлгiрi саналғанымен, Лев Гумилевтiң: «Чәниүй өзiнiң жеке басының беделi болмаса, қолында ешқандай нақты күшi жоқ, басқалардың (шонжарлардың) арасындағы жай басшы ғана болды» деп тұжырым жасауында жаңсақтық бар. Бұған Маудунның таққа жаңа отырған кезiнде бiрiнен соң бiрi келiп, сиуңнулардың атын, әйелiн, жерiн сұраған дунху ханының үш елшiсiнiң талабын орындауда орда шонжарларының бiрде-бiреуiнiң тiлiн алмай, оларға тек өзiнiң айтқанын iстетуi және осы дунхуларға қарсы соғысқа аттанғанда оған қарсы болып, «жауға аттанбай үйде қалам деушiлердiң басын алуға бұйрық беруi» толық дәлел бола алады. Өйткенi, бұл кезде Маудунның шонжарлар арасындағы жеке басының беделi нөлге тең болатын. Шонжарлардың бәрi оны әкесiн, өгей шешесiн, бауырын және әкесiнiң тұсында елге еңбегi сiңген орданың беделдi басшыларын өлтiрген жауыз санап, оған өшпендiлiкпен қарайтын. Дунху ханының дәл осы кезде елшi үстiне елшi жiберiп, сұрамайтынды сұрап, сол арқылы сиуңнуларды өздерiмен соғысуға итермелеуi де, олардың ордасындағы осындай iшкi алауыздықты пайдаланып қалу мақсатынан туғаны анық. Қытайдың сол замандағы тарихшыларының (Сы-ма Чиән мен Бан Гудiң) еңбектерiнде Маудун чәниүйдiң шығыста дунхуларды,батыста жыужыларды, солтүстiкте хуниүй, чуйшы, диңлин, жиәнгүн және шыңли елдерiн жаулап алғаннан кейiн барып: «Осыдан соң сиуңнулардың ел-басылары мен әскер басылары Маудунға бiржола мойынсұнып, оны «ақылы асқан дана» деп қабылдады» (Сиуңну, 37-б.) деп жазып, бұған әдейi мән берулерiде осының бәрiн бiлгендiктен екенi даусыз.

	Шындығында да, Маудунның чәниүй ретiнде беделге ие болуы, мiне, тек осы кезден басталады. Бұған дейiнгiнiң бәрi – тек чәниүй лауазымының пәрменi, соның санаға сіңген бетқаратпас құдіретi. Ал бұл өз тарапынан Сиуңну мемлекетiнде, тiптi империя болмай тұрғанның өзiнде-ақ чәниүйдiң тежеусiз дара билiк иесi болғанын көрсетсе керек. Себебi чәниүйдiң әуелден ондай шексiз билiк пәрменi және сол билiк пәрменiн солай болуға тиiстi заңдылық деп мойындап, оны қарсылықсыз орындауға бүкiл елi мүдделi болмаса, таққа жаңа отырған балаң Маудун соншама жазалау әрекеттерiне бара да, барған күнде де оны ойындағысындай орындай алмас еді. Сондай-ақ, ол кейiнгi реформаларын жүзеге асыра да алмаған болар едi. Жалпы бiр Маудунның ғана емес, сиуңнудың кейiнгi басқа билеушiлерiнiң де бүкiл тiрлiгi – мықты чәниүйлердiң бәрiнiң өз дәрежесiнде диктатор болғандығын дәлелдейдi.

	Сиуңну елiнiң шығыс жақ бөлегiнiң билеушiсiнiң қытай жазбаларындағы лауазымының аты – «Сол тужи-ваң». Мұндағы «сол» сөзi көне қытайлықтардың ұғымында «шығыс» дегендi бiлдiредi. Көне түріктердiң беттерiн үнемi күншығысқа қаратып отыратындықтан, сол жағын сол тұстық, оң жағын оңтұстық (қазiргi солтүстiк пен оңтүстiк осылардың айтылу барысында өзгерiске түскен түрі – Қ.С.) деп атап кеткенi секiлдi, қытайлықтар да беттерiн үнемi оңтүстiкке қаратып отыратындықтан, шығыс жағын «сол», батыс жағын «оң» дейтiн болған. Сондай-ақ, осындағы «ваң» да қытай кiнәздiгiнiң билеушiсiне берiлетiн лауазым аты. Сондықтан да оның мәнi «кiнәз» дегендi бiлдiретiн өзге, мысалы, «гун»,«хыу» сияқтылардан бөлек. Осылардың өзiненақ лауазым аттарын көне жазбаларда «сиуңнудiкi» деп көрсеткенiмен, олардың бәрiнiң қытайы түсiнiкпен берiлгенi анық байқалады.

	«Тужи» сөзiнiң мағынасы жөнiнде «Тарихи жазбаларда»: «Сиуңнуларда данасын «тужи» деп атайды», – делiнген. Осыған қарағанда, бұл сөздiң мағынасы көне түріктердiң «бiлге» (дана) дегенiне келедi. Сонда «Сол туживаң» дегенiмiздiң ұғымдық мәнi – «Шығыстың дана бегi» болып шығады. Ал лауазымдық мәнi, скиф-сақтардың, ортағасырлық түріктердiң осындай билiк иелерiмен салыстырғанда, ұлы патшалар мен ұлы қағандарға бағынатын, соғыс кезiнде солардың жанынан табылып, ақыл-кеңес берiп, көмекшi болып қасында жүретiн кiшi патшалар мен кiшi қағандарға келедi. Сиуңну империясы дәуiрлеп тұрған кезде Шығыс тужи-ваңы елдiң шығысжағын басқарып, Шәнгуден бас тап, одан әрi шығысқа қарай Хыуй-ло мен Чау-сиәнге дейiнгi жерге билiк жүргiзген.

	Сол тужи-ваңнан кейiнгi лауазым аты – «Сол лули-ваң». Мұндағы «лули» (бұл иероглифті «гули» деп те оқиды – Қ.С.) сөзiнiң мағынасы белгiсiз, ал лауазымдық ұғымы «Азық-түлiкке жауап беретiн уәзiр» дегендi бiлдiредi.

	Сол Лули-ваңнан кейiнгi лауазым аты – Сол бас қолбасшы, яғни Шығыстың Сардары.

	Сол бас қолбасшыдан кейiнгi лауазым аты – Сол ұлы дуви. Мұндағы «дуви»сөзi қытайша «әскербасы» деген ұғымды бiлдiредi. Сонда бұл лауазымның ұғымдық мәнi – «Шығыстың қолбасшысы» немесе «Шығыстың әскербасысы» дегенге саяды.

	Сол ұлы дувиден кейiнгi лауазым аты – Сол ұлы данху. «Данху» сөзiнiң мағынасы белгiсiз, ал лауазымның ұғымдық мәнi – «Мал-жанның есебiн жүргiзушi» дегендi бiлдiредi. Осыған қарағанда, бұл Маудунның баласы Жиджу Лау шан чәниүйдiң тұсында енгiзiлген лауазым болса керек. Өйткенi, көне жазбалар дерегi көрсететіндей, сиуңнуларда мемлекет бойынша мал-жанның есебiн алу қытайлық оқымысты Жұн-шин Иөнiң үйретуiмен осы Лаушан чәниүйдiң тұсында жүзеге асқан болатын.

	Сол ұлы данхудан кейiнгi лауазымның аты – Сол гуду-хыу. Мұндағы гудухыу – «гуду» және «хыу» деген екi сөзден құралған. Гуду – түріктiң «құт» деген сөзiнiң қытайша бұрмаланған түрi, ал «хыу» қытайдың жүздiк жүйесi бойынша кiнәздерге берiлетiн аттың бiр түрi, «кiшi кiнәз» деген ұғымға жақындайды. Сонда «Сол гуду-хыудың» мағынасы «Шығыстың құт-бегi» дегендi бiлдiредi. Гуду-хыулар жоғары мансапты ұлықтарға көмектесiп, мемлекеттiң iшiндегi тәртiптi сақтауға жауапты болған. Бұл аталған лауазым иелерiнiң бәрi Шығыс тужи-ваңға бағынады.

	Осы ретте айта кетер бiр жай – соңғы екi лауазым жөнiнде «Соңғы Хән кiтабында» ептеп басқаша айтылатындығы. Мұнда данху лауазымын гуду-хыудан төмен етiп көрсеткен. Атап айтқанда, мұнда Сол гуду-хыудан кейiн «Сол жыжу гуду-хыу» деген лауазым көрсетiлiп, содан кейiн барып, жы-жу чечүй және дан-ху лауазымдары берiлген және олардың чәниүй тұқымынан басқа, яғни ху-иән, лән және шүйбу тайпаларынан басқа тайпалардың басшылары нан тағайындалатыны ашып жазылған.

	Сиуңну империясының батыс бөлегiнiң жоғары лауазым иелерiнiң атаулары да дәл осындай. Бар айырмашылығы мұнда «сол» деген сөздiң орнына «оң» деген сөз қойылады, яғни Оң тужи-ваң, Оң лули-ваң, Оң ұлы қолбасшы, Оң ұлы дуви, Оң ұлы данху, Оң гуду-хыу және «Соңғы Хән кiтабындағыдай» Оң жы-жубегi, Оң оң выну-ди бегi, Оң жиән-жиаң бегi, Оң жыжу-гуду-хыу болып келедi. Мұндағы «оң» сөзi қытайы түсiнiкте «батыс» деген ұғымды бiлдiредi. Батыс тужи-ваңы елдiң батыс жағын басқарып, Шаң-жүннен бастап, одан әрi батысқа қарай дилер мен чиәндерге (кидандарға) дейiнгi жерге билiк жүргiзедi. Батыстың лауазым иелерiнiң бәрi өз iшiнде осы Батыс тужи-ваңға бағынады. Ал Шығыс тужи-ваң мен Батыс тужи-ваңның қарауындағы иелiктердiң ортасындағы ұлан-ғайыр кең өңiр, атап айтқанда, Дәйден Иүн-жүнге дейiнгi жер чәниүйдiң еншiсi деп танылған. Чәниүй осында өзiнiң Ордасын орнатып, осы арадан өзiне тiкелей бағынышты мемлекеттiк аппарат арқылы бүкiл империяға басшылық жасап отырған. Чәниүй мен оның ұлықтарының әрқайсысының иелiгiндегi жердiң шекарасы белгiленiп, олар сонда жайылымның сонысына, судың тұнығына қарай өз иелігінде көшiп-қонып жүрген.

	Сиуңну мемлекетiнде ұлықтар лауазымы мұрагерлiк жолмен атадан балаға берiлетiн болғанымен, ол барлық кезде бiрдей сақтала бермеген. Бұл, әсiресе, таққа чәниүйдiң мұрагер баласы отыра алмай қалып, оның орнына чәниүйдiң жақын аға-iнiсiнiң бiрi отырған кезде жиi болған. Олар қолына билiк тiзгiнi тиiсiмен бұрынғы чәниүйдiң мансабы жоғары қызметтегi туыстарын ығыстырып, олардың орнына өзiнiң емшектес ет-бауыр жақындарын тағайындағандықтан, бұрынғы лауазым мен сол лауазым иесiне тиiстi иелiктер де сол кейiнгiлердiң еншiсiне көшетiн болған. Сондықтан бұл ретте Сиуңну мемлекетiнде жоғары лауазымдар атадан балаға мұрагерлiк жолмен берiлiп отырылады деу де әрқашан шындық бола бермейдi. Басқа ұлықтарды былай қойғанда, тақ мұрагерi болып есептелiнетiн Шығыс тужи-ваңының өзi кейде мемлекеттегi жағдайға қарай чәниүй бола алмай, оның орнына Батыс туживаңының немесе Шығыс және Батыс лули-ваңдардың чәниүй болып кететiн кездерi де болып тұрған. Жалпы қалай дегенде де, Шығыс және Батыс тужи-ваң чәниүйден кейiнгi ең мықты билiк иелерi болып саналған.

	Ал олардан кейiнгi лауазымы жоғарылар: Шығыс және Батыс лули-ваңдар. Бұларды тарихшылар чәниүйдiң «төрт мүйiзi» деп те атайды. Бұл төртеуiнен кейiнгiлер: Шығыс және Батыс бас қолбасшымен Шығыс және Батыс ұлы дувилер. Бұлардың бәрi чәниүйдiң туыс-туғандары. Қалған лауазым иелерi осылардың әмiрлерiн орындап, оның жүзеге асуын қадағалайды.

	Осы арада басын аша кетудi қажетсiнетiн бiр мәселе бар. Ол – «Соңғы Хән кiтабында» («Хыухәншу») жаңағы «Төрт мүйiзден» кейiнгi лауазым иелерi атауларының басқаша берiлгендiгi. Онда: «Бұлардан кейiн Шығыс және Батыс жы-жу бектерi, сонсоң Шығыс және Батыс выну-ди бектерi, сонсоң Шығыс және Батыс жиән-жиаң бектерi. Бұлар «алты мүйiз» деп аталады. Мұның бәрi кезегiне қарай ел билеушiсiнiң тағына отыратын чәниүйдiң балалары мен бауырлары» (Соңғы Хән кітабы. Қараңыз: Сиуңну. – 118-б.) деп жазылған. Бұған қарағанда, мұнда «Тарихи жазбалар» дерегiнен бiраз айырмашылық бар екенi көрiнедi. Бiрақ бұларды әулеттiк тарихнама авторларының қатесi деуге болмайды. Бұлар, асылы, сиуңнулардың кейiн қытайлармен бұрынғыдан гөрi етене араласа келе солардың басқару аппаратының құрылымына қарай бейiмделiп, жаңадан қосқан лауазымдары болса керек. Өйткенi, мұндай лауазым атаулары Сиуңну империясының алғашқы чәниүйлерiнiң тұсында жоқ, еш жерден кездеспейдi. Шығыс және Батыс тужи-ваңынан Шығыс және Батыс данхуға дейiнгiлердiң әрқайсысына 10 000, ал одан шенi төменгiлерге бiрнеше мың атты әскер ұстауға рұқсат етiлген. Сиуңну мемлекетi бойынша барлығы 24 ұлық «түменбасы» («вән-чи») деп аталған.

	Кейбiр тарихшылар осы «24 ұлық» дегенге қарап, сиуңну елiн «24 тайпадан құралған» (Қазақтың көне тарихы. – А., 1993. – 103-б.; Гумилев Л. Н. Хунну. – С-Пб., 1993. – Стр. 62) деген пiкiр айтады. Маудун чәниүй мен «Оғыз-наманың» кейiпкерi Оғыз қағанды бiр адам деп танитындар да осындай түсiнiкпен осы «24 ұлықты» 24 тайпа деп қабылдап, оны Махмұд Қашқаридiң «Оғыздар алғашқыда 24 тайпадан құралған» (Қашқари М. Диуани лұғат ат-түрк. Т. І. – 56-57-бб.) деген дерегiмен салыстырады. Мұның бәрi, шамасы, қытай дерегiндегi осы «24 ұлық» дегендi орыстардың «двадцать четыре старейшины» деп аударуына орай оларды 24 тайпаның көсемi деп түсiнуден шыққан болуы керек. Бiрақ бұл – қате түсiнiк. Дұрысында, олар – Сиуңну мемлекетiндегi чәниүйден кейiнгi мансап дәрежесi өте жоғары лауазым иелерi ғана, яғни чәниүйдiң балалары, аға-iнiлерi, қытай жазбаларында «чәниүйдiң асыл тұқымынан таралған» деп атап көрсетiлген: хуиән, лән және шүй-бу (сүйбу) тайпаларынан шыққ ан ақсүйек төрелер (Бичурин Н.Я. Собрание сведений... – Стр. 49). «Соңғы Хән кiтабында» бұл үш тайпаның қатарына «чулин» деген тайпаны қосады және оның адамдарының да ерекше құрметтелетiнiн айтады.

	Мiне, чәниүйдiң балалары мен туыс-туғандарынан шыққан осы 24 ұлықтың әрқайсысының, мысалы, Сол тужи-ваңның қарамағында ғана бiрнеше тайпа ел болған. Сондай тайпалар Оң тужи-ваңда да бар. Сондықтан «Сиуңну мемлекетiн 24 тайпадан құралған» деу шындыққа келмейдi.

	Егер нақтылық үшiн осы 24 санын құрайтын ұлықтарды тарата айтсақ, онда «Хән кiтабының» дерегi бойынша: мұның төртеуi – шығыс жақтың туживаңы, лули-ваңы, бас қолбасшысы, әскербасысы; төртеуi – батыс жақтың тужи-ваңы, лули ваңы, бас қолбасшысы, әскербасысы, ал қалған он алтысы – чәниүй ордасындағы осылар дәрежесiндегi ұлықтар болады. Ал, «Соңғы Хән кiтабының» дерегi бойынша алсақ: мұның бесеуi – шығыс жақтың тужи-ваңы, лули ваңы, жы-жу бегi, выну-ди бегi, жиән-жиаң бегi; бесеуi – батыс жақтың тужи-ваңы, лули-ваңы, жы-жу бегi, выну-ди бегi, жиән-жиаң бегi, ал қалған он төртi – чәниүй ордасындағы осылар дәрежесiндегi ұлықтар болып шығады. Жүктелген мiндеттерiн ойдағыдай атқару үшiн бұл 24 ұлықтың әрқайсысына мыңбасыларды, жүзбасыларды, онбасыларды, билердi, дувидi, данхуды, шиаңды, кiшi бектердi, чечүйдi өздерi тағайындап алуға құқық берiлген.

	Жаңа жылдың алғашқы айының бiрiншi жаңасында жоғары мансапты ұлықтар (негiзiнен тужи-ваңдар мен лули-ваңдар – Қ.С.) чәниүй ордасы жанындағы ғибадатханаға барып, «кiшi жиын», ал бесiншi айда барлығы Луң-чыңға (Айдаһар қаласына) барып, «үлкен жиын» өткiзетiн болған. Күзде, жылқы қоң жинаған кезде Дәйлин тауына барып, бүкiлхалықтық жиын өткiзiп, Көкке, Жерге, ата-баба аруағына арнап құрбандықтар шалған, мал-жанның есебiн алған. Сиуңну мемлекетi Маудун чәниүйдiң тұсында басқыншылық бағытты ұстаған далалық күштi атты әскерлі империяға айналды. Оның жақсы ұйымдастырылған, қатаң әскери тәртiпке бағынған тұрақты әскерi болған. Мемлекеттiң iшкi-сыртқы күрделi мәселелерiн шешуде чәниүй осы әскер күшiне сүйендi. Бұл ретте Л. Гумилевтiң «Хунны управлялись своими родовыми старейшинами, опиравшимися не на войско, а народное ополчение» (Гумилев Л.Н. Хунну. – С-Пб., 1993. – Стр. 58) деп пайымдауы Сиуңну им пе риясындағы «24 ұлықты» баяғы 24 тайпа көсемi деп қабылдаудың салдары болса керек. Әйтпесе, негiзгi дереккөзi «Тарихи жазбаларда»: «Ол (Маудун) бұл кезде қарауында 300 мыңнан астам әскер ұстағаны» айтылса, сондай-ақ осы еңбекте мемлекет аппаратындағы жоғары дәрежелi ұлықтардың әрқайсысы «10 мыңнан әскер ұстайды, соған орай 24 ұлықтың барлығы да «түменбасы» деп аталады, қалған лауазым иелерiнiң бiрнеше мың әскерi болған», – деп ашыпақ жазылғанын Л. Гумилев көрмей отырған жоқ қой. Бұл арада Л. Гумилевтiң қытайлықтар сиуңнулардың әскерiн көбейтiп көрсетедi дегенiмен де келiсе қою қиын. Өйткені, барлық кезде олай емес. Мұның сыртында, Маудунның реформасынан кейiн мемлекетте әскери шен жүйесiнiң құрылуы (бас қолбасшы, қолбасшы, түменбасы, мыңбасы, жүзбасы, онбасы), сиуңну азаматтарының бәрiнiң бiрдей әскер қатарына шақырылуға мiндеттi болуы, шақырылғандардың әскери бастықтарына сөзсiз бағынуы, әскердiң үнемi жауынгерлiк рухта болуы үшiн жүйелi әскери жаттығулардың жүргiзiлiп тұруы – бәрі-бәрi Сиуңну империясында тұрақты әскердiң болғанын дәлелдейдi. Арнайы дайындықтан өткен тек осындай тұрақты әскердiң арқасында ғана Маудун чәниүй аз уақыттың iшiнде шығысы мен батысындағы, терiскейiндегi көшкіншілердiң бәрiн жаулап алып, оңтүстiкте Хән патшалығының шекара қорғауға жiберген, атақты қолбасшы, кiнәз Хән Шин басқарған қалың әскердi Ма-и қаласында қоршап, тiзе бүгуге мәжбүр еткенi даусыз. Өйткенi, белгiлi бiр жағдайға байланысты жиналатын халық жасақтары арқылы мұндай аумақты да ауқымды шараларды жүзеге асыру мүмкiн болмас еді. Арнаулы жаттығудан өтiп, сан шайқасқа түсiп, небiр зобалаңды бастан кешiрiп, әбден сыналып шыныққан тұрақты әскердiң қарсыласын жеңер айла-шарғысы да көп болатыны мәлiм. Қытай тарихшыларының өз еңбектерiнде: «Сиуңнулар жауын қолға түсiру үшiн оларды шебер алдап, тез қоршап алады. Пайда үшiн жау көргенде жемтiкке ұмтылған қарақұстың тобындай шүйiледi. Ал жеңiлiп қалатын болса, кесектей үгiтiлiп, бұлттай ыдырап, қазiр де ғайып болады» (Сиуңну. 35-36-бб.) деп жазулары да елiнiң осындай айла-шарғыдан запы шеккендiгiнен болар. Тарихшылардың «Пайда үшiн жау көргенде жемтiкке ұмтылған қарақұстың тобындай шүйiледi» деулерiнiң де өзiндiк мәнi бар. Сиуңнулар ерлiктi, әсiресе, соғыстағы ерлiктi жоғары бағалаған. Сондықтан жауынгердiң жорықта ерлiк жасап түсiрген олжасына ешкiм ортақтаспаған. Әр жауынгер шайқас алаңында өлтiрген адамының мал-мүлкiне ие болған, тұтқынға түсiрген адамының ерiн құл, әйелiн күң еткен. Сондай-ақ, ұрыс алаңынан кiмде-кiм мерт болған өз жауынгерлерiнiң денесiн жау қолына тастамай алып шықса, соның үй мүлкi де сол жаңағы алып шыққан жауынгерге берiлген. Мұның сыртында әр жауынгер майданда жаудың қанша адамын өлтiрсе, жеңiс тойы кезiнде ел билеушiсiнiң iлтипатына iлiгiп, соның қолынан сонша кесе шарап iшетiн болған. Мұның алдыңғысы батырлардың дәулет құрап, баюына жол ашса, кейiнгiсi олардың ел алдындағы беделiн көтерiп, көпке танылуына мүмкiндiк берген. «Хән кiтабында» сиуңнулар «белгiлi бiр iстi, әсiресе, жорықтарды айдың және жұлдыздардың орналасуына қарай жасайды, осыдан өздерi рухтанатын болған» (Сиуңну. 35-36-бб.) деген дерек бередi. Осыған қарағанда, сиуңнулар өмiрiнде жұлдызшылардың белгiлi рөл атқарғаны анық байқалады. Бұл заңды да. Бар тiрлiгiн далада, ашық аспан астында өткiзетiн далалықтардың жұлдызтану ғылымының алғашқы зерттеушiлерi болғаны анық. Ендеше, ежелгi далалықтардың бiр ұрпағы сиуңнулардың «басқа елмен соғысқанда айдың толық толуын күтiп, сонда бастайтыны, ал ай орталана бастаса соғысты доғарып, керi шегiнетiндерi» жаттанды ырымшылдықтан емес, аспан денелерiнiң жердегi жан-жануарларға тигiзер әсерiнiң мәнiн бiлгендiктен болса керек.

	Осыған орай айта кетер бiр мәселе – көптеген зерттеушiлер далалықтардың ерте замандарда көкке, ай мен күнге тәу етiп, тағзым жасайтындықтарына қарап, бiрi «көшкіншілер көкке табынады» десе, ендi бiрi «ай-күнге табынады» деген пiкiр айтады. Бұл дұрыс емес. Көшкіншiлер ежелден-ақ Тәңiрге табынған. Ал Тәңiр олар үшiн көк те емес, күн мен ай да емес. Тәңiр – әлемге жарық берушi, таңды атырушы, күндi шығарушы, айды тудырушы, бiр сөзбен айтқанда, осылардың бәрiн жаратушы – Құдай. Тәңiрдiң мекенi – көк, ғарыш. Көк, Ай мен Күн, Тау – Тәңiрдiң символдары. Сондықтан қытай жазбаларындағы «Сиуңнудың чәниүйi үйiнен арнайы шығып, таңертең шығып келе жатқан күнге, кешке туып келе жатқан айға тағзым етедi» деген дерекке қарап, сиуңнуларды күн мен айға табындырудың қажетi жоқ. Мұны Тәңiрге сенген сиуңну халқының, оның билеушiсiнiң символдар арқылы Тәңiрiсiне жасап жатқан құрметi, құлшылығы деп түсiнген жөн. Мұның мағыналық түйіні – «О, Тәңірім, шыққан күнді, туған айды аман-есен тағы да көруге мүмкіндік бергеніңе мың мәрте шүкіршілік» дегенге саяды. Сиуңнулардың да ата-баба дәстүрiне негiзделген өз заңдары болған. Бiрақ оның бәрi бiрдей бiзге белгiлi емес, көне жазбалар арқылы жеткенi бірер бап қана. Сиуңнуларға шын ниетiмен берiлiп, өлгенше чәниүй ордасында тұрып, соған адал қызмет iстеген қытай оқымыстысы Жұн-шин Иөнiң айтуына қарағанда «олардың заңдары орындауға жеңiл» көрiнедi (Бичурин Н.Я. Собрание сведений... Т. І. 1950. – Стр. 58). Бұл, әрине, оның Сиуңну мемлекетiнiң заңын Хән патшалығының заңдарымен салыстырудан шығарған қорытындысы. Жалпы көне жазбалар арқылы бүгінге жеткен бiрер баптың өзi кейiнгi ортағасырлық түріктердiң Бумын қағанының, ХIII ғасырдағы моңғолдың Шыңғыс ханының, ХVIII ғасырдағы қазақтың Тәуке ханының заңдарымен тамырласып жатқанын көрсетедi.

	Көне жазбалар жеткiзген сиуңнулар заңы бойынша:

	–қанжар не пышақ салып, адамды өлiмшi етiп жаралағандар өлiм жаза-сына кесiледi;

	–ұрлық жасаушының мал-мүлкi түгел тәркiленедi;

	–жеңiл қылмыс жасағандардың бетi тiлiнедi (қазақтың «Бетiң тiлiңгiр» дейтiн қарғысы осы заманнан қалған бiр белгi болса керек – Қ.С.);

	–ауыр қылмыс жасағандар өлiм жазасына бұйырылады;

	–қылмыстыларды қамауға алып, жазасын беру он күннен әрiге созылмайды. Жалпы алғанда мемлекетте мұндай қамауға алынатын қылмыстылар онша көп болмайды.

	Соңғы сөйлем Сиуңну мемлекетiнде заң талабының қатаң сақталатындығын, соған орай қылмыс жасаушылардың өте аз болатындығын көрсетедi. Сиуңнуларда да жалпы көшкіншiлердегi сияқты қылмыстыларды анықтау және оған жаза кесу жұмысымен билер айналысатын болған. Атақты шығыстану шы Н.Я. Бичурин сиуңнуларда бидiң тек Шүйбу (Сүйбу) әулетiнен сайланатынын айтады. Бiрақ бұл мемлекеттiң ең жоғарғы төрешiсi – Төбе Биi, яғни Жоғарғы Соты жөнiнде болса керек. Оның «мемлекеттiк судья» деп көрсетуi де осы ойға жетелейдi. Әйтпесе, жоғарыда айтылғандай, көне жазбалардағы: «24 ұлық өздерiнде басқару iсiн дұрыс та тиiмдi жүргiзу үшiн мыңбасыларды, жүзбасыларды, онбасыларды, билердi … өздерi тағайындайды» деген деректе көрсетiлген билердi де тек Сүйбу әулетiнен шыққандар деу шындыққа келмейтiн сияқты. Нақты дерек болмағанымен, жазбаларда баяндалған оқиғалардың табиғатына қарағанда, бұл билер 24 ұлықтың қарауындағы жұрттың арасынан шыққан, заңға жүйрiк, елдiң әдет-ғұрпын, салт-дәстүрiн жетiк бiлетiн, төңiрегiне танымал, абырой-беделi жоғары адамдардан қойылатын тәрiздi. Дер еккөздерiнде мұндай билердi жоғары лауазымды ұлықтардың әрқайсысы «өздерi тағайындайды» деп көрсетуi де осыны меңзейдi. «Чәниүйдiң асыл тұқымы» деп саналатын Сүйбу әулетiнен шыққан Төбе Бидiң Ордада, чәниүйдiң жанында болып, жылына екi рет: жаңа жылдың алғашқы айында чәниүй Ордасында өтетiн «Кiшi жиын» мен бесiншi айда Луң-чыңда өтетiн «Үлкен жиында» 24 ұлықтың өздерi тағайындаған билерi шеше алмаған күрделi де даулы мәселелердi қарап, соған төрелiк жасайтыны байқалады. Бiрақ оның шешiмi де соңғы сөз емес. Соңғы сөз, қашанда, чәниүйдiкi. Оған «Соңғы Хән кiтабында» берiлген: «Чәниүй даулы мәселенi шешкенде, түскен арыз-шағымды қарағанда, жазықтыға үкiм шығарғанда – бәрiн ауызша айтады. Ордада жазусызу болған жоқ, соған орай хатшы да ұстамайды» деген дерек толық дәлел. Сиуңнулардың шаруашылық кәсiбi, ұстанған әдет-ғұрпы жөнiнде «Тарихи жазбалар» мен «Хән кiтабында» әр жерде үзiк-үзiк қысқа деректер берiлген. Бұл ретте, мысалы, «Тарихи жазбалардан» мынандай жолдарды оқуға болады: «Қытайдың солтүстiк шекарасының сыртын мекендеп, малымен бiрге бiр жайылымнан екiншiсiне қоныс аударып отырады. Үй жануарларынан жылқы, сиыр, қойды көбiрек ұстайды, бiр бөлегi түйе, есек, қашыр және тарпаң тектес жақсы тұқымды жылқы өсiредi. Олар судың тұнығын, шөптiң шүйгiнiн қуалап көшiп жүредi. Отырықшылыққа көшiп, қала салмайды, егiншiлiкпен айналыс пайды, бiрақ әрқайсысының өзiне тән жеке жер алқабы болды. Жазусызуы жоқ, ел билеушiсiнiң жарлықтары ауызша таратылады. Ойынға жараған баласы садақпен құс атып жаттықса, одан үлкендерi түлкi мен қоян аулап, оның жеу ге жарайтындарын азық етедi. Ал садақ тартуды жете меңгергендердiң бәрi болат сауыт құрсанған атты әскер қатарына кiредi. Ен жайлауда малын еркiн баға жүрiп, жаппай аң аулаумен айналысады. Етiн қорек етедi. Қажет болғанда әр қайсысы әскери жаттығулар жасап, алдағы болатын жаңа шабуылдарға дайындық жасайды. Бұл олардың қанға сiңген үйреншiктi дағдысы. Олардың алысқа пайдаланар қаруы – жебелi садақ та, жақынға жұмсар қаруы – қылыш пен найза… Ел билеушiсiнен бастап, қатардағыларына дейiн өздерi өсiрген малдың етiн пiсiрiп, тұздықтап жейдi. Киiм-кешектерi жүннен тоқылады, түктi терiден тiгiледi, ал төсенетiн және жамылатын көрпелерi иленген терiден жасалады. Мықтылары еттiң семiзi мен жұмсағын, ал кәрi-құртаңдары олардан қалғанын жейдi. Жастар мен қайраттыларын құрметтегенiмен, әлсiздерi мен кәрiлерiн онша құрметтей бермейдi. Әкесi өлсе, баласы өгей шешесiне үйлене бередi. Ағайынды жiгiттердiң бiрi өлсе, екiншiсi оның әйелiне үйленедi. Бiрiн-бiрi атымен атайды, атағымен немесе басқа атпен атау болмайды... Өлiктi ағаштан жасалған қорапқа салып жерлейдi. Iшкi және сыртқы қораптары болған. Өлiкке алтын-күмiс жiп араластыра тоқыған қалың оқалы жiбек және бағалы терiден тiгiлген киiм кигiзедi. Бiрақ бейiттiң басына ағаш егiп күтуде, қайғыру мерзiмiн сақтау әдетi де болмаған. Чәниүй өлгенде марқұмның өзi жақсы көрген достары мен әйелдерiн бiрге жерлеген, олардың саны жүзден бiрнеше жүзге дейiн болған» (Бичурин Н.Я. Собрание сведений... – Стр. 39-40 и 50). Бұл деректерден және «Хән кiтабы» («Хәншу») мен «Соңғы Хән кiтабында» («Хыухәншу») жазылған сиуңнудың 39 чәниүйiнiң азды-көптi өмiрбаяндарынан сиуңнулардың өмiрiнде мал шаруашылығының айрықша рөл атқарғанын көремiз. Көне жазбаларда сиуңнуларда малдың аса көп болғаны жөнiнде, мысалы, «ж.ж.с. де- йінгі 127 жылы Хән патшалығы Вiй Иңдi сиуңнуларға шабуыл жасауға жiбердi. Ол хулардың көсемiнiң мыңнан астам адамын тұтқындады, миллионнан аса малын айдап кеттi» немесе «ж.ж.с. дейінгі 124 жылы осы Вiй Иң Шофаң мен Гаучиөден шығып, сиуңнудiң батыс тужи-ваңына шабуыл жасап, олардың тағы да миллиард малын айдап кеттi» (У. Жиаң. Түрік қағанатының қоғамдықәлеуметтік тарихындағы кейбір мәселелер. «Батыс-солтүстік тарих». География журналы. 1984. №4) деген тәрiздес деректер жиi кездеседi. Мұнд ағы деректердің дұрыстығына күдiк келтiргенменен, бұдан сиуңнуларда малд ың мол болғандығы анық байқалады. Мұндағы миллион, миллиард цифрлары сандық дәл мағынасын бермегенмен, «өте көп» дегенді анық аңғартады. Сиуңнуларда, әсiресе, жылқы малы ерекше көп өсiрiлген. Жылқының етiн азық, сүтiн сусын, өзiн күш көлiгi ретінде пайдаланған. Сиуңнуларда жаяу әскер деген болмаған. Маудун чәниүй тұсында оның тұрақты 300 000 әскерi болды десе, соның бәрi – атты қосындар. Мұның сыртында сиуңнулар жылқыны тауар есебiнде де пайдаланған. Қытай шекараларында ашылған айырбас сауда жәрмеңкелерiне түрлi қажеттi заттарын алуға айырбастау үшiн сиуңнулардың әр жолы 40-50 мыңдап жылқы айдап келетiнi осының айғағы. Қойдың етiн жеп, жүні мен терiсiн пайдаланған. Қой терiсiнен тiгiлген тон, жұмсақ аяқ киiм, жүнiнен тоқылған көйлектер, басылған киiздер сиуңнулардың күнделiктi тұтынатын қажеттi мүлiктерi мен бұйымдары болған (Руденко С.И. Культура хуннов и Ноин-улинские курганы. – М.-Л., 1962. – Стр. 24).

	Жоғарыда келтiрiлген «Сиуңнулар жылқы, сиыр, қой ұстайды, ал бiраз бөлегi түйе, есек, қашыр және тарпаң тектес жақсы тұқымды жылқы өсiредi» деген деректен алдыңғысының сиуңнулардың қытайлармен шекаралас оңтүстiк бөлегi, ал кейiнгi «бiраз бөлегi» дегендердiң қазiргi Шығыс Түркістанды мекендейтiндер екенiн көруге болады. Сиуңнулардың мал шаруашылығынан кейiнгi басты кәсiбi аңшылық болғаны, жоғарыдағы деректердiң сыртында, көне жазбалардың бiразында айтылады. Аң аулау – сиуңнулар үшiн әрi күнкөрiс, әрi ермек, әрi жауынгерлiк жаттығу. Олар аң аулауды кейде Қытай шекарасын бұзып, тонаушылық шабуыл жасауда дұшпан көзiн алдау үшiн де пайдаланған. Аң аулап жүрген болып, шекара аймақтарға лап беру – олардың жиi қолданатын тәсiлiнiң бiрi. Сиуңнулардың әдет-ғұрпы жөнiнде көне жазбалар дерегiне өз тарапымыздан талдау жасап жатпай-ақ, осыған байланысты «Хән кiтабында» келтiрілген қытай оқымыстысы Жұн-шин Иөнiң Хән империясының елшiсiмен арасында болған сөз қақтығысынан үзiндi келтiрсек, бәрi түсiнiктi болатындай.

	«Хән империясының елшiсi сиуңнулардың қарттарын құрметтемейтiнiн сөз қылады. Осыған Иө: «Хән әулетiнiң салтындағы шекараға әскерге жiберiлгендер олардың туғантуысқандарының аузындағы жақсы да дәмдi асты тартып алғаны емес пе екен?» – дейдi кекетiп.

	Хән елшiсi мойындап: «Әрине», – дейдi.

	Иө: «Сиуңнулар жорықты кәсiп қылады. Қарттары шайқаса алмайды. Сондықтан олар тамақтың жақсысы мен дәмдiсiн балаларының аузына тосады. Өйткенi, жастары қарттарын, малжанын жаудан қорғайды. Ал бұл атаана мен баланың бiрбiрiне деген көмегi емес пе? Сондықтан «сиуңнулар қарттарын сыйламайды» деген бос сөз.

	Хән патшалығының елшiсi: «Сиуңнулардың әкесi мен баласы бiр үйде жатады. Әкесi өлсе, баласы жесiр қалған өгей шешесiн алады. Сондайақ, ағалыiнiлi бауырларының бiрi өлсе, екiншiсi оның қатынын ала бередi. Бұларда амансаулық сұрасу, патша сарайын құрмет тұту деген жоқ».

	Иө: «Сиуңнулар үнемi малдың етiн жеп, сүтiн iшедi, терiсi мен жүнiн киiм қылады. Ал мал болса шөбiн жеп, суын iшiп, ауа райына, жайылым жағдайына қарай бiр жерден екiншi жерге көшiп жүредi. Соған орай сиуңнулар қуаңшылықты ауыр жылдары аң аулап, ат үстiнен садақ тартып жаттығады, ал шаруашылыққа жайлы жылдары ойынтойға ерiк берiп, ештеменi де ойламайды. Олардың заңдары орындауға жеңiл. Патшалары әкiмдерiмен терезесi тең адамдарша сөйлеседi, сондықтан мемлекеттi бәрi бiр адамдай басқарады. Ал олар әкесi мен бауырлары өлгеннен кейiн олардың әйелiн алса, ол тұқымды құртып алмау үшiн алады. Соған орай сиуңнуларда тұқым жалғасы үзiлмейдi. Қазiр Орталық мемлекетте әкесi мен балалары өлгенде, олардың әйелдерiн алуға тыйым салғанымен, бауырластардың бiрбiрiнен алыстап кеткенi сондай, олардың бiрiнбiрi өлтiруi де, тiптi тегiнiң атын өзгертетiндерi де аз емес. Мұның сыртында, салтанаттық әдетғұрыптардың соншалықты көптiгi жоғарғы және тө менгi лауазым иелерi арасында заңды ренiш туғызып отыр. Қоғамдық жұм ыстардың тым көптiгi халықтың күшқуатын сарқуда. Халық күн көру үшiн егiншiлiкпен, жiбек шаруашылығымен айналысады, өзiн қорғау үшiн қала салады. Соған байланысты егiн шықпаған жылдары соғыс өнерiн жетiлдiруге мүмкiндiгi болмайды. Ал егiн шыққан жылы өз жағдайларын жақсартып алуға тырысады. Осы ма сендердiң бiлiмдiлiктерiңнiң жеткен жерi?» (Сиуңну. 44-45-бб.)

	Сиуңнудың да, Қытайдың да жағдайын жетiк бiлiп, оларды бiр-бiрiмен салыстыра ой түюге мүмкiндiгi болған қытайлық оқымысты Жұн-шин Иөн iң чәниүй ордасына келген Хән империясының бас елшiсiмен жауаптасуынан алынған осы бiр шағын үзiндiнiң өзi-ақ зер салған адамға бiраз жайдың астарын ашып беретiндей. Ең бастысы – тарихын тек император сарайына түскен ақпарат деректерi негiзiнде ғана жазған көне қытай тарихшыларының көшкінші халықтар жөнiнде беретiн мағлұматтарының бәрi бiрдей шындық еместiгiне көз жеткiзедi. Мысалға, жоғарыда айтылған, қытай тарихының атасы Сы-ма Чиәннiң атақты «Тарихи жазбаларында» келтiрiлген «Сиуңнулар қарттарын сыйламайды» деген деректi алайық. Осы деректi сиуңнуларға келген Хән патшалығының елшiсi өзiнiң қарсыласы Иөмен сөз жарыстырғанда сөзбе-сөз қайталайды. Осыған қарап, мұның тек бiр Сы-ма Чиәннiң ғана емес, сол заманда жалпы қытайлықтар арасында кеңiнен тарап, қалыптасқан түсiнiк екенiн аңғару еш қиындық туғызбайды. Бiрақ, солай дей тұрғанмен, мұның қате түсiнiк екенiне сол заманның куәгерi, Лаушан чәниүйдiң ордасында, әлгi «қарттарын сыйламайтын» сиуңнулардың арасында тұрып, солардың тұрмыс-тiршiлiгiн жете бiлген қытай оқымыстысы Жұн-шин Иөнiң арқасында, соның бұлтартпас дәлелдеуi негiзiнде көз жеткiзе аламыз.

	Егер Иөнің айтқандары хатқа түспесе, бiз көне жазбаларда осы тұжырымды терiске шығарар басқа жанама деректер болса да, тiптi, басқаны қойғанда, өз ата-аналарымыздың үйдегi бар тағамның жақсысы мен дәмдiсiн аузымызға тосатынын күнде басымыздан өткерiп отырсақ та, қытайдың әйгiлi тарихшысы мен елшiсiнiң жазғаны мен айтқанын бiр-бiрiне айғақтай отырып, «сиуңнулар қарттарын сыйламайды» дегендi, сөз жоқ, тарихи шындық ретiнде қабылд ар едiк. Өйткенi, көне жазбалардағы көшкіншілер тарихына көрінеу қиянаты кө рiнiп тұрған қаншама деректi ара түсер Иөсi, көзге шұқып көрсетер жазба құ жаты болмағандықтан, қазiрдiң өзiнде тарихи шындық ретiнде қабылдауға мәжбүр болып жүрмiз ғой! Айта берсеңiз, осылардың бәрiне қарамастан, «сиуң нулар қарттарын сыйламайды» дегендi әлi де сол күйiнде қабылдап, сиуң нулардың «жабайылығын» дәлелдеп жүрген зерттеушiлер аз ба?! Осы ойдың негiзiнде көне жазбалардың көшкіншiлер жөнiндегi деректерiнiң бiразына талдау жасауға болар едi. Оған уақыт тар, бұл өз алдына жеке зерттеудi тiлейдi. Сондықтан бұл арада айтылғанға айғақ ретiнде сөз болып отырған мәселеге орай тек Сы-ма Чиәннiң «Тарихи жазбаларындағы» сиуңнулар «қала ұстамайды, тұрақты мекен-жайлары болмайды және егiн салмайды» (Жуңго тарихнамаларындағы қазақ тарихына қатысты деректер. 69-б.) деген бiр дерегiне ғана назар аударып көрелiк. Мұны, әдiлдiгiне жүгiнсек, көшкіншiлер жөнiндегi бiр қытай жазбаларының ғана емес, өркениетке ертерек қол жеткiздi делiнетiн басқа елдердiң де барлық көне жазба деректемелерiнiң бәрiнiң бiрдей берер ортақ дерегi деуге де болады. Өйткенi, олар да көшкіншiлердi мекентұрағы жоқ, алдындағы малының жағдайына қарай тынымсыз көшiп-қонып жүретiндер қатарына жатқызады.

	Осыдан келiп, қазiргi тарих ғылымы да көшкіншiлердi «шөптiң шүйгiнiн, судың тұнығын қуалап, малының соңынан ерiп жүрген» белгiлi мекен-тұрағы жоқ, дала кезбелерi деген ұғымға табан тiрейдi. Ал шындығында солай ма? Көшкіншілердiң ешқашанда бiрыңғай мал соңынан ерген дала кезбелерi болмағанын, олардың да мал бағуды белгiлi бiр жүйеге келтiрген, жартылай көшпелi, жартылай отырықшы ел болғанын, отырықшыларының қала салып, онда қолөнерiмен айналысып, ғажайып өнер туындыларын бергенiн, егiн салып, одан мол өнiм жинағанын дәлелдер жанама деректер аз ба? Басқа көшкіншiлердi айтпағаның өзiнде, кезiнде кеңестік және қытай ғалымдары тапқан археологиялық қазба жұмыстарының материалдары да сиуңнулардың арасында отырықшылыққа көшiп, қала салып, егiн еккендердiң аз болмағанын, олардың мекендеген қалалары мен қысқы тұрағы еткен жертөлелерiнiң жұртын қазғанда шыққан тары дәндерi, шойын түрендер, темiр орақ, тас малалар және астық сақтайтын ұралар арқылы айғақтаған жоқ па едi? (Давыдова А.В. Иволгинские городище. СА. 1956., ХХV. – Стр. 265).

	Мұның сыртында осы қазба материалдар дерегiне сүйенiп сиуңнуларда көшкіншiлiкпен бiрге отыршылықтың да, мал шаруашылығымен бiрге өндiрiстiң де болғанын жазған жекелеген зерттеушiлердiң болғаны да шындық. Солардың бiрi сиуңну тарихын жан-жақты зерттеп жүрген орыс ғалымы В.С. Таскин сиуңнулардың егiншiлiкпен айналысқаны жөнiнде: «Солтүстiк жерлерде суық ерте түседi. Сондықтан мұнда тары өсiруге тым қолайсыз. Бiрақ соған қарамастан сиуңну жерiнде тары өсiрiледi» (Таскин В.С. Скотоводство у сюнну по китайским источникам. Қараңыз: Вопросы истории и историографии Китая. – М., 1998. – Стр. 38-39) деп мәлiмдейдi. Осылай тiзе берсек, деректе те соған орай айтылған пайымдаулар да баршылық. Бiрақ соған қарамастан, сиуңнулар мал баққан көшкінші ел, оларда қала да, өндiрiс те, егiншiлiк те болмаған деген дәстүрлi пiкiр әлi өз күшiнде.

	Ендi уақыт оздырмай бұл пiкiрдiң дұрыс еместiгiн өзiмiзше дәлелдеп көрелiк. Бiрiншi, сиуңнулар көшкіншiлiкпен қатар отырықшы да ел болған. Көршiле рiне сол заманға лайық қалаларымен де танылған. Оған басқаны айтпағанда, оңтүстiксиуңнулар мен Хән патшалығының шапқыншылығынан ығысып, Каңжүй (Кан-гюй) жерiне көшiп барған Солтүстiк сиуңнулардың чәниүйi Жыжының (Чжичжидiң) салдырған тарихқа белгiлi Жыжы қаласын айтсақ та жеткiлiктi. «Сарай қала», «Iшкi қала», «Сыртқы қала» деп үшке бөлiнген бұл қаланың «Сыртқы қаласы» ағаштан, «Iшкi қаласы» кесектен, «Сарай қаласы» тастан салынған». Оны х.э. дейінгі 36 жылы қытай әскерi жаулап алған (Қытай деректері: атаулармен терминдер. – Астана, 2000. – 201-б.). Мұның сыртында Маудун чәниүйдiң тұсында сиуңнулардың батысты жаулап алған тарихқа танымал 26 мемлекеттiң қалаларын қосыңыз. Соның бiрi – усұндардың әйгiлi Чыгу қаласы. Оңтүстiк сиуңнулардың бiразының отырықшылыққа ойысып, егiн салғаны қытай жазбаларында да анық жазылған. Ал Солтүстіктегі бес тайпаның 16 мемлекеті тұсында сиуңнулардың қай мемлекетiнiң де өз астана сы болғаны өз алдына.

	Екiншi, сиуңнулар – кен қазып, болат қорытқан ел. Бiрақ көне жазбалардан ол жөнiнде ашып жазылған нақты дерек таба алмайсыз. Тек жанама деректер арқылы сиуңнулардың өз заманына лайық өндiрiсi дамыған ел болғанын, мыс пен қола, темiр мен болат өндiргенiн бiлуге болады. Мысалы, «Тарихи жазбаларда»: «Ойынға жараған баласы садақпен құс атып жаттықса, одан үлкендерi түлкi мен қоян аулап, оның жеуге жарайтынын азық етедi. Ал садақ тартуды жете меңгергендердiң бәрi болат сауыт құрсанған атты әскер қатарына кiредi» (Бичурин Н.Я. Аталған еңбек. 40-б.) деген дерек бар. Осындағы сиуңнудың сан мың атты әскерiн құрсандырған сауытты жасаушы да, сол сауытқа керектi болатты өндiрушi де сиуңнулардың өздерi. Оның солай екенiн ол кезде сауыт құрсанған атты әскер сиуңнулардан басқа ешкімде болмағаны да және сиуңнуларға берген соқыр сабақ жiбiне дейiн қалдырмай жазатын әулеттiк шежiрелерде оларға бiр грамм темiр, не болат бергендерi жөнiнде жақтарын ашпайтыны да, кейiнгi қытай археологтарының сиунулардың жерiнен бiрнеше кен орындарын, ондағы қорыту пештерiн тапқандары да дәлелдейдi. Сондай-ақ «Хән кiтабында», бұған дейін де айтқанымыздай: «Олардың (сиуңнулардың) алысқа пайдаланар қаруы – жебелi садақта, жақынға жұмсар қаруы – қылыш пен найза» деген дерек берiледi. Осындағы сансыз жебе мен найзаның ұшының да, сiлтегенiн тiлiп түсер өткiр қылыштардың да темiр мен болаттан жасалғаны және оларды сиуңнулардың жасағаны да тарихи шындық. Мұның бәрi сиуңнуларда ұстагерлiктiң кең өрiс жайғанына куәлiк берсе керек.

	Жалпы сиуңну қабiрлерiнен табылған заттардан олардың тұрмыста және шаруашылықта темiр бұйымдарын көбiрек пайдаланатыны толық аңғарылады.

	Сиуңнуларда қолөнердiң де кеңiнен дамығанын көруге болады. Темiр, қола өңдеумен қатар мұнда керамикалық өндiрiс те едәуiр жоғары деңгейге жеткен. Ғалымдар сиуңнулардың зергерлiк өнерде полихромдық стильдi қалыптастыруда жетекшiлiк рөл атқарғанын айтады (Бернштам А.Н. Конкольский могильник. – М., 1940). Олардың киiз үйдiң сүйегiнен бастап, оның туырлығы мен төсенiш-текеметтерiн, үзiк-бауларын, сондай-ақ аттың ертұрман әбзелдерiн жасауы өз алдына жеке әңгiмеге арқау боларлықтай. Көне жазбаларда сиуңнулардың өздерiне бағынышты көшпелi елдерден жыл сайын салық ретiнде мал терiлерiн жинайтыны сөз болады. Сиуңну империясына толып жатқан елдiң бағынғанын ескерсек, сонда жыл сайын олардан бiр мезгiлде қаншалықты терi жиналатынын елестетiп көрiңiз. Осыншама терiнi жекелеген адамның илеп үлгертуi мүмкiн емесi өз-өзiнен түсiнiктi. Демек, бұл – сиуңнуларда терi өндiрiстiк негiзде өңделiп, үлгертiлген деген сөз.

	Мiне, осындай жанама деректердегі мағлұматтарға мән берiп, оларды өзге деректермен салыстыра ой түйсек, бiр сиуңну халықтары ғана емес, бүкiл көшкіншiлердiң тарихының шындығын ашар бiраз жайлардың сырын ұғуымызға мүмкiндiк тумақ. Бiрақ, амал не, көне тарихымызға қатысты сырт ел деректемелерiн түпнұсқадан әлi күнге өзiмiз оқып, өзiмiз танып-бiле алмай жүргендiгiмiзден, соған орай деректану (мұратану) ғылымының тым кенжелеп қалып отырғандығынан бұл мүмкiндiктi толық пайдалана алмай отырғанымыз, әрине, өкiнiштi.

	Дәуірлеу мен құлдырау

	Сиуңнулардың аз уақытта төңiрегiн түгел бағындырып болып, ендi Орталық мемлекетке қарай назар аудара бастауы император Гау-дидiң мазасын ала бастайды. Бұл оның Чин патшалығын құлатып, негiзгi бақталасы Сиәң-үйдi жеңiп, елiнде орнай бастаған тыныштықтың қызығын жаңа көре бастаған шағы едi. Қауiптiң алдын алмаса тағы болмайды. Сондықтан Гау-ди өзiнiң атақты қолбасшысы Хан Шин кiнәздi қарауындағы әскерiмен Ма қаласына барып орналасып, Дай өлкесiн хулардың (сиуңнулардың) шабуылынан қорғауға жібереді. Алайда, Гау-дидiң бұл сақтық шарасынан ешқандай нәтиже болмайды. Хан Шин кiнәздiң қалың әскермен Ма қаласына келгенiн естiген сиуңнудың Маудун чәниүйi жедел әскер аттандырып, олардың қорғаныс қамына кiрiсуiне мүмкiндiк бермей, қоршап алады. Қарсыласқанмен түгел қырылудан басқа жол қалмағанын көрген Хан Шин кiнәз амалсыз тiзе бүгіп, сиуңнуларға берілуге мәжбүр болады .

	 Хан Шиндi бағындыру сиуңнулардың оңтүстiкке, Хән империясының жерiне еркін енуiне жол ашады. Сол себептi олар Жүй-жу асуынан ешқандай кедергiсiз өтiп, Тай-иуән аймағын жаулап алып, Жиң-иәнге дейiн барады.

	Гау-диге бұдан әрi кешiгуге болмайтын едi. Сондықтан сиуңнуларға қарсы ендi Хән империясының 320 мың әскерiн бастап император Гау-дидiң өзi аттанады. Маудун чәниүй оны Бай-дынға жеткен жерiнде, Пин қаласының маңын да мың әскермен қоршап алып, бүкіл хән әскерін жетi күн бойы аштық пен аяздың қыспағында ұстап, ақырында әбден әлсiреп, титықтап, жаппай қырылуға айналған кезде қоршаудың бір шетін ашып, оларды босатып жібереді.

	Тарихи танымның дұрыс қалыптасуы үшiн осы арада басын аша кетудi тiлейтiн екi мәселе бар.

	Мұның алғашқысы – «Тарихи жазбалардың» авторы Сы-ма Чиәннің хән әскерiн қоршауға алып, олар аштық пен аяздан әбден титықтап, бiржола қырылуға беталғанда, Маудун чәниүй «қоршаудың бiр шетiн ашып, оларды түгел босатып жiбереді» деген дерегіне қатысты. Сы-ма Чиән оқиғаның бұлайша өрбуіне: «Гау-ди императордың Маудунның иәнжысына (әйелiне) «мол сыйлықпен астыртын елшi жiберiп» (Жунго тарихнамаларындағы... – 83-б.), сол арқылы чәниүйді осылай iстеуге көндiруi себеп болды» дегендi айтады. Осының солай екенін дәлелдеу үшін атақты тарихшы өз еңбегінде Маудунның әйелiнiң аузын а: «Екi әмiршi бiрiн-бiрi қыспаққа алмас болар. Бүгiн Хән әулетiнiң жерiн алғаныңызбен, оны бәрiбiр мекен етiп тұра алмайсыз. Оны былай қойғанда, Хән қағанатының (империясының) да жебеушi киесi бар. Тәңiрқұт, (чәниүй) өзiңiз ойласқайсыз» (сонда. 83-б.), – деген сөз салады. Осыған байланысты кейiнгi зерттеушiлердiң бәрi де осы деректi Маудун чәниүйдiң хән әскерiн қоршаудан босатуының басты себебi етiп көрсетедi.

	Бiрақ, менiмше, бұл болған оқиға шындығымен қиыспайтын сияқты. Себебi, бірiншiден, соншама күн азаптанып қоршауда ұстап, ендi жеңiске, жеңiс болғанда да теңдесi жоқ айтулы жеңiске түпкiлiктi ие болғалы тұрғанда әйелiнiң бiр ауыз сөзiне бола хән әскерiн қоршаудан босатып жiберу – Маудун секiлдi көздеген мақсатына жетпей тоқтамайтын, сол үшiн ненi болса да құрбан етуге бар, кесімді ойдың иесінiң бүкiл тiрлiк болмысына келмейдi. Жауынгерлерінің айтқанын қалыс жібермей орындауына қол жеткізу үшін жаттығу барысында нақсүйерін шімірікпей оққа байлаған; билікке жаңа қол жеткізген балаң шағының өзінде жаңа қосылған жас әйелінің жалынып жылағанына, орда шонжарларының бермейік деген қарсылықтарына қарамай, жат жұрт дунху елшісіне жетектетіп жіберген Маудун ғой бұл. Осындай адамның ел тағдыры шешілер шешуші сәтте «әйелім айтты екен» деп ата жауын қоршаудан босатып жібере салуы еш қисынға келмесе керек.

	Екiншiден, Маудунды қанша жерден қатал, деспот дегенмен, оның жағдаймен, яғни соғыс жүрiп жатқан кезде бар қиындықты басынан өткерген жауынгерлерiмен, оның қолбасшыларымен есептеспеуi әсте мүмкiн емес. Ендеше, әуелi хән әскерiмен соғысып, қан төгiп, артынан жеңiлiп қашқан болып, алдаусыратып, қоршауға түсiрiп, ақ қар, көк мұзда оларды бiр апта бой күнi-түнi жебенiң астына алып, шашау шығармай ұстап, ендi-ендi жау жеңiл iп, тiзе бүгедi деп тұрғанда, бүкiл жауынгерлерге, оларды басқарып жүрген қолбасшыларына чәниүйдiң ешбiр себеп-салдарсыз: «Осымен болды, ендi қоршауды ашып, босатыңдар» деп әмiр берiп, ел тағдыры шешiлер осындай маңызды мәселенi баланың ойынына айналдыруы ешқандай қисынға келмейд і. Бұған қолбасшылар, жауынгерлер мойындайтындай себеп керек. Әйтпесе, жай дұшпан емес, күнi кеше елiн қырғынға ұшыратып, бауыр басқан мекендерiнен айдап шығып, босқын еткен, қайғы-қасірет тарттырған, ата жауларына айналған дұшпан елдің әскерін қалайша тектен-тек босатып жібереді? Әрiберiден соң, Маудунның далалық көршiлерiнiң бәрiн жаулап, күш жинаудағы әуелгi мақсаты да осы Орталық мемлекеттен кек алу емес пе едi. Сондықтан да, бұл арада қытай тарихшылары берген: «Гау-ди мол сыйлықпен Маудунның иәнжысына астыртын елшi жiбердi» деген деректi осы тура мағынасында қабылдамай, оның астарына үңiле түсу қажет тәрiздi.

	Мәселеге осы тұрғыдан келгенде, менiң пайымдауымша, мұнда Орталық мемлекеттiң абырой-беделiн сақтауды мұрат тұтқан көне қытай дипломатиясының қитұрқы саясаты жатқан секiлдi. Менiң бұлай ойлауыма, Хән империясының әскерi сиуңулардан жеңiлiп, оларға алым-салық төлеуге мәжбүр болғанда осы оқиғаны жазған «Тарихи жазбалар» мен «Хән кiтабының» авторларының «Хән империясы сиуңнуларға жыл сайын мол алым-салық төлеп тұрды» деп жазудың орнына «мол сыйлықтар жiберiп тұрды» деп «сыпайылап» көрсететiндерi де мүмкiндiк бередi. Өйткенi, олар өз елдерiн қайдағы бiр жабайыларға алым-салық төлеп, тәуелдi болды деп жазуды ар көредi. Сол себепті олар Хән империясының төлеп тұрған алым-салығының өзін «Император сиуңнуларға жыл сайын пәлен бума жібек, пәлен қап күріш, пәлен құмыра шарап сыйлық беріп тұрды» деп көрсетіп, болған жайды жуып-шайып, жігін жатқызып жіберуге мәжбүр. Маудунның император Гау-диді әскерімен түгел қоршаудан босатуын жазған тарихшылар да бұл арада дәл солай істеп отыр.

	Шындығында, Гау-ди елшiсiн Маудунның әйеліне емес, оның өзіне жiберiп, өзiнiң толық жеңiлгенiн, соған сай Сиуңну мемлекетінің үстемдігін мойындап, чәниүйге қызын әйелдiкке берумен бiрге, аса мол алым-салық төлемекшi болып, Орталық мемлекеттiң сүйегiне таңба болып басылатындай масқара қорлық келiсiмге келу арқылы қоршаудан шығуға қол жеткiзген болуы керек. Мұны бүкіл әскербасылары да білген, соған орай олардың Маудунның бұйырығын қалтқысыз орындап отырғаны даусыз.

	Бұлай деуге үш себеп бар. Соның бiрi – тарихта хән әскерiнiң сиуңнулардан жеңiлiп, түгелдей қырғын тапқан немесе қолбасшыларының бүкiл әскерiмен сиуңнуларға берiлiп, соларға адал қызмет етiп, өз елдерiне қарсы соғысқан кездерi аз болмаған. Жоғарыда айтылған, бүкіл әскерімен сиуңнуларға беріліп, соларға қызмет етіп кеткен Хан Шин – сондайлардың бірі. Шындап келсек, көне қытайлықтар үшін тарихында бұрын-соңды болып көрмеген нағыз масқара оқиға осы!

	Бiрақ кейін Хән әулетiнiң тарихын жазған Бан Гу де, Фан Хуа да оларды

	«империя үшiн масқара тiрлiк болды» деп бағаламайды. Ал бұған керiсiнше, қоршауға түскенiмен, «амалын» тауып сиуңнудың билеушісінің әйелiн өз жағына шығарып алып, сол арқылы қоршаудан құтылып, бүкiл әскерiн шығынсыз, аман-есен елiне жеткiзген Гау-дидiң тiрлiгiн аталған екi тарихшы да «масқара болды» деп түңiле бағалайды. Мысалы, Хән империясының сол кездердегі бастан кешкен оқиғаларын қорытындылай келіп, Бан Гу: «Пин қаласының түбiнде шын мәнiнде масқара болдық», – десе, Фан Хуа: «Хән патшасы Гау-зудың (Гау-дидiң) даңқы төрт құбылаға түгел жетiп жатқанымен, оның Пин қаласында сиуңнулардың қоршауында қалуынан асқан масқара болды ма?!» (Хән кітабы. 39-б. Соңғы Хән кітабы. – 143-б.// Сиуңну. – Алматы: Са нат, 1998) – деп жазады.

	Мiне, осы «масқара болдының» астарында өздерi «жабайы» деп менсiнбей қарайтын сиуңнуларға Гау-дидiң Хән империясын тәуелдi етiп, тiзе бүктiрген, алым-салық төлеуге мәжбүр еткен қорлық келiсiмге келуi жатыр деп білеміз.

	Екiншi себеп – Хән әскерiнiң қоршаудан шыққаннан кейiнгi жағдайын екі тарихшының, яғни Сы-ма Чиән мен Бан Гудің екеуiнiң бiрдей «Маудун елiне оралады. Гау-ди соғысуды тоқтатып, әскери министрi Лиу Жиңдi «Бейбiтшiлiк пен iлiктiк» негiзiнде келiсiмшартын жасасуға сиуңнуларға жiбередi» (Жуңго тарихнамаларындағы... – 37-б.) деп түйiндеулерiне келіп тіреледі. Өйткенi, «Бей бiтшiлiк пен iлiктiк» – қыз берiп, қыз алу арқылы екi елдiң арасында бейбiтш iлiк қатынас орнатуды бiлдiретiн келісімшарттың аты. Мұндай шарт Қытай мен Сиуңну елiнiң арасында бұрын-соңды болмаған. Бан Гудің өз еңбегiнiң қорытынды бөлегiнде «Бейбiтшiлiк пен iлiктiк» саясатын басында Лиу Жиң енгiзген болатын» (Сиуңну. 106-б.), – деп ашып жазуы да сондықтан. Ал Лиу Жиң – Гаудидің соғыс министрі.

	Мiне, бұл да қоршаудан шығу үшiн, шынында да, император Гау-дидің сиуңнулармен Орталық мемлекет үшiн «масқара болып» есептелiнетiн келiсiмге барғанын айғақтайды. Егер Гау-ди қоршауда тұрғанда ондай келiсiмге бармаса, Маудунның үстемдігін мойындап, қызын беремiн, салық төлеймін деп уәде бермесе, «Тарихи жазбада» көрсетілгендей, Маудунның әйелінің көмегімен құтылса, онда оның қоршаудан шыға салысымен, соғыс министрi Лиу Жиңді аса мол «тарту-таралғымен» бұрын-соңды болып көрмеген шартты жасасып келу үшiн сиуңнуларға жедел аттандырып несi бар? Бұл арадағы оқиғаның қисыны бойынша, қалай болғанда да, есебін тауып, аман құтылған Гау-дидің ендігі әрекеті «келісімшарт жасасу» емес, алданып қоршауға түскенінің есесін қайырып, кек алуға, сөйтіп елі алдында құлдыраған беделін қалпына келтіруге жұмсалуға тиіс қой. Көшкіншілермен қақтығыста болған қытай императорларының тәжірибелері де осыған саяды. Олардың бәрі жеңіліп қалған жағдайда, кейін қалайда сол жеңілісінің есесін қайыруға барын салған.

	Үшiншi себеп – өзiнен бұрынғы оқиғаларды баяндауда «Тарихи жазбалардың» авторын сөзбе-сөз қайталап келе жатқан Бан Гу осы оқиғаға келгенде сәл «жаңсақтық» жiберiп, өз тарапынан ептеп түсiнiктер енгiзедi. Мысалы, Сы-маЧиән «Гау-ди Маудунның иәнжысына «елшiсiн жiбердi» десе, Бан Гу «жансызын жұмсады» дейдi. Содан кейін Бан Гу оқиғаны баяндау барысында Сы-маЧиәннің: «Гау-ди де соғысуды тоқтатып, әскери министрi Лиу Жиңдi «Бейбiтшiлiк пен iлiктiк» негiзiнде шарт жасасуға сиуңнуларға жiбердi» деген дерегiн сөзбе-сөз қайталайды да, іле осы деректi оқушысының басқаша түсiнуiне әдейi бағыт көрсеткендей өзiнше түсiнiктеме бередi. Онда ол әскери министр Лиу Жиңдi бiраз уақыт өткен соң барып, кiнәз Хән Шиннiң және бүлiкшi Чен Шидiң шапқыншылық әрекеттерi мен Хән патшалығының әскери басшыларының бiрiнен соң бiрiнiң сиуңнуларға берiле бастауына байланысты Гау-дидi үгiттеп, Маудунға әйелдiкке қызын беруге көндiрушi етiп көрсетедi. Сөйтiп Бан Гу өз тарапынан ашып айтпағанмен, қыз беру мәселесiнiң қоршаудан шығуға ешқандай қатысы жоқ болатын дегендей ыңғай танытады. Оның мұнысы да сол баяғы «масқара болдының» бiзге беймәлiм астарын ашып, оның мәнiн дұрыс түсiнуiмiзге мүмкiндiк бергендей.

	Осы орайда айтылған ойлардың дұрыстығына көз жеткізе түсу үшін Сиуңну мемлекетінің басшысы Маудун чәниүйдің болмысын танып, оның қандай адам екенін түсінуге мүмкіндік беретін қытайдың көне жазбаларындағы оған қатысты деректерге қайыра бір үңілудің маңызы зор. Онда Маудунның сиуңнудың чәниүйі Тумәннің мұрагер болар ұлы екені, бірақ әкесі кейін оны аттап өтіп, сүйікті тоқалынан туған кенжесі – Шаңзы есімді ұлын таққа мұрагер еткісі келгені айтылады. Тумән осы ойын жүзеге асыру үшін Маудунды жыужыларға (юечжилерге) аманатқа береді де, өзі іле оларға қарсы соғыс ашады. Бұл Маудунды жыужылардың қолымен өлтіріп, кіші ұлына жол ашудың амалы еді. Бірақ әкесінің осы ойын іштей сезген Маудун соғыс хабарын ести салысымен, бір арғымақты ұрлап мініп, еліне аман-есен қашып келеді. Баласының бұл ісіне риза болған Тумән оның басқаруына он мың әскер бөліп береді. Жеке бөлініп шыққан соң, Маудун қарауындағы әскерді жатпай-тұрмай соғыс ісіне жаттықтыруға көшеді. Шауып келе жатып садақ атуға және оны нысанаға дәл тигізуге үйретеді. Үлгісін жыужылардан өзі алып келген, атқанда ысқырған дыбыс шығарып, қарсыластың зәресін алатын сарнама жебе (ысқырма жебе) жасатады. Кейін жауынгерлер ұзақ дайындықтан өтіп, шеберлігі жетілген кезде, Маудун өз сарнамасын қайда бағыттаса, қалғандарының бәріне еш ойланбастан жебелерін бір кісідей солай қарай жіберуге бұйрық береді. Бұйрықты орындамағандардың басы алынады. Осыған орай Маудун алғашқы сынақты өзінің аяулы арғымағына сарнамасын бағыттаудан бастайды. Атжанды сиуңнулардың кейбірі жазықсыз тұлпарды атуға қимай, іркіліп қалады. Маудун атпағандардың түгел басын алуға бұйрық береді.

	Екінші сынақта Маудун өзінің сүйікті әйелін оққа байлайды. Не істерін білмей абдыраған бірнеше жауынгер бұл жолы да атпай қалады. Олар да өлім жазасына кесіледі.

	Үшінші сынақта Маудун сарнамасын далада жайылып жүрген әкесінің тұлпарына бағыттайды. Бұл жолы жауынгерлердің бірі де қалмай, жапа-тармағай садақ тартады. Осыдан кейін жауынгерлерінің өзінің сілтеген бағытынан қандай жағдай болсын таймайтынына көзін жеткізген Маудун аңда жүрген әкесінің соңынан іздеп барып, сарнамасын тура Тумәннің өзіне бағыттайды. Жауынгерлері де бір кісідей садақ тартып, ажал оғын қарша боратады. Осылайша өз әкесінің ажалына жеткен Маудун қайда бағыттаса сонда ойсыз оқ болып атылуға дайын сарбаздарын бастап Ордаға барып, ондағы өгей шешесі мен інісін, өзіне бағынғысы келмеген Орда шонжарларын түгел өлтіруге бұйрық береді. Сөйтіп, өзін сиуңнудың тақ иесі «чәниүймін» деп жариялайды.

	Маудунның әкесін өлтіріп, билік тізгінін қолға алғанын естісімен шығыст ағы көршілері дунху (татар) елінің ханы сиуңну еліндегі осы аласапыранды пайдаланып, ежелгі кегін қайтарып, оларды өз қарамағына қосып алу мақсатында жедел елші аттандырып, Тумәннан қалған, бүкіл сиуңну елін ің мақтанышы, күніне мың ли (500 шақырым) жерге шаршамай шабатын атақты тұлпарды сұратады. Мұнысы далалықтардың ешқандай сылтаусебепсіз бір-біріне шабуыл жасамайтын салт-дәстүріне сай, сиуңну елін жаулап алуға мүмкіндік беретін соғысқа сылтау іздеуі еді. Егер сиуңнулар елшісін бос қайтарса, мұның жәбірленуші ретінде халқын көтеріп, соғыс ашуына хақы бар.

	Дунху елшісі келген шаруасын білген соң, Маудун орда шонжарларын шақырып ақылдасады. Олар: «Бұл – дунхулардың соғысқа сылтау іздеуі. Дунхуға керегі соғыс болса, соғысамыз. Бір күнде мың ли шабатын тұлпар – елдің мақтанышы, оны беруге болмайды», – дейді бір ауыздан. Маудун бұл шешіммен келіспейді. «Көрші отырған елміз, бір ат үшін олармен жауласып жатуымыз дұрыс болмас», – деп атты елшілерге жетектетіп жібереді.

	Дунху ханына керегі ат емес, сиуңну елін жаулап алуға сылтау болғандықтан әрі Маудунның елдің мақтанышы болған атты беріп жіберуін оның өзінен қорыққандығының белгісі деп білгендіктен, елшісінің ентігін бастырмай, қайыра сиуңнуларға аттандырады. Бұл жолы ол Маудунның жаңа үйленген, әлі ыстық-суығы басылмаған жас әйелін өзіне беруін сұрайды. Маудун тағы да ақылмандарын жинап, не істеу керектігін ақылдасады.

	Дунху ханының бұл басынуына ызаланған Орда адамдары қатты ашуланып: «Дунху билеушісі ұятсыз. Сіздің әйеліңізді сұрауға қалай ары барады?! Онымен соғысып, жазасын беру керек», – дейді дүрліге көтеріліп. Маудун бұған да келіспейді. «Көрші отырған елміз, бір әйел үшін олармен соғысқанымыз жарамас», – деп, жаңа қосылған жас жарын жылап, жалынғанына қарамастан, елшілерге ертіп, дунху еліне жібереді.

	Дунху билеушісі бұрынғыдан да астамсып, сиуңну елін қалайда жаулап алатындай көріп, екі елдің арасындағы сиуңнулардың иелігіндегі мың ли жерді берсін деп елшісін іле қайта аттандырады.

	Маудун кеңесшілерін жинап, тағы да ақылдасады. Олар бірауыздан: «Бұл бір шынында бос жатқан жер. Оны беруге болады», – деседі. Сол кезде Маудун ашудан түтігіп: «Жер деген – мемлекеттің негізі. Оны қалай беруге болады»?! – дейді де, жерді берейік дегендердің бәрінің басын алуға бұйрық беріп, дун хуларға қарсы соғыс жариялайды. Елінің бар азаматын атқа қондырып, қалың қолды бастап барып, дунхулардың тас-талқанын шығарады.

	Мемлекет мүддесін ойлап, соның жолына бәрін – ел мақтанышы болған атты да, әйелін де, тіпті әкесін де құрбандыққа шімірікпей шалып, сол мемлекетт ің негізі ұлтарақтай жер үшін қырғын соғыс салған осындай мақсаткер адамның ата жауы қоршауға алынып, қырғын табуға тақағанда «әйелім айтты екен» деп, оларды босқа құтқарып жіберуі ешқандай қисынға келмейді.

	Міне, бұл да біздің жоғарыда айтқан пайымдауларымыздың дұрыстығын айғақтаса керек. Сиуңнулардың хән әскерiн қоршауына байланысты назар аударатын мәселенің екіншісі – Маудунның 400 мың жауынгерiн төрт құбылаға бөліп, әр жүз мыңына бiр түстi киім кигізіп, ат мiнгiзетiнi жөнiнде.

	Бұл дерек Сы-ма Чиәннiң «Тарихи жазбаларында» да, Бан Гудiң «Хән кiтабында» да бар. Мысалы, «Тарихи жазбаларда»: «Ғұндар (сиуңнулар) батысқа кiлең ақбоз атты, шығысқа көк (қара көк) атты, терiстiгiне қара атты, түстiгiне қызыл (сары қызыл) атты жасағын орналастырған едi» (Жуңго тарихнамаларындағы... – 83-б.) деп жазылған. Осы дерек кейінгі зерттеушiлер назарынан тыс қалып келедi. Зәуқайыр айтыла қалған күнде де, жай экзотикалық көрiнiс ретiнде ғана сөз болады. Арнайы мән беріліп, жан-жақты талдау жасалып, бұлай болуының себеп-салдары ашылған емес.

	Менiң пайымдауымша, бұл арнайы сөз етуге тұратын дерек. Өйткенi, Маудунның өз әскерiн бұлайша жасақтауына ешқандай негiз жоқ. Тактикалық тұрғыдан жердiң түгiне қарай дұшпан көзiн алдау үшiн осылай iстеген болар деуге, соғыс жазда емес, қақаған қыста өткен. Бұл кезде Гау-дидiң қоршауға түскен жерi – Байдын тауының баурайы ақ қарға оранып жатқан болатын. Көзге түспеу мақсатынан болса, жауынгерлердiң бәрi ақбоз ат мiнiп, ақ киiнiп шығуы қажет. Бiрақ олай iстемейдi. Жауынгерлер төрт құбылаға қарай төрт түстi ат мiнедi. Сондай-ақ, соғысқанда әскерiн осылай жасақтау елдiк салты болар деуге, төрт құбылаға қарай төрт түстi ат мiнгiзу – сиуңнулар түгiлi, бүкiл көшкіншілерде жоқ, не Батыстың, не Шығыстың көне заманға куәлік беретін деректерiнен ондай бiр оқиға кездеспейдi. Мұның сыртында, болған жағдайды өз мемлекеттерiнiң мүддесiне, өз патшаларының қабылдау ыңғайына қарай ептеп бейiмдеп жазатыны болғанымен, көне қытай тарихшыларында жоқты бар деп жазатын әдет те ұшыраса бермейдi.

	Сонда хән әскерiн қоршаған сиуңну жауынгерлерiнiң төртке бөлiнiп, әрқайсысының бiрыңғай түстi ат мiнуiн қалай түсiнуге болады? Қалай дегенде де, мұның да өзiндiк себебi болуға тиiс қой. Бiрақ бұған осы оқиғаны жазып отырған тарихшылар да түсініктеме бермейді, басқа көне жазба деректерде де оған жауап жоқ. Ден қоя іздегенімізбен таба алмадық.

	Менiң пайымдауымша, қытайдың көне тарихшыларының сиуңну әскерле рiн бұлайша төртке бөлiп, төрт түстi ат мiнгiзуi – ежелгi заманда Ұлы Даланы мекендеген халықтардың географиялық-аумақтық орналасуына қарай өздерiн төрт құбылаға байланысты түстік атаумен атайтын дәстүрінің барлығын бiлмеуiнен туған секiлдi. Мысалы, ежелгi қыпшақтар өздерiнiң шығыс жақтағыларын – көк, яғни көк қыпшақ, батыстағыларын – ақ (құба), яғни құба қыпшақ, терiстiктегiлерiн – қара, яғни қара қыпшақ, күнгейдегiлерiн – қызыл, яғни қызыл қыпшақ деп атаған.

	Мiне, осыдан шығарып, сиуңнулардың жауынгерлерiнiң қытай жазбасындағы «төрт түстi ат мiнді, киім киді» деген дерегін осы тура мағынасында емес, Сиуңну империясының төрт құбыласындағы төрт түспен аталатын елдерден келген әскерлер деп, басқаша айтқанда, Маудун бүкіл елін, яғни төрт құбыласын түгел атқа қондырған деп ұққан жөн. Қытай тарихшыларының олардың батыстағыларына бiрыңғай ақбоз, шығыстағыларына көк, терiстiктегiлерiне қара, күнгейдегiлерiне жирен ат мiнгiзуi де осыны растайды. Шамасы, Император Сарайына жіберілген мәлiметте сиуңну әскерiнiң құрамы ақ, қара, көк, қызыл болып төртке бөлiнетiнiн хабарлаған болуы керек. Осы мәліметті өз еңбектеріне пайдаланған тарихшылар бiр халықтың неге бұлай төрт түске бөлiнетiнiн түсiне алмай, оны өздерiнше ұғымдық қисынға келтiрiп, түрлі түсті ат мiнгiзiп, киiм кигiзген секiлдi. Егер бiздiң осы ойымыз дұрыс болса, онда бұл да өз тарапынан сиуңнулардың түрк халықтары екенiнiң тағы бiр айғағы болмақ. Бiздiң бұл дерекке мән берiлуi керек дейтiнiмiз де осыдан. Бұдан кейін Маудунның ата жауына қарсы елінің төрт құбыласындағыларды, яғни ата жауына қарсы шешуші шайқасқа елінің бүкіл азаматтарын түгел атқа қондырға нын да білуімізге болады. Қалай болғанда да, осы оқиғадан кейiн яғни Хән императорын қоршауда ұстап, оны алым-салық төлеуге мәжүр етiп босатқаннан ке йiн, бүкiл Шығыста Сиуңну империясына тең түсер елдiң болмағаны да, сондай-ақ оның барлық кезде де осы дара үстемдiгiн ұстап тұра алмағаны да анық. Сиуңну империясының, әсiресе, кейiнгi күйi сырттай дұшпанына дөңа йбат сұсын жоймағанымен, iштей iрiп-шiрiп, әлсiреп бара жатқан, бейне жапырағын жайып жайқала көз тартқанымен, өзегiн құрт жеп, қатты бiр дауыл соқса опырыла құлағалы тұрған алып бәйтерекке ұқсайтын.

	Бiрақ Сиуңну империясын құлатар дауылдың соғуына 300 жылдай уақыт керек болды. Осы 300 жыл бойы ол үнемi Хән империясымен күресiп, арпалысты ғұмыр кештi. «Хән кiтабының» «Сиуңну баяны» деп аталатын тарауын қорытындылағандағы Бан Гудiң: «Ал оның (Хән империясының) сиуңнулармен болған қарым-қатынасына көз жүгiртсек, әр түрлi болғанын көремiз: бiрде олармен «Бейбiтшiлiк пен iлiктiк» келiсiмiн жаңартып, табысып жатса, бiрде әскер шығарып, оларды жазалап жатады; бiрде өз беделiн төмендетiп, олармен ақылдасып жатса, бiрде оларды даңқымен жасқап, боданына айналдырады. Осылайша iлгерлеуi мен шегiнуi алмасып, күшеюi мен әлсiреуi кезектесiп тұрған» деген жолдары тек Хән империясының ғана емес, сол кезеңдердегi сиуңнулардың да хал-жағдайының қандай болғанынан толық хабар бередi. Өйткенi, осындағы Хән империясының iлгерілеуi мен күшеюi немесе шегiнуi мен әлсiреуi сиуңнулардың шегiнуi мен әлсiреуiне немесе iлгерілеуi мен күшеюіне тікелей байланысты болатын.

	Дәуiрлеп тұрған Сиуңну империясының тұтастығына алғашқы жарықш ақ х.э. дейінгі 126 жылы, Ижышие чәниүйдiң тұсында түстi. Содан кейiн оны қайта бiрiктiрiп, бұрынғы қалпына келтiрер басшы шыққан жоқ. Мұның ақыры бiр империяның екiге бөлiнуiмен тынды. Осының бәрi әуелде билiкқұмар бiр адамның қырсығынан, соның елде қалыптасқан мұрагерлiк дәстүрдi бұзуынан басталған едi.

	 Ол билiкқұмардың аты Ижышие болатын. Ижышие – атақты Маудун чәниүйдiң баласы Лаушан чәниүйдiң екiншi ұлы-тын. Лаушан өлгеннен кейiн таққа мұрагерлiк жолмен оның үлкен ұлы Жұнчың отырды да, Ижышие Шығыс лули-ваңы болып тағайындалды. Ал Жұңчың өлгеннен кейiн таққа отыру жолы оның баласы Үйшәннiң ретi едi. Бiрақ билiкқұмар Ижышие тақты iнiсiне бұйыртпай, өзi иеленiп кеттi. Сөйтiп ол х.э. дейінгі 126 жылы өзiн «бүкiл сиуңну елiнiң чәниүймiн» деп жариялап, тақтың заңды мұрагерi, немере бауыры Үйшәнге қарсы соғыс ашты. Майдан даласында күйрей жеңiлген Үйшән бас сауғалап қашып барып, Хән империясына берiлдi.

	Сиуңнуларды қайтсек әлсiретiп, iшiне iрiткi саламыз деп iлiк iздеп отырған Хән империясы Үйшәндi құшағын жая қарсы алып, оған бiрден Жы-ән дәрежесiндегi кiнәздiк атақ берiп, құдайындай күттi. Бұрын Хән патшалығының кiнәздері мен қолбасшылары сиуңнуларға қашатын болса, мiне, осыдан бастап ендi, керiсiнше, чәниүймен келiсе алмай қалған сиуңну бектерi Хән империясына қашатын болды. Мұндай жағдайлар елiне қайыры аз қатыгез чәниүйлердiң тұсында ерекше көбейiп кеттi. Сиуңнулардың iшкi жағдайын жiтi бақылап, астыртын бiлiп отырған Хән империясы өз тарапынан түрлi жолдармен әдiсайла қолдану арқылы олардың арасына от жағып, билiктен үмiткерлердiң қолтығына су бүркiп, өз чәниүйлерiне қарсы айдап салып отырды.

	Бұл жағдай Уоиән-чуди чәниүйдiң тұсында өзiнiң шарықтау шегiне жетiп, империяның iштей ыдырап, бiрнеше иелiкке бөлiнуiне негiз қалады. Оған Уоиән-чуди чәниүйдiң ерекше мейірiмсiз қатыгездiгi де себеп болды. Уоиәнчуди чәниүй әуелде Батыстың тужи-ваңы болатын. Оны елi «Тужи-таң» деп атайтын. Шиулиүй-чуәнчүй чәниүй өлгенде, осы Тужитаң оның иәнжысы Жуанчүй ханыммен көңiлдестiгiн пайдаланып, соның және оның iнiсi Шығыстың ұлы чечүйi Дулинчидiң көмегiмен «Уоиән-чуди» деген атпен чәниүй тағына отырады. Ол осылайша билiктi заңсыз иеленiп кеткендiктен, тақтың заңды мұрагерiнен қауiп тұтып, әуелi оны қолдайды-ау деген, марқұм Шиулиүй-чуәнчүй чәниүйдiң тұсында билiкке араласқан төрелердiң бәрiн дарға асқызады. Содан кейiн өлген чәниүйдiң туыстарының бәрiн қызметтен қуып, олардың орнына бiрыңғай тек өз туыстарын орналастырады.

	Уоиән-чуди чәниүйдiң алғашқы күннен әкесiнiң серiктестерiне қырғидай тие бастағанын көрген марқұм Шиулиүй-чуәнчүй чәниүйдiң баласы, империя тағының заңды мұрагерi Тихыушан «қашан мені жазалайды?» деп күтiп отырмай, Батыстың жыжыу-бегi Сиәнчиәншанға қашады. Осының алдында сиуңну елiнiң басшы азаматтары Шиулиүй-чуәнчүй чәниүйдiң орнына «Сиәнчиәншан чәниүй болуы керек» деп дауыс көтерiп, Уоиән-чудиге қарсылық бiлдiрген болатын. Осыған байланысты Уоиән-чуди чәниүй мен Сиәнчиәншан екеуiнiң арасы ушығып тұрған-ды. Оның үстiне өлген чәниүйдiң баласы Тихыушан ның өзiне қашып келуi жағдайды тiптi қиындатып жiбергендіктен, Сиәнчиәншан Уоиән-чуди тарапынан болатын қастандықтың алдын алу үшiн өзiне қараған елiн ертiп Хән империясы жағына өтiп кетедi. Хән империясы оларды хан көтерiп қарсы алып, Сиәнчиәншанға «гүй-ды кiнәз» деген атақ берiп, елiн жақсы жерге орналастырады. Сиәнчиәншаннан айырылып қалғанына ызаланған Уоиән-чуди чәниүй оның ағасына ермей, елде қалған екi iнiсiн еш жазығы болмаса да өлтiрiп, өзiнiң туысы Бочүйтаңды Сиәнчиәншанның орнына батыстың жыжу-бегi етiп тағайындайды.

	Осы кезде шығыстың әужиән бегi қайтыс болған едi. Уоиән-чуди чәниүй оның орнына, елдiң қарсы болғанына қарамастан, өзiнiң ана сүтi аузынан кеппеген жас баласын белгiлейдi. Бұған наразы болған Әужиән ақсүйектерi өзара келiсiп, өлген бектiң баласын өздерi бек етiп тағайындап, Уоиән-чуди чәниүйден бөлініп, шығысқа қарай көшiп кетедi. Соңынан қуған чәниүй әскерi түк бiтiре алмай, бiрнеше мың адамынан айырылып керi оралады.

	Келесi жылы Уоиән-чуди чәниүйдiң қатыгездiгiне шыдай алмаған шығыс жақтың төрелерi ухуандармен бiрiге отырып, оған қарсы көтерiлiс жасау үшiн өз орталарынан Жихыушиәндi «Хуханше» (Хуханье) деген атпен чәниүй етiп сайлайды. Содан кейiн олар 40-50 мыңдай әскер жинап алып, Уоиән-чуди чәниүйге қарсы аттанады. Гуче өзенiнiң терiстiк жағалауына жеткенде олар Уоиән-чудидiң әскерiмен кездеседi, бiрақ чәниүй әскерi бұлармен соғыспай бет-бетiне қашып кетедi. Амалы таусылған Уоиән-чуди чәниүй iнiсi Батыстың тужи-ваңына арнайы шапқыншы жiберiп, көмекке әскер жiберуiн сұрайды. Бiрақ ол оған: «Адамға деген жеккөрiнiштiлiкпен өзiнiң ағалары мен iнiлерiн босқа қырып бiттi. Соның зауалын ендi өзi көрсiн. Бұл iске менi араластырмасын» («Сиуңну». 75-б.), – деп жауап бередi.

	Сөйтіп, ешкiмнен көмек болмай, майдан даласында жалғыз қалған Уоиәнчуди чәниүй басқа қылар қайраны таусылып, ақыры өзiн-өзi өлтiрiп тынады. Уоиән-чуди чәниүйдiң өлiмiнен кейiн шығыс жақтағы ордасына оралған Хуханше чәниүй өзiнiң ағасы Хутуусты тауып алып, оны Батыс жақтың лули-ваңы етiп тағайындайды. Сонымен бiрге батыстың төрелерiне өздерiнiң тужи-ваңын өлтiруге жарлық бередi. Бұл, жоғарыда айтқан, Уоиән-чуди чәниүйдiң әскер сұрағанда көмек бермеген iнiсi Бочүйтаң болатын. Хуханшенiң жарлығын естiген Батыстың тужи-ваңы оны орындаудан бас тартып, Уоиән-чудиді чәниүй тағына отырғызатын Жуанчүй ханымның iнiсi Дулунчимен келiсiп, батыстың жыжу-бегi Бочүйтаңды өздерiне чәниүй етiп сайлап, оны «Тужи чәниүй» деген атпен таққа отырғызады. Сөйтiп бәрi бiрiгiп, Хуханшеге қарсы шығысқа аттанады.

	Хуханше майдан даласында Тужи чәниүйдiң әскерiнен күйрей жеңiлiп, қа шып кетедi. Осындай өзара қырқыстан кейiн орталық билікке ие боларлық те геурiндi күштiң қалмағанын сезіп, жеке билiкке ұмтылған бектер осы кезде өздi-өзiн чәниүй етiп жариялай бастайды. Алдымен, Батыстың Хушие-бегi өзiн «Хушие чәниүй» деп жариялаған едi, соған iлесе Батыстың Әужиән-бегi өзiн «Чыли чәниүймiн», Ужи-дуви өзiн «Ужи чәниүймiн» деп шыға келедi. Осының соңғы үшеуi де Маудун чәниүйдiң тұсында бағындырылған халықтардың билеушiсi болатын. Бұл кезінде күшпен бағындырылған, Алтай тауының шығыс бөктерiнде көшiп-қонып жүрген тектес халықтардың сиуңнулар билігінің әлсiрегенiн бiлгеннен кейiнгі өздерiнше тәуелсiздiкке ұмтылуы болса керек.

	Аз уақыттың ішінде бiр Сиуңну мемлекетiнде осылайша бес чәниүй пайда болады. Сөйтіп бір кезде төңірегін айбарымен жасқап, дүрілдеп тұрған Сиуңну империясы бұрынғы тұтастығынан айырылып, іштей беске бөлініп шыға келеді.

	Алайда, бiр мемлекетте бiр-бiрiне бағынбайтын бес чәниүйдiң қабат өмiр сүруi мүмкiн емес едi. Сондықтан олардың әрқайсысы өз билiгiн үстем етуге күш салады. Алғашқы қадамды Тужи чәниүй жасайды. Ол бар әскерiн екiге бөлiп, бiрiн өзi бастап, шығыстағы Чыли чәниүйге соққы беруге аттанады. Ал екiншi бөлегiн Дулунчиге бастатып, Ужи чәниүйдi талқандауға жiбередi. Чыли де, Ужи де күйрей жеңiлiп, солтүстiк-батысқа қашады. Олар сол бетiмен Хушие чәниүйге барып қосылады.

	Ендi осы үшеуi бiрiгiп, Тужи чәниүйге соққы берудiң қамына кiрiседi. Бар күштiң бiр қолға тоқайласуы үшiн олар өзара ақылдаса келiп, Хушие мен Ужи өздерiн енді «чәниүймiз» деп атауын қойып, Чыли чәниүйге бағынып, соны барынша қолдауға келiседi.

	Қарсыласы үш чәниүйдiң бiр мәмiлеге келiп, күш бiрiктiргенiн ести сала Тужи чәниүй 40 мың әскермен сонда, Чыли чәниүйдi бағындыруға аттанады. Ашық шайқаста ойсырай жеңiлген Чыли чәниүй аман қалған әскерiн бастап, тағы да солтүстiк-батысқа қашып кетедi.

	Келесi жылы Тужи чәниүй 60 мың әскермен Хуханше чәниүйдi бағындыруға аттанады. Ол мың лидей жол жүрiп, Жу-гу шұрығына тақағанда Хуханшенiң өзi бастаған 40 мың әскерге жолығып, осы арада қырғын соғыс басталады. Тужи чәниүйдiң әскерi жеңiлiс табады. Осыған күйiнген Тужи өзiн-өзi өлтiредi. Дулунчи Тужи чәниүйдiң кiшi баласы Батыстың лули-ваңы Гумыулутымен бiрге қашып барып, Хән империясына берiледi.

	Басқа амалы қалмаған Чыли чәниүйлiктен бас тартып, өз еркiмен келiп, Хуханше чәниүйге бағынады. Бұдан кейiн одақтастарының бәрінен айырылған Ужи қалайда күрестi одан әрi жалғамақ ниетімен, қайтадан өзiн «чәниүймiн» деп жариялайды. Бiрақ Хуханше оның батыл әрекетке баруына мүмкіндік бермей, қалың әскермен барып, оны ұстап алып, сол жерде басын шаптырады. Сөйтiп, қарсыласының бәрiн жеңген Хуханше чәниүй жеңiспен ордасына оралады.

	Бiрақ өзара қырқысып, iшiн бүлiк жайлаған ел бұдан кейiн де тыныштық таппайды. Ағасының кегiн жоқтаған Тужи чәниүйдiң iнiсi Сиусун 600 ержүрек жауынгердiң басын бiрiктiрiп, Шығыстың ұлы Зиүйчүйiне (Цзюкюйiне) тосыннан тиiсiп, оның өзiн өлтiрiп, елiн қарауына қосып алады. Содан кейiн Батысқа ауа көшiп барып, өзiн батыс шекарадағы «Жунжың чәниүй» деп жариялайды.

	Елдегі қалыптасқан жағдайға орай осы кезде Шығыстың тужи-ваңы болып үлгерген Хуханше чәниүйдiң ағасы Хутуус та өзiн шығыс шекарадағы «Жыжы гудухыу чәниүймiн» деп жариялайды. Оны тарихшылар қысқаша «Жыжы чәниүй» деп атайды. Біз орыс синологтарының аудармасы арқылы «Чжичжи чәниүй» деп атап жүрген атақты чәниүйіміз – осы Жыжы чәниүй.

	Арада екi жыл өткенде Жунжың чәниүй қалың қол жинап, Жыжы чәниүйдi бағындырып, елiн өзiне қарату үшiн шығысқа аттанады. Бiрақ ол бұл ойын жүзеге асыра алмайды, бәрi керiсiнше шығады. Жыжы чәниүй оны жекпе-жекте өлтiрiп, әскерiн өз әскерiне қосып алады. Осыдан кейiн Жыжы чәниүй осы бiрiккен күшпен өзiнiң туған iнiсi, кешегi Уоиән-чудидiң кезiнде бар билiктен жұрдай болып, қатардағы көптiң бiрi болып қалғанда, өзiн iздеп тауып алып, алдымен шығыстың лули-ваңы, кейiн тужи-ваңы еткен Хуханше чәниүйдiң жерiне басып кiредi. Ағасы жағынан мұндай тосын әрекеттi күтпеген Хуханше ойсырай жеңiлiп, бас сауғалап қашып кетуге мәжбүр болады.

	Хуханше чәниүй көп ұзамай Шығыстың Ичысы-бегiнiң ақылымен Хән империясына барып, бүкiл елiмен бодандыққа өтедi. Хән императоры Хуханшенi зор құрметпен қабылдап, мол сыйлықтар берiп, елiне солтүстiк шекараның сыртына орналасуға рұқсат етедi. Сондай-ақ, Дун Жун кiнәз бен әскербасы Хан Чанға әр облыстан әскер алып, Хуханшеге бағынбағандарды жазалауда көмек көрсетудi тапсырады.

	Жыжы чәниүй де қарап жатпай, өз тарапынан Хән императорының iлтипатына iлiгуге күш салып бағады, бiрақ онысынан ештеме шықпайды. Содан кейiн ол солтүстiк-батысқа қарай серпiлiп, өз бетiнше тәуелсiз күн кешуге бекiнедi.

	Соңғы жылдары өзiн-өзi чәниүй сайлап алып, бiр-бiрiмен қырқысқан чәниүй тұқымдары тудырған аласапыранды бастан кешкен Сиуңну империясы iшкi қуатын сарқып барып, осылайша екiге бөлiнiп тынады. Бұл – х.э. дейінгі 53 жыл едi.

	Мiне, осы кезден бастап қытайдың көне жазбаларында Хуханше чәниүй басқарған елдi – Оңтүстiк сиуңнулар, ал Жыжы чәниүй басқарған елдi – Солтүстiк сиуңнулар деп көрсету қалыптаса бастайды. Осыған байланысты кей деректерде Жыжы чәниүйдi «Солтүстiк чәниүй» деп те атай береді.

	Жыжы чәниүй өз әскерiмен сиуңну жерiнде баянды тыныштық орната алмасын бiлiп, өзiне сенiмдi серiк болар одақтас iздейдi. Ол осы мақсатпен батысқа қарай ойысып, усұндармен одақтаспақ болып, усұнның кiшi күнмиi, сиуңнулардың жиенi Ужутуға елшi жiбередi. Сиуңну елiндегi соңғы жылдардағы аласапыраннан хабардар және Хуханше чәниүйдiң көп елмен Хән империясының қарауына бодан болып өтiп кеткенiн естiген Ужуту Жыжы чәниүйдiң өзiне елшiсiн жiберiп, Хән империясына қарсы күресте одақ болуды ұсынуын оның қуатының кеміп, күнiнiң санаулы қалғанының белгiсi деп түсiнедi. Соған орай осының сәтiн пайдаланып Хән императорының көзiне бiр түсiп қалуды көздеп, Жыжы чәниүйге шабуыл жасап, тосын соққы беруді ойлайды. Осы оймен ол Жыжы чәниүйдiң елшiсiн өлтiрiп, басын кесiп алып, оны арнайы шапқыншымен Хән императорының Батыс өңiрдi басқаруға қой ған басқағына (духуына) жөнелтедi. Содан кейiн iрiктелген сегiз мың жауынгерiн алып, Жыжы чәниүймен кездесуге аттанады.

	Жыжы чәниүй усұндарға кеткен елшiсiнiң әдеттен тыс кешiгуiнен күдiктенiп, сақтық қамын жасап отырған болатын. Усұндардың келiссөзге соншама көп әскермен келуi, оның күдiгiнiң негiзсiз еместiгiне кепiлдiк бергендей болады да, дайын тұрған әскерiмен оларға лап бередi. Сөйтiп өзгеге қазған орына өзi түсiп, жауынгерлерiнен түгелге жуық айырылған Ужуту бас сауғалап керi қашуға мәжбүр болады.





Бұдан кейiн Жыжы чәниүй солтүстiкке қарай бет алып, Ушие елiне шабуыл жасап, оны өзiне бағындырады. Содан соң осы ушиелiктермен бiрiгiп, батыста жиәнкүндi (қырғыздарды), терiстiкте динлиңдердi жаулап алады. Осылайша үш елдi жаулап алып, жағдайын бiршама жақсартқан Жыжы чәниүй ендi усұндарға әскер жiберiп, олардың берекесiн ала бастайды. Хән империясының жаңадан таққа отырған императоры Иуән-ди де Хуханше чәниүйдi қолдап, ерекше қамқорлық көрсетедi. Осыны көрген Жыжы чәниүй Орталық мемлекетке аманатқа берген баласын қайтарып алдырып, Хән империясымен ат құйрығын кесiскенiнiң белгiсi ретiнде аманаттағы баласын құрметтеп алып келген патша елшiсi Гу Жидi өлтiредi. Бұл кезде сонау Уоиән-чуди чәниүй тұсында басталған аласапыран кезiнде тұс-тұсқа бас сауғалап, бытырап кеткен елдiң басын бiрiктiрiп, соңғы бiрнеше жылды соғыссыз тыныштықта өткiзген Хуханше чәниүй де кәдiмгiдей күшейiп, Жыжы чәниүйден қорықпайтын дәрежеге жетiп қалған едi. Оның үстiне орда адамдары бұрынғы атамекенге оралу қажеттiгiн айтып, Хуханшенiң мазасын ала бастаған-ды. Осыған байланысты Хуханше чәниүй арнайы адам жiберiп, Хән императорынан шекарадан кетiп, атамекенiне оралуға рұқсат сұрайды.

	Император жағдайды бiлiп, соған орай әрекет жасау үшiн әскербасы Хан Чанмен сарай қызметкерi Жан Мыңды сиуңнуларға жiбередi. Олар сиуңнулардың терiстiкке кетпей қоймайтынын бiлiп, ал кете қалса оларды бағыныштылықта ұстаудың қиын болатындығынан қауiп тұтып, чәниүймен шарт жасасып, анттасады.

	Ант беру сиуңну дәстүрiмен өтедi. Чәниүй уәзiрлерiн ертiп және Хан Чаң мен Жан Мыңды алып, Сиуңну тауына барып, Но өзенiнiң шығыс жағалауында ақбоз атты құрбандыққа шалады. Чәниүй жорық қылышын алып, ұшын жыужы (юечжи) әмiршiсiнiң бас сүйегiнен iстелген тостағанға құйылған ант шарабына малып, Хән империясының өкiлдерiмен бiрге тұрып: «Бүгiннен бастап, алдағы уақытта Хән мен Сиуңну өздерiн бiр мемлекеттiң құрамындамыз деп есептейдi. Бiрiн-бiрi алдамау, шабуыл жасамау ұрпақтан-ұрпаққа ұласатын болады. Егер хән адамы сиуңну жерiнде не сиуңну адамы хән жерiнде ұрлық жасаса, онда ол жөнiнде бiр-бiрiне хабарлап, жазалауды да, ұрланған затты қайтаруды да келiсiп, бiрге жүргiзедi; сырттан бiреу шабуыл жасай қалса, онда бiр-бiрiне өзара әскермен көмекке келедi. Алда осы шартты кiм бұрын бұзса, сол Көктiң қаһарына ұшырап, ұрпақтарын осы анттың киесi ұрсын», – деп ант берiсiп, кезекпен ант шарабын iшiседi.

	Осыдан кейiн көп ұзамай Хуханше солтүстiкке көшiп кетедi. Онда барғаннан кейiн бұрынғы өзiнен бөлiнiп кеткен елi, Жыжымен келiсе алмаған тайпа көсемдерi бiртiндеп Хуханше чәниүйдiң төңiрегiне топтаса бастайды.

	Хуханшенiң атамекенге қайтып оралуы, оның Хән императорының қолдауында болуы, кейбiр тайпа көсемдерiнiң өзiн тастап, оның қарауына баруы – Жыжы чәниүйге үрей туғызып, ол қарсыласының тосын шабуылына ұшырамас үшiн алысқа кетудi жөн көредi. Бiрақ осы кезде күтпеген оқиға болады. Канжүйдiң (Кангюйдiң) билеушiсiнен Жыжы чәниүйге усұндарды екi елдiң бiрiккен күшiмен жаулап алуға ұсыныс жасаған елшi келедi. Онсыз да усұндарға жауығып жүрген Жыжы бұл ұсынысты қуана қабыл алып, бүкiл әскерiмен Жиәнкүннен жедел батысқа аттанады.

	Канжүй билеушiсi қарсы алуға атақты адамдарын жiберiп, Жыжы чәниүйге сыйлыққа мыңдаған түйе, жылқы, есек жiбередi. Елiнiң шығыс жағынан жер берiп, Жыжы чәниүйдi сонда орналастырады. Канжүйге келе жатқан жолда қатты аязға ұрынып, Жыжының көп адамы суыққа ұшып өлген болатын. Арқа сүйеп алыстан шақыртқан сиуңнулардың мұндай мүшкiл халін көрген канжүйлiктер де оларға бiрте-бiрте салқын тарта бастайды. Осының бәрiн байқаған және өзiнiң аз күшпен жауына тегеурiндi қайрат көрсете алмасын бiлген Жыжы чәниүй қорғаныс қамын ойлап, қала салуға кiрiседi.

	Солтүстiк сиуңнулардың чәниүйiнiң атымен аталатын тарихқа белгiлi атақты Жыжы қаласы осылайша пайда болған едi.

	Жыжы чәниүйдiң Канжүй жерiне келгеннен бергi әр қадамын жiтi бақылап отырған усұндар сиуңнулардың осы жағдайын пайдаланып қалу мақсатында Хән империясының Батыс өңiрдi басқаруға қойған басқағы Гән Иән-шыумен хабарласып, бiрiгiп шабуыл жасауды ұсынады. Императорының алдында зор абыройға ие болудың мүмкiндiгi туғанына қуанған Гән Иән-шыу бұл ұсынысты қабыл алып, Батыс өңiрдiң бiрiккен қалың әскерiн бастап келiп, сиуңнуларға тосыннан тиiседi. Сиуңнулар жеңiлiп, Жыжы чәниүйдiң өзi қаза табады.

	Осылайша Солтүстiк сиуңну мемлекетi өз мекенінен шалғайда, Канжүй жерiнде өзiнiң мемлекет ретiнде өмiр сүруiн бiржола тоқтатады. Бұл – жаң аша жыл санауға дейінгі 36 жыл едi.

	Бұдан кейiн Хуханше чәниүй Сиуңну елiнiң дара билеушiсi болып қалады. Бiрақ ол дара билiкке ие болғанмен, тәуелсiздiкке ие бола алмайды, бұрынғысынша Хән империясының боданы болып қала бередi.

	Солтүстiк Сиуңну мемлекетi құлағаннан кейiн, Хән империясында да, оңтүстiк сиуңнуларда да бiраз уақыт тыныштық орнайды. Бiрақ бұл тыныштық Хән империясы үшiн нығайып, өркендеуге жағдай жасағанымен, сиуңнулар үшiн бәрiбiр еркiн өмiр сүруге мүмкiндiк бермейдi, қайта уақыт озған сайын бодандық бұғауы, «бар бақытым – бас бостандығым» деп бiлетiн далалықтардың тынысын тарылтып, тұншықтыра бастайды.

	Сиуңну империясында аласапыран басталып, ел басшылары өзара жауласып, бiр-бiрiмен қырқысып кеткен күннен бастап, сиуңнулардың шапқыншылығынан бiржола құтылған Хән империясы бұл жылдарда iшкi жағдайын айтарлықтай жөндеп, шын мәнiндегi қуатты империялық дәрежеге көтерiлiп үлгерген болатын. Солтүстiк сиуңнулар жойылып, оңтүстiк сиуңнулардың өздерiнiң бағынышты боданына айналуы – Хән империясының шығыстағы дара үс темдiгiн қамтамасыз етiп, олар ендi осы үстемдiктi түпкiлiктi баянды етудiң қамына кiрiскен едi.

	Екi ғасырға жуық шайқасып, жүректерi шайылып қалған хәндықтар бұл ойларын жүзеге асыру үшiн сиуңнуларды шошытып, тулатып алудан сескенiп, әуелгiде аса сақтық жасап, еппен қимылдады. Бiрақ Ван Маң тақты заңсыз иеленiп кеткеннен бастап, дипломатия жайына қалып, зорлық-зомбылық бел алып, сиуңнуларды жеке ел болудан біржола қалдыру саясаты ашық түрде күшпен жүргiзiлуге көшедi.

	Син-ду кiнәзi Ван Маң әуелде Император Сарайында мемлекеттiк iс басқарушы болатын. Осы кезде бiр жылдан берi ауырып жатқан Әй-ди император қайтыс болады да, оның орнына баласы Пин-ди таққа отырады. Бiрақ оның тiптi жас болуына байланысты билiктi баласының атынан Әй-дидiң жесiрi жүргiзедi.

	Мiне, Ван Маң осы жесiр әйелдiң көңiлiн тауып, соның атынан бiраз жұмыстар тындырып, Сарайда үлкен беделге ие болады. Арада сегiз жыл өткенде ол осы беделiн пайдаланып, жиән-го билiгiнiң бiрiншi жылында, яғни х.э. кейiнгi 9 жылы Хән империясының тағын иеленiп, император болып шыға келедi.

	Ван Маң таққа отырысымен Сиуңну мемлекетiн бөлшектеп, тұтас ел болу дан бiржола қалдыру үшiн оны 15 иелiкке бөлудi көздеп, Хуханше чәни үйдiң балалары мен немерелерiн, туыстарын сарайға шақырып алып, зорлап әрқайсысына «чәниүй» деген ат беріп, жеке билік иесі етiп тағайындай бастайды және олардың сиуңнуша атын өзгертiп, екi не одан көп буынды сөзден құралатын есiммен жүруiне тыйым салынады, яғни чәниүй хән адамы секiлдi бiр буынды сөзден құралатын есiммен аталуға тиiс болады.

	Мұның бәрi, түптеп келгенде, сиуңнуларды қытайландыру шараларының алғашқы қадамы едi. Бұған ашық қарсы болған сиуңнулар баяғы атақты чәниү йлердiң заманындағыдай шекаралық аймақтарға шапқыншылық жасай бастайды.

	Алайда, бұл тұста да қытайдың мол жiбегi мен майысқақ дипломатиясы өз дегенiн iстейдi. Сиуңнулар тәуелсiздiгi үшiн күресте тұтастық таныта алмай, тағы да өзара іштей екiге бөлiнедi.

	Осылайша бiр кезде Хән патшалығының қолтығына енiп, бодан болған оңтүстiк сиуңнулар ендi өзара тағы да бөлiнiп, «Солтүстiк Сиуңну мемлекетi», «Оңтүстiк Сиуңну мемлекетi» деп аталатын екi мемлекет болып шыға келдi.

	Осы орайда басын аша кетер мәселе – бiздегi тарихи шығармаларда да, қытайдың көне жазбаларында да сиуңну халықтарының осынау екiге бөлiнуiнiң, яғни бiр кезде дәуiрлеп тұрған Сиуңну империясының екiге бөлiнуiмен кейiнгi қытайдың боданы болып тұрған Оңтүстiк сиуңнулардың екiге бөлiнуiнiң ара-жiгiн ашып көрсете бермейдi. Осыған байланысты қытайдың әулеттiк шежiрелерiндегi Хән империясының ата жауы болып тынымсыз айқасып жүрген Солтүстiк сиуңнулардың кiмдер екенiн нақа бiр iндете зерттеп жүрген жан болмаса, жалпы көпшiлiк айыра бермейдi. Өйткенi, х.э. дейінгі 53 жылдан х.э. кейінгі 93 жылға дейiнгi бiр жарым ғасыр уақыттың оқиғаларын баяндаған көне жазбаларда барлық жерде де тек «Солтүстiк сиуңнулар» деп қана көрсетiледi.

	Ал алғашқы «Солтүстiк Сиуңну мемлекетi» мен соңғы «Солтүстiк Сиуңну мемлекетiнiң» ара-жiгiн ашып, нақты бiлудiң тарих үшiн маңызы зор екенi айтпасақ та түсiнiктi. Оңтүстiк сиуңнулардың екiге бөлiнуi император Ван Маң зорлап көндiрiп тағайындаған көп чәниүйлердiң бiрi – бұрынғы

	Шығыстың ливу-бегi Хиәннiң туған iнiсi Шығыстың тужи-ваңы Үйдiң «Худуар шы Даугау-жоди» деген атпен Сиуңну мемлекетiнiң чәниүй тағына отырған кезiнен басталады.

	Бұл кез, бiр жағынан, император тағын заңсыз иеленiп кеткен Ван Маңның бiрiнен-бiрi өткен ақылсыз жарлықтарын орындаудан, екiншi жағынан, шекара аймақтарын тонаған сиуңнулардың шапқыншылығының салдарынан Хән империясының қайыра титықтап, тұралай бастаған шағы едi. Күн өткен сайын Ван Маңның бассыздық қылықтарына қарсы империяның өз iшiнде де қарсылық күшейе түседi. Солардың бiрi – Шан-дүн губерниясында басталған, тарихшылар «қызыл қастылар» деп атап кеткен көтерiлiсшiлер едi.

	Осы көтерiлiсшiлер х.э. кейінгі 27 жылы Хән империясының астанасы Чәнан қаласына басып кiрiп, Ван Маңды өлтiредi.

	Бұдан кейін император тағына отырған Гуаң-у алғашқы күнiнен бастап, өзiнiң бар күшiн Орталық мемлекеттi тыныштандыруға жұмсайды. Сол себептi оның шекара жұмысын реттеуге, сиуңнулар мәселесiмен айналысуға мұршасы болмайды. Осының бәрi, яғни Хән империясының iшкi аласапыранның әлегiнен әлсiреуi сиуңнулардың күшеюiне мүмкiндiк туғызады. Осы мүмкiндiктi пайдаланған сиуңну чәниүйi бiр кездегi Хән империясының өздерiне iстегенiн өздерiне iстеп, хәндықтарды бiр-бiрiне айдап салуды көздеп бағады. Осы мақсатпен Худуаршы Даугау-жоди чәниүй Үй-иәнда көтерiлiс жасаған хәнзу Пың Чуңды қолдап, сол арқылы өз тарапынан Лу Фанды император деп танып, оны Ву-иуәнға апарғысы келедi.

	Ан-ди облысында өмiрге келген Лу Фан Батыс өңiрдегi Орталық мемлекетке бағынышты елдер көтерiлiске шыққанда соларды қолдап, өзiн Хән патшалығының негiзiн қалаған Лиу Баңның тұқымымын деп жариялап, солардың кiнәздiк дәрежесiн жалған иеленген жан болатын. Худуаршы чәниүй осы Лу Фанмен бiрiгiп, Хән империясына бiрнеше рет шабуыл жасайды. Хән империясы бұларға қарсы әскербасы У Ханды жiбередi. Бiрақ ол жыл бойы бiр жеңiске жете алмайды. Оның есесiне сиуңнулар тонаушылық шабуылын онан сайын өршiтiп, солтүстiк шекара аймақтарын қаңыратып бос қалдыруға мәжбүр етедi. Босап қалған өңiрге шығыс жақтың сиуңнулары келiп қоныстана бастайды. Бұл Хән империясына сиуңнулар тарапынан жаңа қауiптiң туып келе жатқанын хабарлағандай едi.

	Осыдан кейін хән императоры ендi бар назарын шекара мәселесiне аударуға мәжбүр болды. Ол сиуңнулар шабуылын бейбiт жолмен тоқтату мақсатында чәниүйге мол сыйлықтар берiп, оларды бейбiт келiсiмге келуге шақырып, бiр елшiлiктен кейiн екiншiсiн аттандырғанымен, соңғы кездерi жеңiстен жеңiске жетiп, шекара аймағының бар байлығын тегiн олжалаған Худуаршы чәниүй өзiн баяғы Маудун бабасына теңеп, хән елшiлiгiн елеусiз қабылдап, оларға тәкаппарси жауап беретiндi шығарады. Мысалы, ол өзiне елшi етiп жiберген Хән императорының елшiсi – сиуңнудың духуы (Хән империясына берiлген сиуңнуларды басқарушы етiп императордың тағайындаған адамының лауазымы – Қ.С.) Зун И кiнәз бен әскербасы Чын Зұнды менсiнбей, оларға: «Ван Маңның тақты заңсыз иеленуiнiң салдарынан Хән империясында сондай берекесiздiк туды. Хән империясына көмектесу үшiн сиуңнулар қолына қару алып, Ван Маңға қарсы күресiп, шекара төңiрегiн тазартты. Қазiр ел Хән империясының тағдырын ойлап толқуда. Ақыры Ван Маң өлтiрiлдi. Сол үшiн сендер менiң әскерiме қарыздарсыңдар, сол үшiн менi құрметтеулерiң керек» (Сиуңну. 105-б.), – деп шалқаяды. Ол осы мiнезiн хәндықтарға ғана емес, өз халқына да көрсетедi. Ел билеудiң орныққан дәстүрiн бұзып, өз дегенiн жүзеге асыра бастайды. Бұл елбасшыларының заңды ренiшiн туғызады. Батыстың лули-ваңы Итужыясының (Итужиашының) кезегi бойынша Шығыстың туживаңы болатын кезiнде Худуаршы чәниүйдiң оны болдырмай, өз ұлын Шығыстың тужи-ваңы ету мақсатымен жазықсыз Итужыясыны өлтiруi осы ренiштiң сыртқа шығуына себепкер болады.

	Итужыясы – Хуханше чәниүйдiң сүйiктi әйелi, қытай қызы Ван Жау-жүннiң ұлы болатын. Осы Итужыясының өлiмiнен кейiн Хуханше чәниүйдiң тiкелей өзiнiң кiндiгiнен тараған ұрпақ Худуаршы чәниүйге қарсы болып, одан бөлiнудiң қамына кiрiседi. Бұл топтың басында Хуханшенiң баласы Ужулиу-жоди чәниүйдiң үлкен ұлы Би тұрады. Ол өзiнiң ағайындарын жинап: «Бауырластық жөнiнен таққа отырудың ендiгi кезегi Итужыясыныкi едi, ал баласы жөнiнен алғанда Ужулиу чәниүйдiң балаларының үлкенi менiң таққа отыруым керек едi», – деп мұңын шағып, қазiргi чәниүйдiң ата жолынан аттап, өз баласын мұрагер етiп отырғанын айтады. Бауырлары оны қолдап, әдiлдiк орнату қажеттiгiн айтады. Бiрақ олар дәуiрлеп тұрған чәниүйге қарсы шығуға дәрменсiз едi. Сондықтан олар iштей сәт сағатының тууын күтiп, дайындық қамына кiрiседi. Сөйтiп жүргенде Худуаршы чәниүй қайтыс болып, оның орнына баяғы Итужыясының орнына Шығыстың тужи-ваңы болатын ұлы – Удадихыу чәниүй болады. Алайда ол билiк басында көп бола алмай, белгiсiз жағдайда қайтыс болады да, оның орнына Удадихыудың iнiсi, осының алдында Шығыстың тужи-ваңы болған Пуну отырғызылады.

	Пунудың билiк басына келуi – Бидiң чәниүй тағына отырамын деген үмiтiн үзедi де, ол Хән империясының шекарадағы әкiмiне келiп, өзiнiң бодан болғысы келетiнiн бiлдiредi. Өзiне Бидiң тарапынан қарсы әрекет жасалуы мүмкiндiгiн бiлген Пуну өзiнiң екi гудухыуын оның әр қадамын бақылап отыруға жiберген едi. Бұл екеуi Худуаршы чәниүйдiң тұсында да осы тiрлiкпен айналысқан жырынды жансыз болатын.

	Мiне, осы екеуi Бидiң Сы-хы облысының бастығына барғанын бiлiп қалып, оны дереу Пунуға хабарлайды. Мұны чәниүйдiң ордасында қызмет iстеп жүрген Бидiң туған iнiсi Жиәнжиаң естiп қалып, болған жайды дереу ағасына жеткiзедi. Зәресi ұшқан Би қарауындағы сегiз тайпа елден 50 000 әскер жинап, екi гудухыудың чәниүй ордасынан оралуын күтедi. Қайта оралған гудухыулар өз адамдары арқылы Бидiң жасақты қолмен күтiп отырғанын бiлiп, керi қашып, чәниүйге барып, өздерiнiң естiп-бiлгендерiн оған баян етедi.

	Бұдан кейiн чәниүй 10 000 атты әскердi жедел аттандырып, оларға Бидi тұтқындап, ордаға алып келудi тапсырады. Бiрақ олар Бимен бетпе-бет келгенде оның әскерiнiң өздерiнен әлдеқайда көп екенiн көрiп, соғыспай керi қайтып кетедi.

	Осыдан кейiн сегiз тайпаның көсемдерi жиналып, Бидi өз орталарынан чәниүй етiп сайлап, оған «Хилошы-жоди» деген ат бередi. Би чәниүй болысымен Хән империясына елшiсiн жiберiп, өзiнiң баяғы Хуханше атасынша Хән императорының қолтығына енiп, тыныштық табуды көздейтiнiн бiлдiредi. Хән императоры оның бұл ұсынысын қуана қарсы алады. Сөйтiп Хән патшалығының солтүстiк шекарасында «Соңғы Хән кiтабында» бүкiл тарихы «Оңтүстiк сиуңнулар» деген атпен баяндалған «Оңтүстiк Сиуңну мемлекетi» атты жаңа мемлекет пайда болады.

	Осылайша сиуңнулар тағы да екiге бөлiнедi. Бұл – х.э. кейiнгi 48 жыл едi . Мiне, осы кезден бастап Хән империясы Солтүстiк Сиуңну мемлекетi мен Оңтүстiк Сиуңну мемлекетiн бiр-бiрiмен қырқыстырып қойып, өздерi қайтадан тыныштықта, бейбiт өмiрдiң рахатын көруге көшедi. Тынымсыз шапқыншылық титықтата бастаған Солтүстiк сиуңнулардың билеушiсi Хән императорына әлденеше рет елшi жiберiп, бұрынғы «Бейбiтшiлiк пен iлiктiк» келiсiмiн қалпына келтiрiп, елге тыныштық берудi сұрайды. Бiрақ Хән императоры оның бұл ұсынысын жауапсыз қалдыра бередi. Хән империясынан қолдау көрiп, малын малдай, астығын астықтай алып, жағдайын жақсартып үлгерген Оңтүстiк сиуңнулар болса, бұл кезде Солтүстiк сиуңнуларға күнде қыдыңдап, мазасын алумен болады. Осындай шабуылдар әбден титықтатқан ел ағалары өздерiне қарасты елiн бастап, бiр-бiрлеп қытай шекарасына қашып, Оңтүстiк сиуңнулар жағына өтiп кете бастайды.

	Солтүстiк чәниүйi қауiп бұлтының қоюланып келе жатқанын сезiп, Хән империясына деген өзiнiң пиғылының түзулiгiн көрсету мақсатында тұтқын болып қолға түскен барлық хән адамдарын босатып жiбередi. Сонымен бiрге, тiптi, Оңтүстiк сиуңнулармен соғысқанның өзiнде шекаралық қарауыл бекеттерiне адамдарын жiберiп, өздерiнiң Хән империясына көңiлдерiнiң дұрыстығын айтып, тек өздерiне маза бермей отырған Оңтүстiк сиуңнуларды жазалау үшiн шекараға келгенiн арнайы хабарлатып отырады. Бiрақ оның бұл тiрлiгiнен де түк шықпайды. Күн өткен сайын Солтүстiк сиуңнулардың халi нашарлай түседi. Олардың осындай қиын жағдайын өздерiне қашып келген Солтүстiк сиуңнуының Шүйжыжусиән атты бiр бегiнен толық бiлiп алған Оңтүстiк сиуңнудың Тунтухы чәниүйi Хән империясының әйел императоры – жақында қайтыс болған Су Зунның жесiрi – Дыу Тай-Хыуға арнайы адаммен хат жiберiп, Солтүстiк сиуңнуларға бiрiккен күшпен шабуылдауға ұсыныс жасайды. Ол осы хатта Дыу Тай-Хыуды сендiру үшiн алыстан толғап, бар жоспарын алға жайған едi. Сондықтан сол кездiң жағдайын толық та дұрыс түсiну үшiн және бұл хат мәтiнiнiң қазақ оқушыларына бұрын беймәлiм болып келгенiн ескерiп, оны толық келтiргендi жөн көрдiк.

	«Ғасырлар бойы қисапсыз қамқорлықтарыңызды көрiп келемiз. Шиау хуандидiң дана ойы тым әрiнi шолған едi. Ол кейiн не болатынына көз жеткiзгендiктен, ухуан мен сәнбиге бұйрық берiп, терiстiк хуларды (сиуңнуларды) жазалап, чәниүйiнiң басын кесiп алып, оның мемлекетiн талқандады. Қазiр жаңадан бодан болған Шүйчүй қатарлылар маған келiп: «Былтыр үшiншi айда солтүстiк лудың («лу» – қарақшы деген сөз. Бұл жерде солтүстiк сиуңнуларды айтып отыр – Қ. С.) ордасы оңтүстiк әскерiне үлкен зардап шектiрдi. Динлиң, сәнбиден жасқанып, қашып аулақ барып, Сары өзеннiң (Хуанхының) батысындағы Әнхуға сүйендi. Осы жылдың бiрiншi айында гудухыу қатарлылар бiрiгiп, чәниүйдiң өгей шешесiнен туған ағасы, оң жақтың (батыстың) тужи-ваңын чә- ниүй етiп қойды. Бiрақ ол өзiнiң бауырларымен таққа таласқандықтан, ел болудан қалып, тарап кеттi» дегендi айтты. Ал мен бұл жөнiнде гудухыу мен жаңадан бодан болған Чүйшуәй қатарлы бектермен ақылдастым. Олардың бәрi солтүстiк лулардың өзара қырқысып, бөлiнгенiн күтiп, сол кезде әскер шығарып, оларды аяусыз жазалап, солтүстiк жақты талқандап, оңтүстiкке бiрiктiрiп, бiр мемлекет қылуды әрi Хән империясының терiстiк жаққа мәңгi алаңдамауын қамтамасыз етудi хош көредi. Оның үстiне, осы айдың сегiзi күнi жаңадан бодандыққа өткен Шүйжыжу-сиәнтаң алыстағы Лу ордасынан маған келiп хабарлады. Оның сөзiне қарағанда, солтүстiк лудың тайпаларының әрқайсысы өздерiнiң жеке қамын ойлап, соғысқылары жоқ. Егер осы кезде әскер жiберiп, шабуыл жасасақ, сөз жоқ, зор нәтижеге ие боламыз. Егер биыл бармасақ, оларды бiрiктiрiп аламыз. Ал бұл өте қауiптi. Менiң марқұм бабаларым Хән императорына бодан болғаннан берi жақсылық көрiп келемiз. Бекiнiстердi қорғап, хән әскерiнiң қолдауына ие болғанымызға, мiне, қырық жыл болды.

	Бiз Хән империясында туып-өстiк. Не iшiп, не жеймiн демеймiз. Оның үстiне миллиондаған сыйлықтар алып, небiр игiлiктерге ие болсақ та, өзiмiздiң соған лайық бола алмағанымызға қатты ұяламын. Соның үшiн елдегi және жаңадан бодан болған ху тайпаларынан алынған iрiктелген әскердi аттандыруды ұсынамын. Осымен бiрге, сол (шығыс) лули-ваңы Шызы мен хуән-жыж-бегi Шүйцыны 10 000 атты әскермен Шо-фаннан шығып, сол (шығыс) жақ тужи-ваң Әнго мен ұлы чечүй-бегi Жаулысу 10 000 атты әскермен Жүй-иәннен шығып, он екiншi айда лу (солтүстiк сиуңну) жерiнде кездеспек. Ал мен өзiм 10000 әскермен сақтық үшiн У-иуән, Шо-фан бекiнiстерiне барып орналаспақпын. Бiрақ ме нiң ақылым таяз, оның үстiне iшкi-сыртқы жаулардан қорғану үшiн әскердiң саны аз. Сондықтан Жиң-удың бастығы Гың Биң, пристав қолбасшы Дың Хуң және Сихы, Иун-жүн, У-иуән, Шо-фан, Шаң-жүн облыстарының басшыларымен күш бiрiктiрiп, солтүстiк жерiне жiберуiңiздi өтiнемiн және Биң-ди, Әнди облыс бастықтарына өз әскерлерiн қауiптi деген жерлерге орналастыруға бұйрық берсеңiз екен. Сонда ұлы императордың қаһарлы күшiмен оларды бiржола талқандауға мол мүмкiндiк бар. Менiң елiмнiң ұтуы мен ұтылуы осы сәттi қалай пайдалануға тiрелiп тұр. Әр тайпа өз әскерiн толық дайындап, тоғызыншы айда Лун-цыда кеңесiп, содан Сары өзенде бас қосып, әскер дайындығын ұлы ағзам өзiңiздiң тексеруiңiзден өткiзiп, бекiтiп алуды қалап отырмыз» («Соңғы Хән кітабы». Сиуңну. 127-128 бб.).

	Император әйел Дыу Тай-хыу осы хатты алған соң шекара жағдайын жақсы бiлетiн Гың Биңдi шақырып алып, оның пiкiрiн сұрайды. Ол: «Өткен күнде У-ди патша өз күшiмен сиуңнуларды бодан қылмақшы болған. Бiрақ орайлы сәтi кезiкпей, ештеме өндiре алмады. Шиуән-ди патшаның заманында Хуханше чәниүйдiң өзi бодандыққа өтiп,бағынғаннан кейiн ғана шекарада тыныштық орнап, орталық (Орталық мемлекет) пен сырт (сиуңнулар) бiр болып, халықтар алпыс жылдай бейбiт күн кештi.

	Бiрақ осылардың бәрi Ван Маң таққа заңсыз отырғаннан бастап бұзылды. Оның сиуңнулардың лауазымын өзгертуiне байланысты чәниүй де шекараны мазалауын тоқтатып көрген емес. Гуаң-у билiгi кезiнде сиуңнуларды қайта қабылдады. Сөйтiп, шекара облыстарына тыныштық қайта орнады. Ухуан, сәнбилер бiзден жасқанып, балалық бағынышын танытқаннан берi жат жұрттықтарды (түпнұсқада «төрт и-ді» – Қ.С.) үрейлендiрiп жiбердi. Үрейлендiрудiң ықпалы осындай болғанда, қазiргi солтүстiк лулардың (сиуңнулардың) өзара бөлiнiсiп, бiр-бiрiмен қырқысып жатқаны құдайдың өзiнiң бiзге берген нәпақасы ғой. Жатжұрттықты жатжұрттыққа қайрап айдап салып, өздi-өзiн осылай қырқыстырып қойсақ, бiзге тиiмдiсi сол емес пе?! Мұндай ұсынысты қолдау керек»2, – дейдi.

	Дыу Тай-хыу Гың Биңнiң айтқанын жөн көрiп, Түнтухы чәниүйдiң ұсынысын қабыл алады. Сөйтiп Хән империясына бодан болғандардың бiрiккен күшi мен шекара облыстарының әскерi келiсiм бойынша Солтүстiк сиуңнуларға жан-жақтан анталап келiп бас салады. Елiндегi iшкi толқуларға жаз бойы көкқасқа шегiрткенiң қаптауы қосылып, шаруашылығы тұралап қалған Солтүстiк сиуңнулардың бұларға тегеурiндi тойтарыс беретiндей шамасы жоқ едi. Сол себептi Солтүстiк чәниүй барлық жерде болған қақтығыстардың бәрiнде де жеңiлiс тауып, терiстiк-батысқа қарай қашып кетедi. Бiрақ оны онда да орнықтырмай, Батыстың әскербасысы Гын Кой соңынан қуып барып, тағы талқандайды. Чәниүйдiң өзi әскерiнiң бiр бөлегiмен қашып құтылады. Бiрақ қытай дереккөздерi оның қайда кеткенiн айтпайды. Содан да болар «Соңғы Хән кiтабы»: «Оның қайда кеткенiн ешкiм бiлмейдi», – деп жазады. Бiздiң пайымдауымызша, олар батысқа қарай кетiп, қайта оралмаған тәрiздi. Шамасы, V ғасырда Батысқа жетiп, сонда Ұлы Сиуңну (Гунны) империясын құрған атақты Аттиланың (Едiлдiң) арғы бабалары, мiне, осы солтүстік сиуңнулар болса керек.

	Солтүстiк чәниүй жеңiлiп қашып кеткеннен кейiн, оның iнiсi Батыстың лули-ваңы Үйчүйжиән өзін «чәниүймiн» деп жариялап, батыс жақтың выныужиән-бегi, гудухыуы қатарлылар бастаған бiрнеше мың адамды ертiп, Пулый көлiнiң (Баркөл) жағасына келiп орналасады. Ол осы арадан Хән империясына елшi жiберiп, өзiнiң берiлетiндiгiн хабарлайды. Ұлы қолбасшы Дыу Шиәннiң араласуымен император оның ұсынысын қабылдап, оған «Солтүстiк чәниүйi» деген атақ бередi. Бiрақ аз уақыт ішінде империядағы жағдай күрт өзгеріп, жаңа боданға деген көзқарас та өзгере бастайды. Үйчүйжиәнға жанжақтан қысым көрсетіліп, бодандық бұғауы тарыла түскендіктен, ол бұған шыдамай, көп ұзамай көтерiлiс жасап, қайтадан солтүстiкке оралады. Онда ол сиәнбилер мен динлиңдердiң бiрнеше дүркiн шабуылына ұшырайды. Хән империясының әмiрiмен соңынан қуып келген әскери кеңсенiң бастығы Ван Фу чәниүйдiң қиын жағдайын пайдаланып, оны қайта оралуға үгiттеп бағады. Сөйтiп оған жаны ашитын адам есебiнде жақындап, ақыры оны өлтiрiп тынады, басшысыз қалған елін қырғынға ұшыратады. Әбілғазының дерегіндегі Ергенекөңге баратындар, міне, осы қырғыннан аман қалғандар.

	Осылайша иуң-иуән билiгiнiң бесiншi жылында, яғни х.э. кейiнгi 93 жылы Солтүстiк Сиуңну мемлекетi өзiнiң жеке мемлекет ретiнде өмiр сүруiн аяқтайды. Бұдан кейiн сиуңнулардың бiрыңғай Хән империясына бодандығындағы арпалысты өмiрi басталады.

	СиуңнуМұңғұл империясы құлағаннан кейін

	Көне Шығыста сиуңну-мұңғұл мемлекеті құлағаннан кейін дунхудың сиәнбиі бел ала бастайды. Билік басына Таңшыхайдың келуіне байланысты сиәнбиліктердің бағы ашылып, мемлекеті бірден дәуірлеу биігіне көтеріледі. Аз уақыттың ішінде Таңшыхай көшкіншiлер арасында сиуңнудың Маудун чәниүйiнен кейiнгі өзiнiң шағын мемлекетiн далалық империя дәрежесiне көтереалған даланың екiншi бiр ұлы билеушiсiне айналады. Ол да Маудун сияқты төңiрегiндегi көшпелi елдiң бәрiн жаулап, өз мемлекетінің құрамына енгізеді. Бiрақ оның құрған алып мемлекетiнің ғұмыры сиуңнулардың мемлекетіндей ұзаққа созылмайды. Таңшыхайдың өзi өлгеннен кейiн көп өмiр сүре алмай, тез ыдырап кетедi. Сиәнби мемлекетiнiң құлауы бiр сиәнби халқының ғана емес, шығыстағы бүкiл көшпелi халықтардың болмысына өзгерiс ендiрiп, тiршiлiкағысын басқа арнаға бұруға мәжбүр етедi. Бұрын, қалай дегенде де, сан ғасыр бойы әрқайсысы өздерiнiкiн мақұл деп келген екi түрлi өмiр жолының тайталасы кезек түсiп, тағдыр таразысына тартылған отырықшылық пен көшкіншілік салттың қай жағы басары белгiсiз болып, арпалысты тiрлiк кешiп келсе, ендi соның отырықшылығы үстемдiк алып, қарсы жақтың өз дегенiне көнiп, айдағанына жүруiн талап ете бастайды. Осыған орай билiк басындағыларда жаппай бейiмделу белең алып, өздерiнiң атын, елдерiнiң атауын өзгертiп, қытайлана бастағанымен, бойға дарып, қанға сiңген көшпелi салтдәстүрдiң өз қадiр-қасиетiнен ажырап, өзге жолға бiржола аунап түсуi үшiн әлi талай уақыттың қажеттiгi де, оның және түрлi кейiпте көрiнiс берер қарсылық кедергiлерiнеұшырары да даусыз едi. Солай болды да. Бодандыққа өткенiмен, еркiндiгiн үнемi бұғауда ұстауға көнгiсi келмеген көшкіншілердің қарсылық толқыны бiр-бiрiнежалғасып, далада қашан жаңа бiр далалық iрi мемлекет шаңырақ көтергенiнше толас тапқан жоқ. Алайда, бұл жолы отырықшы елмен терезе теңестiрер ондаймемлекет бой көтергенше табаны күректей үш ғасыр керек болды. Жаңаша жыл санауға дейiнгi III ғасырда iргесiн Маудун чәниүй қалаған Сиуң-ну империясынан жаңаша жыл санаудан кейiнгi III ғасырда бой көтерген, Таң-шыхай құрған Сиәнби империясы құлағанға дейiнгi аралықта көшкіншілер, жалпылық тұрғыдан алғанда, қалайда ортақ бiр шаңырақ астынан табылып,өзара үстемдiк таласында жеңiске жетулерiне қарай бiрде сиуңну, бiрде сиәнби аталып, халықтық атауларын өзгерткенiмен ежелгі салтын, тұрмыстық қалпын сақтап, тектестiгi мен тiлдестiгiне нұқсан келтiрмеген болатын. Ал Сиәнби мемлекетi құлағаннан кейiн бұрынғы Сиуңну империясы мен Сиәнби империясының құрамына енген көшкінші халықтар былайғы жерде бiр орталыққа ұйысудан бiржола қалып, бiрнеше ұсақ иелiктерге ыдырап кеттi. Бұл «бөлшекте де билей бер» тәсiлiн берiк ұстанып, «жабайыны жабайын ың қолымен құртуды» мұрат тұтқан Орталық мемлекеттiң аққаптал саясатының басты мақсаты едi. Олар ақыры сол мақсаттарына жетiп тынды. Осылайша бұрынғы далалық бiр империяға ғана бағынып келген халықтардың жұртында ендi iлгерi-кейiндi құрылған 16 мемлекет өмiрге келдi . Бұлардың билеушiлерiнiң бәрi бiр-бiр мемлекеттiң билiгiнiң басында тұрғанымен, өздерiн өздерi «ұлы чәниүй» атап, қанша жерден дәрiптегенiмен, бәрiбiр бұрынғы чәниүйлердей дербестiгi жоқ, Орталық мемлекеттiң ресми мойындауына зәру, императордың тағайындауы арқылы атақ-лауазым алатын қуыршақ билеушiлер едi. Дегенмен, осылардың арасынан да кейiн келе күшейiп, өзi император дәрежесiне көтерiлiп, мемлекетiн империяға айналдырып, есiмiн тарихқа танытқан тұлғалар да шыққан. Бiрақ олар да ұрпағының қытайыла нып, ата-баба салтының өзгерiп бара жатқанын а тосқауыл бола алмаған. Сондықтан да негiзiн далалықтар қалағанымен, бар болмыс-бiтiмi қытайыланып кеткен мұндай мемлекеттердiң кейбiрiнiң Қытайда билiк жүргiзген әулеттер қатарына қосылып, солардың тарихының бiр бөлiгiне айналып кетуi заңдылық едi.

	Қазақ тарихнамасында бұл кезең, яғни Сиәнби империясы құлағаннан Жыужән қағанаты құрылғанға дейiнгi аралық зерттеу аясынан тыс қалып, тарихтың беймәлiм кезеңiне айналып келедi. Соның салдарынан бұрынғы Сиуңну, Сиәнби мемлекеттерiнiң жерiнде жүз отыз бес жыл (304-439 жж.) iшiнде iлгерлi-кейiндi өмiр сүрген 16 мемлекеттiң тарихы қазiргi таңда қазақ жұртшылығы үшiн беймәлiм жұмбақ дүние күйiнде қалып отыр. Сондықтан оны зерттеу, осы беймәлiм жұмбақ дүниенiң шешiмiн табу алдағы күннiң басты мiндеттерiнiң бiрi болуға тиiс.

	Бұл ретте бұрынғы бар үзiк-үзiк құрау тарих қазiргi тәуелсiз ел жұртшылығының төл тарихын тұтас тануға ұмтылған зор талабын қанағаттандыра алмайды. Оларға тарихи оқиғалар желiсi үзiлмей, сабақтаса жалғасып, елдiң елдiгiн, халықтың тұтастығын танытар ұрпақтар алмасуының заңдылығын шынайы көрсеткен тарих қажет. Сиуңну, Сиәнби мемлекеттерi құлағаннан былайғы кезде де шығыстағы көшпелi халықтардың жаппай летаргиялық қалың ұйқыға енбегенi, болмаса түгелдей қытайыланып, Орталық мемлекеттiң жұмырына жұтылып кетпегенi даусыз. Өйткенi, бодан бола жүрiп, бұғалық үзуге ұмтылып, арпалысты тiрлiк кешкен халықтардың дүркiн-дүркiн дүр көтерiлiп, сiлкiнген кездерi де аз болмаған. Соның нәтижесiнде бұл далада кештетiп болса да, Жыужән, Түрік қағанаттары шаңырақ көтеруге мүмкiндiк туған. Сондықтан да осы аралықтағы үш ғасырдан астам уақытқа созылған кезеңнiң тарихын аттап өтiп, қазiргi қалыптасқан үрдiспен бiрден христианша жыл санаудан кейiнгi VI ғасыр оқиғаларын сөз ету шындыққа қиянат болумен бiрге, жалпы түсiнiктiң дұрыс қалыптасуына салқынын тигiзбек. Бiздiң 16 мемлекет тарихы – арнайы зерттеудi керек ететiн тақырып деуiмiз де осыдан.

	Өкiнiшке қарай, қолымызда 16 мемлекет туралы жеткiлiктi материал болмағандықтан, бiз де олар жөнiнде толық қамтып, келелi әңгiме қозғай алмаймыз. Дегенмен, қытайдың хронологиялық жалпы тарихы «Дзы-джы туңжиаңның» деректерiне, осы кезеңдi зерттеген орыс ғалымдарының пайымдауларына сүйене отырып, Орталық мемлекеттiң бодандығында жүрiп, сиуңну халықтарының негiзiнде шаңырақ көтерген «Хән» (кейiн «Жау» атанған), «Соңғы Жау», сиәнби халықтарының негiзiнде құрылған «Иән» («Алдыңғы Иән», «Соңғы Иән»),«Дәй», «Иуән-Вiй» мемлекеттерi жөнiнде азды-көптi мәлiмет бере кетпекпiз. Осылардың өзi арқылы-ақ көне тарихымызды толық тану үшiн 16 мемлекет тарихын бiлудiң қаншалықты маңызды екенiн пайымдауға болады ғой деген сенiмдемiз.

	 Сиуңнудан өнген қос бұтақ



	Солтүстiк Сиуңну мемлекетiнiң құлауының негiзгi құныкерi Хән империясы екенi тарихтан мәлiм. Бiрақ бұл Солтүстiк Сиуңну мемлекетiн тiкелей қытай әскерi талқандады деген сөз емес. Бұл арада Хән империясы билеушiлерiнiң «жабайыны жабайының қолымен құрту» саясатын жүргiзiп, далалықтарды бiр-бiрiне айдап салып, өзара қырқыстыруы арқылы әлсiретiп, ақыры өзi үстемдiктерiн қамтамасыз етер майысқақ саясатының үлкен рөл атқарғанын тағы бір мәрте айрықша айтқан жөн. Солардың айдап салуымен сиәнбилiктер солтүстiк сиуңнуларды қазiргi Моңғолияның жерiнде екi рет тас-талқанын шығарып жеңiп бiр әлсiретсе, Хән империясының қолтығына енiп, сол арқылы бүкiл сиуңну елiнiң билеушiсi болуға жанталаса ұмтылған Хуханше чәнүй мен оның балаларының айтақтауына ерiп, қытайдың берген аз-мұз жiбегiне мәз болған оңтүстiк сиуңнулар өз бауырларына өздерi тiленiп барып, бiрнеше рет соғысып, ауыр соққылар берiп, екi тұралатады.

	Осылайша жан-жақтан мүйiзделiп, әбден титықтап әлсiреген солтүстiк сиуңнулар одақтас боламыз деп шақырып алған канжүйлерден (кангюйден) де опасыздық көрiп, соңында хәндықтар мен усұндардың бiрiккен күшiнiң соққысынан күйрей жеңiледi. Ел билеушiсi Жыжы чәнүй шайқаста мерт болады. Сөйтiп Солтүстiк Сиуңну мемлекетi өз алдына жеке өмiр сүруiн тоқтатады.

	Хән империясының қолтығына кiрiп, солардың сойылын соғып, қандас Солтүстiк Сиуңну мемлекетiн құлатқанымен, оңтүстiк сиуңнулар да бұдан кейiн өз алдарына тәуелсiз жеке ел болып, тыныштық тауып, бейбiт тiрлiк берекесiн көрiп кете алмайды. Қаймықтырар қарсыласы солтүстiк сиуңнулар жойылған соң, Хән империясы оңтүстiк сиуңнуларды бұрынғыдай қошеметтеп, еркiндiкте тайраңдатпай, үй иесiнiң кiм екенiн естерiне жиi-жиi сала бастайды. Чәниүйлерiнiң билiгiн шектеп, олардың мөрiн аймақ билеушiсiнiң мөрiмен алмастырады, бұған дейін де айтқанымыздай өздерiнiң есiмдерiн өзгертiп, бiр буынды сөзден тұратын атқа көшiредi. Қысқасы, олар тұрмыста да, әдет-ғұрыпта да, қызметте де қытайлық үлгiде әрекет етiп, Хән империясының көшiрмесiне айналуға мiндеттi болады. Осыған сай чәниүй балалары Император Сарайында болып, қытайша оқып, қытайша тәрбиеленуге көшедi. Әкелерi өлгенде олардың орнына мұрагерлiк жолмен бүкiл болмысы қытайыланып кеткен осы балалар отырады. Олар билiктi қолға алысымен Император Сарайында көргендерiн өз елiнде жүзеге асырып, қызметке қытай шонжарларының оқыған өкiлдерiн шақырып, солардың ақыл-кеңесiмен жұмыс iстейдi. Өктемдiкпен жүргiзiлген мұндай қытайыландыру саясаты далалықтардың наразылықтарын тудырмай қоймайды. Жер-жерде қарсылық қозғалыстары бас көтерiп, Орталық мемлекетке қарсы ашық күреске шығады. Осының нәтижесiнде оңтүстiк сиуңнулар өзара тағы екiге бөлiнiп, тағы да жаңадан Солтүстiк Сиуңну және Оңтүстiк Сиуңну мемлекеттерi пайда болады. Сөйтіп, солтүстiк сиуңнулар империяның қысастығына қарсы қысастық жасап, Орталық мемлекет шекарасына шабуыл жасай бастайды. Бiрақ бұл арада да қытайдың ғасырлар бойы қолданып, кемелiне келтiре жетiлдiрiлген «жабайыны жабайының қолымен құрту» саясаты тағы да өз дегенiн iстейдi. Терiстiгiнде динлиңдердiң, шығысында сиәнбилердiң, түстiгiнде өз бауырлары оңтүстiк сиуңнулардың, батысында усұндардың шабуылына ұшыраған солтүстiк сиуңнулар өрiсiн еркiн жаза алмай, жаңа мыңжылдықтың басында тағы да тiзе бүгуге мәжбүр болады.

	Осылайша Екiншi Солтүстiк Сиуңну мемлекетi де аңсаған азаттыққа қол жеткiзе алмай, өзiнiң жеке мемлекет ретiнде өмiр сүруiн тоқтатады.

	Бұл жолы да майдан даласындағы бар қимыл-әрекеттiң бас дирижерi Орталық мемлекеттiң өзi едi. Бұдан кейiн Орталық мемлекет сиуңнуларды шекаралық облыстарға бөлiп,оларды оңтүстiк сиуңну чәнүйлерiнiң өздерiне адал берiлген тұқымдарына басқартып, өз тараптарынан қатаң бақылауға алады.

	1. Хән мемлекетi

	Үстем елдiң өз iшiнен iріткi шығып, бiрлiк-берекесi кетiп, билiк тiзгiнiн ұстаған қуатты қолдың әлсiрей бастағанын сезiсiмен, заманында бiлектiң күшi, найзаның ұшымен дегендей, құрамына зорлықпен қосылған халықтардың азаттыққа ұмтылып, бас көтеретiнi қашаннан бар, заңды құбылыс екенi мәлiм. Орталық мемлекеттiң өз iшiнде билiк таласы басталып, бiрiн-бiрi қырған қырғын соғыс өрiс алған кезде, сиуңнудың iргелес жатқан бес облысының жұртшылығы да бiр кезде айырылып қалған тәуелсiз ел болу құқын қарудың күшiмен қайтарып алу үшiн атқа қонады. Бес облыстың басшылары өзара ақылдасып, жалпы жиналыста Лиу Иуәндi бiрауыздан «Ұлы чәнүй» деп жариялайды. Кейін Иуән Хай атанып кеткен Лиу Иуән – сиуңнудың соңғы чәнүйлерiнiң бiрi Үйфулоның баласы Шығыс тужи-ваңы Лиу Баудың ұлы болатын. Оның таланттылығы, тiптi, кiшкентай бала кезiнде-ақ байқалып, жұрт назарына ерте iлiгедi. Император сарайында оқып, тәрбиеленген кезiнде ол қытай тiлiнiң қорын игеруде ерекше табысқа жетiп, сарай әкiмшiлiгiнiң ықыласына бөленедi. Кейiн қызметке араласқанда әскери адам ретiнде соғыс тәсiлiн жетiк бiлуiмен тағы да ерекшеленiп, императордың өзiн риза етедi. Лиу Иуән Хайдың осындай ерекше қабілеттілігін бағалаған император оны әкесi өлгенде мұрагерлiк жолмен Шығыс тужи-ваңы етiп тағайындайды. Содан арада бiраз уақыт өткенде оны Солтүстiк Қытайдың iшкi жағына орналасқан сиуңнудың бүкiл бес аймағының бас қолбасшысы етiп бекiтедi.

	Жин патшалығының тағына таласқан ағайынды Сы-ма Ин мен Сы-ма Үй кiнәздер бір-бірімен өзара ашық айқасқа шыққан кезде Иуан Хай Сы-ма Индi қолдап, соның қасында болады. Сонда жүргенде ол өз қандастарының азаттық аңсап атқа қонғанын естиді. Осындай сындарлы сәтте солардың арасында болу мақсатымен, Сы-ма Иннен рұқсат алып, жанына сүйiктi баласы Лиу Цунды ертiп сиуңнулардың арасына келеді. Атағы бүкіл Орталық мемлекетке жайылған әйгілі жерлестері өз орталарына келгенін пайдаланып, сиуңнулар оны бiрауыздан өздерiнiң билеушiсi етiп сайлайды. Тарихшылардың айтуына қарағанда, Иуән Хай екi мәдениеттi тел емген, адамдарды түрiне, ұлтына қарап бөлмейтiн, заманының озық ойлы адамы болғанға ұқсайды. Тарихшы Л. Гумилевтiң пайымдауында, ол қара халықты нәсiлге бөлмей, езгiден құтқарып, ынтымағы жарасқан, бiрлiгi берiк ел етудi армандаған билеушi ретiнде көрiнедi . Оның төңiрегiне жиналған қара халық пен құлдардың оған деген зор құрметi де осыны аңғартқандай. Бiрақ бұл кiсi туралы бұған келіспейтін керi пiкiр де бар.

	Лиу Иуәннiң батыр қолбасшылығымен бiрге кең ауқымда ойлай алатын үлкен саясаткер екендiгi оның билiк тiзгiнiн қолға алған алғашқы әрекетiнен-ақ айқын көрiне бастайды. Ол билiктi қолға алғаннан кейiн өз әрекетiн сиуңнудың бұрынғы өзге чәнүйлерi секiлдi әдеттегiдей Орталық мемлекеттiң шекарасына шабуыл жасап, елдi мекендердi тонаудан бастамайды. Ағайындарының қарсылығына қарамастан, бар күштi тiлi бiр, дiнi бiр, тұрмыс-тiрлiгi бiр, өздерiмен тағдырлас сиәнбилерге қарсы аттандырады. Сөйтiп Орталық мемлек еттiң шекарадағы қалаларын тонап, оны әлсiретуге үлес қосып жүрген сиәнбилерге тосыннан тиiсiп, олардың тас-талқанын шығарады. Аман қалғандарын шекарадан шығандатып, алысқа қуып салады.

	Iнiне кiре алмай жүрiп, құйрығына қалжуыр байлаған тышқандай, өздерi отарлаушы елдiң шеңгелiнен шығып, бодандықтан босай алмай жүргенде, мына әрекетiмен жаңадан өлiспей берiспес мықты жау тауып алған чәниүйлерiнiң бұл тiрлiгiне қатардағы жауынгерлер түгiлi сиуңнудың ел ағалары да түсiнбейдi. Бiрақ ел дәстүрi бойынша өздерi ұлы чәнүй етiп сайлағаннан кейiн амалдары таусылып, ақырын күтiп, айтқанын iстейдi.

	Лиу Иуән бұдан кейiн де қытайға қарсы азаттығы үшін соғысуға құлшынған әскерiн олай қарай беттетпей қояды. Тiптi Орталық мемлекеттің тарапынан болған арандату әрекеттерiн де елеусіз қалдырады.

	Бiрде кезектi жорықтан қайтып келе жатқан сиуңну әскерiне қытай әскерi тосыннан тиiседi. Абырой болғанда, талай құқайды көрiп, шыңдалған қарт қолбасшы жауынгерлерiнiң үрейге ерiк беруiне үлгертпей, оларды дереу қорғанысқа көшiрiп, қарсы шабуылға шығады. Опасыздыққа ызаланған сиуңнулар қытай әскерiн ойсырата жеңiп, қалғандарын буырқанып тасып жатқан өзенге әкеп тоғытады. Жағаға тiрi пенде шыға алмай, бәрi суға кетедi. Осыны естiген Лиу Иуән қолбасшыға рахмет айтып, құрмет көрсету орнына, жеңiлiп қашқан жауынгерлердi қырғынға ұшыраттың деп сөгiп, оны бас қолбасшылықтан алып тастайды.

	Ұлы чәниүйдiң бұл әрекетi де қорланған қолбасшымен бiрге басқаларға датүсiнiксiз жұмбақ күйiнде қалады. Тек арада бiраз уақыт өтiп, Орталық мемлекетпен қырғын соғыс жасамай-ақ жеңiске жетiп, жеке ел болу мүмкiндiгiн алғанда ғана сиуңнулар бұл жұмбақтың шешуiн тапқандай болады. Сонда ғана олар император сарайында болып, қытай саясатының тәрбиесiнде өскен Лиу Иуәннiң олардың өзгелерге iстегенiн өздерiне iстегенiн түсiнедi.

	Бұл кезде Лиу Иуән билiкке таласқан Сы-ма әулетiнiң кiнәздарын өзара жұлқыстырып қойып, империя әбден титықтап әлсiреген шақта негiзгi би лiкке өзi ие болып шыға келген едi. Бұған сиуңнудың атақты қолбасшысы Лиу Иуән-ның өзiнiң туысы Лиу Иау (Яо) мен кезiнде әр жақтан қашып келiп бас қосқан құлдардан құралған әскердiң ержүрек қолбасшысы Шы Лы екеуi айтарлықтай үлес қосады. Лиу Иау да сиуңну чәниүйiнiң тұқымынан болатын. Ол да қытай сарайында оқып тәрбиеленген, тарих, философия және әдебиеттен терең бiлiм алған, сонымен бiрге аса қарулы, жорықта қандай қиындыққа да мыңқ етпейтiн төзiмдi, шайқаста жүрегi шайлықпас батырлығымен көзге түскен атақты қолбасшы едi. Бар мiнi шарапқа үйiрлеу болатын. Жұрт оны жақсы қасиеттерi үшiн ерекше құрметтегенiмен, мас кезiндегi ессiз әрекеттерiнен қатты қаймығатын.

	Шы Лының тегi сиуңнулық болғанымен, ата-анасының кiм болғаны белгiсiз едi. Жастай жетiм қалған ол көп уақыт қытай байларының қолында малай болып жүредi. Осылай жүргенде бiр күнi Сы-ма Үйдiң баласы Сы-ма Тын оны Шәндүннен келген саудагерлерге құл ретiнде сатып жiбередi. Шы Лы онда көрген қорлығына шыдай алмай, қашып шығып, өзi сияқты әр жақтан қашып келiп, бас қосып, түрлi тонаушылықпен айналысып жүрген қарақшылардың тобына қосылады да, көп ұзамай солардың басшысы болып шыға келедi.

	Осылай жүрiп, ол баяғы өзiн құлдыққа сатқан Сы-ма Тынның әкесi Сы-ма Үйдiң қарсыласы Сы-ма Инмен тiл табысып, соның әскерiнiң құрамына кiредi. Кейiн атақты қолбасшы дәрежесiне көтерiледi.

	 Лиу Иуән өз мақсатына жету жолында, мiне, осы екi қолбасшыны тиiмдi пайдаланған болатын. Лиу Иуәннiң Шы Лыға кейiн «Жин мемлекетiн құлатушы» деген ерекше атақ беруi де осы айтылғандардың айғағы болса керек.

	Осылайша Солтүстiк Қытайдың iшкi жағына орналасқан сиуңнулардың бес облысының негiзiнде жаңадан Сиуңну мемлекетi шаңырақ көтередi. Лиу Иуән Хай бұл жолы да өзiнiң қытайы тәрбиеде өскенiн көрсетiп, жаңадан құрған мемлекетiн «Хән» деп атап, өзiн «императормын» деп жариялады. Оның мемлекетiн «Хән» деп атауының да өзiндiк мәнi бар едi. Өзi сиуңну чәниүйiнiң ұрпағы болғанымен, оның әжесi де, өзінің анасы да Хән мемлекетiнің қыздары болатын. Елiнiң тағдыры шешiлiп, билiктiң түгелдей қытайларға ауып бара жатқанына көзi жеткен Үйфуло чәниүй баласының ертеңгi күнi бил iктен қағажу қалмауын ескерiп, оған нағашы жұртының фамилиясын бередi. Лиу Иуән Хай мемлекетiне «Хән» атын бергенде, мiне, осы Лиу фамилиясын пайдаланып, жұртқа өзiн баяғ ы құлаған Хән империясының заңды мұрагерi, соның дәстүрiн жалғастыруш ы етiп көрсетудi ойлаған болатын. Бұл оған билiкке таласушы кiнәздардың өзара қырқысуынан әбден қажыған Орталық мемлекеттiң адамдарының өзiн бөтенсiмей қабылдауы үшiн аса қажет едi. Кейiнірек қытайд ың көптеген оқы ған азаматтарының өз елiнен қашып келiп, Лиу Иуәнның қарауына өтуi оның бұл ойының дұрыстығын iс жүзiнде дәлелдеп бередi. Лиу Иуән елiнiң атын ғана өзгертiп қоймайды, сиуңнудың ежелгi ел басқару жүйесiн де өзгертiп, түгелдей қытай үлгiсiне көшiредi. Бұрынғы Шығыс және Батыс тужи-ваңдар ендi бiрiншi, екiншi министрлерге айналады. Армия түгелдей қытай әскерiнiң тәртiбiн ұстанады. Әскерге бұрынғы сиуңну чәниүйлерi заманындағыдай елдi мекендердi тонауға тыйым салынады. Ел басқаруға өзiнiң қол астына келген қытайдың оқыған азаматтарын кеңiнен тарта бастайды. Кейін Хән мемлекетiн құлатып, бүкiл Лиу әулетiнiң тұқымын қырғынға ұшыратқан атақты сатқын Зин Жун, мiне, тап осындай жолмен сиуңнулар арасына келіп, министр дәрежесiне көтерiлген қытай ақсүйегi болатын.

	Лиу Иуән мемлекетiнiң жағдайын бiршама жақсартып, астанасын Пинлиәнға көшiргеннен кейiн, бұл кезде Жин патшалығының бала императорының ақылшысы болып, бар билiктi өз қолына алған Сы-ма Үйге қарсы ашық шайқасқа шығады. Бұл бағытта ол бiрнеше сәттi жорық жасап, қарсыластарын күйрете жеңедi. Солардың ең әйгiлiсi 309 жылы болған Хуанхы өзенi бойындағы қырғын едi. Осы соғыста 30 000 қытай әскерi суға кетiп өледi. Лиу Цун мен Шы Лының бiрiккен әскерi Ху-гуән бекiнiсiн талқандайды. Сы-ма әулетiнен шыққан сегiз кiнәздiң билiкке таласып, өзара қырқысынан мезi болып, әбден титықтаған Ло-иән қаласының тұрғындары басшыларын өздері өлтiрiп, қаланың қақпасын сиуңнуларға ашып бередi. Хән мемлекетi осылай күшейiп, қанатын кеңге жая бастағанда Лиу Иуән Хай алпысқа тақаған шағында өз ажалынан қайтыс болады.

	Оның орнына Лиу Иуәнның өзiнiң өсиетi бойынша балаларының үлкенi Хо таққа отырады. Жасының үлкендiгiне байланысты мұрагерлiк жолмен билiк тiзгiнiн қолға алғанымен Лиу Хо әкесiне тартпаған, дарынсыз, дөрекi, қызғаншақ жан болатын. Оның осы мiнезiн бiлетiн сарайдағы кейбiреулер өздерiнiң жағдайын жақсарту мақсатында оған жаны ашығансып, «сенiң орныңды алғалы жүр» деп, оны інісі Лиу Цунға қарсы айдап салады. Ерлiгiмен елге танылған, өзiнен әлдеқайда беделдi бауырынан онсыз да қауiптенiп жүрген ол өсекшiнiң сөзiне сүттей ұйып, арнайы жабдықталған әскермен iнiсiне тосыннан бас салады.

	Бiрақ сан шайқасты бастан кешiрiп шыңдалған Лиу Цун оның әскерiн талқандап, қашқындарын соңынан түре қуып, сарай қақпасына жеткенше қырып салады. Қызғаншақтықтың құрбаны болған Лиу Хо да әскерiмен бiрге осы жолы қаза табады.

	Сөйтiп Хән мемлекетiнiң тағына ендi Лиу Цун отырады. Бұл кезде Хән мемлекетiнiң қарсыласы Жин патшалығының да жағдайы шатқаяқтап, Сарайдағы тартыс өзiнiң шарықтау шегiне жеткен едi. Жаңа император Хуай-ди билiктi өз қолына алып, өз бетiнше әрекет жасауға ұмтылады. Ал бұл патшалықтың бұған дейiн iс жүзiндегi жалғыз қожасы өзi болып келген Сы-ма Үйге ұнамайды. Сондықтан да ол императордың назарын өзiне аударып, өзiнiң осы империя үшiн тер төгiп келе жатқанын, ойлайтыны соның қамы екенiн дәлелдеу мақсатында императорға Сиуңну мемлекетiн бiржола жою туралы ұсыныс жасайды. Сөйтiп, императордың рұқсатын алғаннан кейiн империяның бар әскерiн жинап, бiр жерге шоғырландырып, Хән мемлекетiнiң атақты қолбасшысы Шы Лыға қарсы аттанады.

	 Осының алдында ғана Шы Лы Сы-ма Үйдiң үмiт еткен баласы, баяғы өзiн құлға айналдырып, саудагерге сатып жiберетiн Сы-ма Тынды Е қаласында қолға түсіріп, өлтiрген едi. Сы-ма Үй сиуңнуларға қарсы жорыққа сұранғанда осы баласының кегiн алу да ойында болатын. Сондықтан да ол сиуңнуларға алғашқы соққы берудi осы Шы Лыдан бастауды жөн көрген. Бүкiл әскердiң Сыма Үймен кетiп, астананың қорғаушысыз қалуы қалада бүлiк шығарушыларға мүмкiндiк туғызады.

	Сы-ма Үйдiң сарайдағы бәсекелесi, министр Гау Си осының бәрiн императорға Сы-ма Үйдiң қырсығынан болып отыр деп дәлелдеп, оны билiк сатысынан ығыстыру қажеттiгiн айтады. Ақыры император жағдайды түзеу үшiн Гау Сиге қалауынша әрекет жасауға рұқсат бередi. Осыны пайдаланып, Гау Си Сарайдағы Сы-ма Үйдiң жақтастарының бәрiн тұтқындап, өлтiрiп жiбередi. Арнайы келген шапқыншы арқылы осының бәрiн естiген Сы-ма Үй қайғыдан қапаланып, бар шамасы, әскерiн жақын жолдасы, сырласы тарихшы Ван Иәнға тапсыруға ғана жетiп, күйiктен қайтыс болады.

	Тарихшы адам әскердi қайдан басқарсын, өзiнiң қандай жағдайда қалғанын түсiнген Ван Иән жорықты жалғастыруды тоқтатып, әскердiң бетiн елге бұрып, досының денесiн өзiне лайық құрметпен жерлеуге кiрiседi. Сы-ма Үйдiң өзiне қарсы қалың әскермен аттанғанын бiлiп, оның әр қадамын сырттай бақылап отырған Шы Лы жағдайдың өз пайдасына қарай күрт өзгергенiн көрiп, жауынгерлерiн өзi бастап келiп, қолбасшыларын жерлеумен айналысып жатқан бейқам әскердi қоршап алып, қырып жiбередi. Осы қырғында тек Сы-ма әулетiнен ғана 48 кiнәз қаза табады. Шы Лы бұдан кейiн кiдiрмей, сол бетiмен барып Жин империясының астанасы Ло-иан қаласын қоршайды. Алайда, мұнда қаланы қорғайтын әскер жоқ едi. Соған орай Шы Лы еш қиындықсыз қаланы алып, патшаның мұрагерiн өлтiредi. Жин империясының императоры қайыршының киiмiн киiп, қара басы қаладан қашып шығады. Бiрақ сатқындар арқылы оның қайда кеткенiн бiлiп алған сиуңнулар оны ұзатпай қуып жетiп, жолда ұстап алады.

	Бұл сиуңнулар мен қытайлықтар арасындағы қақтығыстар тарихындағы қытай императоры тұтқын болып, тiрiлей қолға түскен тұңғыш оқиға едi. Осыдан кейiн Лиу Цун Шы Лыға «Хән мемлекетінің ұлы қолбасшысы» деген атақ берiп, өзi жаулап алған жердiң бәрiн оның иелiгiне қалдырады. Шы Лының ерлiк iстерiн естiген Лиу Иау да одан қалмау мақсатында әскерiн бастап барып, Жин империясының екiншi астанасы Чән-анды келiп қоршайды. Бiрақ бекiнiс қабырғасын бұза алмай, қоршауды тастап керi шегiнедi. Содан кейiн араға жыл салып барып, жаңа күшпен келiп қаланы қайтадан қоршап, ақыры оны 316 жылы алады.

	Екi бiрдей қолбасшысының екi жақты үлкен жеңiске жетуi Хән мемлекетiнiң жағдайын жақсартып, оның Жин патшалығымен соғыста үстем болуына мүмкiндiк туғызады. Өз жағдайының айтарлықтай жақсарғанына масаттанған Лиу Цун артық әрекетке барып, қолына тұтқын болып келген императорды қорлап, жеңiс тойына жиналған қонақтарына шарап құйғызып қояды.

	Император Мин-дидiң мұндай қорлыққа ұшырауы Лиу Цун сарайында қызмет iстейтiн тегі қытайлықтардың намысына тиедi. Алайда, бұл кезде олар ештеме жасай алатындай күйде емес едi. Ашық қарсы болғандарының бастары шабылып, қалғандары iштен тынады. Бiрақ бұл дауыл алдындағы амалдай алдамшы тыныштық болатын.

	Лиу Цун тосын аурудан қайтыс болып, орнына оның жаратылысынан топас үлкен ұлы Лиу Цан таққа отырған кезде олар қайта бас көтереді. Қарсылар тобының басшысы, қытай ақсүйегі Зин Жун Лиу Цанның осы топастығын өз мақсатына тиiмдi пайдалана бiледi. Ол «сенiң орныңды алғалы жүр» деп Лиу Цанды бауырластарына айдап салып, соның қолымен Лиу әулетiнiң естияр естiлерiн түгел қырғызып тастатқызады. Осылай екiталай кезде қолдап, қиындықтан құтқарар жанашыр туыстарын өзi өлтiрiп, сарайда қолдаушысыз, қорғаушысыз жалғыз қалған Лиу Цанды түнде оның жатқан бөлмесiне серiктерiмен басып кiрген Зин Жун өз қолымен бауыздайды.

	Сөйтiп, Зин Жун иесiз қалған таққа отырып, өзiн «императормын» деп жариялайды. Таққа отыру рәсiмi кезiнде ол Лиу әулетiнiң тірі қалған бүкiл ұрпа- ғын қанбазарға айдатып шығарып, қала жұртшылығының көзiнше түгел өлтiртедi. Лиу Иуән мен Лиу Цунның қабiрлерiн қаздырып, өлi дененiң басын шапқызады. Лиу әулетiнiң ата-бабасына арнап салған храмды отқа жаққызады. Содан кейiн ол бяғы Шы Лы Ло-иән қаласын алғанда қолға түсiрген Жин империясының мемлекеттiк мөрiн қолына ұстап тұрып, өзiнiң қытайлық серiктерiне: «Бүгiннен бастап Қытайды көшкіншілер билемейтiн болады. Мiне, мынау олардың қолға түсiрген мемлекеттiк мөрi. Мен мұны ендi заңды иесiне – Жин империясы императорының ұрпағына табыс етемiн», – дейдi.

	Сол күнi арнайы шапқыншымен мөрдi және Лиу Иуән мен Лиу Цунның басын Жин империясына жөнелтедi .

	Хән сарайындағы қайғылы оқиғаны ести сала сиуңнудың сыртта жүрген екi қолбасшысы Лиу Иау мен Шы Лы әскерлерiнiң бетiн дереу солай қарай бұрады.

	Өзінің Лиу тұқымынан жалғыз қалғанын пайдаланып, Лиу Иау өзiн «императормын» деп жариялайды. Лиу әулетін қырғын таптырған қаралы оқиғаға қатысқандар мен оған көмектескендер аяусыз жазалана бастайды. Қанды кектен қашып құтыла алмасын сезген Зин Жун «суға кеткен тал қармайды» дегенмен, әйтеуiр аты сиуңну болғанымен Лиу әулетiнен емес қой, император болуына көмектессем жанымның қалуына септiгi тиер деген үмiтпен Зин Жун Шы Лыға елшi жiберiп, онымен тiл табысудың бар шарасын жасап бағады.

	Бiрақ сатқындықты қандай қылмыстан да ауыр көретiн Шы Лы бұған иiлмейдi. Зин Жунның өзiне келген елшiсiн дереу тұтқындап, бiрден Лиу Иауға жөнелтедi. Алайда, Лиу Иау Зин Жунға күтпеген кешiрiмдiлiк жасайды. Ол бүкiл тұқымын қырған опасыз дұшпанының Шы Лы тұтқын етiп жiберген елшiсiн құрметпен қарсы алып, босатып жiбереді және ол арқылы Зин Жунға: «Шы Лыға жасамақ болған қызметiн маған жасаса, бар күнәсiн кешiремiн әрi бұрынғы қызметiнде қалдырамын», – деп сәлем айтады.

	Кек дауылының ұйпай соғып, аламан-тасырын шығару орнына күрт тына қалғанынан қорыққан әккi Зин Жун Лиу Иаудың бұл ұсынысына сене алмайды. Не iстеу керек? Қораға түскен қорқаудай аласұрған Зин Жун құтылуға жол табар саңылау iздейдi. Таба алмайды. Сенген адамдарының дәрменсiздiк құшағында қалып, тұйыққа тiрелгенiн көрген серiктестерi одан ендi өздерiне ешқандай қайыр болмасын бiлiп, Зин Жунды өз қолдарымен өлтiрiп, оның орнына баласы Зин Миндi таққа отырғызады.

	Сөйтiп опасыз опасыздықтан қаза табады. Зин Мин таққа отырысымен Лиу Иауға дереу елшi жiберiп, оның әкесiне айтқан ұсынысын өзiнiң қабылдайтынын хабарлайды. Лиу Иау сөзiнде тұрады.

	Алайда бала күнінен қытай шонжарларының құлы болып, олардан көп зәбiр көрiп, жүрегi кекпен қарайған Шы Лы Лиу Иаудың өз тұқымын қырған опасыздың баласымен ауыз жаласа қалғанын кеше алмайды. Ақыры өзi сияқты құлдықта жүрiп, тесiк өкпе болған ержүрек жауынгерлерiн бастап Пин-лиәнға басып кiрiп, Лиу Иауды да, оның жақтастарын да ұстап алып, жұрттың алдында бәрiн өлiм жазасына кеседi.

	Қаралы оқиғалармен былғанған сарайды өртетiп, ЛиуИуән мен оның сүйiк тi ұлы Лиу Цунның қабiрлерiн қалпына келтiртедi.

	2. Жәу мемлекетi

	Осыдан кейiн Шы Лы иесiз қалған Хән мемлекетiнiң тағына отырып, өзiн «императормын» деп жариялайды. Мемлекетiнiң атын өзгертiп «Жәу» (Чжао) деп атайды. Тарихшылар оны «Кiшi Жәу», «Соңғы Жәу» деп те атайды. Е қаласын астана етiп, онда тамаша сарай тұрғызады. Бiрақ, ол бұл сарайдың қызығын ұзақ көре алмайды. Арада төрт жыл өткенде аурудан қайтыс болады.

	Шы Лы қайтыс болғанда сарайда оның батыр балаларының бiрi де болмай- ды. Осыны пайдаланған Шы Лының өкiл iнiсi Шы Ху таққа отырады. Тақ мұрагерi Шы Хунның оған қарсы тұруға шамасы келмейдi. Шы Ху таққа отырысымен Шы Лының сенiмдi серiктерiнiң бәрiн жұмыстан шығарып, оның орнына өзiнiң адамдарын қояды. Сөйтiп бар билiктi өз қолына шоғырландырғаннан кейiн, Шы Лының тұқымын жазалауға кiрiседi. Шы Лының батыр баласы Шы Кан шешесiмен бiрiгiп, бұған қарсы тұрмақ болғанда, Шы Ху олардың ойын бiлiп қалып, екеуiн де өлтiртедi. Шы Худың қайырымсыз қатыгездiгiне қарсы Шы Лының балалары көтерiлiске шығады. Солардың ең iрiсi Чән-андағы Шы Шын мен Ло-иәндағы Шы Лиән бастаған көтерiлiстер едi. Мұндай қарсылықтың боларын әуелден ескерiп, қарсы амалын ерте қарастырған Шы Ху көтерiлiстiң етек алып, тұтас мемлекеттi қамтуына жол бермейдi. Қалың әскердi бастап барып, Шы Лиән бастаған көтерiлiсшілердi өзi талқандап, Шы Ләннiң өзiн өлтiрсе, Шы Шынды сатқындар өлтiрiп, басын кесiп алып, Шы Хуға әкеп тапсырады. Кiшi Жәу мемлекетiндегi осындай аласапыран жағдайды пайдаланып қалуға ұмтылған Жин патшалығының әскерi осы кезде олардың шекарасына келiп енедi. Бiрақ бұл әскер қытайлықтардың өздерiнен емес, оңтүстiктегi өзге жұрттардан – мән, иө, ди, лоло секiлдi халықтардың адамдарынан құралған едi. Бұларды жергiлiктi халық қабылдамай, оларға қолдау көрсетпейдi. Соның салдарынан қытай армиясы Жучын (Хубей) маңында күйрей жеңiлiп, оңтүстiкке қарай қашып кетедi. Бұдан кейiн Шы Худың жағдайы бiршама жақсара түседi. Осыны пайдаланып, ол өзiнiң астанасын безендiрумен айналысады. Сарайына Чин, Хән замандарында жасалған бұйымдарды алдырып, сондағы атақты патшалардың салтанатын құруға тырысады. Есебiн тауып iшке кiрiп, сиуңнулардан кек алуға талпынған Зин Жун бастаған қытай ақсүйектерiнiң Хән мемл екетiндегi үш айға созылған қанқұйлы әрекетi бүкiл далалықтар үшiн үлкен сабақ болғандай едi. Шы Лы содан қорытынды шығарғандай да болған. Бiрақ, бар болмысымен қытай патшаларындай болуға елiктеген Шы Ху осынау ұмы тылмастай болған сабақты есiнен шығарып, қайтадан қытай ақсүйектерiн кеңсе қызметiне тарта бастайды. Сөйтiп, арада отыз екi жыл өткенде баяғы Лиу әулетiнiң басына түскен қаралы күн Шы әулетiнiң басына қайта оралады. Ол және бұл жолы тек Шы әулетiмен шектелмей, бүкiл сиуңну халқына қырғын әкеледi. Оны ұйымдастырушы Жән Миң деген сатқын едi.

	Жән Миң Шы Ху асырап алған қытай ақсүйегiнiң баласы болатын. Шы Худың көп әйелiнен туған ұлдарының өзi де жетерлiк едi. Бiрақ өзi өлгеннен кейiн таққа таласып, бiрiн-бiрi қыратын осынау көп баланы азсынғандай Шы Ху осы Жән Миңдi асырап алады. Оған өз фамилиясын берiп, оның «Жән» деген фамилиясын «Шыға» өзгертедi. Оны соғыс өнерiне, ел басқару iсiне ерекше баулып, айрықша жақсы көредi. Оған Шы Худың өз балаларының iшiнде үмiт ақтардай бiреуiнiң болмауы да үлкен ықпалын тигiзедi. Оларға қарағанда Шы Миң өте қабілеттi едi. Ол есейе келе өгей әкесiне сүйенiш болып, сиуңнудың таңдаулы қолбасшыларының бiрiне айналады. Алайда, Шы Миң өзiнiң шыққан тегiн де бiр сәт естен шығармайды. Сиуңнудың отбасында өскенiне, сиуңну әскерiн басқарып жүргенiне қарамастан, оларды жабайы санап, iштей менсiнбейдi. Осы жабайыларға бағынып жүрген халқының кегiн қайтару үшiн тезiрек билiктi қолға түсiруге жанын салады.

	Ақыры ол Шы Ху өлген соң оның артында қалған көп балаларын бiр-бiрiне айдап салып, өзара қырқыстырады да, таққа үмiткер соңғы екеуi қалғанда оның бiреуiн өзi өлтiрiп, екiншiсiн түрмеге қамап, бар билiктi өз қолына алады. Оның ойындағысын осылай жүзеге асыруына сиуңну мемлекетiнiң қызметiнде жүрген қытай аристократиясының өкiлдерi де айтарлықтай үлес қосады. Кiшi Жау мемлекетiнiң билiк тiзгiнiн өз қолына алысымен, Шы Миң бiр кезде өзi мақтаныш еткен Шы фамилиясынан безiп, Жән Миң болып шыға келедi.

	Ол осынысымен тек атының ғана емес, затының да өзгергенiн танытып, арманды мақсатын жүзеге асыруға кiрiседi. «Кiм менi жақтайды, сол қасымда қалсын. Ал кiм қарсы, сол бетiнiң ауған жағына кетсiн, мұнда қалмасын», – деп жарлық бередi. Сол-ақ екен, сиуңну мемлекетiнiң астанасына қытайлықтар тұс-тұстан ағылып келiп, оған керiсiнше сиуңнулар қаланы асығыс тастап шыға бастайды. Сөйтiп, екi халықтың жiгi ашылған кезде Жән Миң өз мемлекетiндегi сиуңнулардың бiреуiн де қалдырмай, бәрiн қыруға бұйрық бередi. Барлық жерде бiрдей алапат қырғын басталады. Сол күндерi тек Кiшi Жау мемлекетi астанасының қабырғасында ғана 200 000 сиуңну қаза табады. Ал бүкiл елдегi қасап қырғынның құрбаны болған сиуңнулардың есебi жоқ едi. Басқаны былай қойғанда, Жән Миң жетiм қалғанда өзiн асырап алып, баласынан артық көрiп тәрбиелеген Шы Худың үй iшiнiң 28 адамын жиналған көптiң алдында тiкелей өз әмiрiмен өлiм құшағына тапсырады. «Менiң мемлекетiмде бұл жабайыларға көрден басқа орын болмауы керек», – дейдi ол Шы әулетiнiң соңғы ұрпағы – жас нәрестенi шырылдатып отқа тастап жатқанда еш шiмiрiкпестен.

	Жән Мин мұнымен де тынбайды. Сиуңнуларды бiржола жер бетiнен өшiрiп, жоқ қылуды көздеп, ол Жин императорына жедел шапқыншы жiберiп: «Орталық жазықтықта жабайылар бас көтеруде. Алайда бiз олардың жазасын берiп жатырмыз. Егер Сiз әскер жiберiп көмектессеңiз, бiз оларды бiржола құртар едiк», – деп сәлем жолдайды . Бiрақ сиуңну халқының бағына бұл кезде Жин патшалығының Жән Миңдi қолдап, әскер жiбере қоятын мүмкiндiгi болмайды да, ол қанды қырғынын жалғыз өзi жалғастыруға мәжбүр болады. Жән Миңнiң бастауымен осы Кiшi Жау мемлекетiнде жүргiзiлген нәсiлшiл геноцидке қарағанда, бұрынғы сиуңнудiң iшкi соғыстары баланың ойынындай болып қалады. Өйткенi, бұл соғыста кiсi өлiмi аз болсын, көп болсын, сиуңнулар оның бәрiн өздерiнiң бостандығы үшiн, мемлекеттерiнiң жағдайын жақсарту үшiн, иә болмаса билiктерiне мойынсұнбай бас көтерген облыстарды тыныштан дыру үшiн жасайтын. Ал Жән Миң бастаған көне қытайлықтар адамды тек нәсiлi бөтен болғаны, яғни сиуңну болғаны үшiн ғана қырумен болады. Жыланды өз қолымен бауырына салып, ақыры соның шаққанынан ажал тапқан адамдай болған оңтүстiк сиуңнулардың қырғыны осылай жалғаса берер ме едi, қайтер едi, егер көшкіншілер өмiрi көрiп-бiлмеген бұл сұмдық бүкiл даланы дүр сiлкiндiрмегенде. Жән Миңнiң сатқындығының далалықтарды ызаландырғаны сондай, баяғы Лиу Иуәннiң әрекетiнен кейiн сиуңнуларға жау болып, кектенiп кеткен сиәнбилердiң өзi арадағы қанды кектi қоя салып, қандастарына көмекке ұмтылады. Батыста жатқан Тибет елiнiң ұлы көсемi Иау И-жун батыр баласы Иау Сиәнға қалың әскер берiп, сиуңнуларға араша түсуге жiбередi. «Өзiн бауырына салып, аялап өсiрген Шы Худың бүкiл әулетiн қырған, онымен қоймай бүкiл халықты жазықсыз қырғынға ұшыратқан, адамгершiлiктен безген азғын Жән Миңнiң басын аяғымның астына әкеп сал», – деп бұйырады ол сиуңнуларға көмекке аттанып бара жатқан баласына.

	Бұл кезде, астанада қанды қырғын басталған кезде сырт аймақта жүрiп аман қалған Шы Худың үш баласы Шы Ци, Шы Күн, Шы Жы тiрi қалған сиуңнулардың басын құрап, Жән Миңмен арыстанша алысып жатқан болатын. Көмекке бiрiншi жеткен Тибет көсемiнiң баласы Иау Сиән алғашқы айқаста-ақ Жән Миң әскерiнiң тас-талқанын шығарады. Бiрақ ол әке тапсырмасын орындай алмайды. Жән Миң қолға түспей, аз адаммен қашып құтылып кетедi. Кейiн мұны естiгенде Тибет көсемi ызадан булығып, жылап жiберген көрiнедi. Тең шайқаста әйгiлi жеңiске жеткен ұлын жазалап, оған опасыздың басын кесiп әкелмегенi үшiн дүре соғуға бұйырыпты.

	Дегенмен, жазықсыз жандардың қанын суша төгiп, өзен қылып ағызған қанiшер халық кегiнен құтыла алмайды. Ұзамай қол-аяғы байланып, сиәнбидiң ұлы чәниүйi Мужуң Зиуңның алдында пенде болып жатады. Ұлы чәниүй опасызға кешiрiм жасамайды. Бүкiл халықты ел болудан қалуға мәжбүр еткен Жән Миңнiң кесепат басын кестiрiп, жұртқа сабақ болсын деп, қақпа алдына ілдiрiп қояды. Оңтүстік сиуңнулардың жеке ел болып өмір сүруінің жолын кескен, үш жылға созылған орасан қырғын осымен аяқталады.



	ТӨРТІНШІ ТАРАУ

	Ежелгі татарлар

	Көненiң көзiндей болып бүгiнге жеткен көне жазба деректемелердi сараптай оқып, олар берер мағлұматтарды өзге дереккөздерiмен салыстыра зерделеген сайын көшкінші халықтардың тарихына тек олардың көшпелi өмiр сүру салты тудырған заңдылықтар тұрғысынан ғана қарау қажеттiлiгi айқындала түседi. Бұл қажеттiлiктi ескермей, түрік халықтарының іргелі бір бұтағы – қа- зақ халқының төл тарихын өз болмысы тұрғысынан зерттемей, бұ рынғы қалыптасқан әдетпен отырықшы елдер тарихының жазылу үлгiсiнде, соның талап-талғамына қарай тұжырым жасау шындық үшiн де, ұрпақ үшiн де қиянат болмақ.

	Көшкіншілер тарихы, соның iшiнде қазақ халқының тарихы да, уақыт кеңiстiгi аясында сан ғасырлар бойы бiр-бiрiмен сапырыла араласып, Шығыс пен Батысты жалғастыра әрi-берi жосылған көшпелi жауынгер жұрттың тұлпарының тұяғының iзiнде жатыр. Бұған қазақ халқының халық болып қалыптасуына үлес қосқан ежелгi халықтардың бiрi – дунху халықтары жөнiнде Қытайдың көне жазба деректемелерiнде, атап айтқанда, «Хән кiтабы» («Хәншу»), «Соңғы Хән кiтабы» («Хыухәншу»), «Жаңа Таң кiтабы» («Сиңтаңшу») секiлдi әулеттiк шежiрелерi мен «Дзы джы туң-жиән» («Өткеннiң тәжiрибесi бүгiнгi билеушiге өнеге») тәрiздi хронологиялық жүйемен жазылған, жалпы тарихы топтастырылған материалдар арқылы толық көз жеткiзуге болады.

	Дунху – ежелгi заманда Қытайдың солтүстiк-шығысындағы иен даланы мекендеген көшпелi түрлi халықтарға көне қытайлықтардың берген жалпылама ортақ атауы. Бұл атау қытайдың «дун – шығыс» және «ху – жабайылар» деген екi сөзiнен құралып, «шығыстағы жабайылар» деген мағынаны бiлдiредi. Бұл күнде дунху атауының болмысына қарап, әрине, осылай аталатын халықтардың шыққан тегiн де, сөйлеген тiлiн де тап басып танудың қиын екенi белгiлi. Сондықтан қытайдың байырғы жазба деректемелерiнде кездесетiн ежелгi халықтардың қай-қайсысының да атына емес, затына, олардың өмiр сүру салтына, тұрмыс-тiршiлiгiне, халықтық болмысына ыждағаттықпен үңiлу қажет. Ал бұл өз тарапынан ежелгi көшкінші халықтар көшiнiң соңына iлесiп, кiмнiң қайдан шығып, қайда барғанын, онда кiммен араласып, кiмге қосылғанын, кейiн кiмнен iрге ажыратып, бөлiнiп шыққанын, жалпы заманалар дауылының өтiнде сапырылысып, кезектесе алмасқан осы толып жатқан бірігулер мен ыдырауларда жиi өзгерiске ұшырап отырған олардың атауларын – бәрі-бәрiн жiпке тiзiп, жаңылыспай дәл бiлiп отыруды тiлейдi. Бұл дегенiңiз, былайша айтқанда, Қытайдың жазба деректемесiнде кездесетiн бiр халықтың өткен тарихы жөнiнде бiрдеме бiлу үшiн сол кезде сол өңiрде тiршiлiк еткен басқа халықтардың да тарихын зерделеп, оларды бiр-бiрiмен сабақтастыра салғастыру арқылы кезең шындығына көз жеткiзу деген сөз.

	 Мiне, мәселеге осы тұрғыдан келгенде, осынау «дунху» деген жалпылама атау ұғымының аясына енетiн халықтардың тарихы туралы әңгiме болғанда, олардың ежелгi замандардан бергi көршiсi, тарих тегершігiнiң айналымында бiрбiрiне кезектесе үстемдiк жүргiзiп, бiрде шабысып, бiрде табысып, өмiр жолдары домбыраның қос ішегiндей қатар тартылып, сан ғасырлардың қилы-қилы асуларын iрге ажыратпай бiрге басып өткен, екiншi осындай бiр қытайлық жалпылама атау шаңырағының астына бiрiккен «сиуңну» атты халықтардың тарихына үңiлiп, әр деректi ғылыми зерде таразысына тартуға тура келедi. Онсыз аттап басу мүмкiн емес. Өйткенi, олар – тарихта бiр-бiрiнен ажыратуға болмайтын егiз ұғымдар. Көне тарихшылардың сиуңнулар туралы сөз болса, әңгiмесiнiң бiссiмiлләсiн дунхулардан, ал дунхулар туралы болса, сиуңнулардан бастайтындары да содан. Қытайдың көне жазба деректемелерiндегi қазақ халқының халықтық негiзiн құрайтын ежелгi халықтар туралы материалдарды iрiктей топтастырғанда түрік-сиуңну халықтары жөнiндегi деректерге iлестiре түрік-дунху халықтары туралы мағлұматтарды екшеуiмiздiң мәнiсi де осында. Осы жинақтың алдыңғы «Түріктер», «Мұңғұлдар» аты бөлімдерінде әңгіменің орайына қарай аталған екi халықтың төл атаулары жөнiнде ой қайталаудан қашпай, арнайы сөз етк енбіз. Сонда әйгiлi шығыстанушы, чуваш халқының ұлы перзентi Никита Яковлевич Бичуриннiң (1777-1853 жж.) «Азия тарихшылары» деп ерекшелейтiн шығыс елдерiнiң ерте кездегi тарихшыларының еңбектерiнде айтылатын мұңғұл және татар халықтарының тарихы мен қытай жазба деректемелерiндегi сиуңну және дунху халықтары тарихын салыстыра зерттеу негiзiнде сиуңнулардың байырғы мұңғұлдар, дунхулардың байырғы татарлар екенiн өз шамамызша дәлелдеген болатынбыз. Сондықтан енді оны тағы қайталап жатуды басы артық шаруа санадық.

	 Бұл арада мәселе, түптеп келгенде, атауда емес, ол сиуңну-дунху бола ма, жоқ әлде моңғол-татар бола ма – бәрiбiр. Мәселе – осылай аталатын ежелгi халықтардың бүгiнгi қазақ деп аталатын халықтың қалыптасуына, оның әргiбергi тарихына қатысы бар ма, жоқ па, болса қандай дәрежеде екенiнде.

	Мiне, мәселе осыған келiп тiрелгенде, егер нақтылыққа бақсақ, көп дүние күңгiрт тартып жүре бередi. Көптеген зерттеушiлер дунху халықтарын тек тунгустардың ғана еншiсiне қалдырып, солардың арғы тегi деп танып, қазақ халқының халық болып қатысуына түк қатысы жоқ деп есептейдi. Мұндай тұжырымдаманың өмiрге келiп қалыптасуының негiзiнде, жасыратыны жоқ, шығыстанушы ғалымдардың сиуңну халықтарының шығу тегiн түріктерге жат қызып, ал дунхуларды моңғолдардың арғы атасы (протомоңғол) деп тұжырымдайтын таным-түсiнiгi жатқаны анық. Алайда, мұндай пайымдаудың көшпелi халықтардың өмiр сүру заңдылығын ескермегендiктен, халықтар қозғалысының болмысына ден қойып зерттемегендiктен, ежелгi замандардан жеткен деректердiң айтарына құлақ қоймағандықтан, осының салдарынан әуелде шетелдiк ғалымдардың ортағасырлық түріктер құрған қағанатты Сиуңну империясының тiкелей мұрагерi етуiнен шыққан жаңсақ пiкiрдiң негiзiнде пайда болғанын ашып айтқан жөн. Мұндай тұжырымдама жасаушылар, неге екенi белгiсiз, сиуңнуды түрік, дунхуды мұңғұл дегенде осылармен тектес, тiлдес, бүкiл ғұмырында моңғолдармен қатар көршi өмiр сүрiп, өзара жауласып, арпалысты тiрлiк кешiп келе жатқан, бiр тiлде сөйлеп түсiнiскен көне татарларды (прототатарларды) мүлде ұмыт қалдырады. Ал бұл өз тарапынан нақты жауабын тiлейтiн бiрнеше сауалды тудырады.

	Бiрiншiден, егер қазiргi айтылып жүргендегiдей, дунхулар шынымен көне моңғолдардың (протомоңғолдардың) тегi болса, сонда көне татарлардың (прототатардың) тегi кiм болғаны?

	Екiншiден, сиуңнулар көне түріктер, дунхулар көне мұңғұлдар болса, онда сан ғасырлар бойы бiр-бiрiмен көршi тұрып, бiрде табысып, бiрде шабысып келе жатқан қытай жазбаларындағы сиуңну мен дунху халықтарының көне түріктер мен көне мұңғұлдар болғаны ғой. Олай болса, осы халықтардың тарихын жазған Рашид ад-Диннiң, Хондемирдiң, Әбiлғазының тарихтарында бұл жөнiнде, көне түріктер мен көне моңғолдардың көршi тұрып, үнемi арпалысты ғұмыр кешкендерi жайында, ең болмаса, бiрауыз сөздiң айтылмауын қалай түсiндiруге болады? Олардың жазуында өзара соғысушылар көне түріктер мен көне мұңғұлдар емес, керiсiнше, көне мұңғұлдар мен көне татарлар емес пе едi? Аланша ханның тұсында Едiл мен Жайықты мекендеген Түрік мемлекетiнен бөлiнген екi хандық – Мұңғұл хандығы мен Татар хандығы кейiн Байду ханның тұсында бiр-бiрiмен соғысып, жеңiлген татарлар шығысқа қашып, мұңғұлдар өкшелей қуып, ақырында х.э. дейiнгi бiрiншi мыңжылдықтың аяғына қарай ежелгi қытай жерiнiң шекарасына жетпейтiн бе едi? Әлде бұл мұңғұлдар мен татарлар басқа халықтар ма? Егер басқа болмай, әңгiме осы халықтар жөнiнде болып отырса, онда осылардың бәрiн ескермей, сиуңнуды көне түрікке, дунхуды көне моңғолға апарып телiп, ешқандай дәлел келтiрмей, нақты дерекпен анықтамай көне татарларды тунгус халықтарына қарай итере салуға бола ма? Жалпы көне қытай дерегі түрікті сиуңну, мұңғұлды дунху десе, сонда татарларды кім деген? Зерттеушілер оны неге ашып жазбайды? Осы тәрiздес бiрiнен-бiрi туындайтын сауалдарға жауап бермей тұрып, кезiнде әлдекiмдердiң баспатөрелiк жасаған терiс түсiнiгiнiң негiзiнде ежелгi дунху халықтарын түрік тектес халықтардан бөлiп тастау да, оларды бүгiнгi қазақ халқының қалыптасу тарихына қатысы жоқ деу де ақиқатқа қиянат болса керек. Дунху халықтарының қазақтың көне тарихына қатысы барлығына бұл арада үлкен талдауларға бармай-ақ, бiрер нақты мысалға жүгiнсек те бiраз жайдың мәнiн аңғаруға болады ғой деймiз.

	Көне замандарда дунху халықтарының шығыс жақ қиыр шетiнде, қазiргi түсiнiкпен алып қарасақ, атының да, затының да, қазақ халқына түк қатысы жоқтай көрiнетiн, қытай жазба деректемелерiнде «Кумоси» деп аталатын халық болған. Оны әулеттiк шежiрелерде «Си», «Хи», «Кужiнси» деп те атайды. Бұлардың бәрi әр әулеттік шежіреде әр түрлі аталған бiр халықтың қытайша атауы,мағынасы белгiсiз. Мiне, осы кумоси халқының құрамында кейiн тарихқа «қай», «оран» деген төл аттарымен мәлiм болған ежелгi қыпшақ тайпаларының болғанын, олардың сонау Қиыр Шығыстан батысқа қарай қоныс аударып, әуелi Ертiс өзенi бойына, одан жылжи-жылжи отырып IХ-Х ғасырларда қазiргi Оңтүстiк Қазақстан жерiне келгенiн, кешегi ХIII ғасырдағы моңғол шапқыншылығында есiмi Отырар қаласының күйреуiмен бiрге әлемге танылған атақты Қайыр ханның осы оран қыпшақ елiнiң перзентi екенiн С.М. Ақынжановтың «Орта ғасырдағы Қазақстанның тарихындағы қыпшақтар» (Кыпчаки в историисредневекого Казахстана. – А., 1989 ) атты монографиясы арқылы тарихқа ынтасы бар жұртшылықтың қазiр бәрi бiледi. Дунхудың өзге түрік тектес халықтардан тым шалғайда мекендеген, қиырдағы осы кумоси жұрты қазақ жерiнiң төл тұрғындарының бiрiне айналып отырғанда, халқымыздың халықтық негiзiн құрауға қатысқаны ғылыми тұрғыдан анықталып, ешқандай күдiк туғызбайтын дәрежеге жеткiзiлген ежелгi тайпалармен «ауылы аралас, қойы қоралас» дегендей, көршiлес қатар өмiр сүрген, тiлi бiр, дiнi бiр, тұрмыс-тiршiлiгi бiр дунху халықтарының батыс бөлегiнiң қазаққа қатысы жоқ деп ойлаудың өзi қисынсыз емес пе? Болмаса, чидән (кидән) халқын алайық.

	Бiр кездегi Маньчжурияны мекендеген, халқымыз «қара қытай» атандырған осы халықтың батысқа қоныс аударып, Орта Азияға келгенi, мемлекетi құлағаннан кейiнгi ыдырау барысында басым көпшiлiгiнiң қазақ халқының құрамына кiргенi – ғылым мойындаған, оқулықтарға енген, жұрттың бәрi бiлетiн шындық. Қазақ ғалымдары М. Тынышбаев пен С. Аманжоловтың пайымдауларынша, басқаны айтпағанда, қазақтың үш жүзiне бiрдей таралған, атауына «қытай» сөзi тiркескен, мысалы, «қытай-қыпшақ», «қытай-қоңырат», «маңғытай», «төлеғытай» тәрiздес толып жатқан ру-тайпалардың бәрi осы чидән халқының ұрпағы көрiнедi. Осының бәрiн көрiп-бiлiп тұрып, дунху халықтарының құрамына енген ежелгi iргелi тайпалардың кiмдер екенiн, олардың төл атауларының қалай аталғанын зерттеп, танып алмай тұрып, бiр кезде Қиыр Шығысты мекендеген екен деп, оларды бүгiнгi түсiнiкпен тунгустардың ататегiне жатқыза салуды шындыққа қиянат деуiмiз де осыдан. Бұлай дегенде, бiз дунхуларды өзге шығыс халықтарына жолатпау керек деген ойдан аулақпыз. Дунхулардың едәуiр бөлегiнiң тунгус халықтарының, тiптi кәріс халықтары- ның құрамында барлығына дау жоқ. Бұл арада мәселе, тек кiмнiң кiм екенiн шынайы танып-бiлу үшiн көненiң көзiндей болып жеткен әр дерекке жiтi қарап, жете мән беруде, оларды салыстыра сараптап ой түюде болып отыр. Ал осылай жасаймын деген зерттеушiге мүмкiндiк берер қажеттi деректер қытайдың жазба деректерiнде баршылық екенi тағы аян. Осы жазба деректерге жүгiнсек, дунхулардың көне қытай жерiне сиуңнулардан бұрын келгенін көруге болады. Мысалы, Сы-ма Чиәннiң «Тарихи жазбаларында» көне қытайдың өзара жауласқан көп кiнәздiктерiнiң iшiнде Чин мен Жиң кiнәздiктерiнiң күштi мемлекетке айналып, өздерiнiң төңiрегiндегi көшпелi тайпалардың бiразын жаулап ала бастағаны және кейбiрiмен елшi жiберiп дипломатиялық қарым-қатынас жасағаны баяндалады. Шындап келгенде, жоғарыда айтқанымыздай, көне қытайлықтардың көшпелi көршiлерiнiң кiмдер екенiн және олардың қай жерлердi мекендегенiн нақты көрсетуi де осы кезден басталады. Сонда аты аталған елдердiң арасында, мысалы, «Иәннан терiстiкке қарай дунхулар мен шаң-жүн тайпалары мекендедi» (Сы-ма Чиән. «Тарихи жазбалар». Мына кiтап: «Жунго тарихнамаларындағы қазаққа қатысты деректер». Ұлттар баспасы. – Бейжиң. 1998. – 73-б.) деп дунхуды тұңғыш рет атайды. Бiрақ осы тайпалардың арасында сиуңнулар еш жерде аталмайды. Олар жөнiнде бұдан тек бiраз уақыт өткеннен кейiн ғана, яғни х.э. дейінгі III ғасырдың соңғы ширегiнде көне қытайлықтардың өзара жауласқан жетi патшалығының үшеуiмен шектесетiндiгi айтылады (бұл да сонда. 75-б.). Бұл – сиуңну атауының қытай жазбаларында тұңғыш кездесуi. Осыған қарап, дунхуларды қытай жерiнiң шекарасына сиуңнулардан бiраз бұрын келдi деп тұжырым жасауға негiз бар сияқты. Бiрақ дунхуларды сиуңнулардан бұрын келдi дегенiмiзбен, көне қытайлықтар оларды сиуңнулардан бұрын жақсы бiлген деп айту қиын. Өйткенi, қашан Сиуңну мемлекетi күшейiп, Маудун чәниүйдiң тұсында дунхуларды жаулап алғанға дейiн, олардың қытайдың терiстiгiндегi көшпелi мемлекеттер арасындағы ең мықты ел болғаны жөнiнде айтылғанымен, олар туралы ешқандай нақты дерек берiлмейдi. Көне қытай тарихшыларының бiр ерекшелiгi көшпелi халық- тар туралы алғаш дерек бергенде, олардың не қылған халық екенi жөнiнде аз да болса мәлiмет берiп кетедi. Ал дунхуларға келгенде өйтпейдi. Мысалы, қытай тарихының атасы атанған Сы-ма Чиәннiң өзi «Тарихи жазбаларында»: «Бұл кез – дунхулардың күшейген кезi едi» (75-б.), – дегеннен басқа олар жайында ештеме айтпайды. Ал оның «бұл кез» деп отырғаны х.э. дейінгі 221 жыл. Осыған қарап, көне қытайлықтар х.э. дейінгі III ғасырға дейiн дунху халықтары жөнiнде жарытып ештеме бiлмеген, яғни олар дунхулармен байланыс орнатып, қарым-қатынас жасамаған деп қорытынды жасауға болатын сияқты. Мұны осы аталғ ан мерзiмге дейiн көне қытайлықтардың, ең болмаса, дунху елi билеушiсiнiң атын да бiлмейтiндiгi де растай түседi. Көне қытай жазбаларында, соның iшiнде «Тарихи жазбаларда» да, тiптi, сиуңнудың Маудун чәниүйi дунхуларды жаулап алған кездiң өзiнде оның билеушiсiнiң аты аталмай, барлық жерде ол «дунху билеушiсi» деп қана көрсетiледi. Сиуңнудың Маудун чәниүйiнiң тұтқиылдан жасаған тосын шабуылынан күйрей жеңiлген Дунху мемлекетiнiң құлағаны, тұс-тұсқа бас сауғалап қашқан халқының үлкен екi бөлегiнiң Ухуән және Сиәнби деп аталатын тауларға барып паналағаны, содан өсiп-өнген ұрпақтың кейiн осы таулардың атымен аттас iргелi екi елге айналғаны тарихтан белгiлi. Осы Дунху мемлекетi дүркiрей дәуiрлеп тұрғанда қытай тарихшылары, ең болмағанда, оның билеушiсiнiң де атын жазбайды. Ал дүркіреп тұрған Дунху мемлекеті құлап, оның жұртынан екi ел – ухуән мен сиәнби пайда болғанда, олардың билеушiсiнiң де, жекелеген ру-тайпа көсемдерiнiң де есiмдерiн қытайша болса да тәптiштеп, тiзiп бере бастайды.

	Мiне, осының бәрi, жоғарыда айтылғандай, көне қытайлықтар дунхумен кеш араласып, оларды сиуңнулардан кейiн бiлген деген ойымызды дәлелдей түседi. Ал дунхудың сиәнбиiнiң жаңаша жыл санаудан кейiнгi бiрiншi мыңжылдықтың басында үлкен далалық державаға айналып, бұрынғы Сиуңну империясының иелiгiне түгел ие болғаны да жұртшылыққа кеңiнен мәлiм.

	Осы арада көшкіншілер тарихын дұрыс танып, түсiну үшiн мына жағдайға баса назар аудару қажет секілді. Далалық бiр iрi мемлекет (қағанат) құлап, оның орнына сондай бiр екiншi далалық iрi мемлекеттiң шаңырақ көтерiп жатуы – көшкіншiлер тарихында аса жиi қайталанбағанымен, әр кезеңде бiр болып тұратын заңды құбылыс. Дәуiрлеп тұрған далалық мемлекет сыртқы жаудың қысымы мен iшкi тартыс-таластың салдарынан әлсiреп күйреуге айналғанда, осы жағдайды iштен пайдаланған, сол мемлекеттiң құрамындағы қуатты бiр тайпа жетекшiлiк рөл атқарып, қалған өзге тайпалармен бiрiгiп, ескiнi құлатып, жаңа мемлекеттiң iргесiн қалайды.

	Мiне, осындай кезде осы жаңа мемлекеттiң шаңырағының астына бiрiккен халықтардың құрамына мән берiп, оны анықтап отырудың маңызы зор. Себебi, бұл кейiн көшпелi халықтардың көш бағытын, кiмнiң қайда барып, кiмге қосылғанын шатыстырмай ажырата бiлу үшiн қажет. Мысалы, осындай билiк алмасу кезiнде, бiздiң байқауымызша, екi жағдай ерекше көзге түстетiн тәрiздi.

	Бiрiншiсi – құлаған мемлекеттiң ұйытқы-жетекшi тайпасының басшылары жаңа билеушiге бағынғысы келмей, өздерiне ерген жұртты бастап, жөңкiле көшiп, басқа жаққа, шалғайға қашып шығандап кететiнi. Олардың кейбiреулерi халықтардың әйгiлi қоныс аударуларына мұрындық, қозғаушы күш болатыны да тарихтан мәлiм. Бұлар көбiне бұрынғы төл атауларын өзгертпей сақтап қалады. Кейде көршiлерi берген лақап атпен танылатын фактiлер де кездеседi.

	Екiншiсi – ондай қоныс аударулар жасалмай, жаңадан шаңырақ көтерген мемлекеттiң құлаған мемлекеттiң халқы мен жерiн тұтастай түгел иеленетiндiгi. Мұндай жағдайда жетекшi тайпалардың өзара орын алмастырып, мемлекеттiң атын өзгерткенi болмаса, затында, яғни халықтық құрамында ешқандай өзгерiс болмайды. Бiрақ жаңа билiкке мойынсұнғандар өздерiнiң бұрынғы халықтық атауларын өзгертiп, осы жаңа мемлекеттi құрушылардың атына ортақтасады. Мысалы, осы дунху халықтарының бiр тармағы сиәнбилер құрған мемлекет, бiзше, мiне, осының екiншiсiне жатады. Дунхулардың күшейiп, бұрынғы сиуңнулардың жерiне түгелдей ие болғаны – билiк басына Тулу-хыудың баласы Таңшыхайдың (Таң-шы-хуайдың) келген кезi.

	Бұл кезде Хән империясының бекiнiс шебiнiң iшкi жағына өтiп кеткен оңтүстiк сиуңнулардан басқа далалықтардың бәрi оның мемлекетiнiң құрамына енедi. Сондықтан христианша жыл санаудан кейiнгi тоқсаныншы жылдард ың басынан бастап, Түрік қағанаты көтерiлген кезге дейiнгi аралықтағы дунху халықтары немесе олардың бiр бөлегi сиәнбилер, болмаса олардан бөлiнiп шығып, үлкен мемлекеттерге айналған мужуңдар мен тобалар жөнiнде әңгiме болғанда, оларды баяғы сиуңну заманындағы дунхулар деп пайымдауға әсте болмайды. Өйткенi, бұлардың құрамында бұл кезде сиуңнулардың құрамын- дағы халықтардың бәрi болатын және олардың бәрi өздерiн «сиәнбимiз» деп атайтын. Мұның шынында да солай екенiне көз жеткiзу үшiн Сиәнби мемлекетiнiң дәуiрлеген кезiн былай қойып, оның жаңа таныла бастаған шағын баяндайтын «Соңғы Хән кiтабынан» мына бiр үзiндiнi келтiрсек те жеткiлiктi ғой деймiз. Онда: «Иуң-иуән билiгiнiң Хы-ди патшаның тұсында… батыстың (таңғұттың) приставы Гын Хой сиуңнуларға шабуыл жасап, оларды талқандады. Солтүстiк чәниүй қашып кеттi. Осы жағдайды пайдаланған сиәнбилер олардың жерiн барып иелендi. Сиуңнулардың қалғандары – 100 000 адам өздерiне «сиәнби» деген халықтық атауды алды» (Соңғы Хән кiтабы. I т. Жың-жыу. 1996. – 407-б.), – делінген. Бұл – кешегi дүниенi дүр сiлкiндiрген сиуңнулардың сиәнбилерге бiр жолы ғана келiп бағынғандары. Ал оның кейiн қаншасының келiп, қаншасының сиәнби аталғанын тек жазба деректемелердегi мағлұматтарды салыстыра зерттеу арқылы ғана шамалауға болады. Болмаса, «Дзы джы туң-жиәңдағы» «Дай мемлекетiнiң адамдары басқа мемлекеттен бағынуға келген халықтардың бәрiн «ухуән» деп атады. Тоба Шы-и-жиән оларды екi тайпаға бөлiп, әрқайсысына өз басшыларын тағайындап, сол арқылы басқартты» («Дзы джы туң-жиән». Мы на кiтап: Дунху. Гаучы. – А., 1999. – 50-б.) деген деректi алалық. Мұнда, тiптi, түрлi атауымен аталатын түрлi мемлекеттегi халықтардың өзi бұрынғы атынан айырылып, бәрi «ухуән» болып шыға келедi. Ал ухуәндар болса, дунхудың Ухуән тауына барып паналаған бір бөлігінің аты. Мұның бәрi көшкіншiлер тарихын зерттеуде олардың iшкi мемлекетаралық қозғалысына ерекше назар аударудың қажеттiлiгiн дәлелдей түседi. Бiздiң жоғарыда көшпелi елдiң тарихын танып-бiлу үшiн көшкен елдiң iзiмен жүрiп, кiмнiң қайда барғанын, онда қандай атаумен аталғанын тап басып танып отыру керек деуiмiздiң де мәнiсi осында. Егер далалықтардың осындай өздерiне тән ерекшелiктерiн ескере отырып, кейiнгi Түрік, Ұйғыр қағанаттары тұсындағы халықтардың қозғалу бағытын бағдарласақ, кешегi Шыңғыс ханның кезiнен бастап жазба тарихқа төл атымен мәлiм болған қоңырат, керей, найман, меркiт, қият, жалайыр секiлдi бiраз халықтардың уақытында қалай аталғанына қарамастан, сонау сиәнбилер заманынан берi сол жерлерден табан аудармай мекендеп келгенін пайымдауға болады. Ал бұл тайпалардың қазіргі таңда бүгiнгi қазақ халқының негiзiн құраған iргелi тайпалар екенi қазiр ешкiмге күдiк туғызбайды.

	Ухуән

	Сиуңнудың Маудун чәниүйiнiң тосын да жойқын шабуылынан кейiн шығыста дәуiрлеп тұрған Дунху мемлекетiнiң құлағанын, оның босқындыққа ұшыраған халқының әр тарапқа қашып, соның үлкен бiр бөлегiнiң Ухуән тауына барып паналағанын, сөйтiп олардың осында өсiп-өнiп, арада бiраз жылдар өткен соң, төңiрегiне осы өздерi паналаған таудың атымен жеке ел болып танылғанын жоғарыда аз да болса айтып өткенбiз.

	Мiне, осы ухуәндар маңайына ел болып танылып, тарих бетiнде азды-көптi iз қалдырғанымен, арпалысты алай-түлей заманда халық болып қалыптасып, өз алдына жеке мемлекет құрып кете алмаған секілді. Жекелеген тайпаларға бөлiнiп, күштi көршiлерiнiң мүдделi саясатының қаңбағына айналып, тағдыр желi өтiнде хәндер мен сиуңнулардың, кейiн хәндар мен сиәнбилердiң шекараларында «домалаумен» күн кешедi. Рас, тарих тегершiгінiң айналымында олардың дербес ел болып, өз алдына жеке мемлекет құруына сәтi түскен кездер де болған. Бiрақ бұған бiр жағынан сырттың ықпалды күшiнiң тегеурiндi әсерi, екiншi жағынан жеке билiкке құмартқан тайпа көсемдерiнiң iштей бiрлiкке ұйымай, бас-басына түйе айдап, тұтасатын халықты тұс-тұсқа таратып, бөлшектеп әкетуi мүмкiндiк бермейдi. Бiрлiкке жарықшақ түсiрiп, халық мүддесiн қарабастың мүддесiнiң бодауына байлаған тайпа көсемдерi әр кез өз үстемдiктерiн сақтап қалу мақсатында күштi көршiлерiнiң бiреуiнiң қолтығына енiп, соның қолшоқпарына айналып отырған. Ал мұның ақыры «тасты жапалаққа ұрсаң да жапалақ өледi, жапалақты тасқа ұрсаң да жапалақ өледiнiң» керiне келiп, ухуән халқының жеке халық ретiнде жойылуын тездеттi. Ухуәндар жөнiнде Хән әулетiнiң тарихы жазылған «Соңғы Хән кiтабында» («Хыухәншуда») азды-көптi нақты мәлiметтер берiлген. Мысалы, осы еңбектiң «Ухуән-сиәнби» атты тарауында ухуәндардың тұрмыс салты жөнiнен бiраз мағлұмат алуға болады. Онда: «Ухуәндар ат үстiнен садақ тартуға шебер, аң-құс аулаумен айналысады. Жайылымның шөбiнiң шұрайлы, суының тұнықтығына қарай көшiп жүредi, тұрақты мекенi болмайды. Есiктерi күншығысқа қаратылған киiз үйлерде тұрады. Ет жеп, қымыз iшедi. Түрлi-түстi жүн матадан тiгiлген киiм киедi. Олар жаратылысынан ержүрек болып келедi, бiрақ ақылсыздау болады. Ашу үстiнде бiрiн-бiрi өлтiре бередi. Бiрақ аналарына ешқашан қол көтермейдi, себебi ұрпақтың жалғасуы анадан деп бiледi. Әкелерi мен балалары өзара жауықпайды, бiр-бiрiне кек сақтамайды. Кiм жүректi, күштi, батыр болса және дау-дамайды шеше алатын қабілеттi болса, соны ел ағасы қояды. Оларда билiктi мұрагерлiк жолмен иелену жоқ. Жүзден мың үйге дейiн бiр аймақты (бу) құрайды. Егер ел ағасына бiреудi шақыру керек болса, онда сенiмдiлiк үшiн арнайы ойылған таңбасы бар таяқша қолданылады, бiрақ онда жазу болмайды. Аймақта ел ағасының шақыруына ешкім келмей қалмайды. Тұрақты ла уазым атаулары жоқ, мықты ел ағаларын (рубасыларын, тайпа көсемдерiн) атауларына айналдырады. (Мұнысы қазақтардың ру-ру болып жүргендегi өздерiн «пәленшенiң ауылы», «түгеншенiң ауылы» деп атайтыны сияқты болса керек).

	Ел ағасынан бастап ең соңғы бағынышты адамына дейiн әркiм өз малын өзi бағады, дүние-мүлкiнiң қамын өзi ойлайды, бiрiнiң қызметiн бiрi пайдаланбайды. Кiмнiң үйленгiсi келедi, сол некелескенге дейiн үш ай бұрын, тiптi, жарты жыл бұрын қызбен тiл табысуға тырысады, содан кейiн қалың малын төлейдi. Қалың малға әдетте жылқы, сиыр және қой-ешкi берiледi. Қалың мал төленiп болған соң, күйеу бала қалыңдығының үйiне келiп тұрады. Оның күнде таңертеңгiлiк қалыңдығы үйiнiң адамдарына иiлiп сәлем берiп тұруы керек, бiрақ қыздың әкесi мен шешесiнiң алдында тағзым жасамайды. Күйеу бала қалыңдығының үйiнде бiр не екi жыл жұмыс iстегеннен кейiн, оны үйiне қайтарады, қыздарына мол жасау берiп ұзатады. Әдет-ғұрыптарында өгей шешесiне үйлену, ағайынды жiгiттер бiрi өлсе, екiншiсi әмеңгерлiк жолымен оның жесiрiн алу салты бар. Соңғы күйеуi өлсе, әйел бұрынғы күйеуiнiң үйiне қайта оралады. Әр iсте ухуәндар әйелдерiнiң пiкiрiне ден қояды, тек әскери iсте ғана олармен ақылдаспай, өздерi шешедi. Әкесi мен баласы, еркек пен әйел өзара кездескен жағдайда бiр-бiрiнiң қарсысына отырады. Шаштарын алуды «жеңiлдену» деп есептейдi. Әйелдер тұрмысқа шығудың алдында шаштарын өсiрiп, екi шоқ қылып бөледi. Бас киiмдерiнiң тысын, бейне қытайдың көне замандағы белгi шүберекке сылдырмақ таққаны сияқты, алтынмен және көкжасыл нефритпен өрнектейдi. Әйелдерi терiге жiбек жiппен тiгiп өрнек салады және жүннен мата тоқиды. Еркектерi садақ пен жебе, ер-тұрман жасайды, қару үшiн алтын мен темiр қорытады. Жерiнiң топырағы тары мен дун-сиән өсiруге қолайлы. Дун-сиән – дәнi тарыға ұқсайтын өсiмдiк. Олар оныншы айда пiсiп жетiледi. Жылдың төрт мезгiлiн құс жұмыртқалауы мен аңның төлдеуіне қарай анықтайды. Соғысты маңызды iс санайды. Өлiктi табытқа салады, оны жоқтап жылайды, бiрақ өлiктiң денесiн шығарғанда оны әнмен, бимен шығарып салады. Бiр жақсы күтiлген иттi алып, оны түрлi-түстi шашақты қарғыбаумен жетектеп жүредi. Сондай-ақ марқұмның көзi тiрiсiнде мiнген атын, киген киiмiн, тұтынған затын өртеп, күлiн өлiктiң жанын Чи тауына дейiн күзетсiн деп итке тапсыру үшiн алып жүредi (Чи тауы Лиау-дуннан солтүстiк шығысқа қарай бiрнеше мың ли жерде жатыр). Олардың мұнысы қытайлардың өлген жан Дәй тауына оралады дегенi сияқты түсiнiк. Аруақты ардақ тұтады. Көкке, жерге, айға, жұлдызға және тiрiсiнде ерлiгiмен даңқы шыққан ел ағаларына арнап құрбандық шалады. Құрбандыққа өгiз бен қой шалады. Ырым-жоралары жасалып бiткеннен кейiн бәрiн өртейдi. Олардың заңы бойынша, ел ағаларының бұйрығын орындамаған адам өлiм жазасына кесiледi. Ұрлық пен кiсi өлiмiне байланысты мәселелердi ауыл адамдары ел ағаларына жеткiзбей-ақ өздерi шешедi. Кiсi өлтiрушi жылқы мен қойдан құн төлейдi. Қашқындарды, сатқындарды және ел ағаларының жазасынан қашып жүргендердi ешбiр ауыл паналатуға тиiс емес. Олардың бәрiн құм даладағы апат табатын жаққа қуады. Олардың жерiнде жылан көп болады. Бұл жақ динлиңдерден батыс-оңтүстiкке, усұндардан шығыссолтүстiкке қарайғы жерде жатыр» (Дунху. Гаучы. – А., 1999. – 15-16-бб.).

	Сиуңнудың Маудун чәниүйi дунхуларды талқандағаннан кейiн, оның Ухуән тауына қашып барып паналаған бiр бөлегiнiң өз алдына жеке ел ретiнде танылып, бас көтергенi х.э. дейiнгi сексенiншi жылдардың шамасы болатын. Осының алдында Хән империясының императоры У-дидің бұйырығымен қытайдың атақты қолбасшыларының бiрi Хо Чүй Биң сиуңнудың Шығыс тужи-ваңын талқандап, босаған жерге тентек көршiлерiнiң тосын шабуылынан сақтану мақсатында өздерiнiң одақтастары (боданы) осы ухуәндарды көшiрiп әкелiп орналастырған едi. Мұнда олар бес облыстың шекарасындағы иен жатқан соны жайылымды еркiн жайлап, бұрынғыдай алып кеттi, жұлып кеттiнiң бәрiнен құтылып, тез қоңданып, қатарға қосыла бастайды. Жастар өсiп-жетiлiп, жауынгерлер қатары толығады. Осыны анық аңғарған, елдiң бiр кездегi қайғылы халiн бiлетiн көнекөз қарттар сиуңнуларда кеткен баяғы ескi кектi еске алып, соны қайыруды армандап, жастардың намысын жани берудi шығарады.

	Көшпелi көршiлерiнiң тiрлiк тынысын ауа райын бақылаған есепшiдей бақылап отырған Хән империясының әкiмшiлiгi қарттардың көңiл-күйiн бiлiсiмен, өз тараптарынан ухәндарды сиуңнулармен соғысқа итермелеп, онан сайын желiктiре түседi. Бұған және сиуңнулардың осы кезде сиәнбилерден бiр, хән әскерiнен екi таяқ жеп, көзтүрткi болып, әлсiреп жүргенi де қосылып, кек қайырудың сәтi келгендей сезiнген ухуәндар жел берушiлердің жетегiнде кетуiне себепкер болады. Ақыры ухуәндар бiр жағынан көмектесемiн деген хән императорына сенiп, екiншi жағынан өздерiнiң толысқан күштерiн, халықтың кектенген өшiн ескерiп, баяғы Маудун чәниүй жасаған қырғынның есесiн қайыру үшiн сиуңнулармен соғысуға бел буады.

	Тиiсемiн десе, далалықтар үшiн сылтау табу қиын ба, ухуәннiң өркөкірек бiр бегi нөкерлерiн ертiп барып, тал түсте сиуңнулардың атақты чәниүйлерiнiң бiрiнiң қабiрiн қазады. Бұл – қашсаң да құтқармайтын соғыстың өзi едi. Екi елдiң арасындағы соғыс өртi бiрден бұрқ етiп, лаулай жөнеледi. Ухуәндар жасаған масқаралықтың сиуңнулардың ашу-ызасын туғызғаны сондай, баласына дейiн атқа қонады. «Жыланның үш кессе де кесiрткедей қауқары бар» деген ғой, қанша әлсiредi дегенмен iргелi халықтың қаһары қара дауылдай соғып, жаңа жетiлiп келе жатқан ухуәндарды қоғадай жапырып өтедi. Сөйтiп, етке тойып есiрген бiр бектiң содырлы сойқаны жаңа бас көтерiп келе жатқан халықтың қырғын табуына әкеп соғады.

	Сиуңнулардың ухуәндарға қарсы жойқын шабуылға шыққанын естiген Хән патшалығы терiстiк елдерiнiң бас приставы Фән Мин Иудi 20 000 әскермен шұғыл аттандырады. Оған ухуәндармен бiрiге отырып, сиуңнуларға соққы берудi тапсырады. Бiрақ бұл әскер шекараға жеткенше сиуңнулар ухуән әскерiнiң тас-талқанын шығарып, елiн тонап, өз мекендерiне қайтып кетедi. Жасақты қол мен келiп, жауласар жан таппаған Фән Мин Иу ендi осының алдында ғана сиуңнулардың соққысына ұшырап, ес жия алмай жатқан одақтасы ухуәндардың өзiне бас салады. «Жал бiтiп, жан-жағыңа қарай бастаған екенсiң, ертең бiзге де көз алартуың мүмкiн ғой, онан да осындай әлсiреп тұрғанда ендi бас көтеруге жарамайтын етiп бiржола езiп тастайын» деген болса керек. Фән Мин Иу ухуәндарға ойына келгенiн iстеп, алты мың адамын өлтiрiп, үш бегiнiң басын кесiп алып, кейiн оралады. Бұл қысастықты кешiре алмаған ухуәндықтар қос қырғыннан аман қалған бар күшiн бiрiктiрiп, ұзамай Хән патшалығының Иу-жыу облысына басып кiредi. Бiрақ Фән Мин Иу оларды қалың әскермен қарсы алып, тағы да тас-талқанын шығарады.

	Осылайша жау көрген сиуңнулардан да, дос көрген хәндықтардан да қабат соққы көрген ухуәндар ендi амалсыз бас сауғалауға көшедi. Бiрақ олары да ұзаққа бармайды. Императордың жесiр қалған әйелiнен тақты тартып алған Ван Маңның «жарылқаймын» деген жалған сөзiне ерiп, қайтадан соның сойылын соғып шыға келедi. Сөйтiп, олар көп ұзамай Ван Маң императордың жiберген әскерiмен бiрге сиуңнуларға қарсы соғысқа шығады. Алайда, ухуәндар Ван Маңға сенгенiмен, Ван Маң оларға сенбейдi. Соның үшiн ол сиуңнуға қарсы соғысқа аттанған ухуәндардың үй iшiн, бала-шағасын аманатқа алып, шекаралық қалаларға бөлiп-бөлiп жiбередi. Бұл сенiмсiздiк ухуәндар көңiлiне кiрбiң түсiредi де, олар сиуңнулармен соғыс алдында терiстiктiң суығына шыдай алмайтындықтарын сылтау қылып, Ван Маңның уәделi «жарылқауларына» рахмет айтып, одан өздерiн босатуын өтiнедi. Шешушi қимыл алдында жауынгер елден айырылғысы келмеген Ван Маң оларды босатудан бас тартады. Бiрақ кетуге бет алған ухуәндар оның әмiрiне бағынбай, өз ерiктерiмен ат басын кейiн бұрады. Ухуәндардың бұл қылығына ызаланған қатыгез Ван Маң сол күнi-ақ олардың аманаттағы бала-шағаларын түгел қыруға бұйрық бередi. Ухуәндар үшiн бұл күтпеген сұмдық едi. Сондықтан олар бұл сұмдыққа қарсы жауап ретiнде ендi сиуңнулар жағына аунап түсiп, солардың көмегiмен шекарадағы бес облыстың әңкi-тәңкiсiн шығарады, малын талап, адамдарын өлтiредi. Алайда, олардың бұл өшпендiлiгi де ұзаққа созылмайды.

	Хән патшалығы ухуән ақсүйектерiн көп ақша мен мата берiп, сатып алады. Сөйтiп, ухуәндар тағы да ұйтқыған жел секiлдi қайта шалқып, сиуңнуларға қарсы шыға келедi. Дегенмен, олардың бұл қылығы сиуңнуларды онша абыржыта қоймайды, қайта ашынған сиуңнулар олардың мұнысына бiрнеше тосын соққымен жауап берiп, қасқыр тиген қойдай етедi.

	Ақыры сиуңнулардың тегеурiнiне шыдамаған ухуандардың бектерi бұрынғыдай өз алдына жеке билiкте өмiр сүрулерiн тоқтатып, қарауларындағы жұртты бастап барып, бірінен кейін бірі Орталық мемлекеттiң қолтығына енедi. Осыған байланысты ухуәннiң 81 бегiне түрлi дәрежедегi кiнәздiк атақ берiлiп, оларды шекаралық облыстардағы бекiнiстiк шептiң iшкi жағына орналастырады. Оларға қалған ағайындарын бодандыққа өтуге көндiрiп, сол үшiн киiмкешек пен тамақты аямай берудi тапсырады. Осыдан кейiнгі жерде ухуәндар шекарадағы қарауыл қызметiн атқарып, сиуңнулар мен сиәнбилерге қарсы күресте Хән патшалығына көмектесiп отырады.

	Осылайша ухуәндар Мин-ди, Жан-ди және Хы-ди патшалардың патшалық құрып тұрған кездерiнде шекараны күзетiп, бiршама тыныштықта өмiр кешедi. Бiрақ мұндай тәуелдi тiрлiк кең далада еркiн жүрiп, өз дегенiн iстеп үйренген көшпелi елдi өз уысында түпкiлiктi ұстап тұра алмайды. Ән-ди патшаның тұсында шекаралық аймақтардағы ухуәндар кейде жеке өздерi, кейде көршi сиуңнудың немесе сиәнбидiң қолбасшыларымен бiрiгiп бiрнеше дүркiн бүлiк шығарады. Лин-ди патшаның кезiнде ухуәннiң бiрнеше ел ағасы жеке бөлiнiп шығып, өздерiн «бекпiз» деп жариялайды. Мысалы, бiр жылда ғана, дәлiрек айтқанда х.э. кейінгі 168 жылы Шан-гу облысында 9 000 үймен Нәнлу, Лиау-сиде 5000 үймен Чиулижүй, Лиау-дунда 1000 үймен Супиән, Иу-бейпинде 800 үймен Уиән осылай бөлiнiп шығады. Осылардың iшiнде жун-пин жылнамасының төртiншi жылында, яғни 187 жылы Жун-шан облысының билеушiсi Жан Шүннiң бүлiгi үлкен күшке айналады. Ол Чиулижүйдiң жерiне барып, өзiн «Митиәнәндин бекпiн» деп жариялайды. Оны бүкiл ухуандар өздерiнiң жоғарғы көсемi етiп тағайындайды. Жан Шүн бастаған көтерiлiсшiлер Цин-жыу, Сүй-жыу, Иужыу және Зи-жыу облыстарын тонайды.

	Жан Шүн көтерiлiсiн басу Иу-жыудың губернаторы болып жаңадан тағайындалған Лиу Үйге тапсырылады. Лиу Үй көтерiлiс басшысы Жан Шүннiң көзi тiрi тұрғанда ештеме жасай алмасын бiлiп, арнайы жалдамалы кiсi өлтiрушi жiберiп, оны өлтiртедi. Содан кейiн басшысыз қалған көтерiлiсшiлердi бiрiне-бiрiн айдап салып әлсiретедi де, ақырында әскер күшiмен олардың тоз-тозын шығарады. Сөйтiп, шекарадағы солтүстiк облыстарға тыныштық орнатуға мүмкiндiк алады. Бiрақ, Орталық мемлекетке қарсылық мұнымен тынбайды.

	Бұл жолғы тегеурiндi қарсылықтың басында ухуәннiң бегi Чиулижүйдiң туысы, атақты қолбасшы Датүн тұрды. Оның әскери қабілетiнiң жоғарылығы бүкiл елге белгiлi едi, соған орай оның қарауына азаттық аңсаған ухуәндардың бәрi топтасады.

	Жиән-ән жылнамасының бiрiншi жылында Зи-жыудың губернаторы Иуән Шау мен бұрынғы қолбасшы Гун Сүн Зәннiң арасында жанжал шығады. Осыны пайдаланған Датүн Иуән Шауға елшi жiберiп, «Бейбiтшiлiк пен iлiктiк» келiсiмiне келудi сұрайды, оған көмекке өзiнiң әскерiн жiбередi. Иуән Шау жеңiске жетiп, императордың атынан Датүн бастаған ухуәннiң бiраз бектерiне чәниүйлiк баулы мөр сыйлайды. Осыны пайдаланған Нәнлу, Супуиән тәрiздi бектер бiрiгiп, Чиулижүй бектiң баласы Лыубәндi чәниүй етiп, ал Датүндi бек деп жариялайды.

	 Бiрақ Датүннiң беделi де, жұртқа ықпалы да чәниүйден жоғары тұрады. Ухуәндардың бiрiгiп, өз тарихында жеке мемлекет болуға мүмкiндiк туған кезі де, мiне, осы тұс болатын.Ухуәндардың бұлайша күшеюi Орталық мемлекетке үлкен қауiп туғызады. Осыны түсiнген жас император Цау Цау жер қайысқан әскердi өзi бастап Датүнге қарсы аттанады. Екi әскер Лиу-чен түбiндегi кең жазықта кездеседi. Өлiм мен өмiр белдескен қырғын соғыс нәтижесiнде iшкi сатқындық пен ру көсемдерiнiң өзара алауыздығы салдарынан Датүн жеңiлiс табады. Иуән Шан, Лыубән және Уиән үшеуi жан сауғалап майдан даласын тастай қашып, Лиау-дун облысына барады. Онда оларды облыс билеушiсi Гүн Сүн Кан ұстап алып, бәрiн өлтiрiп, бастарын кесiп, Цау Цауға жiбередi. Осынау қанды қырғыннан кейiн тоз-тозы шыққан ухуән елi жеке ел болудан қалады. Аман қалғандардың бiр бөлегi сиуңнулардың, ал ендi бiр тобы сиәнбилердiң құрамына енiп, бiрi сиуңну, бiрi сиәнби атанады.

	Патша әскерiнiң қолына түскен 10 000 ухуән шаңырағы патшалықтың iшкi жағына жер аударылып, ересектерi құл мен күңге айналдырылады. Бұл – х.э. кейiнгi 206 жылы болған оқиға едi.

	Сиәнби

	Сиәнбилер де дунху халқының бұтағы. Дунху мемлекетiн сиуңнудың Маудун чәниүйi талқандағанда бас сауғалап қашып барып, Сиәнби тауына паналаған жұртты кейiн тарихшылар осы таудың атымен «Сиәнби» деп атап кеткен. Бұлар да ухуәндар сияқты батысында сиуңнулармен, оңтүстiгiнде хәндықтармен үнемi қақтығыста болып, бiрде жеңiп, бiрде жеңiлiп дегендей сол кездегi жалпы көшкіншiлерге тән қилы заманды бастан өткерген ел. Мұның сыртында ертеңiн ойламас ессiз басшыларының айдап салдың айтағына шапқылауы салдарынан ағайынды екi халық – ухуән мен сиәнби кейде бiрiмен-бiрi шайқасып, әлдiсi әлсiзiне қырғын таптырған кездерi де аз болмаған. Жалпы сиәнбидiң өзiнiң жеке халық екенiн танытып, тарихқа танылуы олардың Хән патшалығымен бiрiгiп, сиуңнуларды талқандап, соның жерiн иеленген кезiнен басталды.

	Бұл – х.э. кейiнгi 93 жыл болатын.

	Сиәнбилердiң тiлi мен әдет-ғұрпы ухуәндармен бiрдей, тек бұлар некелесу алдында шаштарын алдырып тастайды. Көктемнiң соңғы айларында Жаулы өзенiнiң бойына жиналып той жасайды. Той бiткеннен кейiн некеге отырады.

	Сиәнбидiң жерiндегi аң мен құстар Орталық мемлекеттiң аң мен құсынан ерекше. Мұнда тарпаңдар, дала қойлары (арқарлар), шаңырақ мүйiз өгiздер өсiрiледi. Мұның сыртында бұлғын, маймыл, күзен өседi. Жұмсақтығы жөнiнен бұлғынның терiсi Орталық мемлекетте ерекше бағаланады. Хән империясының алғашқы кезеңiнде сиәнбилер де сиуңнулардан жеңiлiс тауып, Лиау-дундағы бекiнiстiң сыртына шығып, алыстап кеткен болатын. Соған байланысты олардың Орталық мемлекетпен қатынастары болған жоқ. Сиәнбилер сиуңнулардың құрамында болған кезде олармен бiрiгiп, бiрнеше рет Хән империясының терiстiк шекарасына шабуыл жасап, адамдарын өлтiрiп, малын айдап кетiп жүредi. Кейiн сиуңнулар екiге бөлiнiп, оңтүстiктегiлерi Хән империясының боданы болып, солтүстiктегiлерi анталаған жаудың ортасында жалғыз қалып, бар қуатынан айырылған кезде, яғни гуән-ву жылнамасының жиырма бесiншi жылы сиәнбилер алғаш рет Хән империясымен байланысқа шығады. Осы жылы сиәнбидiң ел ағасы Биәнхы өзiне қараған жұртты бастап, Хән империясына бодан болады. Содан кейiн сиәнбидiң бектерi бiрiнен соң бiрi өздерiне қараған елдi бастап келiп, өз ерiктерiмен императордың қол астына өтуге тiлек бiлдiре бастайды. Хән империясы оларды жылы қабылдап, әрқайсысына жеке мөр берiп, шен-шекпен үлестiредi. Сөйтiп, сиәнби елiн құрайтын 120 рудың басшыларының бәрiнiң бiр-бiр баласы Император Сарайында аманат есебiнде ұсталады.

	Алайда иен далада еркiн жүрiп, жаугершiлiкпен өз қажетiн өтеп үйренген ел адамдарына бiреуге тәуелдi болып, соның әмiрiмен жүрiп-тұру тым ауыр болады. Ел билiгiнiң тiзгiнiн ұстаған бектер кезiнде өздерi ерiктерiмен Хән империясына бағынғанымен, уақыт өте келе арасынан бостандыққа ұмтылғандар шыға бастайды. Солардың алғашқысы Чижыжиән едi.

	Ол жиән-гуән жылнамасының бiрiншi жылының күзiнде қайтадан бөлiнiп шығып, Жүй-иунге шабуыл жасайды. Ол үш жақты соғыс жүргiзедi. Бiрде сиуңнумен соғысып, оның әскерiн талқандап жатса, ендi бiрде өзiнiң ағайыны ухуандармен шайқасады. Сонымен бiрге үнемi Хән империясының шекарасын бұзып, ондағы елдiң әкiмiн өлтiрiп, малын тонайды. Бұған керісінше, кейде қарсыластары бiрiгiп қимылдаған жерде сиәнбилiктер ойсырай жеңiлiп, көп шығынға ұшырап қалатын кездерi де болып тұрған.

	Қалай болғанда да, Чижыжиән қашан өзi өлгенше сиәнби елiн ешкiмге тәуелдi еткен жоқ. Чижыжиән өлгеннен кейiн шекаралық аймақтарда бiраз уақыт тыныштық орнайды. Көсемiнен айырылған ел бұрынғыдай батыл қимылға бармай, көршiлерiнiң аңысын аңдып, ешкiмге өздерi барып ұрынбай, тыныштық күй кешедi.

	Мiне, тап осы кезде тарих сахнасына сиәнбидiң атақты билеушiсi Таңшыхай (кей деректе Таңшыхуай) шығады. Бұл Хән патшалығының тағына Сиуәндидiң жаңа отырған кезi, яғни х.э. кейiнгi 147 жыл болатын. Кейiн есiмi бүкiл Шығысқа әйгiлi болған, билiк лауазымы пәрменiнiң таралу аумағы жөнiнен сиуңнудың Маудун чәниүйiмен үзеңгi қағыстырар дәрежеге жеткен сиәнбидiң осынау қаһарлы билеушiсiнiң өмiрге келуiнiң өзi қызық. Ол жөнiнде көне жазбаларда мынандай дерек берiлген:

	«Сиәнбидiң Тулу деген бегi үш жыл сиуңну әскерiнiң құрамында қызмет етiп, мол олжамен үйiне оралғанда, әйелiнiң жас нәрестелi болып отырғанының үстiнен шығады. Өзi жоқта көзiне шөп салып, әлдекiмнен бала туып отырған әйелiнiң опасыз қылығына қатты намыстанған Тулу оны өлтiрмекшi болады. Зәресi ұшқан әйелi жалынып, одан болған жайды тыңдап алуды өтiнедi.

	«Осыдан бiр жылдай бұрын, бiр күнi тал түсте өзеннен су алуға бардым, – дейдi әйелi көзiнiң жасын көл қылып отырып. – Жолда келе жатқанымда аспан түнерiп, кереметтей күн күркiредi. Күннiң ондай керемет күркiрегенiн осы жасыма келгенше көрген емеспiн. Әрi қорқып, әрi таңғалып аспанға қарадым. Сол кезде аспан қақ жарылғандай болып, найзағай ойнады. Мен қозғалуға дәрменiм келмей, аузым ашылған күйде тұрып қалыппын. Тап сол сәтте аузыма үлкен бір бұршақ келiп түстi. Мен Көк Тәңiрдiң жiберген несiбесi болар деген оймен, әлгi бұршақты түкiрiп тастамай, жұтып жiбердiм. Содан көп ұзамай бойыма осы баланың бiткенiн байқадым. Айы-күнi толғанда босанып, ұл тудым. Уа, Тәңiр қосқан қосағым! Бұл жолғы ашуыңды қи. Бұл балаға тiрi пенденiң қатысы жоқ. Бұл –Тәңiрдiң өзi жаратқан бала! Маған сен, ол тегiн бала болмайды, ертең атыңды шығарады. Өлтiрме, өмiрiн қи, өсуiне көмектес», – дейдi жалынып.

	Тулу әйелiнiң сөзiне сенбейдi, бiрақ баланы өлтiрiп те тастамайды. Ашу буған күйi баланы сирағынан ұстап алады да, далаға атып жiбередi. Ал әйелi болса, амалын тауып күйеуiнiң қасынан сытылып шығып, талып жатқан баланы көтерiп алып, бiр күтушi әйелге апарып бередi. Одан дұрыстап күтiп, жақсылап тәрбиелеудi өтiнедi. Сөйтiп, осы бала күтушi әйелдiң үйiнде жасырын өсiп, ержетедi. Жасы он төртке жеткенде, ол күшiмен де, батылдығымен де, ақылдылығымен де өз құрбыларынан ерекшеленiп, ауылының игi жақсыларының көзiне түседi. Жұрт Таңшыхайға үмiтпен қарай бастайды. Өстiп жүргенде күтпеген оқиға болады.

	Бiр күнi ауылда ересек адамдар жоқта тосыннан жау тиiп, бар малды айдап кетедi. Жауды қууға ауылда бас көтерер ешкiм болмайды. Өгей шешесi – күтушi кемпiрдiң үйiнде ұйықтап жатқан Таңшыхай ауылдағы қатын-қалаш, балашағаның у-шуынан оянып, не болғанын сұрап бiледi де, салт атқа мiне салып, тонаушылардың соңынан жалғыз өзi қуып кетедi. Күн бата бар малды жаудан айырған Таңшыхай ауылға аман-есен қайтып оралады.

	Мiне, осы оқиғадан кейiн балаң жiгiттiң есiмi сиәнбилер арасына аңыздай тарап, құрметпен атала бастайды. Ел билеушiлерi оны елеп, билiкке араластырып, түрлi iсте сынап көредi. Ол соның бәрiнен сүрiнбей өтедi. Шешуi қиындаулы мәселелерде Таңшыхай айтқан билiк әдiлдiгiмен, тапқырлығымен ел назарын өзiне аударады. Содан көп ұзамай Таңшыхай даулы мәселелердi шешуге байланысты заң шығарады. Ол заңның әдiлдiгi сондай, оны ешкiм бұза алмайды. Осыдан кейiн елдiң жоғары дәрежелi шонжарлары жас та болса ақылы асқан Таңшыхайды бiр ауыздан ел ағасы етiп сайлайды.

	 Билiк қолға толық тиiсiмен Таңшыхай Дәнхан тауының етегiнде, Жочыу өзенiнiң бойынан, Лау-лиудан терiстiкке қарай 300 лиден сәл астам жерге қала салғызады. Оның көп әскерi болады. Ол әскер арасында қатаң тәртiп орнатып, ел бектерi арасындағы алауыздылықты жояды. Таңшыхайдың тындырымды iсiн, сыртқа көрсеткен күшiн танып-бiлген, ел басқарудағы әдiлдiгiне риза болған сиәнбидiң басқа ұсақ рулары тұс-тұстан ағылып келiп, оның туының астына бiрiге бастайды. Таңшыхай бiрер жылда Сиәнби мемлекетiн далалық державаға жеткiзiп, Шығыста құдіреттi күшке айналады. Ол терiстiктен түйiлген динлиңдердiң бетiн қайтарып, шығыста фуүйдiң, батыста усұндардың тас-талқанын шығарады. Сөйтiп, шығыстан батысқа қарай 14 000 ли жерге созылған тауы бар, өзенi бар, ащы көлi мен тұщы көлi бар, соны жайылымы мен шөлi бар, бұрынғы Сиуңну империясы иеленген жердiң бәрiн өзiне қаратады. Оңтүстiкте Хән империясының бiрнеше шекаралық облысын талауға салып, титықтай бастаған халқының тұрмыс жағдайын жақсартады.

	Сиәнбилердiң бұлайша дүркiрей көтерiлуi Орталық мемлекеттiң зәресiн алады. Өздерiне бағынған сиуңну әскерiнен жасақталған қалың қолды жедел сиәнбилерге қарсы аттандырады. Бiрақ олардың бұл әрекетiнен пәлендей нәтиже шықпайды. Таңшыхай шекара аймақтарына шабуылын онан сайын үдетiп, қалаларды тонап, әкiмдерiн өлтiрумен болады.

	Ақыры сиәнбилердi күшпен тоқтатудың мүмкiн болмай қалғанын түсiнген Орталық мемлекет Таңшыхайға арнайы елшi аттандырады. Сиәнби мемлекетiн мойындап, Таңшыхайға ваң атағын берiп, жiбек баулы мөр тапсырады. Оны алдағы уақытта «Бейбiтшiлiк пен iлiктiк» келiсiм негiзiнде одақ құруға шақырады. Бiрақ Таңшыхай мұның бәрiнен де бас тартады.

	Шығыс халықтары билеушiлерiнiң iшiнде Орталық мемлекет берген атақ пен мөрдi қабылдамай, осылай керi қайтару бұрын-соңды болмаған. Сиуңнудың атақты Маудун чәниүйi де бұлай iстей алмаған болатын. Таңшыхайдың мұнысы, түптеп келгенде,«көктiң ұлымын» деп менменсiген император мен оның Сарайындағы әкiм-қарасының бетiне түкiргенмен бiрдей қылық едi. Бұл, сонымен бiрге, Таңшыхайдың Орталық мемлекетке ендi өзiнiң ешкiмнен қаймығып, жасқанбайтынын сездiрiп, күш көрсетуi де едi. Ол осынысын iсiмен де дәлелдеп, шекара облыстарының бiрнешеуiнiң астаң-кестеңiн шығарады. Жер көлемi жөнiнен ғана емес, өзiнiң билiгiн мойындап, еркiмен келiп бағынған ұлыстар мен тайпалар саны жағынан да өскен мемлекетiн басқару үшiн Таңшыхай ел билеудiң жаңа жүйесiн енгiзедi.

	Бұл ретте ол сиуңнудың ұлы чәниүйi Маудунның жолын ұстанып, сол секiлдi өзiне қараған елдi үшке бөледi.

	 Иу-бейпиннен шығысқа қарай Лиау-дун облысын мекендеген фуүй мен вiймо жерiне дейiнгi аралықты Шығыс аймақ, яғни «ұлы жақ» деп атайды. Оған сиәнбидiң жиырмадан астам руы бiрiктiрiледi.

	Иу-бейпиннен батысқа қарай бүкiл Шан-гу облысын мекендеген оннан астам ру орта аймақты құрайды.

	Ал Шан-гуден батысқа қарай Дүн-хуан мен усұн жерiне дейiнгi аралықты иеленген жиырмадан астам ру батыс аймақ, яғни «кiшi жақ» деп аталады. Әр аймақтың жеке билеушiсi белгiленiп, олардың бәрi Таңшыхайға бағынады.

	Ел басқару жүйесiн осылайша бiр қалыпқа түсiрiп алған Таңшыхай қайтадан Орталық жазықтықтың шекарасына бүйiдей тиедi. 168 жылы империяның терiстiк шығысындағы үш бiрдей облысын – Иу-жыу, Бин-жыу және Лиән-жыуды талап, тұрғындарын өлтiрiп, көп адамын тұтқынға алады. Қарсыластарынан тегеурiндi тойтарыс көрмей әбден еркiнсiп алған сиәнбилер ендi шекараға бойлай кiрiп, 174 жылы Бәй-диге шабуыл жасайды. Алайда шабуылдары сәттi аяқталып, мол олжамен керi қайтқан сиәнбилердi облыс билеушiсi Шиа Үй ухуәннiң бегi Хиужобұғымен бiрiгiп, қалың қолмен соңынан қуып келiп, тосынан тиiсiп, тас-талқанын шығарады. Тұтқындар босатылып, мал-мүлiк өз иелерiне қайтарылады.

	Император Шиа Үйдiң бұл ерлiгiн жоғары бағалап, еркiнсiп кеткен сиәнбилердiң бетiн қайтарып, әскерiн қырғынға ұшыратқаны үшiн оны бүкiл ухуән елiнiң приставы етiп тағайындайды.





Алайда, бұл кездейсоқ жеңiлiс сиәнбилердi жасытып, мұқата алмайды. 176 жылы олар Иу-жыу облысының, ал келесi жылы сонымен шектес үш бiрдей облыстың шекарасына басып кiрiп, тұрғындарын түк қоймай тонап кетедi. Уақыт озған сайын сиәнбилер шекара бұзуды үдете түседi. «Сиәнбилер көктемнен берi отыздан астам шабуыл жасап, шекара бұзды. Сондықтан барлық облыстың барлық аймағынан әскер шығарып, қыста бiр, көктемде бiр сиәнбилерге соққы беру үшiн оларды шекараға жіберуiңiздi өтiнемiн. Сонда ғана сиәнбилердi әлсiретуге болады», – деп жазады Шиа Үй өзiнiң императорға жазған күзгi хабарламасында.

	Император бiрақ оның бұл ұсынысын қабылдамай тастайды. Алайда, осының алдында кiнәлi болып, бар шенiнен айырылып қалған таңғұттың приставы Тиән Иән сол айыбын iсiмен жумақ болып, Сарайдағы ең беделдi министрдiң бiрi Ван Фуды императорға салып, өзiн сиәнбилерге қарсы соғысатын әскерге қолбасшы етiп жiберуiн өтiнедi. Ван Фу сөзiн императорға өткiзе бiлушi едi. Соның нәтижесiнде император өзiнiң бұрынғы ойынан қайтып, Тиән Иәндi сиәнбидiң приставы етiп тағайындап, Шиа Үймен бiрiгiп, сиәнбилерге қарсы соғысу үшiн шекараға жiбермек болады.

	Бiрақ бұған басқа министрлердiң көбi қарсы шығады. Сөйтiп мәселе министрлердiң жалпы кеңесiне қойылады. Осы үлкен отырыста қарт кеңесшi Цай Иун суырыла сөйлеп, бұрынғы қытай императорларының ескерерлiк iстерiн үлгi етедi. «Қарт тарих елiмiздiң тынышын алған терiстiктегi жатжұрттықтардың әрекетiн алға тартады. Таң (Шан әулетiнiң негiзiн қалаушы) гүйфаңдарға қарсы соғысты. Жыу әулетi шиәнүйндермен, мән-зиндермен алысты. Хән болса, сиуңнулармен жұлысып, Диән-иән мен Хәнхайға жеттi. Соғыс дегенмен оның да түр-түрi бар және ол сол соғыстың шығу себебiнiң мәнiне қарай бағаланады. Сонымен бiрге, әр кезең оқиғасының өзiндiк ұқсастығы мен айырмашылығы бар, жағдайдың да мүмкiндiк туғызатыны мен туғызбайтыны болады. Соған орай жасалған болжам да кейде дұрыс, кейде бұрыс болып шығып жатады. Iсiңнiң жемiстi болуы да, зая кетуi де мүмкiн. Қашан да таразыны тең ұстау қиын…

	 Ертеде сан соғысты бастан өткерiп, сан шайқаста керемет ерлiк пен тапқырлық танытқан Дуән Ин деген тамаша қолбасшы болды. Сол батыстағы чиәндармен он жыл бойы соғысты. Шиа Үй мен Тиән Иәннiң соғыс iсiн бiлуi сол Дуән Иннен аса қоймаса керек. Сиәнбидiң халқы көп және бұрынғы кездерге қарағанда әлдеқайда күштi. Бiздiң оларға қарсы бiрдеме жасай алмай отырғанымызға, мiне, екi жыл болды. Жарайды, соғысып жеңсек жақсы, ал күтпеген пәлелер бiр-бiрiне жалғасып, соғыс созылып кетсе ше? Онда жол ортасында тоқтап қала аламыз ба? Тоқтай алмаймыз. Сөйтiп, қайтадан әскер жинауға, оны асырайтын азық-түлiк жинауға мәжбүр боламыз. Ал мұның соңы Орталық мемлекеттi титықтатып, жатжұрттықтарды (мән-идi) күшейтуге әкеп соқпақ… Жарайды, бiз сиәнбилердi жеңiп-ақ қояйық, бiрақ ең болмағанда Сарай мен оның министрлерi кешкi асын тыныштықта iшу үшiн оларды тiгерге тұяқ қалдырмай қырып тастай аламыз ба? Жоқ, өйте алмаймыз. Халыққа жеңiлдiк жасау үшiн кейде бүкiл облысты тастап шығуға тура келедi. Мұндай кезде бекiнiс сыртындағы ежелден жан баспаған жерлер туралы не айтуға болады? Бiр кезде Жау патшалығының шекарасын күзеткен қолбасшы Ли Му баж салғын жинайтын әкiмдер тағайындап, содан жиналған қаржыны шекараны нығайтуға жұмсаған жоқ па едi? Ван Маң сиуңнуларға қарсы соғыс ашпақ болғанда, Иән Үй қолбасшы оны тоқтатып, шекараны қорғау туралы түбегейлi ой толғағаны қайда? Осының бәрi тарих беттерi арқылы бiзге жеттi. Менiң ойымша, осы екi қолбасшының салған iзiмен өткен императорлардың өнег есiн бұлжытпай орындауға болады» (Дунху. Гаучы. – А., 1999. – 27-28-бб.).

	Цай Иун кеңесшi осылай деп бар шындықты алға жайғанымен, император өрлiкке салып, соғысуды жөн көредi. Сөйтiп, әрқайсысы шұғыл жасақталған 10 000 атты әскер алып, Шиа Үй Гау-лиуден, Тиән Иән Иүн-жыуден, сиуңнудың приставы Цән Мин оңтүстiк сиуңну чәниүйiмен бiрiгiп Иай-мыннан шығып, қараша айының салқыны түсе сиәнбилерге аттанады.

	Қалың әскердiң шекарадан шығып, өздерiне келе жатқанынан хабарланған Таңшыхай үш аймағын түгел атқа қондырып, олардың басшыларына өлiспей берiспеудi бұйырады. Шиа Үй және оның серiктерi шекарадан 2000 ли шыққанда, сиәнбидiң әскерiмен кездесiп соғысады. Бiрақ олардан күйрей жеңiлiп, әрқайсысы мыңдаған жауынгерлерiнен айырылып, азық-түлiк, дүниемүлiктерiн тастай қашады. Майдан даласында олардың жауынгерлерiнiң үштен екiсiнiң жансыз денесi шашылып қала бередi.

	Бұл хабар Орталық патшалықты дүр сiлкiндiредi. Ызаланған император ШиаҮй, Тиән Иән, Цән Мин үшеуiн тұтқындатып, астанаға алдыртады да, түрмеге тастатқызады. Бұлар бұдан бiраз уақыт өткеннен кейiн бүкiл атақабырой, шен-шекпеннен түгел жұрдай болып, ара түсушiлердiң көмегiмен әзер дегенде бостандыққа шығады. Жеңiспен рухтанған сиәнбилер Орталық мемлекетке қарсы шабуылын онан сайын күшейтiп жiбередi. Ақыры олар шалғыны белден өскен, аңы қойша өрген Лиау-си алқабына басып кiредi.

	Осылайша сиәнбилер күн санап күшейiп, Орталық патшалықтың өрiсiн тарылтып, тықсыра бастаған шақта гуан-хы жылнамасының төртiншi жылы, яғни х.э. кейiнгi 181 жылы қырық жасқа ендi жеткен Таңшыхай қайтыс болады. Тарихшылар Таңшыхай жиырма алты жыл бойы үзбей Орталық мемлекетiнiң жерiне шабуыл жасап, оның шекара аймақтарын қаңырап бос қалуға мәжбүр еттi дегендi айтады. Таңшыхай өлгеннен кейiн оның орнын бес баласының iшiнен Хылиән басады. Бiрақ қабілетсiз бала дарынды әке қалдырған мол мұраға иелiк ете алмайды. Соның салдарынан елде билiкке таласушылар шығады. Хылиәннан соң таққа отырған Күйтудың тұсында осы билiкке таласудың салдарынан Сиәнби мемлекетi екiге бөлiнедi. Қашанда ала қашып, жұла тартқан тiрлiкте береке болған ба, ел билiгiнiң тiзгiнi тұрақтар естi қол табылмай, ессiз қолдың бiрiнен сусып шығып, екiншiсiне ауысумен болады. Сөйтiп қолдан-қолға өткен билiкпен бiрге Сиәнби мемлекетi де өзiнiң дәуiрлеу биiгiнен төмен қарай құлдырай бередi. Бiрақ бұл мемлекеттiң, Таңшыхай құрған алып державаның құлауын тездеткенмен, сиәнби халқының құрып бiтуi емес едi.

	Үшiншi ғасырдың ортасында, өртеңге шыққан өскіндей, құлаған Сиәнби мемлекетiнiң орнынан Мужуң және Тоба атты екi күштi ел қайта шаңырақ көтередi. Мужуң елi алғашқыда қазiргi Моңғолияның оңтүстiк-шығысында пайда болып, кейiн Үйвын және Дуән хандықтарын жеңiп, Қытайдың солтүстiгiнде дәуiрлеп тұрады. Ал тобалар болса, кейін осы Мужуң мемлекетiн талқандап, Қытайдың терiстiгiнде дара билiкке қол жеткiзедi.

	Сиәнбиден өнген қос бұтақ

	Ел тағдырының тiзгiнi сол елдiң билеушiсiнiң дара билігінде болғаннан кейiн, оның өрге өрлеп, даму биiгiне көтерiлуi де, ылдиға құлдырап құлауы да соның еркiнде болары, ол қалай бұрса, көш бағытының солай бет алары дау сыз. Х.э. дейiнгi III ғасырда көшпелi елдер арасында шоқтығы көтерiлiп, дәуiрлеп тұрған Дунху мемлекетiнiң тез құлауына ел билеушiсiнiң тiзгiндi құлама құзға қарай шұғыл бұруының себепшi болғаны осының айқын бiр дәлелi. Дунху билеушiсi, жоғарыда айтқанымыздай, ежелгi көршiсi сиуңну елiнде баласы әкесiн өлтiрiп, таққа отырғанын, оған ел ағалары қарсы болып, елде аласапыранның басталғанын ести салысымен, оларды жаулап алу мақсатымен соғысқа сылтау iздеп, сиуңнуларға бiрнеше дүркiн елшi аттандырып, бiресе елдiң мақтанышы болған атын, бiресе ел билеушiсiнiң қойнындағы әйелiн сұрап, олардың бәрiн еш қарсылықсыз алғаннан кейiн, сиуңну билеушiсiн намыссыз, жiгерсiз бiреу санап, тағы да елшiсiн жiберiп, екi елдiң ортасында жатқан мың ли жердi сұрайды.

	Мiне, осы кезде тату көршiлiктi бағаламай, елдiктiң негiзi – жердi сұрап, жанжал тiлеген дунху билеушiсiн жазалау үшiн сиуңнудың жас чәниүйi халқын бастап атқа қонады. Дунху елiнiң тоз-тозын шығарады. Сөйтiп, дәуiрлеп тұрған дәулеттi ел есер билеушiсiнiң ессiз тiрлiгiнiң салдарынан бастарынан бағы ұшып, босқын елге айналады. Бас сауғалаған бақытсыз халық тұс-тұсқа тырағайлай қашып, бiр тобы Ухуән тауына, бiр тобы Сиәнби тауына, ендi бiр тобы көршi қытай елiне барып паналайды. Қаша алмағандары тәуелдi болып, сиуңнулардың құрамына енедi. Арада бiрнеше ғасыр өткеннен кейiн осылардың iшiнде Сиәнби тауына барып паналағандар осы таудың атымен аталған iргелi елге айналып, х.э. кейiнгi II ғасырдың аяғына қарай баяғы Сиуңну империясы иеленген жер мен елдiң бәрiне қожалық етедi. Бiрақ бұл дәурен де сиәнбилiктердiң басында ұзақ тұрмайды. Сиәнби империясының шаңырағын көтерген Таңшыхай өлгеннен соң, көп ұзамай ел iшiнде билiк таласы басталып, тұтас мемлекет екiге бөлiнедi. Бөлiнген елдiң iшкi бүлiгiне сырттың арандату әрекеттерi қосылып, Сиәнби мемлекетi бірнеше ұсақ иеліктерге (шағын хандықтарға) бөлініп тынады.

	Далалық империяның құлауы бiр кезде осы империяның құрамына күшпен енгiзiлген халықтардың бөлiнiп, дербестікке ұмтылуына негіз қалайтыны белгілі. Құлаған Сиәнби мемлекетiнiң жұртынан да жаңбырдан кейiн қаулап шыққан саңырауқұлақтай iлгерi-кейiндi бiрнеше шағын мемлекеттер бой көтередi. Қытай тарихшылары бұл кездегi осындай мемлекеттердiң саны он алтыға жеткенiн айтады. Осы он алты мемлекеттi құраған халықтардың бәрi бұрынғы Сиуңну, кейiнгi Сиәнби далалық империяларының құрамындағы көшпелi халықтар болатын. Оларды қытайлықтардың «Солтүстіктегі бес тайпаның он алты мемлекеті» деп атауларының мәні де осында.

	Бұл арада бес тайпаны бес халық деп түсінген жөн. Он алты мемлекет тұсында осы халықтар өзара туыстық негiзде жiктелiп, мысалы, сиуңнулар өз алдына, сиәнбилер өз алдына, ухуәндар өз алдына, үйвын өз алдына, дуән өз алдына, суши өз алдына, мувән өз алдына деген сияқты, саны көптерi бiрнеше, саны аздары бiр мемлекет құрайды. Бұларды Ұлы Қорғанның екi жағына орналасуына қарай топтастырып, өзара Iшкi және Сыртқы мемлекеттер деп екiге бөлуге болады.

	Осының iшкi жақтағылары қытайлана бастағандар немесе қытайланып кеткендер де, сырттағылары көшпелi өмiр салты заңдылықтарын сақтап, бұрынғы ата-баба дәстүрiн жалғастырушылар едi. Мысалы, Сиәнби мемлекетiнiң жұртында сиәнбилiктер құрған екi мемлекет – Мужуң мемлекетi мен Тоба мемлекетi – осындай, бiрi iшкi жаққа, екiншiсi сыртқы жаққа орналасқан мемлекеттер болатын. Бiрақ тобалар әуелде Ұлы Қорғанның сыртында болғанымен, кейiн уақыт оза келе мужуңдарды өздерiне бағындырып, қуатты империяға айналған кезде бұлар да қытайланып шыға келедi. Соның нәтижесiнде Тоба мемлекетi Тоба Гүйдiң кезiнде Иуән-вей атанып, ол кейiн Қытайды билеген iргелi әулеттердiң қатарына енiп, әйгiлi 24 патшалықтың бiрiне айналады.

	1. Мужуңдар

	Мужуңдар Сиәнби мемлекетiнің жұртында жеке шаңырақ көтергендердің ішіндегі халқының саны көп, iргелi ел болатын. Осы көлемi көптiгiне арқа сүйеген Мохуба (Мохаба) атақты Таңшыхайдың тұсында-ақ, оның ауырып жатқанын пайдаланып, Лиау-си бекiнiсiнен өтiп келiп, Жи (қазiргi Пекин) қаласының солтүстiк жағына келiп қоныс тебедi. Осында ол Орталық мемлекеттiң бодандығын қабылдап, соған тәуелдi жеке ел болады. Өзiнiң елiне Мужуң деген ат бередi. Бұл шамасы осы елдi құраған тайпалардың iшiндегi жетекшi тайпаның атының қытайша аталуы болса керек. Осыдан кейiн мужуңдар қашан сиәнбидiң Таңшыхайы өлгенге дейiн осы арада болып, тек ол өлгеннен кейiн ғана Лиау-дун облысының солтүстiк жағына өтедi. Бұл кезде мужуң елiнiң билiгi Мохубаның немересi, Муиәннiң баласы Шыгүйдiң қолында болатын. Ол Орталық мемлекетке өзiнiң адал берiлгендiгiн танытып, император әскерiмен бiрге бiрнеше жорыққа қатысып, олардың өзге далалықтарды жеңуiне көмектеседi. Осы жорықтардағы Шыгүйдiң қызметiн ерекше бағалаған император оған жоғары кiнәздiк атақ бередi. Жағдайының жақсарып, елiнiң қуаты арта бастағанын сезiнген Шыгүй өзiн «Ұлы Чәниүймiн» деп жариялап, көршi көшкіншілердi жаулап алып, құрамына енгiзудi көздейдi. Бiрақ ол бұл мақсатына жете алмай, 283 жылы қайтыс болады.

	Оның орнына мұрагерлiк жолмен баласы Гүй отыруға тиiс едi. Бiрақ, Шыгүймен бiрге ел басқару iсiне араласып, билiктiң дәмiн татып қалған Шыгүйдiң туған iнiсi Шән тақты оның баласына бұйыртпай, өзi иеленiп кетедi. Онымен де қоймайды, кезiнде халқына қадiрлi болған ұлы чәниүйдiң баласы аман қалса, өз билiгiнiң ғұмыры ұзаққа созылмасынан қауіптеніп, Шыгүйдiң мұрагер ұлын өлтiрудi ойлайды. Оның бұл ойын сезiп қалған ордадағы әкесiнiң серiктерi мұны Гүйге хабарлайды. Ол қашып лиау-дундық Шүй Үй дегеннiң үйiне барып тығылып, аман қалады.

	Арада екi жылдай уақыт өткенде Шән қарауындағылардың бiрiнiң қолынан қаза табады да, ел ағалары жиналып, Гүйдi шақырып алып, оны таққа отырғызады. Мужуң Гүй алғашқы күннен қара халықтың жағында болып, солардың ықыласына бөленуге күш салады. Бұл оның бас сауғалап жүргенде бұдан безбей, қайта қолдау көрсетiп, шенқұмар туысын өлтiрiп, өзiн таққа отырғызған елiне деген алғысының белгiсi едi.

	Мужуң Гүйдiң қарауындағыларға мейірiмдiлiгi, солардың қамын ойлайтындығы бiрден-бiрге тарап, дабысы алысқа кетiп жатады. Осыған орай көршi туыстас халықтарды былай қойғанда, шекара әкiмдерiнiң қыспағына шыдамаған қытайлықтардың өзi топ-тобымен келiп, Мужуң Гүйдiң қарауына өте бастайды. Мужуң Гүй болса, оларды түр-түсiне, нәсiлiне бөлмей, құшақ жая қарсы алып, ешкiмдi қағажу қалдырмай, ықыласына бөлейдi. Мужуң Гүй жағдайын түзеп алғаннан кейiн, әкесiнiң арманды iсiн алға жалғап, мемлекетiн күшейту қамына кiрiседi. Осы мақсатта Орталық мемлекетке арнайы адам жiберiп, өздерiне ежелден көз алартып келе жатқан Үйвын мемлекетiн қарудың күшiмен бағындыруға рұқсат сұрайды. Халық арасында абыройы артып, беделi күн санап өрлеп келе жатқан Мужуң Гүйдiң күшейiп кетуiнен қауiп тұтқан Орталық мемлекет оған келiсiм бермейдi. Бұл Мужуң Гүйдiң ызасын келтiредi де, «ал, онда маған қолыңнан келгенiңдi iсте» дегендей, ол Орталық мемлекеттiң шекарасын бұзып, Лиау-си аймағына шабуыл жасайды. Көп адамын өлтiрiп, аймақты тонап, алапат зор шығын келтiредi. Жин патшалығы өз боданының бұлайша бас көтеруiн жазасыз қалдырмау мақсатымен, оған қарсы арнайы жасақталған әскер жiбередi. Жин патшасы У-ди бұл жұмысты Иужыудың билеушiсiне тапсырады. Екi жақтың әскерi Фей-жыу жерiнде кездеседi. Мужуң Гүйдiң әскерi жеңiлiп қалады.

	Алайда, алғашқы қадамының сәтсiздiгi Мужуң Гүйдi жасыта алмайды, қайта оны ашындыра түседi. Ол елiне келiсiмен әскерiн жаңа шайқастарға дайындап, қатаң тәртiп орнатады. Әскерiнiң жауынгерлiк рухын көтеру мақсатымен, бiрнеше дүркiн шекара аудандарына тонаушылық шабуылдар жасайды. Осыдан кейiн ол жауынгерлерiн бастап барып, шығыстағы көршiсi Фуүй елiне тосыннан тиiсiп, оның әскерiнiң тас-талқанын шығарады. Әскерiнiң күйрей жеңiлгенiн көрген Фуүйдiң билеушiсi Илүй өзiн-өзi өлтiредi. Ал оның баласы бiраз адаммен қашып құтылып кетедi. Мужуң Гүй Фуүй мемлекетiнiң астанасын талқандап, 10 мың адамын тұтқындап, мол олжамен елiне қайтады.

	Фуүй билеушiсiнiң баласы Ило мужуңдардың әскерi кеткеннен кейiн, елiне қайтып келiп, аман қалған адамдарының басын бiрiктiрiп, мемлекетiн қалпына келтiруге көмек сұрап, шығыс и-дiң (жатжұрттықтардың) приставы Хы Кәнға елшi жiбередi. Хы Кән оның өтiнiшiн қабыл алып, Илоға көмекке духу Жиа Шыңды әскерімен аттандырады.

	Бұл хабарды ести салысымен Мужуң өзiнiң қолбасшысы Сүн Динге атты әскер берiп, Жиа Шыңды орта жолда тосып алып, жойып жiберудi тапсырады. Бiрақ ол Мужуңның бұл тапсырмасын орындай алмайды. Ашық айқаста Жиа Шыңның әскерiнен жеңiлiп, өзi майдан даласында мерт болады. Әскерiнiң күйрей жеңiлiп, қолбасшысының мерт болуы Мужуң Гүйдi тығырыққа тiрейдi. Ол мұндай бiрде жеңiп, бiрде жеңiлiп, ел берекесiн алған арпалысты тiрлiкпен мемлекетiн нығайта алмасын түсiнедi.

	Ақыры ойласа келе, арнайы елшi жiберiп, Жин патшалығымен қайыра тiл табысуға күш салады. Боданы болып, адал қызмет етуге уәде бередi. Жин патшасы У-ди Мужуң Гүйдiң өтiнiшiн қабыл алып, оны сиәнбидiң духуы етiп тағайындауға жарлық бередi.

	Мужуң Гүй бұдан кейiнгi өз жағдайының қалай болуы әр қадамын сырттан бағып, бақылау жасап отырған шығыс и-дiң приставы Хы Кәннiң көзқарасына тiкелей байланысты боларын бiлiп, ендi сонымен тiл табысуға ұмтылады. Арнайы адам жiберiп, өзiнiң кездескiсi келетiнiн бiлдiредi. Кездесуге ол өзiнiң достық ниетiн бiлдiру мақсатында шыдафу салтымен басына орамал байлап, үстiне жеңiл шапан киiп барады. Ондағысы Хы Кәнге «бөтенің емес, өзіңмін» дегенді білдіргісі келгені еді. Бiрақ Хы Кән оның осылай келгенiн бiлсе де, әскерiн қала қақпасының сыртында сапқа тұрғызып, оны өзге елдің адамы есебінде ресми қарсы алады. Мұны көрген Мужуң Гүй киіп келген киімін жедел ауыстырып, әскери киiмiн киедi де, ресмилiк тәртiппен қақпаға кiредi. Кездесу барысында бiреулер Мужуң Гүйден «Кездесуге арнайы киiп келген киiмiңiздi дәл қақпаның алдына келгенде шешiп, басқа киiм киюiңiздiң себебi не?» – деп сұрайды. Оған Мужуң Гүй: «Үй иесi қонақты өзiне лайықты сый-құрметпен қарсы алмаса, қонақ не iстей алады?» – деп жауап бередi (Дунху. Гаучы. – А., 1999. – 30б.).

	Кездесу барысында Мужуң Гүйдiң өзiн ұстауына, сөйлеген сөзiне риза болып отырған Хы Кән оның мына сөзiн естiгеннен кейiн, iштей өз қылығына қатты ұялып, оны әдеттегi көшкіншiнiң бiрi емес деп санап, оған ерекше құрмет көрсетедi. Достық қолын ұсынады.

	Жин патшалығының шығыстағы оң көзi Хы Кәнмен тiл табысуы Мужуң Гүйдiң өз қалауынша алаңсыз еркiн қимылдауына жол ашады. Сиәнбидiң жеке ел болған тағы бiр екi бұтағы – Үйвын мен Дуән осының алдында Мужуң Гүйдiң Жин патшалығымен қақтығысқа түсiп, күшiн әлсiреткенiн пайдаланып, мужуң елiне бiрнеше рет шапқыншылық жасап, үлкен шығын келтiрген болатын. Ендi соның есесiн қайтаратындай жағдай туған едi. Алайда, Мужуң Гүй бұл елдермен соғыстың да мемлекеттi әлсiретуден басқа ешқандай пайда бермесiн бiлiп, оларға арнайы елшi жiберiп, кiшiлiк қалып танытып, мол сыйлықтар жiберумен болады. Оның бұл қылығы екi елдiң билеушiсiнiң де көңiлiнен шығады. Осындай қатынастың арқасында Мужуң Гүйдi жақсырақ танып, оның ерекше адамгершiлiгiне, ақылдылығына риза болған Дуән билеушiсi оны өзiнiң күйеу баласы етудi қалап, оған қызын әйелдiкке бердi. Мужуң Гүй Дуән билеушiсiнiң осы қызынан Хуаң, Жiн («Әдiлеттiлiк»), Жау («Жарық») деген үш ұл көредi.

	Бейбiт тiрлiк мужуң елiнiң көркеюiне кәдiмгiдей септiгiн тигiзедi. Бiрақ бұл жақсы күндер ұзаққа созылмайды. Бұрынғы билеушісі өліп, Үйвын мемлекетiнiң билігі басына Могүй келгеннен кейiн жағдай кiлт өзгерiп, екi елдiң арасында соғыс өртi бұрқ ете қалады. Мемлекетiнiң күшейгенiне мастанған Үйвын чәниүйi Могүй өз iнiсi Чүйиүндi мужуңдарға шабуыл жасауға жiбередi. Екi ел арасындағы жағдайдың өзгеруiне байланысты iштей қауiп тұтып, әскерiн дайындықта ұстап отырған Мужуң Гүй үйвындықтардың бұл шабуылын тойтарып, әскерiнiң тас-талқанын шығарады. Өздерiнен әлдеқайда әлсiз деп есептеген елден жеңiлiп қалғанын намыс көрген Могүй тездетiп 100 000 әс кер жинап, оны атақты батыр қолбасшысы Сунуиәнға басқартады. Сөйтiп, үйв ындықтар қалың әскермен келiп, Мужуң Гүйдiң астанасы Жи қаласын қорш айды. Қала халқы қатты үрейленiп, әбiгерге түседi. Мужуң Гүй қала халқ ын сабыр сақтауға шақырып: «Сунуиәннiң әскерi көп болғанмен, оларда тәртiп жоқ. Сондықтан оларды қармаққа оңай түсiруге болады. Сендер тек бар күштерiңдi салып соғыссаңдар болды, уайымдайтын ештеме де жоқ», – дейдi (Аталған еңбек. 31-б.). Халық Мужуң Гүйдiң айтқанына сенiп, қаланы қорғ ауға бiр кiсiдей жұмыла кiрiседi. Сәттi кезiн пайдаланып, Мужуң Гүйдiң өзi бастап, қақпаны ашып шабуылға шығып, Сунуиәннiң әскерiн талқандап, оларды жүз лиге дейiн қуалап, көп адамын өлтiредi.

	Дәуiрлеп тұрған Үйвын мемлекетiн бiр емес, екi рет жеңу мужуң елiн бұрынғыдан да күшейтiп, олардың халықаралық беделiн арттыра түседi. Бұрынғы Үйвын мемлекетiне тәуелдi болып келген лиау-дундық Мың Хұй өзiне қарасты мың шақты отбасын ертiп келiп, муңжуң елiнiң құрамына енедi.

	Мужуң Гүй оны зор құрметпен қабылдап, жиәнвiй қолбасшы етедi.

	Мужуң осыдан кейiн елiнiң жеке мемлекет болғанын танытып, өзiн «Сиәнбидiң Ұлы Чәниүйiмiн» деп жариялайды. Ордасында жаңадан бiраз әкiмшiлiк лауазымдарын тағайындайды. Кiшіпейiл де қарапайым, адал да әдiл адам болғандықтан Муүйжүйдi қойма меңгерушiсi, ал ойы ұшқыр, сезiмi нәзік, алғыр да әдiл адам болғандықтан Муүйхыны қазы (сот) етiп тағайындайды.

	Осы кезде сиәнбидiң Суши Лиәнi мен Мувән Жинi Лиау-дун облысына қарасты аудандарды тонап, адамдарын өлтiрiп кетедi. Шығыс и-дiң приставы Фын Шының оларды жазалауға шамасы келмейдi. Оның бұл екеуiн келiсiмге келуге шақырған әрекетiнен де ештеме шықпайды. Әбден еркiнсiп алған Суши Лиән мен Мувән Жин де жыл бойы шекараға шабуылдауын қоймайды. Бұлардың шапқыншылығынан үлкен зардап шегiп, бүкiл жиған-тергенiнен айырылған қытайлықтар шұбырып келiп, Мужуң Гүйдiң қарамағына өте бастайды. Осыны көрген, иң-иаң қолбасшы болып жүрген Мужуң Хән әкесiне ұсыныс жасайды. Онда ол: «Өзiнiң iсiмен даңқы шыққан ежелгi билеушiлер халықтың үмiтiне орай өз дәулетiн шалқытып, абыройын асыру үшiн Көктiң Ұлының көңiлiн тауып отырған. Қазiргi уақытта Суши Лиән мен Мувән Жин тонаушылық әрекетiн тоқтатпай отыр. Оларды қарудың күшiмен ауыздықтау үшiн, олардың қылмысын халыққа жеткiзу керек. Сонда Жин патшалығы үшiн Лиау-дунды бұрынғы қалпына келтiремiз, өзiмiз үшiн екi бiрдей елдi бағындырамыз. Сөйтiп, Жин патшалығына өзiмiздiң ниетiмiз бен әдiлеттiлiгiмiздi көрсетемiз, ал өз мемлекетiмiз үшiн тиiмдiлiкке қол жеткiзiп, олжаға кенелемiз. Бұл елдер кейін бiздiң негiзгi әскери күшiмiздi құрайтын болады», – деп жазады. Мұны оқыған Мужуң Гүй: «Кiшкентай болып, осылардың бәрiн ойлап жүргенiн қарай гөр», – деп баласының ақылдылығына риза болады (Дунху. Гаучы. – А., 1999. – 32-б.).

	Сөйтiп ол Мужуң Хәннiң ұсынысы бойынша Суши Лиән мен Мувән Жинге тосыннан шабуыл жасап, аталған екi бектi де өлтiрiп, елiн өз елiне қосып алады. Мужуң Хәннiң ұсынысы iс жүзiнде дұрыстығын көрсеттi. Мужуң Гүйдiң беделi көшкіншiлер арасында ғана емес, Жин патшасының алдында да дүркiреп көкке көтерiледi. Мужуң Гүйдiң халқына жайлы болып, сырттан паналап келгендерге қамқорлық жасап, адамгершiлiк үлгiсiн көрсетуi төңiрегiне түгел жайылып, Мужуң елiне ағылып келушiлер қатары көбейе түседi. Бұл, әрине, басқа билеуш iлерге жақпайды. Пин-жыу облысының билеушiсi Цүй Би өзiн Лиәу-дун жерiн қорғауда үлкен еңбегiм бар, халық алдындағы беделiм де жоғары деп ойлаушы едi. Халқының бiр бөлегiнiң жырыла бөлiнiп, Мужуң Гүйге кетуi оған қатты әсер етедi. Өзiнен дәрежесi төмен қайдағы бiреудiң патша алдында беделi асып, қарауындағы өлкенiң адамдарының өзiн тастап, лек-легiмен соның қол астына кетiп жатқаны оның ызасын келтiредi. Ол арнайы елшi жiберiп, халқын қайта оралуға шақырады. Бiрақ үдерiле көшiп кеткен жұрт ол шақырды екен деп қайта оралмайды. Цүй Би болса, өз тарапынан «Халқымның маған келмеуi мүмкiн емес, оларды Мужуң Гүй зорлықпен жiбермей отыр» деп ойлап, оған қарадай жауыға түседi. Соған орай ол Гаужүйли, Дуән және Үйвын мемлекеттерiнiң басшыларымен жасырын келiсiм жасасып, оларды Муңжуң Гүйге қарсы бiрiгiп соғысуға көндiредi. Сөйтiп, Цүй Бидiң айдап салуымен үш елдiң басшылары күш бiрiктiрiп, Мужуң Гүйге тосыннан тиiседi де, оның күшiнiң қанат жазуына мүмкiндiк бермей, тықсырып апарып Жи қаласына қамап, қаланы қоршауға алады. Мужуң Гүй қала қақпаларын бекiттiрiп, қорғанысқа көшедi.

	Бұл Мужуң әулетiнiң тағдырын шешетiн ең ауыр кезең едi. Мужуңдардың жеке ел болып қалу-қалмауы – осы шайқастың нәтижесiне тiкелей байланысты екенiн түсiнген Мужуң Гүй қалайда қоршау шебiн сөгуге бар күшiн салады. Өздерiнен әлдеқайда басым күшпен ашық айқасқа шығып опа таппасын бiлген Мужуң Гүй айлаға көшедi.

	Таң атып, төңiрек түгел көрiне бастағанда ол бөшке-бөшке шарап пен таңдап алынған бiрнеше семiз өгiздi Үйвын әскерiне сыйлық ретiнде жiбередi. Қоршаудағылардың қарсы әрекетiн күтiп жатқан дуәндықтар мен гаужүйлилiктер одақтастарына Мужуң Гүй жiберген мол сыйлықтың хабарын ести салысымен, дереу бас қосып ақылдасып, үйвындықтарды мужуңдармен жасырын ауыз жаласып, өздерiн сатқан «опасыз» деп табады да, босқа қырылудан қорқып, «есiң барда елiң тап» қағидасымен қоршауды тастап, керi қайтады.

	Ештеменiң мәнiне түсiнбеген үйвындықтар өздерiне ештеме айтпай қоршауды тастап кеткен дуәндықтар мен гаужүйлилiктердi уәдеге тұрмаған «опасыздар» деп тауып, қоршаудағы Мужуң Гүйдi олардың көмегiнсiз-ақ талқандаймыз деп, қоршауды одан әрi жалғастыра бередi.

	Қарсыластарының әр қимылын қорған үстiнен жiтi бақылап тұрған Мужуң Гүй гаужүйли мен дуән билеушiлерiнiң өз әскерлерiн қоршаудан әкеткенiн көрiп, олардың орнын үйвындықтар басқанға дейiнгi аз мүмкiндiктi пайдаланып, Тухыда жүрген баласы Мужуң Хәндi көмекке шақырып, арнайы шапқыншы жiбередi. Хән хабар тиiсiмен, қолында бар әскермен әкесiне көмекке ұмтылады.

	Алайда, сан соғысты бастан кешiрген жырынды Хән аз әскермен барып, қоршауды бұзып, әкесiн құтқара алмасын бiлiп, айлаға көшедi. Өзiнiң серiгi, сиуңнудың батыр жiгiтi Гын Кұйды оңаша шығарып алып, арнайы тапсырмамен алға оздырады.

	Гын Кұй түнiмен жүрiп, келесi күнi түс әлетiнде Үйвын әскерiнiң қолбасшысы Мохой батырдың баласы Сидугуәннiң шатырының алдында тұрады. «Мен дуәннiң Мобо бегiнен келдiм, құрметтi бегiмiз Сiзге сәлем айтты, – дейдi ол Хән үйреткен сөздердi сол күйi қайталап. – Сiздердiң ата жауымыз Мужуң әулетiн бiрiгiп құртуға аттанғандарыңызды естiгенмен, жанымда тұрып, тынышымды алып, берекемдi кетiрген Мужуң Гүйдiң баласы Хәннен қауiптенiп, амалсыз Сiздерге қосыла алмай, елде қалған едiм. Бүгiн сол Хәннiң әкесiне көмекке аттанғанын естiдiм. Осындай сын кезде Сiзге достық көмегiмдi ұсынбақпын. Хәндi әкесiне жеткiзбей жолда құрту үшiн Сiз әскер бөлiп, оны Хуанхы өзенi жақ беттегi Сенхы-по жазығын жиектейтiн адырлар арасында тосып, алдынан соқсаңыз, мен аңдып келiп дәл желкесiнен басар едiм. Сонда ортақ жауымызды торға түскен торғайдай тыпыр еткiзбес едiк. Дұшпанға – өлiм!»

	Сидугуән бұл ұсынысты қуана қарсы алады. «Мобо бектiң жаушысын» мол сыйлық пен шығарып салып, қоршауда тұрған әскерiнiң бiр бөлегiн Мужуң Хәннiң әскерiн айтылған жерде қарсы алуға жiбередi.

	Суыт жүрiп Хәнге жеткен Гын Кұй оған «елшілік» сапарының нәтижесiн баяндайды. Iстiң өзi ойлағандай болғанына қуанған Мужуң Хән жауынгерлерiмен өзi көрсеткен жерге келуге тиiстi үйвын әскерiн қарсы алуға жiгiттерiн дайындайды. Жер жағдайын жетiк бiлетiн Хән кездесуге бұл араны әуелде әдейi ұсынған болатын. Гын Кұйдың жалған хабарына алаңсыз сенген үйвындықтар көрсетiлген жерге жетiп, Мужуң Хәннiң келуiн күтiп, аттарынан түсiп, демалуға көшкен кезде, Хән әскерiмен аңдып келiп, қамсыз жатқан үйвындықтарды қоршауға алады. Сөйтiп, мужуңдарды қапыда соғып, құртамыз деп келген үйвындықтар өздерi алдау торына түсiп, қасап қырғынға ұшырайды. Үйвынның тосқауыл әскерiн осылайша демде ту-талапай еткен Хән бұдан кейiн кiдiрмей әкесiне көмекке ұмтылады. Болған жайды хабарлап әкесiне айту үшiн қос атпен шапқыншы жiбередi.

	Әкесiне өзiнiң жететiн уақытын айтып, сол кезде қаладан шығып, Сидугуән әскерiне шабуылдауды тапсырады. Мужуң Гүй ержүрек, шешiмдi кiсi болатын. Баласының сәлемiн естiсiмен қаланың бар қақпасын бiр мезгiлде ашқызып, тұстұстан Сидугуән әскерiне лап бередi. Мұндай тосындықты күтпеген Сидугуән әскерi кәдiмгiдей абдырап, ә дегенде оларға тегеурiндi қарсылық көрсете алмай қалады.

	Дәл осы кезде Хән де әскерiмен жетiп үлгерген едi. Үйвындықтар оларды алғашқыда Хәннiң алдынан кеткен өз адамдары екен деп қамсыз қалады. Кейiн жау екенiн бiлiп, қорғанысқа көшкенше Хән алдын ала iрiктеген мың салт атты жауынгерiмен жау шебiн қақырата бұзып, iшке кiрiп, үйвындықтардың лагерi не өрт қояды. Сол-ақ екен, Сидугуән әскерiнен береке кетедi. Ақыры алды-артынан бiрдей соққылаған мужуңдар тегеурiнiне шыдай алмай, майдан даласын тастай қашады. Тiзе қосып, тiресе соғыспаған жауды мужуңдар түре қуып, қауға түскен өрттей, олардың әп-сәтте ұйпа-тұйпасын шығарады. Сөйтiп, Мужуң әулетiн құртамыз деп келген үйвындықтар ойсырай жеңiлiп, қолбасшылары қара басын сауғалап, жалғыз өзi зорға құтылады.

	Мужуң Гүй үйвынның аман қалған адамдарын тұтқындап, олардың үш баулы мемлекеттiк мөрiн қолға түсiредi. Мужуңдардың жеңiсiн естiп, осы қырғынның бастаушысы Цүй Би зәресi ұшып, гаужүйли жерiне қашады.

	Мужуң Гүй болған жайды императорға хабарлау үшiн Пый Идi Жиәнкәндағы Сарайға жiбередi. Оған үйвынның мемлекеттiк мөрiн императорға апарып берудi тапсырады. Осыған орай Жин патшасы Иуән-ди Мужуң Гүйдi Иу-жыу, Пин-жыу және Шығыс И-лердiң (шығыстағы жатжұрттықтардың) басқарушысы етiп бекiтедi,«Лиәу-дун кiнәзi» деген атақ бередi. Сондайақ, император оған өз атынан әкiмдер тағайындауға рұқсат етедi.

	Осыдан кейiн Мужуң Гүй оқымысты қытайларды мемлекет iсiне тарта бастайды. Мысалы, қытай оқымыстысы Иу Сүн ордадағы iс жүргiзудi басқарса, Лиу Циән хатшылық мiндетiн атқарады. Елiнде училище аштырып, сиәнбидiң ел басқаруға қабілетi бар деген дарынды балаларын соған оқуға бергiзедi. Өзiнiң үлкен ұлы, тақ мұрагерi Хуанды да солармен бiрге қатар отырғызады. «Бiлiм сәу- лес i топастықтың тоңын жiбiтiп, адам көкiрегiн арам ойлардан тазартады. Адал- дың ары таза. Ел басқарушы бiлiмдi болса, елiне береке әкеледi, әдiлет орнайды. Оқуға зейiн қойып, бар бiлiмдi меңгерiңдер», – деп оқушыларға ақылын айтад ы. Қолы бос кезiнде өзi де келiп, балалармен бiрге отырып дәрiс тыңдайды.

	Бұдан кейiн Мужуң Гүй балалары Мужуң Хәндi Лиәу-дунды, ал Мужуң Жiндi Пин-гоны қорғауға жiбередi. Қоршаған дұшпандарының бетiн қайтарып, қалған ғұмырында бейбiт өмiрдiң рахатын көрген Мужуң Гүй 333 жылы маусым айында қайтыс болады.

	Мужуң Гүй көзi тiрiсiнде-ақ өз орнына тақ мұрагерi етiп Муңжуң Хуанды белгiлеген болатын. Ол бұлай iстегенде балаларының iшiнде оның жасының үлкендiгiн, дәстүр бойынша кезек соныкi екенiн ескерумен бiрге, оның оқығандығын, сабаққа алғыр болғандығын да ескерген едi. Ол бiлiмдi басшы елiне береке әкеледi деп бiлетiн. Сондықтан да балаларының iшiнде оқуы мол осы Хуаннан үлкен үмiт еткен-дi.

	Бiрақ Хуан әке үмiтiн ақтамай, таққа отырып, бар билiктi өз қолына алған кезде кешегi кiтаптан бас алмайтын монтаны момын оқушы бет пердесiн сыпырып, өзiнiң шын бейнесiн көрсетедi. Ол өзгенiң өзiнен озғанын көре алмайтын қызғаншақ адам едi. Жалпы қызғаншақтарға тән күдiкшiлдiк мұның да жанын баурап, мазасын кетiредi. Өзi оқып жүргенде әкесiнiң қасында болып, талай соғысқа қатысып, ерлiгiмен танылып, елдiң де, әкесiнiң де сүйiктiсi болған екi бауыры Хән мен Жiн бұған күнi ертең өзiнiң орнын тартып алатындай көрiнедi. Әсiресе, Хәннен қаупi зор. Ол әулет атын алып, Мужуң аталғанымен, тумысы бөлек асыранды бала болатын. Оның үстiне ел iшiндегi беделi марқұм әкесiнен бiр де кем емес. Әкесi дүрiлдеп тұрғанның өзiнде қиын-қыстау жағдай бола қалса, алдымен осы Хәннiң ақылын тыңдайтын. Сондай кезде әкесiнiң өзiн ескермейтiнiне, оған Хән сияқты ақыл бере алмайтынына iштей күйiнiп, қызғаныштан өртенiп кете жаздайтын.

	Мiне, сол бiр күйiнiштi күндердiң қарымын қайтаратын күн туды. Мужуң Хуан таққа отырысымен айтарлықтай қатаңдық таныта бастайды. Мужуң Гүйдiң тұсында билеушiнiң мейiрiне бөленiп, мемлекет шаруасын ынта-жiгерiмен жанын сала iстейтiн ордадағылардан маза кетедi. Ерлiктерiмен елге танылған екi бауыры Мужуң Хән мен Мужуң Жiнге сұғын қадап, екеуiн бiрдей қудалай бастайды. Ордадағылар Хуанды үгiттеп, оның бетiн терiс жолдан қайтаруға күш салып-ақ бағады. Әсiресе, байыпты парасаттылығымен жұрттың бәрiне бiрдей сыйлы адам ретiнде танылған, Мужуң Хуанның хатшысы Хуаң Фу-жiн оған бауырларының ешқандай бөтен ойлары жоғын, екеуi де жығыл- са – төс енiш, сүрiнсе – сүйенiш болуға дайын жандар екенiн айтып, қанша жа лынса да ол алған бетiнен қайтпай қояды. Жан дүниесiн қызғаныштың түк көрсетпес соқыр сезiмi жаулап алған Хуан екi бауырын жау көрiп, тезiрек солардың көзiн жоюды көздейдi де тұрады.

	Алайда, ашық кетуге Хән мен Жiннiң айбарынан қорқады. Амалсыз сәт сағатының соғуын күтедi. Кешiрiм бiлмес бауырының пиғылын анық аңғарған Хән оның ту сыртынан қашан пышақ сiлтерiн күтiп жүрмей, қауiптiң алдын алуды ойлайды. Қайрат танытып, қарсы тұруға әке аманатына өзi бас болып қараулық жасайтындай көредi. Адалдықты ардақ тұтып үйренген ол басқа қылар қайраны болмай, баласын ертiп Дуәннiң бегi Лиәудiң елiне тартып отырады. Лиәу бек Хәннiң ерлiгiнен хабардар едi. Оны құшақ жая қарсы алып, ерекше құрмет көрсетедi. Хәннiң қашып кеткенiн бiр-ақ бiлген Мужуң Хуан өкiнiштен бармағын тiстейдi. Тағы да өкiнiш құшағында қалмас үшiн шұғыл қалың қол жасақтап,оларға Пингода жатқан Жiндi қоршап, әскерiн қырып, өзiн тұтқындап алып келудi тапсырады. Бiрақ ағасынан қауiп күтiп, сақ отырған Жiн оның бұл арам ойын жүзеге асыруына мүмкiндiк бермейдi. Жи қаласынан шыққан әскердiң алдынан тосқауыл құрып, оның тас-талқанын шығарады. Хуан жiберген әскердiң көбi Жiндi бiлетiн, қысылтаяң кезде олардың бiразы соғыссыз Жiннiң жағына шығып кетедi.

	Бұдан кейiн Жiннiң өзi шабуылға шығып, бұрынғы Хәннiң қорғауында болған Лиәу-дун өлкесiн түгел өзiне қаратып алады. Оның бұл жорығын Дуәннiң Лиау бегi мен сиәнбидiң өзге тайпалары да қолдайды. Мужуң Хуанның iнiсiмен соғысып, одан жеңiлiп қалғанын пайдаланып, дуәннiң Лиау бегi әскер жiберiп, Ту-жыны шабады. Бiрақ елеулi жеңiске жете алмайды. Бұдан кейiн ол iнiсi Дуән Лиән мен Мужуң Хәндi Лиу қаласын шабуға жұмсайды.

	Мужуң Хуан дуәндықтардың Лиу қаласына аттанғанын естiп, оларға көмекке өзiнiң ұлы Хәндi жiбередi. Бiрақ тәжiрибесiз балаң Хән түк бiтiре алмай жеңiлiп қалады. Осы соғыста Лиән мен Хән екеуi ерекше ерлiк көрсетедi. Мужуң Гүйдiң кезiнде жеңiлiп көрмеген елдiң жауынгерлерiн алғашқы шайқаста-ақ ойсырата жеңгенiне рухтанған Лиән қашқан әскердi өкшелей қуып, ес жиғызбай түгел жойып жiберуге ұмтылады.

	Әскердiң жойылуы – мемлекет күшiнiң жойылуы. Әлсiз мемлекеттi бас салып, адамын қырып, мал-мүлкiн талауға екiнiң бiрi құмар. Елiнiң ертеңiн ойлаған Мужуң Хән дуәндықтардың қолдауымен билiкке ие боларына кәміл көзі жеткенімен, оның ақыры Мужуң әулетiнiң құрып кетерiне, отанының ойранға ұшырарына әкеп соғарын бiлiп, қолға тигелi тұрған билiктен бас тартады. Бiрiнен-бiрi өтетiн түрлi сылтауларды алға тартып, Лиәндi тоқтатуға мәжбүр етедi.

	Сөйтiп елiн сүйген, бауырларының бақытын тiлеген Хән «битке өкпелеп тонын отқа жақпай», туралап келген апаттан мужуң елiн аман сақтап қалады. Алайда «Хән сүйткен екен-ау» деп райынан қайтып, ақылға келген Хуан болмайды. Бар ақыл-айласын жұмсап, бауырларының көзiн жоюдың жолын қарастырумен болады. Ақыры, «аңдушыны алушы жеңедi» деген емес пе, амалын да табады. Ол әуелi Хән мен Жiнге жасаған жорықтарының сәтсiз болып, бiраз жауынгерлерiнен айырылғаннан соң тәубеге келген кейiп танытып, екi жыл бойы сыр бермей тыныш жатып алады. Қауiп тұтқан бауырларының да, әлдеқайтер екен деп алаңдаған ағайынның да өрекпiген көңiлдерiн осылай бiр жайландырып алып, қырағылықтың көзiне жайбарақаттықтың томағасын кигiзедi де, 336 жылдың қаңтар айының қақаған аязды күнiнiң бiрiнде Чан-ли қаласында жасырын жасақталған әскермен елдiң шығыс жақ шетiнде, Лиәу-дун бұғазының жағасындағы бекiнiсте тұрған Жiнге қарсы аттанады. Оған Сы-ма Гау Үйдiң ақылы да себепшi болады. Мужуң Хуан мұз үстiмен аңғар жиегiн қуалай шығысқа қарай 300 ли жер жүредi де, Ли-лун-кыудың қасына барғанда, азық-түлiк пен жүктерiн сонда тастап, өзi жеңiл әскермен Мужуң Жiннiң ордасы орналасқан Пин-гоның дәл өкпе тұсынан шығады.

	Аяздан қорынып бас сауғалаған күзетшiлер Хуанның әскерi қаланың дәл iргесiне келгенде бiр-ақ бiледi. Олар бұл жақтан жау күтпеген едi. Жiн хабарланып, атқа қонғанша, Хуанның әскерiнiң алды қалаға кiрiп те үлгередi. Жiн жинап үлгерген жауынгерлерiн бастап, айқасқа түседi. Бiрақ ол қанша ерлiк көрсеткенiмен, жасанып келген қалың әскерге тойтарыс беру қиын болатын. Ол ұзамай қоршауда қалып, қолға түседi. Хуан әуелi Жiннiң көз алдында оның сенiмдi серiктерiн бiр-бiрлеп жазалап, тек содан кейiн барып оның өзiн өлтiредi.

	Емшектес бауырының батырлығы мен ақылдылығын көре алмаған қызғаншақ Мужуң Хуан осылайша Жiндi өз қолымен өлтiрiп тынады. Осыдан кейiн орда ұлықтарының ұсынысымен Мужуң Хуан өзiнiң мемлекетiне «Иән» деген ат берiп, өзiн «Иән мемлекетiнiң билеушiсi» деп жариялайды.

	Сөйтiп 337 жылдың желтоқсан айының 14-і күнi Алдыңғы Иән патшалығының тағына ресми түрде отырып, бүкiл мемлекет бойынша үлкен кешiрiм жасайды. Өз мемлекетiне Вей және Жин патшаларының Сарай басқару тәртiбiн енгiзедi.

	Арманды iсi бiткендей болып, көңiлiн бiр демдеген Мужуң Хуан ендi сұғын Хәнге қадайды. Бiрақ ол өз мемлекетi iшiндегі жеке бiр қалада тұрған Жiндей емес, оны қамсыз кезiн аңдып барып бас салып ұстай алмайтын едi. Оның үстiне Хән Жiндей аңғал емес, сақ та айлакер. Хәннiң көзiн құртудың жалғыз амалы – Дуән мемлекетiн жаулап алу. Бiрақ оған жеке өзiнiң күшi жетпейтiнiн, олардың оңай жау еместiгiн бұдан екi жыл бұрынғы Лиу қаласының жанындағы соғыс дәлелдеп берген. Не iстеу керек?

	Мужуң Хуанға дуәндармен соғысу үшiн сенiмдi көмекшi табу керек болады. Сондықтан да ол дувiй Жау Бәндi сиуңнудың Соңғы Жау мемлекетiне елшi етiп жiберiп, оның патшасы Шы Хуға Дуән елiне бiрiгiп шабуыл жасауды ұсынады. Шы Ху өз тарапынан бұл ұсынысты қабыл алып, әскердiң жорыққа шығатын күнiн келiседi.

	Мужуң Хуан Соңғы Жау мемлекетi билеушiсiнiң келiсiмiн алған соң, келiскен күндi күтпей-ақ Лин-жының терiстiгiндегi шағын қалашықтарға шабуыл жасап, оларды тонай бастайды. Дуән Лиәу онымен соғысуға дайындалады. Бiрақ осы кезде iске Хән араласады. Ол өз отандастарының дуәндықтармен жекпе-жек қалуын болдырмай, сиуңну әскерлерi келгенше кiдiрте тұруға күш салады. Осы мақсатта ол Дуән Лиәуға: «Бiздiң ең қауiптi жауымыз – Соңғы Жау мемлекетi. Қазiр мужуңдармен соғысып, күшiмiздi әлсiретiп алсақ, ертең оларға қалай тойтарыс беремiз», – дейдi.

	Мұны естiген Лиәудiң iнiсi Лиән ашуланып: «Осы пәленiң туып отырғаны ана жолғы сенiң қырсығыңнан. Мужуңдарды сонда қырғынға ұшыратқанда қазiр түк те болмас едi. Мен ендi сенiң алдауыңа түспеймiн», – деп өре түрегеледi.

	Лиәу iнiсiнiң сөзiн құптап, дуән әскерiн Мужуң Хуанға қарсы аттандырады.

	Мужуң Хуан жауынгерлерiн Дуән Лиәннiң әскерiнiң келер жолына жасырып қойып, оған күтпеген жерден лап берiп, ойсырата жеңедi. Бiрнеше мың адамын өлтiредi. 5000 үйдiң адамын тұтқындап, қыруар мал олжалап, елiне қайтады. Мужуң Хуанның арнайы адам жiберiп, Дуән мемлекетiне қарсы соғысуға көмектесуiн өтiнiп, шақырып алып, жеме-жемге келгенде өзiн күтпей соғысты бастап, аз олжаға мәз болып қайтып кеткенiне ашуланған Соңғы Жау мемлекетiнiң билеушiсi Шы Ху оны жазаламақ болып, әскерiнiң бетiн мужуң елiне қарай бұрады.

	Мұны естiген Мужуң Хуанның зәресi кетедi. Сиуңну жауынгерлерiнiң ұрыстағы батырлығы да, Соңғы Жау әскерiнiң санының көптiгi де оған мәлiм едi. Сасқалақтаған Хуан Сы-ма Гау Үйден: «Ендi не iстеймiз?» – деп сұрайды. Мұзбен барып, Жiндi қапыда қолға түсiрудi үйреткен де осы Гау Үй болатын. Көптi көрген, тәжiрибесi мол Гау Үй бұл жолы да оған: «Жау әскерi көп екен деп одан қаймықпау керек. Тек қорғанысты күшейтiп, тосқауыл жасасақ, олар бiзге ештеме де жасай алмайды», – деп кеңес бередi.

	Соғыс өнерiне жетiк, шебер қолбасшы бастаған сиуңнудың батыр жiгiттерiнiң тегеурiнiне шыдамаған мужуң елiнiң 36 бекiнiсi Шы Хуға қақпасын ашып, құлдық ұрып қарсы алуға мәжбүр болады. Жолдағысын өрттей жалмап, жапыра алға жылжыған Шы Ху екпiнiн iрiкпестен Жи қаласына жетiп, оны қоршауға алады. Қашанда iшi тар, көрсеқызар жандардың қатыгез де қорқақ болатыны белгiлi ғой. Мужуң Хуан да осы топтан болатын. Ел тағдыры тара зыға тартылған сынақты шақта бәрiн тастап, қара басын сақтап қалу үшiн қоршау дан қашып шығып құтылудың қамына кiрiседi. Бiрақ мужуң Гүйдiң тәрбиесiн көрген, өлер алдында ел бiрлiгiн бұзбауға, мемлекет шаңырағын шайқалт пай аман сақтауға оған өздерiнiң уәделерiн берген атақты қолбасшылар Мужуң Хуанның бұл әрекетiн жүзеге асыртпайды. Оны ортаға алып, қашу ойынан зорға қайтарады.

	«Рас, сиуңнулар күштi, бiз әлсізбiз. Егер, тақсыр, сiз бұл арадан өкше көтерсеңiз, онда олар аруақтанып кетедi де, бiздiң қарсы тұруға, тiптi, шамамыз келмей қалады. Дұшпанның мерейi асып, бiздiң рухымыз жасиды. Ал салғаннан қаланы қорғауға көшiп, халыққа өлiспей берiспейтiнiмiздi көрсетсек, бiздiң күшiмiз қазiргiден жүз есе арта түседi. Тiптi, «жаман айтпай жақсы жоқ» дегендей, жауға анық тойтарыс бере алмайтын болсақ, қашып шығып, бас сауғалауға қашанда үлгеремiз. Күш байқап көрмей жатып, жел сыбдырынан ыта жөнелген қояндай бәрiн тастай қашу – елден ұят, өзiмiзге қорлық», – деп қолбасшы Мужуң Гын әрi жасының үлкендiгiн, әрi iшкi ренiшiн бiлдiре қатты сөйлеп, Хуанды сабырлылыққа шақырады.

	Алайда, әкесiнiң iнiсi, жанашыр ағаның орынды айтылған ақылды сөзi бойын үрейге алдырған Хуанды тыныштандыра алмады. Сол кезде сөзге Сиуәнту облысының билеушiсi Мужуң Гүйдiң сүйiктi серiгi болған Лиу Пый араласады.

	«Мұндай кезде елдi билер үрей де, ерлiк те бiр адамға, мына саған байланысты, – дейдi ол сұстанып. – Сен үрейленсең халқың қарадай үркедi, сен ширасаң олар жауын найзаның ұшына iледi, қолбасшыларыңа қуат бiтедi. Кеше үш елдiң әскерi келiп қоршағанда, әкең Мужуң Гүй өзi бас болып, ерлiктiң үлгiсiн көрсеткен жоқ па едi? Неден қорқамыз? Iс насырға шауып, қысылтаяң шақ туғанда, маған рұқсат бер, мен адамдарыммен қақпадан шығып, жаумен айқасып көрейiн.Тiптi жеңiске жетпеген күннiң өзiнде бiздiң бұл әрекетiмiздiң көптiң көкейiндегi үрейдi қуып, жауынгерлердiң өздерiне деген сенiмiн күшейтерiне сен».

	Хуан қашқан күнде де өзiнiң осыларға тәуелдi боларын сезiп, амалсыз келiсуге мәжбүр болады. Лиу Пый, өзi айтқандай, сиуңнулардың қорғанға шабуы лы қызған кезде қағаберiс қақпаның бiрiн аштырып, жiгiттерiмен ашық шайқасқа түседi. Көптi көрген кәрi тарлан жан сала қимылдап, бейне отар қойға тиген көкжалдай сиуңну әскерiнiң өзi тиiскен бөлегiнiң ойранын шығарып, аман-есен қайта оралады. Осыдан кейiн жауынгерлер де рухтанып, Хуанның да өрекпiген көңiлi орнына түскендей болады. Қоршау он күнге созылады. Осы күндерi Мужуң Гын мен Лиу Пый кезектесе қақпадан шығып, сиуңну әскерiне соққы беруден танбайды. Ақыры қоршаудан ештеме өндiре алмасын бiлген сиуңнулар керi қайтуға мәжбүр болады.

	 Мужуң Хуан жеңiл қаруланған 2000 атты жасақпен өзiнiң ұлы Мужуң Коны олардың соңынан қууға жiбередi. Артымыздан қуғыншы әскер келедi деп ойламаған сиуңнулар бейқамдықтың зардабын шегiп, көп жауынгерлерiнен айырылады. Құрып кететiн жерiнен жеңiске жетiп, айы оңынан туған Мужуң Хуан қайтадан қаһар шашып шыға келедi. Шы Хуға қақпасын ашып берген қалалардың бәрiн әскер жiберiп жазалауға кiрiседi. Бiраз жұрт бас сауғалап қашып кетедi, бiразын Лиу Сиаң араша түсiп, өлiмнен алып қалады.

	Мужуң Хуан өзiн Иән мемлекетiнiң билеушiсiмiн деп жариялағанымен, оны Жин императоры әлi бекiтпеген едi. Қыс түсе ол Лиу Сиаң мен Жүй Иүндi Жин патшалығына елшi етiп жiберiп, өзiн жеке елдің билеушісі ретінде тануға тiлек бiлдiредi. Лиу Сиаңның табандылығы арқасында Сарай оған «Иән кiнәзi» атағын берiп, Иән мемлекетiн танитындығын бiлдiредi.

	Дуән мемлекетi құлағаннан кейiн Мужуң Хән қашып үйвын елiне барған болатын. Ол осында есi ауысқан адам болып жүрiп, үйвындықтардың бар жағдайын зерттеп бiлiп, Мужуң Хуанға Үйвындарды жаулап алуға ұсыныс жасап, өзiнiң жоспарын бередi. Сөйтiп Мужуң Хуан ақылды iнiсiнiң арқасында өзiнiң қауiптi екi бiрдей жауын – үйвындықтар мен гаужүйлилiктерді тiзе бүктiрiп, үлкен жеңiске жетедi. Жауы жеңiлiп, көңiлi жайланған Мужуң Хуанның iшiн қызғаныштың қара мысығы тырналай бастайды. Бұл жеңiстiң бәрi түптеп келгенде, Хәннiң жеңiсi едi. Айла-әрекетi мол Хән оған бiр күнi өзiнiң тағын тартып алатындай көрiнедi де тұрады. Сондықтан ол қалайда оның көзiн жою керек деп шешедi. Оның бұл ойын жүзеге асырудың қолайлы сәтi де тап осы кез болатын. Өйткенi, Хән үйвындықтармен соғыста қаңғырған жебе тиiп жараланып, содан жара ушығып, ұзақ ауырып жаңа айыға бастаған-ды.

	 Мiне, ол осы сәттi пайдаланып қалуға асығады. Қасына сенiмдi серiктерiн ертiп келiп, жара жанына батып, қиналып жатқан Хәндi у iшiп өлуге мәжбүрлейдi. Елiм деп еңiреген есiл ер аяушылығы жоқ, адамгершiлiктен жұрдай қаныпезер бауырының қолынан осылайша қорлықпен қаза табады.

	 Алайда, Мужуң Хуан бауырларынан қызғанған тағының қызығын ұзақ көре алмайды. Бар-жоғы үш жылға жетер-жетпесте аты жүйрiк ажалдың қолына түсiп, қара жердiң қойнына енедi.

	Мужуң елiнiң тағына Хуанның мұрагер баласы Жүн отырады. Шығыс Жин патшалығының Му-ди патшасы оған «Ұлы Чәниүй» лауазымын бередi. Мужуң Хуан 342 жылы өзiнiң астанасын Лун қаласына көшiрген едi. Мужуң Жүн астанасын қайтадан Жи (қазiргi Бейжің) қаласына көшiредi. Ол осы жылы, яғни 353 жылы баяғы Шы әулетiнiң түбiне жететiн опасыз Жән Миндi тұтқындап, өлiм жазасына кеседi. Жүн заманында мужуң әулетiнiң абыройына абырой қосқан атақты билеушiлердiң бiрi болады. Дегенмен, бұл әулеттiң Мужуң Гүйден кей iнгi шыққан билеушiлердiң iшiнде ең мықтысы да, даңқтысы да Мужуң Чүй екенi белгiлi. Бiрақ ол туралы ортақ деректi қайталамас үшiн тобалар жөнiнде әңгiме болғанда сөз етемiз.

	Мужуңдар жөнiндегi әңгiменi осы әулеттiң өгей баласы болғанымен, елi үшiн туған ұлдарынан артық қызмет жасаған Мужуң Хән тағдырына байланысты бiрер сөзбен қорытындылауды жөн көрдiк. Өйткенi, бұл мужуңдар тарихын зерттеушiлердiң алдағы уақытта тарихи оқиғаларға шынайы баға берiп, дұрыс тұжырым жасауы үшiн қажет сияқты.

	Бiз мужуңдар жөнiнде айтқанда қытайдың жалпы тарихы «Дзы-джы туңжиәң» дерегi негiзiнде мүмкiндiгiнше оқиға желiсiн үзбей баяндауға күш салдық. Мұнда Мужуң Хәнге қатысты жайлардың бәрi жоғарыда баяндалғандай, бiз өз тарапымыздан ештеме қосқан жоқпыз. Тек оның соңғы Үйвын мен Гау-жүйли мемлекеттерiн мужуңдардың жаулап алуына қалай көмектескенiн көрсететiн жоспарын, үйвынның батыры Шыиегәнмен болған жекпе-жегiн толық көрсетпей, қысқа қайырып, оқиға түйiнiн ғана сөз еттiк.

	Мiне, осылардың бәрiне байыппен қарап, оқиғаның даму шындығына зер қойсақ, Мужуң Хәнге қатысты нақты шындық дәл осы «Дзы-джы туңжиәңда» баяндалғандай емес секiлдi. Бiздiң пайымдауымызша, Хән тағдыры Шыңғыс ханның андасы Жамуханың тағдырына келетiн тәрiздi. Елiнiң қамын ойлаған, өзiн асырап адам еткен өгей әкесiне адал берiлген, соның iсiн алға жалғауды мұрат тұтқан Мужуң Хән әу баста қатыгез ағасының қасында жүрсе бiр күнi қатерге ұшырайтынын сезiп, әрi одан алысырақта болуды көздеп, әрi елiне пайда келтiру мақсатымен Дуән елiне қашу мәселесiн Мужуң Хуанға Хәннiң өзi ұсынған сыңайлы. Оның сыртта жүргендегi бүкiл тiрлiгi осылай ойлауға мәжбүр етедi. Мұны «Дзы-джытуң-жиәңнiң» Мужуң Хәннiң Үйвын мемлекетiнде есi ауысқан адам болып жүрген кезiн баяндаған тұсындағы: «Мужуң Хән ағасынан күдiктенiп, отанын тастап кеткен күннен бастап, жат жерде жүргенiне қарамастан, Мужуң Хуан жасырын түрде онымен байланысып тұрды» (Дунху. Гаучы. – А., 1999. – 40-б.) деген дерегi де растай түседi. Бұл деректiң шындығын барған елiнiң жағдайын Мужуң Хуанға уақытында хабарлап, үнемi мужуңдардың жеңiсiн қамтамасыз етiп отыратын Мужуң Хәннiң өз тiрлiгi де дәлелдейдi. Осыларға қарағанда, Хәндi жазадан қашып, бас сауғалап жүрген жаннан гөрi, мужуң елiнiң Дуән, Үйвын мемлекеттерiн жаулап алу үшiн солардың арасына арнайы жiберген барлаушысы деп бағалау жөн сықылды.

	Қалай болғанда да бұл арнайы зерттеудi тiлейтiн жеке тақырып болуға тиiс. Егер бiз пайымдағандай, Мужуң Хән шын мәнiнде барлаушы болып шықса, мұның ежелгi көшкіншiлердiң арақатынасындағы бұрын айтылмаған жаңа бағыттың – барлаушылық мектебiнiң негiзi сонау көне замандарда-ақ қаланғанын көрсетерi даусыз. Қытай императорларының сарайында тәрбиеленiп, олардың айла-тәсiлiн меңгерген көшкіншiлердiң жаңа типтегi билеушiлерiнiң жансыздар көмегiн пайдалануы негiзсiз де емес. Бұл ретте Мужуң Хуанның қытайша оқыған, қытайы тәрбиеде өскен жан екенiн де есте ұстаған жөн. Екiншi Шығыс Түрік қағанатының шаңырағын көтерушiлердiң бiрi атақты Тоңүкөктiң өздерiн қоршаған дұшпандарының әр қадамын жете бiлiп отыру үшiн жансыздарды қалай пайдаланғаны тарихтан белгiлi ғой.

	2. Тобалар

	Тұтастыққа жарықшақ түсiп, iргелi елдiң көбесi сөгiле бастаған шақта байырғы сиәнби шаңырағына бiрiккен iрi-iрi тайпалардың көсемдерiнiң «ортақ өгiзден, оңаша бұзаудың» болуын қалап, әрқайсысы өз алдына жекелене бастағанын,соның бiрi мужуңдар екенiн жоғарыда әңгiмелеген болатынбыз. Мужуңдар оңтүстiкте дәуiрлеп тұрғанда терiстiк-шығыста оңашаланып отау тiккен сиәнбидiң тағы бiр бұтағы – тобалар да өздерiнiң бұл өмiрде бар екенiн төңiрегiне таныта бастаған едi. Олар терiстiктiң иен жайылымын еркiн пайдаланып, ата-бабаның ежелгi көшпелi тiрлiгiнiң қаймағын бұзбай сақтап, өзара iштей ру-руға бөлiнiп, бiр-бiрiмен қанаттаса көшiп-қонып күн кешедi. Бұған олардың кезiнде солтүстiкке қарай шығандап алысқа кетiп, оңтүстiктегi отырықшы елдермен араласы болмай, шалғай жүрулерi де ықпалын тигiзедi. Тұрмыс-салтында тобалардың басқа сиәнбилiктерден айырмашылығы болмағанымен, олар өздерiн өзгеден оқшаулау етiп көрсететiн ерекшелiктен де құр емес-тiн. Бұлар шаштарын алдырмай, оны әйелдерi дара, ерлерi қос бұрым етiп өрiп жүрудi дәстүрге айналдырған. Соған орай оларды көршi халықтар «Өрме-бұрымдылар» («Со-тыу) деп атаған. Бiрақ бұл олардың халықтық атауына айналмай, тек көршілерінің айтуындағы лақап ат ретiнде ғана қалған секiлдi. Тобалардың нақты халықтық төл атаулары белгiсiз. Қытай жазбаларында оларды «То-ба» деп атайды. Асылы осы олардың төл атауларының негiзiнде шыққан атау болуы керек. Өйткенi, бұл жөнiнде «Дзы джы Туң-жиәнда» мынандай дерек берiлген: «496 жылы Солтүстiк Вейдiң Сиау-ди патшасы жарлық түсiрдi. (Онда): «Солтүстiктегi адамдар топырақты «то» деп, ұрпақты «ба» деп атайды. Вей патшасының ата-бабасы – Хуан-дидiң ұрпағы топырақтың қасиетiмен патша болды, сондықтан әулетiн «Тоба» деп атады. Топырақ сары реңдi, бүкiл заттың тегi (иуән) осыдан шыққан. Сондықтан әулеттiң атын «Иуән» деп өзгерту керек. Бектер мен ескi ұлттардың iшiнен тек Дәй астана- сынан келгендердiң кейбiреулерiнiң атында қайталау бар. Солардың бәрiн өзгерту керек» (Дунху. Гаучы. – А., 1999. – 62-б.). Осындағы Сиау-дидiң «солтүстiктегi адамдар топырақты «то» деп, ұрпақты «ба» деп атайды» деп тоба атауын түріктің «топырақ» және «бала» сөздерiнен шығаруы көне қытайлықтардың өзге тiлдегi атаулардың тек алғашқы буындарын алатын заңдылығына келедi. Осы арада, орайына қарай, «Дзы-джы туң-жиәннiң» бұл дерегiнен тобалардың қытайлана бастағаны анық көрiнетiнiн де айта кеткен жөн. Мұндағы олардың мемлекетiнiң «Солтүстiк Вей» аталуы да, сиәнбидiң осы тобасынан шыққан Сиуән-ди патшаның «Вей патшасының ата-бабасы – Хуан-дидiң ұрпағы» деп, өз тегiн қытайдың ежелгi мифтiк бес патшасының алғашқысы Хуан-диге (қытай тарихында айтылатын атақты Сары патша осы. Хуан – сары, ди – патша, император деген мағынаны бiлдiредi – Қ.С.) телуi де, ежелгi атауы «Тобаны» «Иуәнге өзгерту керек» деуi де осының анық айғағы. Сондай-ақ, Сиаудидiң «Ескi ұлттардың (тайпалардың) iшiнен тек Дәй астанасынан келгендердiң кейбiреуiнiң атында қайталау бар, солардың бәрiн өзгерту керек» дегенiнiң мәнiсi де осыған саяды.

	Тобалар алғаш өз мемлекеттерiн «Дәй» деп атаған, кейiн Тоба Гүйдiң кезiнде оны «Вей» деп өзгерткен. Дәй астанасында қалған тоба адамдары әлi ата-баба дәстүрiн сақтап, өздерiнiң байырғы сиәнбилiк есiмдерiмен жүрген болатын. Сиау-ди, мiне, солардың жаңа астанаға келгендерiнiң сиәнбилiк есiмiн ендi бiр буыннан тұратын қытайы атқа өзгерту керегiн айтып отыр. Бұл – тоба атауы жөнiндегi қытай жазбаларындағы деректер.

	Ал атақты Күлтегiн мен Тоңүкөк ескерткiштерiндегi тас жазуларда Вей империясын құрушыларды «табғаштар» дейдi. Қытай жазбаларында Вей империясын құрушылардың тобалар екенi белгiлi. Демек, қытайлардың «тобасы» мен түріктердiң «табғашы» – бiр атау. Бiрақ «табғаш» сөзiнiң төркiнi, оның не мағына бiлдiретiнi белгiсiз.

	Қалай дегенде де, бiр кезде сиәнбилерден бөлiнген осы өрмебұрымдылар «Тоба» аталып, жеке мемлекет болғанша үш ғасырдай уақыт қажет болады. Жазба деректерден олардың солтүстiктен оңтүстiкке бет алғанда 39 иелiкке бөлiнген 99 iрi руды құрайтын iргелi елге айналғаны белгiлi. Қашанда адам санының көптiгi көңiлге желiк бiтiрiп, түрлi ойларға итермелейтіні мәлім. Тоба әулетiнiң қуатты үлкен күшке айналғанын сезген Туин қаған да ел билiгiнiң тiзгiнiн өз қолына алғаннан кейiн, бiр кезде ата-бабасының аз халықпен атамекендi тастап, осы терiстiк жазыққа ауып келгенiн еске алып, ендi сол қара қоныста қалған атажұртқа оралуды армандай бастайды. Осыған орай ол шұғыл қалың қол жасақтайды да, жазғытұрымғы ел көшiнiң бұрынғы бағытын өзгертiп, оңтүстiктi бетке алады. Жолда кездескен шағын жеке рулардың халқының бағынғанын елінің құрамына қосып, бағынбағанын бостыра қуа отырып, ол содан Далай-норға (Үлкен көлге) жетiп барып, ат басын iркедi. Баса-көктей келiп, жайыла қоныстанған жауынгер елге бұл өлкеде қарсы шығып, тегеурiн танытар күш болмайды.

	Жаңа қоныс тобаларға жағады. Төрт түлiк мыңғырып өсiп, ел iргесiн кеңге жаяды. Туин қағанның алтыншы ұрпағы Лиң қаған қарамағындағы елдi ендi бұрынғыдай басқарудың мүмкiн болмай қалғанын ескерiп, оны он аймаққа бөлiп, соның тоғызын өзiнiң бiрге туған жетi бауыры мен екi туысына (Ижән мен Жүйкүнге) басқартады. Сан жағынан көбейiп, қуаты күшейген ел көршiлерiне тiзе батырып, олардың бiразын күшпен өз құрамына қосып алады. Лиңнiң баласы Жиефын қаған болған кезде байырғы сиуңнудың жерiн иеленсе, одан кейiн қаған болған Лiвiй одан да әрi өтiп, Дин-сиән аймағына енедi. Сөйтiп, тобалар аз уақыттың iшiнде Орталық мемлекеттiң көршiсi болып шыға келедi. Осыған орай сол кездегi көшкіншілер арасына кең тараған дәстүр бойынша Лiвiй өзiнiң сүйiктi баласы Шамоханды мол тарту-таралғымен Цаувей империясының императорына жiбередi. Бұл тобалардың Орталық мемлекетпен тұңғыш байланысқа шығуы едi.

	Арада төрт жыл өткенде, яғни 265 жылы Цау-вей билiктi Жин империясына бередi де, соған орай Лiвiй Шамоханды ендi тарту-таралғымен Жин императорына жiбередi.

	Жыл санап күшейiп келе жатқан «жабайылардың» жаңа мемлекетi басшысының баласын өздерiне тарту-таралғымен жiберiп, кiшiлiк танытуы қытайлықтардың көңiлiне ұялаған үрей бұлтын бәрiбiр сейiлте алмайды. Сондықтан да екiталай қиын сәттерде «жабайылар» арасына iрiткi салып, өздерi үнемi ұтысқа шығып үйренiп қалған қытай әкiмшiлiгi бұл жолы да сол сыналған әдiстi қолданып бағады. Министр Вiй Гуәннiң ақылымен император Шамоханды елiне жiбермей, екi жыл аманат есебiнде ұстап қалады. Ал осы уақыт iшiнде Вiй Гуән аса сақтықпен қимылдап, тобаның беделдi-беделдi дег ен тайпа көсемдерiнiң арасына «Шамохан қытайға сатылып кеттi» деген өсектi жансыздары арқылы таратып жiбередi.

	Сатқындықты кешiрмейтiн көшкіншiлер өсекке ерiп, көздерi қызарып шыға келедi. Соны бiлiсiмен Вiй Гәун императорға ендi Шамоханды елiне жiбере беруге болатынын хабарлайды. Өршiген өсекпен уланып, қанына қарайып алған тайпа көсемдерi Шамоханды шекарадан өткен жерiнде ұстап алып, ештемеге қаратпастан, бiрден өлтiрiп жiбередi. 104 жасқа келiп қаусап отырған қарт Лiвiй бұл хабарды естiгенде талып қалады. Үмiт еткен сүйiктi ұлының қайғысына шыдай алмаған қарт әке ұзамай құсадан көз жұмады.

	Жағдайдың өз жоспары бойынша өріс тартқанын білген Вій Гуән тобалардың арасына енді Шамоханның жазықсыз өлтiрiлгенi жөнінде хабар таратады. Соған орай енді Шамоханның құнын жоқтаушылар бас көтереді, ел iшiне iрiткi түседi. Сөйтiп, қытай әкiмшiлiгi дегенiне жетіп тынады. Қауға тиген өрттей лапылдай өршiп келе жатқан Тоба мемлекетi тоқырауға ұшырайды. Лiвiй ауырып жатқанда онымен дос-жарлығын пайдаланып, ухуәннiң билеушiсi Кусиән орда жұмысына бiраз уақыт басшылық жасайды. Ол Орталық мемлекеттiң жансызы Вiй Хуәннiң парасына сатылып, тайпа көсемдерiнiң арасын онан сайын ушықтыра түседi. Лiвiй өлгеннен кейiн таққа отырған оның баласы Силу ел басқаруға қабілетсiз болып шығады. Кезiнде тобаға қарудың күшiмен бағынған кейбiр елдер осыны байқап, iргесiн аулақтай бастайды. Ухуәндар бөлiнiп, Жин империясына бағынып кетедi.

	Алайда, бұл ыдырау ұзаққа бармайды. Лiвiйдiң iнiсi Лугуән ел басқару билiгiн өз қолына алысымен, тұтастыққа түскен жарықшақты қайта бiтеп, босай бастаған буынды қайта бекiтедi. Лугуән қарауындағы елдi үш аймаққа бөлiп, бiреуiн, яғни Шан-гуден солтүстiкке қарайғы және Жи-иуәннан батысқа қарайғы жердi өзi иеленедi.

	Екiншiсiн, яғни Дәй-жү аймағындағы Сәнхы-подан солтүстiкке қарайғы жердi Шамоханның үлкен ұлы Итоға басқартады.

	Ал үшiншi бөлегi Дин-сиәндағы ескi қала Шың-лыға орналасады. Оған Итоның iнiсi, Шамоханның кенжесi Тоба Илу қожалық етедi.

	Тоба Ито батыстағы мемлекеттердi жаулап алу үшiн Құм даланың солтүстiгiне кетіп, онда бес жылдай болып, отыздан астам иелiктi өзiне бағындырады.

	Тоба Илу оңтүстiкте сиуңну мен ухуән халықтарына қарсы соғыс жүргiзiп, бiрнеше iрi жеңiске жетедi. 304 жылы өздерiнен көмек сұраған Дуң-ин кiнәзi Сы-ма Тыңның өтiнiшiмен ағайынды екеуi бiрiгiп барып, сиуңнудың Лиу Иуәнiмен соғысып, мұнда да жеңiске жетедi. Келесi жылы олар тағы да Тыңның өтiнiшiмен барып, сиуңнулармен соғысады. Осы жолы Хән патшалығының қолбасшысы Со У-түндi өлтiредi. Жин патшалығы Итоның ерлiгiн бағалап, оны «Ұлы Чәниүй» деп атайды. Осы жылдың, яғни 305 жылдың алтыншы айының 24-і күнi Ито қайтыс болады.

	Бұдан кейiн араға екi жыл салып барып, Лугуән да о дүниеге аттанады. Үш аймақтың бар билiгi ендi тұтастай Тоба Илудiң қолына көшедi. Бiр әулеттiң тiзгiнiн ұстап тұрған ұлы қағанының қайтыс болып, оның орнын басқан адамның ақылы мен ерлiгi, ел басқару қабілетi танылғанша, көршiлердiң көз алартып, өз үстемдiгiн асыруға ұмтылатынын Илу жақсы сезiне бiледi. Оның үстiне билiкке қызығып, тақ таласына түсе қалса, екi iнiсi – Пугын мен Үйлүйдiң де қазiр өзiмен тең күшке айналғаны тағы бар. Осының бәрiн ойлаған Илуге қалайда жол тауып, ел бiрлiгiне ақау түсiрмеудiң шарасын қарастыру қажет болады.

	Ақыры ойласа келiп, есебiн тауып, осы кезде Орталық мемлекеттiң шығыстерiстiгiнде дербес мемлекет болып күшейiп алған мужуң елiнiң атақты билеушiсi Мужуң Гүймен достық қатынас орнатады. Мужуң Гүй алмағайып мына заманда Илуге берiк қорған, үлкен айбар едi. Нәтиже күткенiндей болады. Илудiң Мужуң Гүймен iлiктiк қатынасқа түскенiн бiлген далалықтар одан сескенiп, аяқтарын тартып ала бастайды. Өйткенi, достыққа адал, iлiктiкке берiк Гүйдiң қиын жағдайда Илуге қол ұшын созарын олардың бәрi де жақсы бiлетiн. Мұның бәрi Илуге өз мемлекетiнiң жағдайын жақсартып алуға үлкен мүмкiндiк туғызады.

	Бұл кез Мужуң елiнің Қытайдың бүкiл терiстiгiне билiгiн жүргiзiп тұрған, кемелденген шағы болатын. Орталық мемлекеттiң де, далалық мемлекеттердiң де көңiлiнен шығып, бәрiне жаға бiлген Мужуң Гүйдiң қолдаушысы да, тiлектесi де көп едi. Осындай мықтыға күйеу бала болған Илу де ендi маңайындағылардың назарына iлiге бастайды. Мазасыз көршiлерiнiң қысастық әрекетiне шыдай алмай, ал оған жауап беруге жеке шамасы келмей торыққан облыс, өлке басшыларының кейбiреулерi ендi Илуге арқа сүйеп, соған жағына бастайды.

	Солардың бiрi – Бин-жыу облысының билеушiсi, сиуңнудың Лиу әулетiнен шыққан Лиу Күн болады. Ол Илуге орасан мол тарту-таралғымен елшi жiберiп, өзiнiң Хән мемлекетiнiң (бұл да сиуңну мемлекетi, негiзiн Лиу Иуән қалаған) басшыларынан көрген зәбiрiн айтып, соларды күшпен тәубесiне келтiруге көмектесуiн жалына сұрайды. Илуге керегi де осы едi. Лиу Күнге көмектесу – алдымен Жин патшалығымен араласу деген сөз. Өйткенi, Бин-жыу – Жин патшалығының иелiгi, ал Лиу Күн – соны басқаруға императордың өзi қойған адам. Түптеп келгенде, бұл өзiңмен өзiң болмай, өзгеге, маңайыңа танылудың басы едi. Мұның сыртында, бұл – қазiргi сәтте «не iстер екен?» деп бар қимылды бағып отырған бауырларының назарын басқаға аудару үшiн де керек-тiн. Сондықтан Илу 20 000 әскермен iнiсi Үйлүйдi Лиу Күнге көмекке аттандырады.

	Бұл кезде оңтүстiк сиуңнулардың билiгi Лиу Худың қолында едi. Тобалардың Лиу Күнге көмекке келе жатқанын естiсiмен Лиу Ху сиуңнудың қолына қару ұстай алар бар азаматын атқа қондырады. Бiрақ белгiлi бiр жаттығудан өтпеген, тек ұранға үн қосып, асығыс жиналған халық жасағы тобалардың тұрақты әскерiне төтеп бере алмайды. Лиу Худың құранды әскерi күйрей жеңiледi.

	Қарсыласын қансыратып жеңiп берген жарылқаушысының еңбегiн ақтамақ болған Лиу Күн Жин патшалығының алдына Тоба Илудi «Ұлы чәниүй» деп танып, Дәй билеушiсi етiп тағайындауды өтiнедi. Егер осы өтініш қабылдана қалса, онда бұл – Тоба Илудi императордың өз өкiлi деп мойындап, әскери қордан тұрақты ақы төлеп тұру деген сөз едi. Терiстiк жағының тыныштықта болуын қалаған император Лиу Күннiң өтiнiшiн қабылдап, келiсiмiн бередi.

	Алайда, бұған болашақта бүкiл Солтүстiк Қытайдың дара билеушiсi боламын деп жүрген Иу-жыу облысының билеушiсi Ваң Сиун келiсе алмайды. Өйткенi, Дәй өлкесi Иу-жыу облысына қарайтын. Сондықтан бұған келiсу, яғни Дәй өлкесiн беру – өз билiгiнiң шектелуi екенiн ол жақсы түсiнедi. Сол себептi ол өзiне қарасты шекаралық аймақтардың барлық әскерiн бастап, Ли Худы талқандап, елiне қайтып бара жатқан Тоба Илудiң әскерiне тосыннан келiп тиiседi.

	Бірақ бұл тосындық Илудiң жауынгерлерiне онша қауiп туғыза қоймайды. Қайта осының алдындағы үлкен жеңiспен рухтанған сиәнби жауынгерлерi ұйтқи соққан өрттей керi лап берiп, Ваң Сиун әскерiнiң ту-талапайын шығарады.

	Ваң Сиун майдан даласынан соқа басын зорға аман алып шығады.

	Лиу Ху мен Ваң Сиуңның өзiнен қабат жеңiлуi – Тоба Илуге жаңа ой салады. Сырт айбатынан сескенер екi бiрдей дұшпаны жеңiлiп тұрғанда, бiреуге көмектестiм деп бос қайтуға бола ма? Жерiңе жер қосудың бұдан артық сәтi ендi туар ма? Осы оймен ол қолайлы сәттi қолдан шығарып алмау үшiн он мың үймен Иун-жуннан шығып, Иәй-мың аймағына баса-көктей келiп қонады да, Лиу Күннен Син-линнен терiстiкке қарайғы жердi жайлауға беруiн сұрап кiсi салады. Лиу Күннiң бермеске шамасы жоқ едi. Қазiр жерге тарыншылық жасаса, ертеңгi күнi өзiне бағынышты облысқа ие бола алмай, Ваң Сиуң құсап тентiреп кетуi мүмкiн. Тоба Илудiң ешқандай келiсiмсiз Иәй-мыңға баса-көктей кiруi де «берсең қолыңнан, бермесең жолыңнанның» керi едi. Сондықтан ертеңгi күнi сүйенер тiренiшiнен айырылып қалғысы келмеген Лиу Күн амалсыздан Лыуфән, Ма-и, Ин-гуән, Фән-жы және Шы-сиән үйездерiнiң тұрғындарын Синлиннiң оңтүстiгiне көшiрiп, босаған жердi Тоба Илуге бередi.

	Лиу Күн бұдан кейiн алмақтың да салмағы барын байқатып, бұл жақсылығына жауап ретiнде Тоба Илуден ежелгi қарсыласы Лиу Цун мен Шы Лыны бағындыруға көмектесуiн сұрайды. Илу келiсiмiн бередi.

	Бiрақ терiстiкте тоба елiнiң күшейiп кетуiнен қорыққан Жин патшалығы Лиу Күнге сиуңнулармен соғысуға тыйым салады. Сөйтiп Лиу Күн жағдайын айтып, Тоба Илуден кешiрiм сұрауға мәжбүр болады.

	Бұдан кейiн бар жайды сараптай келiп, Тоба Илу соғысты ендi өзi бастамаққа бекiнедi. Ол осы оймен үлкен ұлы Лиушүй мен ағасы Итоның баласы Пугынды бiрнеше мың жауынгермен Жин-иаң бекiнiсiне шабуыл жасау үшiн шолғыншы әскер ретiнде жiберiп, өзi негiзгi 200 000 әскермен артынан қозғалады. Мұндай жорықтан жырылып қалып қою одақтасы алдындағы беделден, қолға түскелi тұрған тегiн олжадан мақрұм қалумен бiрдей едi. Сондықтан да Лиу Күн бұрынғыдай қағаннан кейiнгi тұлға бола алмай қалғанына қарамастан, Илудiң көп қолбасшыларының бiрi ретiнде өз әскерiн ғана басқарып, аттанған қолға қосылады. Қамсызын қапы соқтырып, қан қақсатып кете баратын көршiлерiнiң тарпаң мiнезiнен тағылымы мол сиуңнулар да бұл кезде қарап жатқан жоқ едi. Олар, әсiресе, өз бауырлары Лиу Күннен қауiп күтетiн. Сондықтан жау келер тұстарға қарауыл қойып, сақ отырған болатын. Лиу Күннiң тобаларға қосылып келе жатқанын ести салысымен, Лиу Ио олардың өз жерiне келуiн күтiп жатпай, қалың қолмен оларға қарсы аттанады. Екi жақ Фын өзенiнiң шығыс жағындағы жазықта кездеседi. Қапысыз тең шайқаста тобалар жеңiске жетедi. Лиу Ио аттан құлап, қайта ерге қонғанша жетi жерден жараланады. Басшылары жараланған соң әскербасылары өзара келiсiп, түнделетiп Мың тауынан асып, керi қайтуға ұйғарады. Бiрақ оларды тың күшпен келген Тоба Илу қуып жетiп, Лән-гу жазығында тағы соғысуға мәжбүр етедi. Жаудан бетi бiр қайтып қалған әскер тасқын судай қаптаған тың күшке төтеп бере алмай, Шыу-иән тауына ығысады. Бiрақ өкшелей қуған тобалар оларды ұзатпай, қырғын таптырады. Бiрнеше жүз ли жердi өлiк денесi жабады.

	Осылайша сиуңнудың Хән мемлекетiнiң жеңiмпаз әскерi түгел қырғын табады. Осыдан кейiн тобалықтар бiраз демалып, Шыу-иән тауында аң аулайды. Аңның көп ауланғаны сондай, олардың терiсi мен етiн жайып қойғанда, тау бөктерi қызыл түске енiп, өзгерiп кетедi.

	Лиу Күн лагердiң қақпасынан жаяулап келiп, Илуге алғыс тағзымын жасайды. Жорықты одан әрi жалғастыруын қиыла сұрайды. Бiрақ оған Илу: «Мен алыстан келдiм, жауынгерлер қажыды, аттар арыды. Келесi жорықты күтуге тура келедi. Бәрiбiр Лиу Цун бiр жолғы жорықта жойылмайды» деп келiсiм бермейдi. Тоба Илу жорыққа қатысқанына алғысын бiлдiрiп, Лиу Күнге жылқы, қой, сиырдың әрқайсысынан бiр мыңнан мал, жүз арба бередi. Содан кейiн бiраз қолбасшысын Жин-иаң бекiнiсiн қорғауға қалдырып, өзі елiне қайтады.

	Хән мемлекетiне жасалған жорық Тоба Илуге үлкен абырой әкеледi. Ол Шың-ли-сиәнда қала салып, оны өзiнiң солтүстiк астанасы, ескi Пин қалас ын оңтүстiк астанасы етедi. Мұның сыртында Лый суының оңтүстiк жағалауынан жаңа Пин қаласын салдырып, оған Шығыс тужи-ваңы етiп өзiнiң ұлы Лиушүйдi орналастырады. Ол оңтүстiк аудандардың жалпы жұмысына басшылық етедi. Жин патшасы Тоба Илу әкiмшiлiгiн мойындап, «Дәй кiнәзi» атағымен бiрге Дәй-жүн мен Чан-шән-жүндi иелiгiне қосып бередi. Бұдан кейiн оның Император Сарайындағыдай өз сарайында лауазымдар белгiлеуге толық билiгi болады.

	Сөйтiп Тоба Илу тобалықтардың Дәй мемлекетiнiң негiзiн қалап, шаңырағын көтередi. Сыртқы жағдайын түзеп, қаған тағына берiк отырған Илудiң күтпеген жерден өз ордасынан ойран шығады. Оның бастаушысы да Илудiң өзi болады. «Ала қойды бөле қырыққан жүнге жарымайды» деген емес пе, төңiрегiне билiгiн түгел жүргiзiп, қалағанын iстеп үйренiп қалған қаған қарадай қағынып, өз қанынан жаралған екi баласын бiр-бiрiнен алалап, кенжесiн өзiнiң мұрагерi етпек оймен, баяғы сиуңнудың Тыумән чәниүйi сияқты, үлкен ұлын шеттете бастайды. Сол себептi ол үлкен ұлы Лиушүйдi алыстағы Син-пинде тұруға жiбередi. Әке абыройына абырой, атағына атақ қосқаннан басқа жазығы жоқ Лиушүй сонда да болса кек сақтамай, өзiмен бiрге Сарайдан шеттетiлген шешесiн қасына алып, Син-пин қаласында тұрып жатады.

	Көктемде қаған сарайында өтетiн әдеттегi жиынға келген Лиушүй арнайы әкелген мол тарту-таралғысын тапсырып, зор құрметпен әкесiне тағзым етедi. Сарайға жиналған тобаның өңшең игi жақсыларының ортасында малына киiнiп, сән-салтанатымен отырған Тоба Илу сол қанатында өзiне тақау отырған кенжесi Би-иәндi көрсетiп: «Лиушүй, бiлiп қой, тақтың менен кейiнгi иесi – Бииән! Сондықтан ендi оған жасы кiшi демей, тағзым ет», – дейдi. Ондағысы көп алдында сүйiктi ұлының мәртебесiн көтерiп, жауынгер баласын бiр ықтырып алмақ болса керек. Лиушүй мұндайды күтпеген едi. Ештемеден бетi қайтпаған, көптен көрмеген әкесiмен кездесуге Сарайға сағынышпен келген Лиушүй күтпеген жерден мынандай қорлыққа тап болғанда не iстерiн бiлмей, тұтана долданып, әкесiне жалт қарайды да, түйiлiп тұрып қалады. Тақ, дәстүр бойынша, қашанда үлкен балаға тиесiлi. Әкесiнiң өзiн мұрагер етпегенiмен қоймай, көп алдында оны мұқатып, жасы кiшi iнiсiне тағзым ет дегенiне түсiнбей дал болады.«Иiл, тағзым ет болашақ қожаңның алдында», – дейдi астамсыған әке ызғар шаша сұстанып. Бiрақ Лиушүй әке сөзiн тыңдамайды. Сол түйiлген қалпы кiлт керi бұрылады да, Сарайды тастап шығып кетедi. Сол сәтте ашулы батырды кiдiртуге ешкiмнiң батылы бармайды. Елiнiң елеулi адамдарының алдында баласының өзiн тыңдамай, тасыраңдап терiс айналып шығып кеткенiн е Илу қатты ашуланып, оны ұстап әкелуге тапсырма бередi. Бiрақ Лиушүй Сарайдан шыққан бетiнде кiдiрмей атқа қонып, жауынгерлерiн ертiп, Син-пинге тартып отырған едi. Ертесiне Тоба Илу қалың қолды өзi бастап, баласын жазалауға аттанады. Сарайдағы мәжiлiсте Тоба Итоның баласы Пугын да болған едi. Ел алдында әкесінің өзiн қорлағанына шыдай алмай, Лиушүйдiң терiс айналып шығып кеткенiн ол да көрген. Кiшкентай күндерiнен бiрге өскен тетелесi Лиушүйдiң де, ағасы Илудiң де мiнезi өзiне белгiлi, астамсыған әке мен кектенiп кеткен баланың ендi кескiлеспей келiспесiн де бiледi. Осыған байланысты ол да өз тарапынан әрекетке көшіп, жедел әскерiн жинап, атқа қонады. Үлкен ұлын күшпен иiп, кiшi ұлының аяғына жығуды мақсат еткен әке мен iнiсiне тағзым етiп қор болғанша, өлгенiн артық көрген бала арасындағы соғыс, расында да, басталып кетедi. Бiрақ, нәтижесi Илу ойлағандай болмайды. Лиушүйдiң ерлiгi мен кiсiлiгiн көрген жауынгерлердiң бiразы осындай ердi жас балаға жығып бергiсi келген Илудiң қылығын терiс деп бiлiп, жеме-жемге келгенде қағанды тастап, баласының жағына шығып кетедi. Лиушүй Илу әскерiнiң тас-талқанын шығарып жеңедi. Илудiң өзi соңғы демi шыққанша айқасып, майдан даласында қаза табады.

	Шайқастан шаршап шығып, ентiгiн де басып үлгермеген жауынгерлерге осы кезде тосыннан екiншi бiр қалың әскер лап бередi. Бұл – осылай боларын алдын ала бiлiп, қалың қолмен келiп тасадан тосқан Пугынның әскерi едi. Тың күш Лиушүйдiң әскерiн жайратып салады. Осының алдында ғана әкесiн өлтiрген Лиушүй ендi өзi немере бауырының қолынан қаза табады. Сөйтiп, «екi бүркiт таласса, бiр қарғаға жем болар» дегендей, ойда жоқта Тоба мемлекетiнiң билiгi Пугынның қолынан бiр-ақ шығады.

	Алайда, тез қонған бақ та, тақ та Пугынға опа бермейдi. Тобаның iрi шонжарлары Пугынды қаған деп мойындамай, әрқайсысы өзiнше бұра тартады. Сарайда аласапыран басталады. Ақыры ебiн тапқан өштесiнiң бiрi Тоба Пугынға у берiп өлтiрiп тынады.

	Тоба шонжарларының қолдауымен таққа ендi Шамоханның кенжесi – Үйлүй отырады. Тумысынан естi жiгiт билiктi қолға алысымен, ел iшiнде қатаң тәр тiп орнатады. Атасы Лiвiйдiң жолын қуып, мемлекет шекарасын кеңейтуге күш салады. Сөйтiп ол батыста байырғы усұнның жерiн өзiне қаратып, шығыста ат тұяғы жететiн жерлердiң бәрiн жаулап алады . Тынымсыз жүргiзiлген соғыстардан мезi болып шаршаған елдiң ес жиып, әркiмнiң өз шаруасымен айналысуына мүмкiндiк берген мамыражай заман орнайды.

	Алайда, бұл бiр үлкен дауыл алдындағы амалдай аз ғана алдамшы мерзiм едi. Бұл жолғы пәленiң басы Тоба Итоның жесiрi Вей-шы ханымнан басталады.

	Үйлүй тұрғанда өз балаларына билiктiң тимейтiнiне көзi жеткен аяр әйел бұ рын Тоба Итоның кезiнде қарауында істеген, бұл кезде Сарайда әжептәуiр беделi бар шонжарлардың қолдауымен ретiн тауып Үйлүйдi у берiп өлтiртедi де, оның орнына өзiнiң ұлы Хыжуды отырғызады. Бiрақ оның таққа отырды деген аты болмаса, бар билiк Вей-шының қолына көшедi. Ол болса, ертеңгi күнi таққа таласып, баласына қауiп төндiруi мүмкiн деген оймен Үйлүйдiң балаларының бәрiн өлтiруге бұйрық бередi. Сарайдағы тiлеулестерi арқылы абысынының арамза ойын алдын ала бiлген Үйлүйдiң жесiрi Ван-шы ханым есейiп қалған екi баласы – Ихуәй мен Гудi төркiн жұртына сенiмдi адамдармен бiрге аттандырып жiбередi. Бiрақ бесiкте жатқан кенжесi Шыйжиәндi жасырып үлгере алмайды. Жендеттердiң өзiнiң бөлмесiне баса-көктеп кiрiп келе жатқанын көрiп, есi шығып сасқан Ван-шы сәбиiн жалма-жан жаялығымен көтерiп алып: «Егер Тәңiрi сақтаса жыламассың, құлыным», – деп дамбалының iшiне салып жiбередi де, бiр орнында үнсiз қозғалмай тұра бередi. Үй iшiн айнала тiнтiп, түк таппаған жендеттер шығып кетедi. Маңдайына болашақта Тоба елiнiң атақты қағаны болу жазылған нәресте Шыйжиән ұйқы сын бұзбай, ешқандай дыбыс шығармай жата бередi, соның арқасында тiкелей келген ажалдан аман қалады.

	Шешесiнiң амалымен таққа отырған Хыжу көп ұзамай өзiнiң де ағасы Пугынның жолын құшарын сезедi. Өйткені бар билiктi шешесiне берiп, өзi түк бiтiрмей отырған қағанға бағынғысы келмеген iрi тайпа көсемдерi жалдарын күжiрейте бастаған еді. Осындай кезде Сарайда болар опасыздықтан қорыққан Хыжу Дунмугын тауының етегiне шағын қала салдырып, сенiмдi адамдарымен соған көшедi. Алайда, ажал қашқанмен құтқармайды, жаңа қалаға барып тұрғанына бiр жыл толар-толмаста белгiсiз жағдайда қайтыс болады. Таққа оның iнiсi Хына отырады. Ол билiкке ие болысымен, арнайы елшi жiберiп, Үйлүйдiң балаларын қайтарып алуға күш салады. Үйлүйдiң балалары бұл кезде нағашы жұрты – хылән тайпасының көсемi Хытыудың қолында болатын. Хытыу жиендерiне араша түсiп, оларды жiбермей өз жанында алып қалады. Бұған ашуланған Хына Үйвын мемлекетiнiң басшысымен бiрiгiп, Хытыуға шабуыл жасайды, бiрақ жеңе алмайды.

	Арада жыл өткенде ендi Хытыудың өзi Тоба Хынаға шабуыл жасап, оның әскерiн талқандап, қағанның өзiн Үйвын елiне қашуға мәжбүр етедi. Сөйтiп, нағашысының көмегiмен таққа Ихуәй отырады. Хынаның қайта оралуынан қауiптенген Ихуәй қысылтаяң кезде арқасүйер тiренiш бола ма деген үмiтпен сиуңнудың Соңғы Жау мемлекетiмен байланыс орнатып, оған өзiнiң iнiсi Шыйжиәндi аманатқа бередi. Бұдан кейiн Ихуәйдiң жағдайы бiршама жақсара бастайды. Алайда, осы жақсарып келе жатқан жағдайды Ихуәйдiң өзi нашарлатуға себепшi болады. «Таланар күшiк енесiнiң құлағын тiстейдi» дегендей, Ихуәй де қаған тағына орнығып алған соң, өзiме лайықты құрмет жасамадың деп, басына қауiп бұлты төнгенде қорған болып, жанын сақтап қалған нағашысы Хытыуды сарайына шақырып алып жазаламақ болады. Оның бұл қылығына тоба шонжарларының көбi қарсы болып, елде бүлiк шығарады. Үйвында жүрiп өз елiнде не болып жатқанын жiтi бақылап отырған Хына, бүлiк шыққанын естiсiмен, үйвындықтардың көмегiмен Дәй мемлекетiнiң шекарасына кiредi. Ихуәйге қарсы болғандар оны қолдап, Хынаны қайтадан қаған тағына отырғызады. Ихуәй сиуңнуларға қашады. Соңғы Жау билеушiсi оны жылы қабылдап, Да-ниңға орналастырады. Арада екi жыл өткенде Соңғы Жау мемлекетiнiң басшысы Шы Ху әскерiмен Дәй елiне барып, Ихуәйге билiктi қайтатартып алып бередi. Хына ендi мужуңдарға, Иән мемлекетiне қашады. Жастайынан қуғын-сүргiнге ұшырап, небiр қиындықтарды бастан кешiрген Ихуәйдiң денсаулығы нашарлап, күн санап қуаты кеми бастайды. Алқымдап келген ажалдың тақап қалғанын сезген Ихуәй тобаның игi жақсыларын жинап, өзi өлген соң кiшi iнiсi Шыйжиәндi таққа отырғызуды бәрiне тапсырып, оған адал қызмет етуге қылыш үстiнде уәделерiн алады. Осы оқиғадан кейiн көп ұзамай Ихуәй қайтыс болады.

	Шыйжиән бұл кезде әлi Соңғы Жау императорының сарайында аманатта болатын. Оны алдыру әрi қиынға, әрi ұзаққа созылатын болғандықтан, билiк басында жүрген азаматтар өзара ақылдаса келiп, сонша мерзiмге тақты иесiз қалдырмау үшiн Шыйжиәннiң ағасы Гудi қаған етiп қоюды ұйғарады. Алайда бұл шешiмге Гудiң өзi қарсы болып, келiсiм бермей қояды.

	«Ихуәйға көзi тiрiсiнде осы отырған бәрiмiз өзiнiң тiлегiне орай орнына Шыйжиәндi қаған қоямыз деп уәде бердiк. Екi сөйлеу – ердiң iсi емес. Кәрiмiз бар, жасымыз бар, айтқан серт, берген уәдеде тұрмасақ, кейiнгi ұрпаққа ұсынар үлгiмiз қайсы? Өз сөзiмiзге өзiмiз адал болмасақ, өзгеден адалдықты қалай талап етемiз? Аға – iнiге сыншы. Ихуәй өз орнына қасындағы Чүй мен менi атамай, басқа елде аманатта жүрген әрi бiзден жасы кiшi Шыйжиәндi атаса, оның бiр артықшылығын бiлген шығар. Әкемiз Үйлүй қағаннан кейiн кенеуi кеткен елдiң берекесiн өзiне қайырып, бақытты тұрмыс кештiрер қасиеттi Ихуәй ағамыз жаста болса Шыйжиәннан көрген шығар. Бәрiмiздiң де көкейiмiздегi арман сол ел тыныштығы, халық бақыты емес пе? Билiкке қызығып, қолдан келмеске ұмтылып, халыққа қалай қиянат жасаймын? Сондықтан мен қаған болудан бас тартамын», – дейдi.

	Ел ағалары үнсiз қалады. Бәрi де Гудiң ақылдылығына, адалдығына тәнтi. Үнсiздiктi ел ағасы, осы отырғандардың бәрiне бiрдей беделдi Лиаң-гәй бұзады. Бұл өзi Илудiң көзiн көрген, Үйлүймен үзеңгiлес болған бiрбеткей, өжет те әдiл кiсi едi.

	«Балам, азаматқа лайық сөз айттың, – дейдi ол тебiрене сөйлеп. – Мына қағынған заманда кейiнгi ұрпақтан мұндай кiсiлiктi сөздi кәрi құлағым ендi естидi ғой деп ойлаған жоқ едiм. Қателесiппiн. Ата-бабадан мұраға қалған тазалықтың туы жығылмапты, адалдықтың оты өшпептi. Тобаның сендей ұлдан қағаны болса, өрiсi малға толар едi, елi көкорай шалғынға қонар едi. Кешегi өткен атақты бабаларымыз – Бақ (Мао) пен Туиннiң ырғын заманы қайта орнар едi. Амал не, қонған бақтан өзiң бас тартып отырсың. Ол өз еркiң. Бiрақ өз күшiгiн өзi жеген қасқырдай, әкесi баласын өлтiрiп немесе баласы әкесiн бауыздап жатқан мына қарғыс атқан заманда еркiмен жүрер ер қайда?! Еркексiз тұра алмайтын жәлеп әйелдей, тақ та иесiз тұра алмайды. Сен адалдықтан аттамағаныңмен, ертең басқа бiреу аттағаны былай тұрсын, оны табанымен таптап өтiп, таққа жармасады. Күнi кеше Ихуәй марқұмның көзi тiрiсiнiң өзiнде-ақ Итоның баласы Хынаның екi рет таққа отырғанын өзiң де көрдiң ғой. Ихуәйдiң өлгенiн естiсе, сол Хына қарап отырады деймiсiң? Отырмайды. Шамасы келмесе амал жоқ, бiрақ келгенiнше тырысып бағады. Оның бұл жолғы арқа сүйеп отырғаны да осал жау емес, кешегi атақты Мужуң Гүйдiң Хуаны. Сол үшiн қалайсың ба, қаламайсың ба, жағдайға бағынуға тура келедi. Марқұм Ихуәйге берген уәдемiздi бiздiң де жұтқымыз жоқ, бiрақ уәдемiзде тұрамыз деп жүргенде тақтан да, елден де бiржола айырылып қаламыз ба деп қорқамыз. Шыйжиән қазiр алыста. Оның үстiне ол аманаттағы бала. Келiсiмдi кезi бiткен жоқ. Елiнiң тыныштығын ойлаған Шы Ху оны бiзге жiбере ме, жiбермей ме, ол да белгiсiз. Жiбермесе не iстедiк? Қаған тағын саған ұсынуымыз осындай шарасыздықтан, шырағым», – деп Лиаң-гәй Гудi ақылға шақырады.

	Бұған Гу: «Сiздер Ихуәй қағанға берген уәделерiңізге берiктiк танытып, өзара ауызбiрлiкте болсаңыздар, дәл қазiр тобаға тиiсiп, топалаң қылатын ел жоқ бұл маңда. Ал Шыйжиәндi келтiрудi мен өз мiндетiме алайын. Сиуңну елiне осы қазiр аттанайын. Шыйжиәннiң орнына өзiм қаламын. Шы Хуға Үйлүйдiң қай баласын аманатта ұстаса да бәрiбiр болса керек», – деп уәж айтады.

	Ел ағалары осыған бәтуаласады. Тоба Гу мол тарту-таралғысын алып, Соң ғы Жау мемлекетiнiң билеушiсi Шы Худың алдына барады. Келген шаруасын айтады. Мұндай адалдыққа, әдiлдiкке риза болған Шы Ху: «Есерiн былай қойғанда, естi баланың өзiнiң есiне келе бермес тiрлiк екен бұларың. Адалдықтарыңа алғысым болсын, екеуiңдi де елдерiңе қайтардым. Сендер басқарған елден бiзге қиянат болмас деп сенемiн. Сондықтан аманат ұстап қайтем, жолдарың болсын!» – дейдi.

	Бұлар елге жетiсiмен тобаның игi жақсылары жиналып, Ихуәйге берген уәделерi бойынша Тоба Шыйжиәндi қаған етiп таққа отырғызады. Жас қаған билiк тiзгiнiн қолға алған күннен бастап әдiлет туын жоғары көтередi. Өзiне қараған елмен жердi екiге бөлiп, бiрiн ағасы Гуге басқартады. Осылай жасап, ол елiн бiр риза қылса, Илу өлгеннен кейiн ағайын арасында етек алған даужанжалдың бәрiн ұрыс-талассыз шешiп, екi риза етедi. Ақылына ерлiгi сай жас қаған ел басқару жұмысындағы аталар дәстүрiн дамыта жалғастырып, құлауға айналған мемлекетiн қалпына келтiредi. Сарайдағы әкiмшiлiк лауазымдарын тағайындап, олардың әрқайсысының атқарар жұмысын белгiлейдi. Мемлекеттiк маңызды iстерге сауатты қытайларды тартады. Көтерiлiс жасаушылар, тонаушылар және кiсi өлтiрушiлер туралы қылмысты iстер заңын шығарады.

	Бұрынғыдай қылмысты iске қатысты тергеу жұмыстары ұзаққа созылмай, қатал да әдiл сот үкiмi уақытылы шығарылатын болады. Қағанының адалдығын, әкiмшiлiгiнiң әдiлеттiлiгiн көрген ел де тынышталып, бейбiт тiрлiк рахатын көредi.

	Шыйжиәннiң атағы бүкiл Далаға жайылады. Көп кешiкпей шығыста Сумодан бастап батыстағы Полонға дейiн, оңтүстiкте Ин тауынан бастап терiстiкте Құм далаға дейiнгi жердi иеленiп жатқан барлық ел Шыйжиәнге өз ерiктерiмен келiп қосылады. Ал осындай үлкен елдi басқару үшiн Шыйжиән жаңа астана салуды ойластырады. Осыған байланысты ол бүкiл ел ағаларын жинап, Лыйсуының жоғары жағынан жаңа қала салу мәселесiн солардың талқылауына ұсынады. Соңғы жылдар iшiнде Шыйжиәннiң ел игiлiгi үшiн бiраз жақсы жұмыстар тындырып, қандай мәселеде болсын оң шешiм қабылдайтындығынан ба, ел ағалары оның ұсынысын бiр ауыздан құптайды. Алайда, Шыйжиәннiң бұл әрекетiне анасы Ван-шы қарсы шығады.

	«Бiз арғы ата-бабаларымыздан бастап бүгiнге дейiн көшпелi өмiр сүрiп келедi. Қазiр де елдiң жағдайы ойдағыдай бола қалды деу артық. Тақ таласы, ағайын араздығы салдарынан тоба елi бұрынғы тұтастығынан айырылды. Бiраз ру iргесiн ашып, бiрi үйвындықтарға, бiрi иәндықтарға кетiп қалды. Олардың соларға арқа сүйеп, ретi келсе тарпа бас салып опық жегiзуi әбден мүмкiн. Егер бiз қала салып, сонда тұрсақ, әлгiлердiң тосын шабуылынан қайда барып паналаймыз? Сондықтан, балам, әзiрге қала салуды тоқтатып, күшiңдi ел бiрлiгiн қалпына келтiруге жұмса», – деп ақыл бередi.

	Ел ағалары да Ван-шы ханымның айтқаны жөн деседi. Анасының сөзiн Шыйжиәннiң өзi де терiс демейдi. Сөйтiп, кеңес астана салуды кейiнге қалдыра тұруға келiседi.Дәй мемлекетiнiң адамдары басқа мемлекеттен өз еркiмен бағынуға келгендердiң бәрiн «ухуән» деп атайды. Бұлай атау сырттан келгендердің бәрін ухуән жеріне орналастырудан шықса керек. Олардың саны және күннен-күнге көбей түседi. Соған байланысты Шыйжиән оларды өзара бiрiктiрiп, екi ел етiп, әрқайсысын өздерiнен шыққан естi азаматтарға басқартады. Ал өз елiнiң солтүстiгiн бұрынғысынша ағасы Гуге, оңтүстiгiн баласы Шыжүнге басқартады. Содан кейiн Шыйжиән мына алмағайып заманда бiр мықтыға арқа сүйеу қажеттiгiн ескерткен анасының ақылымен, Алдыңғы Иән мемлекетiнiң қызына құда түсiп қайтуға елшi жiбередi. Иән мемлекетiнiң патшасы Мужуң Хуан Шыйжиәнге өзiнiң қарындасын бередi. Бұдан кейiн екi ел арасында iлiктiк қатынас орнайды. Тоба елi бұрынғы ескi жұртқа қарай серпiле көшiп, Шыйжиән атамекенi Иун-жыудағы Шың-лы сарайын өзiнiң астанасы етедi.

	Осылайша арада жиырма жылдай уақыт өтедi. Бұл және алып кеттi, шауып кеттiсi жоқ, тыныштықпен өткен мамыражай жылдар болады. Осы кезде Шыйжиәннiң тоқалы – Мужуң Хуанның қарындасы қайтыс болады да, соның азасына сиуңнудың Лиу әулетiнен шыққан бектерiнiң бiрi Лиу Вiйчың қатысады. Ол осы жолы неке жайында сөйлесiп, Шыйжиәннiң қызына үйленетiн болады. Осыған орай Лиу Вiйчың Алдыңғы Чин патшалығынан бөлiнiп шығып, Дәй мемлекетiнiң құрамына енедi. Лиу Вiйчың халықтың ежелгi дәстүрiн сақтап, судың тұнығын, жайылымның сонысын қуып, еркiн жүрген сиуңнулардың екi көсемiнiң бiрi болатын. Ол бүкiл Ордосқа, ал iнiсi Лиу Кужiн Шәнси жазығынан батысқа қарай Алашән (Алатау) үстiртiнiң етегiне дейiнгi жерге әмiрiн жүргiзiп тұрған-ды. Тобалармен iлiк болу арқылы жағдайын айтарлықтай жақсартып алған Лиу Вiйчың ендi Шыйжиәнге тәуелдi бола берудi қош көрмей, одан бөлiнiп кетiп, өзiн «жеке билеушiмiн» деп жариялайды. Өзара келісімсіз жасалған Лиу Вiйчыңның бұл тірлігіне ашуланған Тоба Шыйжиән 367 жылы оған қарсы соғысқа аттанады. Бұл кезде Сары өзеннiң суы әлi қатып үлгерген жоқ едi. Сары өзен Ордостың табиғи қорғаны iспеттес. Өзеннен өтпей Ордосқа қол жеткiзу мүмкiн емес. Сондықтан да жер жағдайын жақсы бiлетiн сиуңнулар мұз бекiмей өздерiне терiстiк-шығыстағы көршiлерiнен қауiп жоқ деп есептеп, алаңсыз жатқан болатын. Шыйжиән Сары өзеннен өту үшiн өз әскерлерiне су бетiнде қалқып жүрген қабыршық мұздың үстiне қамыс бумаларын тастауды бұйырады. Мұз қабыршықтары қамыс бумаларына iлiгiп, тез беки бастайды. Сол күндерi сиуңнулардың сорына күн күрт суытып, қамыспен араласқан мұз сiреу болып қатып, кәдiмгi көпiрге айналады. Сөйтiп тобалар осы жерден көпiрден өткендей кiдiрiссiз өтiп, қамсыз жатқан сиуңнуларға қасқырдай тиедi. Лиу Вiйчың басын сауғалап, бiр кезде өзi опасыздық жасап, достық одақты бұзып, бөлiнiп кеткен Алдыңғы Чинге қашып, сонда барып паналайды. Ордос тобалардың иелiгiне көшедi. Ұлы жеңiстер тоба елiн күшейткенiмен, соған орай оның жауын да көбейтедi.

	Қытай әкiмшiлiгi Шыйжиәннiң көзiн жоюды ойлайды. Осы мақсатта олар Шыйжиәнмен келiсе алмай жүрген Дәй мемлекетiнiң қолбасшысы Чаң Сүнжиндi сатып алып, оған Шыйжиәндi өлтiрудi тапсырады. Ол бiр мәжiлiсте Шыйжиәннiң сыртынан қанжар сiлтейдi. Бiрақ қытайлық қолбасшының мәжiлiсте өзiн-өзi ұстауынан күдiк алып, оның әр қимылын сырттай бағып отырған Шыйжиәннiң ержүрек батыр баласы, тақ мұрагерi Тоба Шы әкесiн денесiмен қалқалап, соққыны өзiне қабылдайды. Бүйiрiнен ауыр жараланған ол ұзамай осы жарадан қайтыс болады. Үмiт еткен баласының қазасы Шыйжиәндi тұралатып кетедi. Ақыры ауыр қайғының аяғы ауруға ұласады.

	Шыйжиәннiң қатты ауырып жатқанын ести салысымен, Лиу Вiйчың Алдыңғы Чин билеушiсiнен көмек сұрайды. Алдыңғы Чиннiң билеушiсi Фу Жиән Иу-жыудың билеушiсi Фу Лоны үлкен духу етiп тағайындап, оған терiстiк облыстарынан 100 000 әскер алып, тобаларға қарсы аттануға бұйрық бередi. Бұларға өз адамдарымен Лиу Вiйчың жолбасшылық жасайды. Ауру Шыйжиәннiң атқа мiнiп, қол бастауға шамасы келмейдi. Лиу Вiйчыңға жiберген әскерi жеңiлiп қалады. Соған орай елдi босқа қырғынға ұшыратып алудан қорыққан ол кектескен дұшпанымен соғыспай, терiстiкке қарай ығысып, Ин тауынан асып кеткендi жөн көредi. Бiрақ олар онда да береке таба алмайды. Ауып келген елге гаучылар шабуыл жасап маза бермейдi. Сөйтiп жүргенде Алдыңғы Чин әскерi қайтып кеттi деген хабарды естiп, тоба елi Иун-жыуға қайта оралады. Атамекенге қайтып келгеннен кейiн тоба елiнiң өз iшiнде тағы да топалаң басталады. Бұл жолғы аласапыранның айыпкерi – Тоба Гудiң баласы Тоба Жин болады. Шыйжиән қаған болғаннан кейiн елiн екiге бөлiп, бiр бөлегiн өзi, бiр бөлегiн ағасы Тоба Гуге басқартқаны белгiлi. Осы Тоба Гу өлгеннен кейiн оның баласы Жин өзiнiң мiнез-құлқына байланысты мұрагерлiктен айырылып, әкесiнiң орнына билiк құра алмайды. Бұған Тоба Жин қатты қапаланады.

	Тоба елi үшiн бұл бiр ауыр кезең едi. Өйткенi, Шыйжиән ауырып жатты. Оны жоқтатпай елге ие болатын ағасы Тоба Гу де, тақ мұрагерi болатын баласы Тоба Шы да қайтыс болған. Шыйжиән өзi олай-бұлай болып кетсе, орнына кiмдi тағайындау керектiгiн әлi айтпаған.

	Мiне, осындай өлiара шақты өз мүддесiне пайдаланып қалу үшiн әкесiне тартпаған, шенқұмар Тоба Жин арандату әрекетiне көшедi. Ол қалайда билiкке қол жеткiзудi көздеп, өзiнiң арам ойын жүзеге асыру үшiн Шыйжиәннiң асыранды баласы Тоба Шыжүндi басқа бауырларына айдап салады. Сол кезде Алдыңғы Чиннiң әскерi әлi Жүн-зыда, таяу жерде болатын. Олардың жақыннан тосын шабуыл жасап, бiр күнi қапы соқтыруы мүмкiн едi. Осыдан қауiптенген Шыйжиәннiң тоқалынан, яғни Мужуң Хуанның қарындасынан туған алты ұлы – Үйпо, Шыужиу, Хыгың, Дигән, Лижiн, Кудо – бәрi бiрiгiп, қолдарына қару алып, кеш түсе күзетке шығатын. Олардың елi тыныштығын қорғау мақсатындағы осы адал ниеттерiн Тоба Жин арамға шығарып, Тоба Шыжүнге: «Қаған (Шыйжиән) мужуң-тоқалынан туған балаларының бiрiн өзiнiң орнына қаған қою үшiн алдымен сенi өлтiрмекшi. Сол үшiн де тоқалдың балалары соңғы кезде кеш түссе болды қолдарына қару алып, әскер бастап қаған Сарайын айналып жүредi. Сондағы олардың мақсаты – сәттi кезiн пайдаланып, саған қол жұмсамақшы», – дейдi. Осыны шын көрген Тоба Шыжүн өзiн аға деп құрметтеп жүрген iнiлерiн де, асырап алып, өзiн адам қылған өгей әкесi Шыйжиәннiң өзiн де ретiн тауып қырып салады. Қырғын басталған кезде мужуң-тоқалдың балаларының әйелдерi мен қызметшiлерi қашып шығып, таяуда тұрған Алдыңғы Чиннiң әскерiне барып паналайды, болған жайдың бәрiн баяндап бередi. Алдыңғы Чиннiң дайын отырған әскерi қолбасшы Ли Жыу мен Жаң Маудың бастауымен дереу Иун-жыуға аттанады. Дәй мемлекетiнiң халқы бет-бетiне бытырап қашып кетедi.

	Мемлекетте аласапыран басталады. Тоба Гүйдiң шешесi Хы-шы баласын алып Хынаға барып паналайды. Хына – шығыс аймақтың билеушiсi, Тоба Шының қайын атасы Хыегәннiң баласы болатын. Ол бұл кезде әкесiнiң орнын басқан едi. Ал Тоба Гүй – Чаң Сүн-жүн қастандық жасап, Шыйжиәннiң ту сыртынан қанжар сiлтегенде, әкесiн денесiмен қорғап, өзi мерт болған Тоба Шының баласы еді. Тоба Шы өлгенде әйелi екiқабат қалады. Осы келiнi босанып, кейiн ұл бала туғанда Шыйжиән үлкен той жасап, бүкiл мемлекетi бойынша кешi рiм жасайды. Немересiне өзi«Шыгүй» деп ат қояды. Кейiн оны еркелетiп «Гүй» деп атап кетедi (Дәй мемлекетiнiң негiзiнде Иуән-вей империясының шаңырағын көтеретiн тобаның атақты императоры Тоба Гүй осы). Басына қиын дық түскен кезде Хы-шыханымның баласын алып Хынаға баруы – осы бiрге туған бауырын пана тұтқандықтан болатын. Тобаның қаһарлы қағаны Шыйжиәннiң өзiнiң асыранды баласының қолынан қаза тапқаны жөнiндегi хабар көршiлерiне қуаныш әкеледi. Кезiнде тобалардан қысым көргендер ендi тынысы кеңiп, өздерiн еркiн сезiне бастайды. Бұл кезде тобаның өз iшiндегi ылаң да аз емес едi. Ел кiмге бағынарын бiлмей дағдарды. Билiктен үмiтi барлар қалайда осындай сапырылысты пайдаланып, билiкке қол жеткiзуге жанталасты. Қапысын тауып әкесi мен бауырларын өлтiрген Шыжүн де рахат таба алмайды. Ереуiлдеп алған халық оған ырық бермей, үрiккен жылқыдай елірiп, тұс-тұсқа тартады. Бұл аз дегендей, дәл осы кезде Алдыңғы Чин әскерiн бастап, сиуңнудың көсемi Лиу Вiйчың тоба елiнiң шекарасына енедi. Жаманның кесапатынан талауға түскен тобалар осы арада жақсының шарапатын да көредi. Шыйжиәннiң Сарайында iс басқарушы болып қызмет атақаратын тегi қытайлық Иән Фын Алдыңғы Чин патшасы Фу Жиәннiң тiлiн тауып, тобаның ұлан-байтақ жерiн екiге бөлiп, сиуңнудiң екi көсемiнiң иелiгiнде қалдыруға көндiредi. Ол Алдыңғы Чин билеушiсiне: «Дәй мемлекетiнiң билеушiсi Тоба Шыйжиән жақында ғана қайтыс болды. Ел басшылары мен халқы шапқыншылық кезiнде бытырап кеттi. Қалған немересi Тоба Гүй (Шыгүй) әлi бала. Дәй мемлекетiн басқаратын адам жоқ. Лиу Кужiн – батыр да ақылды кiсi. Ал Лиу Вiйчың – қу да құбылмалы адам. Шындап келгенде, ауыр мiндеттi атқаруға екеуiнiң де шамасы жетпейдi. Сондықтан қазiр Дәй мемлекетiнiң халқын екiге бөлiп, осы екеуiне басқарту жөн. Ол екеуi ағайынды адамдар болғанымен, араларында қатып қалған кек бар. Сол себептi бұл екеуi бiрiгiп кете де алмайды, бiр-бiрiне тиiсуге де батылдары жетпейдi. Содан Тоба Гүй ержеткеннен кейiн оны таққа отырғызсаңыз, Сiз, тақсыр, Дәй мемлекетiнiң билеушiлерiнiң тамырын үзбей жалғастырушы боласыз. Олар ұрпақтан-ұрпаққа дейiн Сiзге мәңгi шабуыл жасамайтын, опасыздық етпейтiн адал боданыңыз болады. Бұл – шекараны тыныштандырудың ең жақсы жолы» (Дунху. Гаучы. – А., 1999. – 53-б.), – деп өз ұсынысының орындалуын талап етiп отырып алады. Фу Жиән Иән Фынның осы пiкiрiн құп көрiп, Дәй мемлекетiнiң халқын екiге бөледi. Сары өзеннен шығысқа қарайғы жердi Лиу Кужiнге, ал Сары өзеннен батысқа қарайғы жердi Лиу Вiйчыңға бередi. Осылардың бәрiн реттеп алғаннан кейiн, Фу Жиән Иән Фынды арнайы шақырып алып, Дәй мемлекетiнде болған аласапыранның тууына не себеп болғанын сұрайды. Оған Иән Фын нақтылы жағдайды егжей-тегжейiн қалдырмай түгел айтып бередi. Содан кейiн Фу Жиән: «Аспан астындағы арамзалардың бәрi ұқсас болады екен-ау», – деп, Тоба Шыжүн мен Тоба Жиндi ұстатып, Чәнанға байлап апарып, чыле жазасымен өлтiред . Хы-шы Тоба Гүйдi ертiп, дугу тайпасына барады. Осында олар 385 жылға дейiн болады. Осы жылы тобаның ел ағалары жиылып, Хынадан Тоба Гүйдi Дәй мемлекетiнiң билеушiсi етiп жариялауды сұрайды. 386 жылы көктемнiң бiрiншi айының 6-сы күнi (қытайдың ескi календары бойынша) Ниучуәнда құрылтай өткiзiп, ел ағалары Тоба Гүйдi Дәй мемлекетiнiң билеушiсi етiп жариялайды. Тоба Гүй өзiнiң жыл лауазымын «Дын-го» деп өзгертедi. Чаң Сүн-гауды оңтүстiк аймақтың, Шу Сүнпулоны солтүстiк аймақтың басшысы етiп тағайындап, оларға жеке-жеке бiр-бiр елдi басқартып қояды.Чаң Сүндау мен Хыби сияқтылар Тоба Гүйдiң оң және сол көмекшiлерi болып, бұйрық таратумен айналысады. Осы жылы Дәй мемлекетiнiң жаңа билеушiсi Тоба Гүй астанасын Дин-сиәндағы Шың-лыға көшiредi. Халқына егiншiлiкпен айналысу үшiн демалыс бередi. Ел ағалары бұған риза болады.

	Үшiншi айда Тоба Гүй елiнiң атын өзгертiп, оны «Вей» деп, өзiн «Вейдiң билеушiсi» деп атайды. Оның мемлекетiнiң бұрынғы аты «Дәй» бар-жоғы шекаралық өлкенiң аты болатын. Ал «Вей» болса, ол бұдан сегiз ғасыр бұрын Қытайдың терiстiгiндегi күштi патшалық болған-ды. Тоба Гүй келешекте шекаралық аймақта қалмай Қытайдың iшiне қарай бойлай енудi ойлайды. Ол өз мемлекетiнiң атын өзгерткенде көкiрегiндегi осы мақсатты ойын жүзеге асыруды көздеген едi.Тоба Гүй атасы Шыйжиәннiң жолын қуады. Алғаш қаған болып, мемлекет билiгi тiзгiнiн қолға алған жылы-ақ Мужуң елiнiң атақты билеушiсi Мужуң Чүймен одақ құрып, одан сиуңнудың көсемi Лиу Кужiннiң иелiгiндегi бұрынғы ата мекенiн қайырып алуына көмектесуiн сұрайды. Бұған сиуңнуларда ежелгi ата кегi бар Мужуң Чүй бiрден келiсiмiн бередi. Сөйтiп тоба мен мужуңның бiрiккен күшi сиуңнулардың талқанын шығарып, Тоба Гүй Лиу Кужiннен баласы Лиу Сиәнге билетiп қойған Шәнсидiң терiстiгiн түгел тартып алады.

	Тоба Гүйдiң күшеюi, Кужiннiң иелiгiндегi жерiн қайтарып алуы Лиу Вiйчіңнің тынысын тарылта бастайды. Талайды көрген қарт жауынгер тобаның жас қағанының қимылынан бүкiл даланы сел болып қаптар көктем суының дүлей тасқынындай күштi алдын ала сезедi де, соны толыспай, тасып буырқанбай тұрғанда өшiруге күш салады. Сөйтiп ол өзiне тәуелдi Жыужән мемлекетiнiң қағаны Вiнхытимен бiрлесiп, Тибеттiң атақты патшасы Иау Синмен одақ құрады. Иау Синнiң бұл кезде тобаның қарсыластарымен келiспеске амалы дажоқ едi. Өйткенi, оның өзi осы тұста таңғұттармен соғысып жатқандықтан, бұлардың көмегiне зәру болатын.

	Осылайша үштiк одақ өртеңге шыққан шөптей жаңа бой көтере бастаған

	Тоба мемлекетiн көктей солдыруға шарт жасасып, уәде байласады. Бұл қауiптi Тоба Гүй де сезбей қалмайды. Ол осының алдында ғана Соңғы Иән мемлекетiнiң шамасын байқап көру ниетiмен әкесiнiң iнiсiнiң баласы Тоба И бектi соның астанасы Жуң-шәнге елшi етiп жiберген едi. Сол Тоба И Соңғы Иән мемлекетiнен келгеннен кейiн Тоба Гүйге: «Соңғы Иәннiң билеушiсi Мужуң Чүй қартайып, денсаулығы әлсiреп бiтiптi. Мұрагерi Мужуң Бау ынжық әрi ақымақ. Фән-иән билеушiсi Мужуң Ды өзiнiң қабілетiн тым жоғары бағалайды. Ол Мужуң Чүй өлгеннен кейiн болашақ билеушiге, яғни Мужуң Бауға бағынбайды. Сондықтан қарт Чүй өлдi болды, ел iшiнде аласапыран басталары сөзсiз. Мiне, сол кезде оларды жаулап алуды ойластыруға болады. Ал қазiрше күте тұрған дұрыс», – дейдi.

	Осы хабар қолын босатқандай болған Тоба Гүй төнiп келе жатқан қауiптiң алдын алу үшiн, ерте ме, кеш пе, әйтеуiр болмай қоймайтын, қашып құтыла алмайтын соғыстың дабылын өзi бiрiншi болып қағуды қалайды. Үш елдiң күшi бiрiкпей тұрғанда қимылдап қалуға асығады. 391 жылдың көктемi күшiне ене Тоба Гүй жыужәндарға қарсы аттанады. Олар тобалар тарапынан мұндай тосын шабуыл болады деп күтпеген едi. Сондықтан олар тобаларға қарсы тұра алмай, Құм далаға (Гоби шөлiне) қарай қашады. Тоба Гүй 600 ли шөлге бойлай кiргенiмен, қашқандарға жете алмайды. Жыужәндар ұзап кетедi.

	«Жауды қашырдық. Ендi оларды қуғанмен пайда жоқ. Елге қайтайық», – деп шұғыл өткiзiлген жорық кеңесiнде қолбасшылар Тоба Гүйге қолқа салады.

	«Жоқ! Тiрi кеткен жыланның қайтып келiп шақпасына кiм кепiл? Қашты деген не сөз? Ол – бүгiннiң, бiр күннiң тiрлiгi. Ертең есiн жиған ел қайта келiп, өзiмiзге қайыра бас салуы хақ. Тамақ таусылды деген де сылтау болып па?! «Ер азығы жолда, бөрi азығы жонда» демедi ме аталарымыз. Әлде бiз ер емес, езбiз бе? Тамақ таусылса, қосар атты сойыңдар. Сонда үш күнге толық жететiн ет болады. Ал сол үш күнде бiз жыужәндарды қуып жетiп, талқандаймыз. Содан кейiн олардың тамағы – бiздiң тамағымыз, аты – бiздiң атымыз. Сол үшiн елге қайтпаймыз. Жыужәндарды қуамыз», – деп Гүй қайсарлық танытады.

	Бұл – қағанның әмiрi едi. Тобалар оған үнсiз бағынып, айтқанын iстейдi. Артық жүктен арылған әскер жүрiсi жылдамдап, жыужәндарды Құм даланың орта шенiнде қуып жетедi. Әскерiн талқандап, қашқан елдi қайта әкелiп, өз елiне қосады. Бағынған жауынгерлер тоба әскерiн толықтырады. Тоба Гүйдiң жыужәндарға аттанғанын естiп, тобаның жас бөрiсi өзiнiң жоспарын жүзеге асыртпағанына күйiнген Лиу Вiйчың ең болмаса осынау сәттi пайдаланып қалу үшiн 90 000 жауынгерге ұлы Жылитидi басшы етiп, оған тоба елiнiң оңтүстiгiнде көшiп жүрген ру-тайпаларды түгел өзiне бағындыруды тапсырады. Тоба Гүй жыужәндарды жеңiп қайтқанда, осы Жылити де әке тапсырмасын орындап оралған едi. Бiрақ ол елiне жете алмайды. Елiнiң шабылғаны жөнiндегi хабар ды ести сала Тоба Гүй өз әскерiнен iрiктеп таңдаулы 6 000 жауынгердi алып, Жылитидi қуып жетедi. Тосын да шешiмдi шабуыл тобаларды жеңiске жеткiзедi. Үрейге берiлген Жылитидiң әскерi бiрiгiп қарсылық көрсете алмай, бет-бетiне қашады. Қашқан жауға ес жиғызбай соңынан түре қуған Тоба Гүй сол бетiмен Ордосқа енедi. Аласапыран кезде бас амандығын ойлаған ел ағалары тобаның билеушiсiне жағыну үшiн Лиу Вiйчыңды өлтiрiп, Тоба Гүйдi қол қусырып қарсы алады. Қолбасшы И-вiй қашқан Жылитидi қуып жетiп, қолға түсiредi. Лиу Вiйчыңның кенжесi – Лиу Бобо батыр ғана аз адаммен шептi бұзып, қолға түспей қашып, Шиөгән елiне (1) барады.Тоба Гүй Лиу Бобоны өзiне ұстап берудi талап етiп, Шиөгән билеушiсi Тәйши-фуға елшi жiбередi. Тәйшифу елшiнiң көзiнше Лиу Бобоны шақырып алып: «ЛиуБобоның мемлекетi құлап, үй iшi түгел опат болып, жүрер жолы қалмағандықтан, маған келiп отыр. Менiң онымен бiрге өлгiм келедi. Оны Вей мемлекетiне ұстап беруге қалай қиямын?» – дейдi. Осыдан кейiн ол Лиу Бобоны қорғап, елшiнi бос қайтарады. Бiрақ өзiнде қалса, қауiптi бола ма деп, оны Муигәнға шығарып салады. Муигән оған өзiнiң қызын бередi.Тоба Гүй Шиөгән билеушiсiнiң Лиу Бобоны ұстап бермегенi үшiн елiне тосыннан тиiсiп, қасап қырғын жасайды. Тәйшифу Алдыңғы Чин патшалығына қашады.Осылайша тағдыры күлiп қараған Тоба Гүй екi бiрдей қауiптi дұшпаны – ЛиуВiйчың мен оның одақтасы Жыужән мемлекетiн бiр жола жаулап алумен бiрге,Шиөгән елiн де өзiнiң иелiгiне қосып алады.

	Бұдан кейiн атақты Сары өзеннiң бойында терезесi тең келер билеушi – өзiнiң одақтасы Мужуң Чүй ғана едi. «Бiр қазанға екi қошқардың басы сыймасын», Солтүстiк Қытай жерiнiң екi империяға тарлық етерiн екi билеушi де жақсы түсiнедi. Бұл екеуi де мемлекеттерiнiң күшейiп, жеке бастарының даңқының өрлеуi жолында ештемеден тайынбайтын, ештеменi аямайтын қара тастай қайсарлар болатын. Ерлiк те болсын, көсемдiк те болсын, бiр-бiрiне тең түсетiн бұл екеуiнiң аттарының да бiр үйдiң егiз баласындай ұқсас – бiрi Чүй, екiншiсi Гүй болуы да ғажап едi. Бар айырмашылығы: Чүй – кәрi, Гүй – бойын бұла күш билеген жас.

	Сөйтiп қатал тағдырларын секунданттыққа алған даланың екi арыстан ұлы – Мужуң Чүй мен Тоба Гүй жекпе-жекке шығады. Бұрын ұрғанның бiр ұпайы артық болатынын өз тәжiрибесiнен талай көрген Гүй бұл жолы да алдымен қарпып қалуға тырысады. Сөйтiп ол Чүйдiң Орталық Мәнжуриядағы күштi одақтастары Си мен Чидән мемлекеттерiн басып алады. Бiрақ Чүй Гүйдiң бұл өктем әрекетiне жауап бере алмайды. Оның негiзгi күшi бұл кезде оңтүстiкшығыста бас көтерген кәрістермен қарсы соғыста едi. Чүй кәрістердi жеңедi, бiрақ тобаларға соққы берер қолайлы сәттi де өткiзiп алады. Сондықтан Мужуң Чүй өзiне тән сабырлылықпен қолайлы кезеңнiң тууын күтедi.

	Алайда, дара билiкке асыққан Тоба Гүй Мужуң Чүйдi онша көп күттiрмейдi. 395 жылдың күзiнiң қара қатқағында мужуң елiнiң шекарасын бұзады. Бұл – екi күштi елдiң арасында тұтанғалы тұрған соғыс өртiнiң тамызығы едi, бiрден лап ете түседi. Бiрақ бұл соғыста Чүйдiң өзi Гүйге қарсы шыға алмайды. Ауру жеңiп, төсек тартып жатып қалады. Сондықтан шекара бұзып, ел шетiне енген жауға қарсы соққы беру үшiн мұрагер ұлы Мужуң Бауға бастатып, 80 000 әскердi аттандырады. Басым күштi көрген Гүй жауынгерлерiнiң босқа шығын болуынан қорқып,соғыспай керi шегiнiп, Сары өзеннiң екiншi бетiне өтiп, мың лидей жер ұзап кетедi.

	Мужуң әскерi соғысар жан таппай керi қайтады. Олар жолай Ву-иуәнге келiп, 30 000 үйдi тұтқындап, тегiн олжаға белшеден батқандықтан, артыныптартынып, ырғалып-жырғалып баяу жылжуға мәжбүр болады. Осының бәрiнен хабарланған Гүй iнiсi Зунды басшы етiп, 70 000 атты әскердi мужуң қолының алдынан тосуға жiбередi. Өзi желтоқсан айында күрт түскен суықтан суы қатып қалған өзеннен өтiп, iрiктелген 20 000 атты әскермен Иән мемлекетiнiң жауынгерлерiнiң соңына түседi. Мужуңдар Синхы-по құламасына келгенде олардың артынан сұрапыл қатты жел соғып, ештеме көрсетпей қояды. Мужуң Бау күтпеген жағдайдан сақтану үшiн Мужуң Линдi 30 000 атты әскермен негiзгi күштiң сыртына барып орналасуға жiбередi.

	Алайда, Мужуң Лин бұл сақтықты артық тiрлiк деп бiлiп, дауыл басылысымен әскерiн қоршап аң аулауға жiберiп, тосын жағдайға қарсы ешбiр шара қолданбайды. Вей мемлекетiнiң әскерi бұл кезде күнi-түнi жүрiп отырып, Синхы-поға тақап келгенде, Иән мемлекетiнiң әскері Шығыс таудың оңтүстiк жағында, өзенге құлар етегiнде орналасқанын көредi. Тоба Гүй жауынгерлерiне тиiстi тапсырмаларын берiп, аттары пысқырмас үшiн жоғары ерiндерiн байлатып , дыбыс шығармай, алға жылжуды бұйырады. Күн шыға олар тауға шығып үлгередi. Бұларды көрiп зәрелерi ұшқан Иән әскерiнде бейберекет сапырылыс басталады. Тоба Гүй шабуыл жасап, олардың 10 мың адамын өлтiредi. Тоба Зун қашқан жауды дәл маңдайынан соғып, 50 мың адамын тұтқындайды. Мужуң Бау қалғандарымен бiрге қашып кетедi. Орта аймақтың басқарушысы Ван Жиән Иән мемлекетiн әлсiрете беру мақсатымен тұтқынға түскендердiң бәрiн қырып салады. Келесi жылы Мужуң Чүй аурулығына қарамастан, әскерiн бастап Гүйден кек қайтару үшiн тоба елiне аттанады. Ол Циңлин тауының асу бермес тасты шыңы арқылы өтiп, Тоба Гүйдiң сыртынан бiр-ақ шығады да, қамсыз елге қасқырдай тиедi. Мужуңдардың алғашқы соққысын қабылдаған Тоба Чиән ұрыс даласында қаза табады. Жолындағысын тасыған судай тапап өткен Мужуң Чүй ендi ат басын бiрден Тоба Гүйдiң ордасына бұрады. Әскерiн жинап үлгере алмаған Тоба Гүйге бас сауғалап қашудан басқа ештеме қалмаған едi. Алайда, осы кезде күтпеген тосын оқиға Тоба Гүйдi бұл масқара тiрлiктен аман сақтап қалады. Тағдыры күлiп қараған Гүйдiң айы тағы да оңынан туып шыға келедi. Айқастың шешушi сәтiнде асқынған ауру Мужуң Чүйдi атт ан түсiрiп, төсекке ерiксiз алып ұрады. Басшысыз қалған әскер соғысты доғарып, елге оралады. Мужуң Чүй үйiне жете алмай, жол үстiнде қайтыс болады. Ендi Тоба Гүй атқа қонады. Сол жылы 400 мың тоба әскерi мужуң елiнiң шекарасына кiредi. Чүйдiң орнына таққа отырған мұрагерi Бау дарынсыз қолбасшы едi. Соған байланысты барлық жерде де бақыт Тоба Гүйдiң қолтығынан демеп, алдынан жеңiс қарсы алып отырады. Оның үстiне шенге таласқан мужуң шонжарлары бiрлесiп сыртқы жауға соққы беру орнына, елдегi қарбаласты пайдаланып, әрқайсысы өздерi билiкке қол жеткiзiп қалуға тырысып, бiрiн-бiрi өлтiрумен болады. Осының бәрiн өз пайдасына шебер пайдалана бiлген Тоба Гүй терiстiктегi айбарлы бәсекелесiн бiржола жеңiп, атақты Иән империясын ұсақ та әлсiз екi патшалыққа бөлiп тынады. Сөйтiп тобалар елi терiстiкте теңдесi жоқ үлкен империяға айналады. Тоба Гүй сол империяның императоры болады. Бiрақ атақ та, даңқ та тоба елiнiң тағдырын өзге далалықтардан өзгешелей алмайды. Түптiң түбiнде олар да өздерiнен бұрынғы дәуiрлеген сиуңнулардың, сиәнбилердiң, мужуңдардың кебiн киедi. Тек бұлардың өзгешелiгi, басқалардың құруына сыртқы жаулары себепшi болса, тобалар өз елiнiң түбiне өздерi жетедi.

	Тоба Гүй император атағына ие болғанынан дәл 92 жыл өткеннен кейiн, тоба елiнiң билiк тiзгiнiн қолына алған Тоба Хун бұйрық шығарып, қарауындағы елге ана тiлiнде сөйлеуге, сиәнби киiмiн киюге, ата-баба дәстүрiмен шаш өсiрiп, оны өрiп жүруге, Сарай адамдарына бұрынғыдай өз тайпасынан әйел алуға тыйым салады. Тобалықтар тек қытай тiлiнде сөйлеп, қытайлықтарша киiм киюге, шаш ты соларша қоюға мiндеттi болады. Бүкiл сиәнбилiк аттың бәрi қытай атына өзгертiледi. Басқаны айтпағанда, тобалықтар тiптi өлiгiнiң өзiн туған жерге жерлеуден қалады. Сонымен бiрге бар болмысымен қытайға берiлген опасыз қаған бастаған iсiн аяғына жеткiзiп, бәрiн де өзгерту мақсатымен елiнiң бұрынғы атын да өзгертiп, оны «Иуән» деп атайды.

	Осылайша атымен де, затымен де, қытайланып кеткен тоба елi арада қырық жылдай уақыт өткенде, құлдырап құлауға тақағанда, Шығыс Вей және БатысВей болып екiге бөлiнiп тынады. Шындығына келгенде, бұл екеуi де ешқандай айырмашылығы жоқ, таза қытай патшалығы едi. Далалықтардың iшiне кiрiп, билiкке ұмтылған сатқын Жаң Мин, Зин Жуңның VI ғасырдағы iзбасары, қытай шонжарларының өкiлi Гау Хуаң 550 жылы өзiн «императормын» деп жариялап, бүкiл тоба әулетiнiң мүшелерiн туралап өлтiртiп, денелерiн Сары өзенге лақтыртады. Соның iшiнде қаған (император) Тоба Хунның тұқымы да түгел кетедi. Осылайша Солтүстiк Қытайда үш ғасырға жуық өмiр сүрген Тоба (Табғаш) мемлекетi құлайды. Ал халқы мужуңдар сияқты әр кезде бөлiнген ру-руымен терiстiкке қашып, осы кезде дүркiрей көтерiлген Түрік қағанатының құрамына енедi.





ЕКІНШІ БӨЛІМ


	ОРТАҒАСЫРЛЫҚ ТҮРІКТЕР





	БІРІНШІ ТАРАУ

	Ортағасырлық түріктер тарихына кіріспе

	 Ұлттық сананың қалыптасуы және оның адамзат өркениетінің талабы деңгейіне сай жетілуі – сол ұлттың өзге ұлттар арасында жоғалып кетпей, өзіндік болмысымен, өз бағыт-бағдарымен болашақ асуларынан сеніммен асуына кепілдік берер негізгі фактор. Ал ұлттық сананың қалыптасуы, ең алдымен, тарихи сананың қалыптасуына тәуелді. Сондықтан 260 жыл бодандық бұғауында булығып, тарихи жадынан жаңылған, ұлттық дәстүрінен айырылуға айналған қазақ елінің бүгінгі ұрпақтарының тарихи санасын қалыптастырып, ұлттық санасының оянуына жағдай жасау – Тәуелсіздіктің басты талабы.

	Қазақ халқының тарихы да әлемнің басқа халықтарының тарихы сияқты өзінің бастауын сонау есте жоқ ескі замандар қойнауынан бастайды. Бірақ, өкінішке қарай, сол бастаудан тартып, бүгінге ұласқан ұлы тарихтың бағзысын баян етер жазба дерек жоқтың қасы. Аттың жалы, атанның қомында жүріп жазылғандардың бәрі үдере тартқан ұрпақтар көшінің шаңына көміліп, жоқ болған. Сол себепті де зерттеушілердің қай-қайсысы да өткеннің ақиқатын алға тарту үшін сол көне замандарда қазақ халқының ата-бабаларының түрлі жолдармен қарым-қатынас жасаған, жазу-сызуы ерте дамыған алыс-жақын отырықшы көрші елдердің өкілдері жазып қалдырған деректерінің мағлұматын таным талшығы етуге мәжбүр. Алайда, ең өкініштісі, бұл деректердің бәрі бірдей ақиқатқа қызмет етпейді, сол деректі қалдырушының өзінің танымтүсінігіне, елінің мүддесіне қарай құбылып, ақты қараға, қараны аққа айналдырып көрсететін кездері жиі кездеседі.

	Тарихи таным-түсініктің дұрыс болуы – сол таным-түсінікті дұрыс қалыптастыратын тарихтың шындық негізінде жазылуына тікелей байланысты. Әйтпесе, ежелгі қытайдың Сы-ма Чиән мен Бан Гуден кейінгі атақты тарихшысы Фан Хуа айтқандай: «Алғашқы қадамның дұрыс басылмауы – кейінгі мың қадамның қате болуына» («Сиуңну». «Хән кітабынан». – А. 1998. – 145-б.) ұрындырмақ. Сондықтан тәуелсіз Қазақстан жұртшылығының тарихи санасын қалыптастыратын тарихи шығарманы жазуға пайдаланылар сырт елдердің жазбаларындағы қазақ халқының тарихына қатысты деректердің бәрі де ғылыми зерде сүзгісінен өткізіліп, шындық дәні жаңсақтық қауызынан аршылып алынуы міндет. Онсыз шындық пердесі ашылмай, сол баяғы бүркемелі күйінде қала бермек.

	Мәселеге осы тұрғыдан келгенде, жасыратыны жоқ, кешегі советтік заманда КСРО құрамындағы бұратана аталған халықтардың көне тарихын түбегейлi зерттеп, олардың әрқайсысының шыққан тегін ғылыми тұрғыдан анықтап, кімнің кім екенін танып-білу мәселесі – сол халықтардың арасынан шыққан зерттеушілер үшін олай қарай аттап аяқ басуға болмайтын құпия қорықтарға айналып келгені белгілі. Бұл қорықтардың қызығы мен шыжығын ол кезде аз да болса, өз мүмкіндіктеріне қарай, орыстың шығыстанушылары ғана көре алды.

	Бірақ, олар да оның қалың қойнауына бойлай еніп, не бар, не жоғын түгел танып, біле алған жоқ. Оған оларға, бір жағынан, саяси шектеулер кедергі жасаса, екінші жағынан, олардың өздері тәрбиеленіп өскен ортасы болмысының көшпелілер болмысымен үйлеспейтін өзгешелігі мүмкiндiк бермедi, былайша айтқанда, отырықшы елдің өкілдері көшпелі өмір салты қалыптастырған табиғи заңдылықтардың өзіндік ерекшеліктерін бар болмысымен сезініп, тұшына алмады. Сол себептi олар көшпелілер жайындағы қолдарына түскен азды-көпті деректі өздерінің кітаби таным-түсініктері негізінде ғана қабылдап, соған сай логикалық қисынға жүгінген топшылаулар жасаумен шектелді. (Бұл басқа шетелдік ғалымдарға да тән). Олары және барлық кезде бірдей көшпелілер өмірі шындығымен қабыса бермейтін. Соның салдарынан көшпелілер тарихы бергі көз көрім жерден ғана қайырылып, одан арғысының бәрі аңызға телінді де, көненің өзі болмағанмен, көзіндей болып бүгінге жеткен аңыз-әңгіме деректерінің шындығы мен жалғаны ажыратылып, ақиқаты ашылмады. Бұған керісінше, отырықшы елдердің кез келгенінен қалған көне жазбаларда көшпелі халықтардың бірі жөнінде кездейсоқ бір дерек кездесе қалса, соны жалаулатып, тарихи нақты факті ретінде қабылдау – заңды құбылысқа айналды. Егер онда әлдеқалай уақыт мерзімі көрсетілген болса, сол жыл міндетті түрде әлгі халықтың ғұмырнамасының бастауы етіп көрсетілді.

	Бұлай ету, әділдігіне жүгінсек, әрине, бірден солай қалыптаса қалған жоқ. Әуелі бұл мерзім шартты түрде алынды. Содан кейін ол уақыт өте келе елеусіз күйде бірте-бірте нақтылыққа айналып, тұтас бір халықтың пайда болған жылы есебінде көрсетіліп кете барды.

	Мұндайда ешқандай дәлелдеуді керек етпейтін ақиқат – қандай халықтың болсын бір жылда пайда болуы мүмкін еместігі де жайына қалады. Мысалы, түріктердiң шыққан тегi жайында сөз болғанда, оларды ресми тарих ғылымының күні бүгінге дейін жаңаша жыл санаудан кейiнгi 535 жылы пайда болған халық деп көрсетіп келе жатқаны , мiне, осы айтылғанның айқын айғағы. Ең ғажабы, қазір мұны кезінде далалықтардың сана бесiгiне бөлеп, шыпшырғасын шығармай, ұрпақтан-ұрпаққа аялап жеткiзген ауызша дереккөздерiне қажеттi мән берiлмегендіктен, соның салдарынан ғылыми тұрғыдан жанжақты талданып зерттелiнбей қағажу қалғандықтан, оларға тек жалаң аңыз, жайдақ қиял деп қараушылықтан туған жаңсақ түсiнiк еді деп біреуге айтып және сендіре алмайсыз.

	Осындай кереғарлықтарына қарамастан, жұрт санасын жазба дерекпен жадылаған кітаби таным-түсініктегі сырт ел зерттеушiлері көшпелi халықтардың төл тарихының шынайы білгірлері саналып, олардың айтқан пікірлері күдіктенуге болмайтын, өзгертуге жатпайтын тарих ақиқаты деп есептелініп келді. Соған сай бұрынғы КСРО құрамына енген бұратана халықтардың төл тарихы солардың қолымен, болмаса, солардың жасаған пайымдаулары мен тұжырымдамаларының негізінде жазылды.

	Ал өткенді ой көзімен шолғанда, танауына көшпелілердің қара қосының түтiнсiңдi туырлығының иiсi келіп, кейбір нәрселерді анықтауда түйсікпен (интуитивті) сезіне алатын, сол халықтармен болмысы бір, солардың арасынан шыққан қабілетті бір перзенті зәуқайыр көне тарихқа қалам тартар болса, ол әлгі шығыстанушылардың қалыптастырған қағидасына қаяу түсірмей, өз ойын міндетті түрде солардың пайымдауымен үйлестіріп, бұл жөнінде «Бартольд былай деген», «Левшин олай деген», «Гумилев сүйткен», «Аристов бүйткен» деп түйіндеп отыруға, сонысымен солардың айтқанының бәрін ақиқатқа айналдыруға көмектесіп, соны санаға сіңіруге мәжбүр болды. Сол себепті олар өзі таныған шындықты айта алмады, айтқызбады.

	Ұрпақтың тарихи танымын қалыптастырар, тарихи шындықты алдыға жаяр бірден-бір академиялық еңбек, мысалы, қазақ халқы үшін «Қазақ ССР тарихының» көп томдығы десек, ол да тап осындай талаптың тар шеңберінде жазылды. Ең өкініштісі, ел егемендігін алып, төл тарихын көшпелі өмір шындығы тұрғысынан тәуелсіздік қолымен қайта жазуға мүмкіндік туған қазіргі кезде де қазақ халқының көне тарихын жазушылар сол баяғы қалыптасқан көне қағидалар құрсауынан шыға алмай, ескі таптаурын жолмен тартып келеді. Жаңадан жазылған «Қазақстан тарихының» көп томдығының жарық көрген алғашқы кітабы осының нақты дәлелі. «Ауру қалса да әдет қалмайды» деген осы да. Халқының қамын, ұрпағының ертеңін ойлаған өзге ел өздерінің тарихын былай қойғанда, басқа елдің тарихының өзін тек өз тілдерінде, өз елінің мүддесі тұрғысынан жаздырып, жастарына тек соны ғана оқытатынын біле тұрып, біз, ең болмаса, қазақ тарихының қазақ тілінде жазылуын қамтамасыз ете алмай, оны орыс тілінде жаздырып, біреуге ақы төлеп қазақшаға аудартқанға мәз болып отырмыз. Ұят-ақ тірлік!

	Ерте ес жиған ұлтшыл, ардақты азаматтарымыз жиырмасыншы ғасырдың басында-ақ «Оян, қазақ» деп ұран тастап, «Арғы атам Ер Түрік, біз – Қазақ баласы» деп ұлт ұланына бағыт-бағдар сілтесе де, біздің әлі күнге, арада ғасырға жуық уақыт өткеніне қарамастан, еркін оянып, Түрікті тектеп, Қазақты қара шаңырақтың құт-иесі ретінде ұрпаққа таныта алмай отырғанымыз да осындай тірліктен болса керек.

	Мұның бәрі, түптеп келгенде, әлі күнге төл тарихты танып-білудің қаншалықты қажеттігін толық сезіне алмай, соның салдарынан көненiң көзiнд ей болып бүгiнге жеткен аса құнды деректердi түпнұсқадан өзіміз оқып, өзіміз жете танып-білмей, оларды уақыт жапсырған түрлі қоспалардан тазартып, қалған шындық дәнiн жалғандық қауызынан аршып, тарихи фактi ретiнде, ғылыми негiзде білімділікпен сөйлетуге мән бермей отырғанымызды көрсетеді.

	Тарихты жазудан бұрын, алдымен, соған қажетті материалды дайындап алудың керектігі – ешқандай дәлелдеуді қажет етпейтін шындық. Жеткілікті құрылыс материалдарын дайындап алмай тұрып, ешкімнің үй салуға кіріспейтіні сияқты, жан-жақты зерттеліп, тарихи ақиқаты анықталған материалсыз тарих жазуға болмайды. Тарихшыларының бар білімі жетпіс жыл бойы компартияның тарихын, оның Қазақстанды советтік елге айналдырудағы «кемеңгерлік» рөлін көрсетуге бағытталып, халықтың өз тарихын жазуға тыйым салынған елде ондай материал дайындауға бұрын ешқандай мүмкіндіктің болмағаны тағы белгілі. Ел тәуелсіздік алғанға дейін Қазақстанда Ұлттық ғылым академиясы, оның жеке Тарих институты бола тұрып, өткен уақыттар ішінде қазақ халқының көне тарихына қатысты бірде-бір докторлық, не кандидаттық диссертацияның қорғалмауы да осы айтылғанның бұлтартпас дәлелі болса керек. Демек, қажетті материалды дайындап алмай тұрып, қазіргі таңда тарих жазушылық, қанша жерден жақсы ниеттен туғанымен, бәрібір, жаңа өріске шыға алмай, арқандалған аттай айналсоқтап, байырғы ескі шиырды шиырлай беру болмақ.

	Бұл орайда орыс шығыстанушыларының тұжырымдарын бұрынғыдай алға ұстап, ту етіп көтеру де алысқа апармайды. Олардың да қазақ халқын өздері қолымен туғызып, бүкіл қалыптасу кезеңдерінің басы-қасында жүріп, бастан өткерген түрлі тарихи-әлеуметтік жағдайларының бәрінің куәгері болған жандар емес екені белгілі. Олардың да ерекше жаратылған ешқандай әулиелігі жоқ, өз пайымдауларын белгілі бір дереккөзіне сүйініп жасаған, кәдімгі ет пен сүйектен жаралған ғылым адамдары екенін ұғынар уақыт жетті.

	Сондықтан да қазіргі таңда деректану, мұратану жұмысына ерекше мән беріп, қазақ халқының көне тарихына қатысты бүгінге жеткен дереккөздерін, алдымен, өзіміз жан-жақты зерттеп, сол арқылы түйген пайымдауларымызды өзге жұрттың ғалымдарының осы орайдағы тұжырымдарымен салыстырып, тарихи ақиқатын анықтауымыз қажет, яғни дұрысын дұрыс, бұрысын бұрыс деу парыз.

	Бұл ретте орыстың көнеден жеткен бір мұрасы, қалыңдығы пышақтың қырындай ғана «Игорь жасағы туралы жырды» зерттеп танудағы жұмысты үзіліссіз жалғастырып, 500-ден астам адамның түрлі дәрежедегі ғылыми атақты иеленуі бізге үлгі болса керек-ті. Көне замандардан жеткен әр дерек төңірегінде осы тәрізді сан қырлы, жан-жақты зерттеулер жүргізе алсақ, біз де осы күнге дейін санамызда «дәлелдеуді керек етпейтін тарихи шындық» ретінде қалыптасқан қағидалардың кейбірінің қаншалықты жаңсақ екеніне көз жеткізе аламыз.

	 Айталық, мысалы, ресми тарих ғылымы, жоғарыда айтқанымыздай, бізге түріктерді VI ғасырда Алтайда пайда болған жаңа, жас халық деп түсіндеріп келді. Осыған орай түрктердің шыққан тегі де осы алтайлық түріктерге телінді. Шыққан тегімізді танудағы біздің бүгінге дейінгі таным-түсінігіміз де осы тұжырымдар негізінде қалыптасқан. Сондықтан оған күдіктенбейміз.

	Ал осы шындығында солай ма? Еуразияның апайтөс алып даласына кеңінен жайылған түрік тектес халықтардың бәрі осы түріктерден, яғни алтайлық түріктерден тараған, солардың өсіп-өнген ұрпақтары ма? Енді осы төңіректе ой толғап көрелік.

	Осыған орай бар деректерді нақты талдауға кіріспес бұрын, әрі айтылар ойдың жалпыға бірдей түсінікті болуы үшін, алдымен, көшпелі тіршілік болмысының қалыптасқан өз заңдылықтары негізінде көшкінші халықтардың өмірінде кезең-кезеңімен тұрақты қайталанып тұратын ортақ жағдайларға назар аударған жөн. Бұл ретте, ең алдымен, көшкінші халықтар тарихының ұлы желісінің бірігулер мен ыдыраулардан тұратындығына көңіл бөлу қажет. Өйткені, Ұлы Даланы мекендеген көшкінші халықтардың әр кезеңдегі тарихиәлеуметтік үрдістерге орай бірде бірігіп, ірі бірлестіктер құрап, далалық империяға (қағанатқа) айналатыны; бірде іштей ыдырап, жеке-жеке иеліктерге (шағын хандықтарға) бөлініп кететіні – көшкіншілер тарихында ежелден бар және қайталанып тұратын құбылыс екенін зертеуші жете түсініп, соның заңдылықтарын ұғынуы шарт. Онсыз көшкіншілердің төл болмысын танып-білу де, олардың ежелгі тарихының ақиқатын ажырату да мүмкін емес.

	Бірігулер тұсында бұған дейін өзіндік әр түрлі атаумен аталып келген халықтар енді сол бұрынғы төл атауларын тастап, өздері құрамына кірген, жаңадан ұжымдасқан бірлестігінің (қағанатының) атымен аталып, бәрі бір халық болып кете барады. Мұндайда олардың халықтық атауы жаңа бірлестіктің құрылуына ұйытқы болған жетекші тайпаның (халықтың) атымен, болмаса бір кездері солардың өздері құрамына кірген, бірақ кейін іштей ыдыраудың әлегінен құлап, аты тарих сахнасынан шығып қалған мемлекеттің бұрынғы әйгілі атауын қайта тірілтіп, соның атымен аталатыны да тарихта бар үрдіс.

	Ыдырау кезінде мұның бәрі керісінше болады. Ірі бірлестіктен (қағанаттан) бөлініп шыққан әр халық (тайпа) өзінің осы бірлестікке кіргенге дейінгі атауын қайта жаңғыртып иеленіп жатады. Кейде, тіпті, осы бөлінуге басшы болған адамның (ру-тайпа көсемінің) атымен де аталып кететіні болады. Көшкіншілер тарихында жеке адамның есімінің халықтық, кейін елдік (мемлекеттік) атауға айналып кете баратынының да мәні осында. (Өзімізге етенелеу таныс ел билеушілері: Ноғай, Өзбек есімдерінің халықтық атауға қалай айналғанын еске алыңыз).

	Міне, осындай заңдылықтардың әңгімеге өзек болғалы отырған түрік атауына да ортақ екені зерде мойындар шындық. Өткен тарихқа ой көзімен қарасақ, түрік халықтарының түп атасы болып есептелінетін Түрік есімінің қалайша жалқылықтан жалпылыққа көшіп, халықтық, елдік атауларға айналуының, сондай-ақ оның тарих сахнасынан бірде пайда болып, бірде ғайып болып, көрінбей кетуінің сыры да осындай заңдылықтан екенін түсіне аламыз. Сонда даланың ауызша тарихы – шежірелер мен аңыз-әңгімелерде көрсетілгендей, бүгінгі түрк тектес халықтардың бір кісінің кіндігінен емес, бір кезде «Түрік» деп аталған іргелі елдің құрамына кірген түрлі халықтардың (тайпалардың) өсіп-өнген ұрпақтары екенін де, оның халықтық атау ретінде араға белгілі бір кезеңдер салып барып, қайталанып отыратынын да пайымдау онша қиындыққа түспейді. Осы арада оқушының ХVI ғасырда өмір сүрген Хиуа ханы Әбілғазы Баһадүрдің «Түрік шежіресінде» көрсетілген, мұрагерлік жолмен әкесінің (Иафеттің) орнына патша болғанда Түрікке бағынған Хазар, Сақлаб, Рус, Миң, Чиң, Кеймари секілді бауырларының есімдерінің де жеке-жеке елдің атаулары екеніне ерекше назар аударғанын қалар едік (Абульгази Баһадур-хан. Родословное древо тюрков. – М.-Т.-Б.,1996. – Стр. 16.).

	Бұдан ауызша деректің кейде алысты жақындатып, болмаса жақынды алыстатып жіберетін дағдысымен, көне заман (Сақлаб (Қыпшақ), Кеймари (Парсы) мен кейінгі кездердің (Хазар, Рус, Миң, Чиң) ел атауларының араласып жүргеніне қарамастан, Түрік атауының аталмыш кезде бірнеше елдің басын біріктірген, далалық империяға айналған іргелі мемлекеттің аты болғандығы анық аңғарылады. Өйткені, ауызша деректе, қалайда, шындықтың нақты өзі болмағанмен, соның жаңғырығы жататыны ақиқат, өмірде болмағанды болды деу – оған жат.

	Мәселеге осы тұрғыдан келгенде, қолда бар деректер бізге түріктің елдік атау ретінде тарих сахнасына үш рет шыққанын көрстеді. Оның, шартты түрде алғанда, біріншісі – көне заман авторларының (парсы тарихшысы Хондемирдің «Моңғол тарихы», түрік тарихшысы Әбілғазының «Түрік шежіресі») Түрікті кісінің аты етіп көрсететін кезеңі. Бұлардың дерегінде Түрікті қазіргі жан иелерінің түпкі тегін топан судан сақтап қалған Нұх (Ной) пайғамбардың немересі етіп көрсетуіне қарап, бұл кезеңді қалайда сол дүниежүзілік апаттан кейінгі дәуір деп топшылауға болатын секілді. Бірақ бұдан Түрік есімінің қандай тарихи процестердің негізінде елдік атауға айналғаны жөнінде ой түю, әрине, қиын. Бірақ бізге беймәлім көне замандарда әйтеуір «түрік» деген елдің болғанын, оның небір оқиғаларды бастан кешіріп барып (Түріктің алтыншы ұрпағы – Аланша ханның балаларына дейін мұрагерлік жолмен үзбей ел билеп келгенін еске алыңыз), кейін іштей ыдырап, бірнеше хандыққа бөлініп кеткенін, соның салдарынан түрік атауы тарих сахнасынан біржола кетіп, оның орнын әлгі бөлініп шыққан хандықтардың жекелеген атаулары басқанын ойша шамалауға мүмкіндік бар. Мұның және негізсіз емес екеніне сол бөлініп шыққандардың ішінен кейінгі Моңғол хандығы мен Татар хандығын тарихшылардың Түрік мемлекетінің тікелей мұрагері етіп көрсетулері де, сондай-ақ түрік тарихындағы моңғол-татар атаулары мен қытай тарихындағы сиуңну-дунху атауларын салыстыра зерттеген ғалымдардың моңғолды «сиуңну», татарды «дунху» деп дәлелдейтін ғылыми пайымдаулары да куәлік бергендей (Бичурин Н.Я. Собрание сведений о народах, обитавштх в Средней Азии в древние времена. – М.-Л., 1950. – Стр. 375-376.). Сондықтан да біз мұны, шартты түрде Түріктің елдік атау ретінде тарих сахнасынан алғаш көрінуі деп білеміз.

	Түрік атауының тарих сахнасына екiншi шығуы – қазiргi ресми тарих көрсетіп жүргендей, нақты мерзімін көрсете айтсақ, жаңаша жыл санауымыздың VI ғасырының алғашқы жартысы, яғни 545 жыл. Бұл жолы Түрік атауын тарих сахнасына алып шыққандар – сиуңну мемлекетінің құрамында жүрген қыпшақтардың бір тайпасы еді. Бұл тайпаның төл аты бізге белгісіз. Қытай жазбаларында оларды «Ашына» тайпасы, ал Тоңүкөк ескерткішіндегі тас жазуда «Сыр халқы» деп атайды (Бұған кейін арнайы тоқталамыз). Осылар кейін түрік атымен тарихқа еніп, 552 жылы атақты Түрік қағанатын құрады. Бұл – түріктің елдік атау ретінде тарих сахнасынан екінші көрінуі.

	Түрік қағанаты да өзінен бұрын өмір сүрген далалық империялардың жолын құшып, әуелі екіге бөлінеді, содан кейін араға екі жарым ғасырдай уақыт салып барып, қағанат ретінде өмір сүруін тоқтатады. Қағанаттың құлауымен бірге түрік атауы да тарихтан ғайып болады. Оның орнын дербестікке жеткен жеке хандықтардың атаулары басады. Басыми, Қарлық, Ұйғыр, Түргеш, т.б.

	Осылайша елдік атау ретінде тарих сахнасынан VIII ғасырдың ортасына таман шығып қалған түрік атауын араға бірнеше ғасыр салып барып, кейін қыпшақтардың ығыстыруымен Кіші Азияға барған түрік тілдес өзге бір халық – оғыздар қайта тірілтеді. Бұл түрік атауының тарих сахнасына үшінші шығуы еді.

	 Мұндағы бір назар аударар жағдай, алғаш Түрік хандығы (шартты түрде 545 ж.) тарихқа танылған кезде хандықты құрғандардың ішінде оғыздар жоқ. Онда олар чылы (телы, теле) халықтарының құрамында, өздерінше жеке ел. Түріктер оларды кейін бағындырып, өз құрамына қосып алады. Бұл жөнінде «Жыу кітабы» («Жыушу»): «Да-тун билігінің он екінші жылы (546 ж.) Тумын тарту-таралғымен (Батыс Вей патшалығына) өз елшісін жібереді. Осы кезде чылылар (телелер) жыужәндарға қарсы жаза жорығына аттанады. Тумын өзіне қарасты тайпаларды бастап, оларға орта жолда бүйірден тиісіп, жеңіске жетеді. (Сөйтіп) олардың 50 000 түтіндік бүкіл елін бағындырады» деген дерек береді (Түріктер. Жыужәндар. – Алматы, 1999. – 36-б.). Бұл да көшпелілердің елдік атауының шығу төркінін іздестіргенде есте ұстар ерекшеліктің бірі болуға тиіс.

	Қалай болғанда да, бұған дейін тарих сахнасынан екі рет шығып қалып, үшінші рет қайта жаңғырыққан бұл атау бізге осы қазіргі Түрік мемлекетінің

	(Түркияның) атымен белгілі.

	Міне, осы айтылғандарды түйіндей қорытындыласақ, бүгінгі тілдік, тектік ортақтастығы бар сан алуан халықтардың бәрін тұтастырып, бір киелі шаңырақ астына топтайтын түрік атауының VI ғасырда ғана пайда болмағанын, көшпелілер өмірінде ежелден бар өте көне атау екенін және оның осы халықтардың шығу тегінің бастауы – Ұлы Далада ерте-ерте замандарда мекендеген түрлі-түрлі тайпалардың басын қосқан байырғы далалық ірі мемлекеттің атынан шыққанын, ал сол мемлекетті құраған халықтардың кейінгі өсіп-өнген үрім-бұтақтарының тарих тегерішінің айналымында кезекті бір болған бөлшектенуден қайтадан тұтастыққа көшіп, бас біріктіріп дәуірлеуге бет алғанда сол баяғы ата-бабаларының атақ-даңқын қайта жаңғыртып, бұрынғы айбарлы атқа ауық-ауық ие болып отыратынын пайымдаймыз.

	Осы арқылы 552 жылы бөрі басты байрағын көтеріп, әйгілі Түрік қағанатының негізін қалушылардың өздерін неліктен «түрік» деп атағанының сырын да және олардың, еуроцентристтік бағыттағы ғалымдардың көрсеткеніндей, түріктердің арғы ата-тегі емес, соның кезінде бөлініп қалып, өзінше жаңадан бүр жарып өскен бір бұтағы ғана екенін де түсінуге мүмкіндік аламыз. Мұның және дұрыстығына алтайлық түріктердің шыққан тегіне қатысты көне жазбаларда берілген бар деректерді талдау арқылы одан әрі көз жеткізе түсеміз.

	Бұл ретте ғалымдардың тілге тиек етіп жүргендері – негізінен Орталық мемлекет (Қытай) билеушiлерiнiң тарихы жазылған әулеттiк шежiрелерiнде (жылнамалары, тарихнамалары деп те атайды) берілген деректер. Олардың жалпы саны төртеу: екеуi «Сүй кiтабында», екеуi «Жыу кiтабында». Өзінше салыстыра ой түюіне мүмкіндік туғызу үшін осы төрт деректі де түгелдей оқушы назарына ұсынуды жөн көрдік.

	Бiрiншi дерек – «Түріктердiң арғы атасы Пин-лиаңда аралас-құралас (көшiп-қонып жүрген) хулардан едi. Оны «Ашына» деп атаған. Кейiн Вей патшалығының Тай-ву (424-451 ж.ж.) патшасы Жүйчүйдi талқандаған соң, Ашына 500 үйлi жанды ертiп, жыужәндарға қашып барып, Алтын тауды мекендедi де, сонда темiр өндiрумен айналысты» (Түріктер. Жыужәндар. – А., 1999. – 30-бет.).

	Екiншi дерек – «Түрік Үйінің (мемлекетінің) ата-бабасы батыс тең іздің (Сихәйдің) батыс жағында, өз алдына жеке аймақ құрады. Бұл «Ашина» деп аталатын Хунну Үйінің бөлек бір бұтағы болатын. (Кейiн оны) көршiлес мемлекетi талқандайды. Адамдарын кәрi-жасына, еркек-әйелiне қарамай, бәрiн түгел өлтiредi. Бiрақ бiр баланы өлтiруге қимай, оның аяқ-қолын кесiп, үлкен саз (суы шығып жататын шөптесiндi) жерге тастайды. Бiр қаншық қасқыр оның жатқан жерiне ет тiстеп әкеп берiп жүредi. Бала осы еттi жеп, өлмей аман қалады. Кейiн ол осы қасқырмен жақындасып, оны буаз қылады. Көршi мемлекет осы баланың тiрi екенiн бiлiп, оны өлтiруге тағы адам жiбередi. (Ол келгенде) қасқыр баланың қасында едi. Жiберген адам баланы өлтiрiп, ендi қасқырды өлтiремiн дегенде, қасқыр құдайдың құдіретiмен қашып құтылып, теңiздiң шығысына барып, тауға шығып, сонда тоқтайды. Ол тау Гаушанның (Гаочанның) терiстiгiнде едi. Қасқыр сонда бiр үңгiрге кiрiп, онда көлемi 200 лидей шөбi жайқалған жазық жерге кезiгедi. Осыдан кейiн қасқыр он ұл туады. Осы он ұлдың бiреуiнiң аты – Ашына (Ашина). Ол өте ақылды болғандықтан, оны ел ағасы етедi. (Ол) өзiнiң тегiн ұмытпайтындығын елге жария ету үшiн қақпасына қасқыр басты туын iлiп қояды.

	Асиән-шы деген адам тайпасын бастап таудағы үңгiрден шығып, жыужәндарға бодан болады. Ұлы иехуға келгенде (олардың) тұқымы бiрте-бірте күшейедi. Кейiн Вей патшалығының соңғы кезiнде Или қаған (Ел қағаны) әскерлерiмен телыға жорық жасап, олардың тас-талқанын шығарып, елу мыңдай үйiн өзiне қаратып алады да, одан кейiн жыужәннiң билеушiсiнiң қызын өзіне әйелдiкке беруiн сұрап, елшi жiбереді. Жыужәннiң билеушiсi Анагүй бұған қатты ашуланып, арнайы елшiсiн жiберiп, оны (Или қағанды) жер-жебiрiне жетiп сөгедi. Или қаған оның елшiсiнiң басын кесiп, әскерiн бастап барып, жыужәнға тосыннан шабуыл жасап, оны талқандайды» (Бичурин Н.Я. Собрание сведений о народах, обитавших в Средней Азии в древние времена. Т. 1. – М.-Л., 1950. – Стр. 220).

	Үшiншi дерек – «Түрік (тужиө) деген сиуңнудың бiр тұқымы. Оның аты – Ашына. Олар өз алдына жеке тайпа болған. Кейiн көршiлес мемлекет талқандап, оның халқын түгелдей қырып жiбередi. Тек бiр он жасар бала аман қалады. Жауынгерлер оның кiшкентайлығын көрiп, оны өлтiруге аяйды да, аяғын кесiп, оны сазды жерге тастап кетедi. Қаншық қасқыр келiп оны етпен асырайды.

	Төртінші дерек – Түріктердiң тегi сиуңнулардың терiскейiндегi Со мемлекетiнен шыққан. Оның тайпа көсемiн «Абанбу» деп атайды. Олар он жетi ағайынды едi. Оның бiреуi Ижынишиду деген, ол қасқырдан туған. Абанбудың бауырларының бәрi тумысынан ақымақ болады да, оның мемлекетi жойылып кетедi. Нишыду табиғаттың өзгеше құбылысын сезетiн қасиетiмен жел мен жаңбырды шақырып алатын едi. Ол екi әйел алады. Соның бiреуi – жаз бен қыс және бұлт перiсiнiң қызы болатын. Ол бiр жүктi болғанда төрт ұл табады. Оның бiрi – ақ қазға айналады, бiрi – Апу мен Жиән (қылыш) өзендерiнiң арасында Чыгу деген мемлекет құрады. Бiрi – Чужы суының бойын, бiрi – Жиәнсячужышы тауын мекендейдi. Соңғысы үлкен ұлы болатын. Тауда, сондай-ақ, Абанбудың ұрпақтары да болды. Ол жерде көбiне суық, аяз болып тұрады. Үлкен ұлы от шығарып, олардың барлығына жылумен көмектесiп, құтқарып қалады. Осыған байланысты үлкен ұлды бәрi құрметтеп, оны өздерiнiң билеушiсi етiп сайлайды. (Мемлекетiн) «тужиө» деп атайды. Бұл – Надулиу-шы едi. Надулиу-шының он әйелi болады. Балаларының бәрi шешелерiнiң атымен аталады. Ашына оның кiшi әйелiнiң баласы-тын. Надулиу өлгеннен кейiн, он әйелдiң балалары өздерiнiң iшiнен бiреудi таңдап, оны таққа отырғызуға ұйғарады. Олар бiр үлкен бәйтеректiң түбiне келiп, өзара: «Кiм бәйтерекке жоғары секiрсе, соны таққа отырғызамыз», – деп, ортақ келiсiмге келедi. Ашына жасының кiшiлiгiне қарамастан, бәрiнен жоғары секiредi. Осыдан кейiн бауырлары оны құрметтеп, билеушi етiп, «Асиән-шы» деп атайды» (Түріктер. Жыужәндар. – Алматы, 1999. – 32-бет.).

	Қытайдың көне жазбаларындағы әйгілі Түрік қағанатының негізін қалаушылардың шыққан тегі жөніндегі төрт деректің бары, міне, осы. Бұларды тұтастай алып қарағанда, «Сүй кітабының» алғашқы дерегінен басқасының мифтік бояумен әрленіп, тарихи нақтылықтан гөрі аңыздық сипат алғаны анық байқалады. Бірақ аңыз деп қол сілтей салмай, оның айтарының мәнін ашып, ішіне еніп, түсіністікпен талдай алған жанға әлгі аңызыңыз өз сырын ашып, әрқайсысы жеке мағлұмат бере аларлық бір-бір толыққанды дереккөзіне айналары даусыз. Тек аңыз қауызын ашып, шындық дәнін таба білу қажет.

	Бір ғажабы, әдетте белгілі бір мәселе жөнінде берілген бірнеше деректің ортақ оқиғаларының басталуы біртектес болып келеді де, түйінделуі, яғни мәселенің шешілуі әр қилыланып кетеді ғой. Ал мұнда олай емес, керісінше, бейне тұс-тұстан өз арнасымен ағып келіп, ортақ бір көл құрайтын тау бұлақтарындай, төрт дерек бір халықтың (түріктің) шығу тегінің бастауын әр тұстан шығарып, ақырында әкеліп, бәрін ортақ бір аталықтың – Ашынаның ұрпағы етіп шығарады. Түптеп келгенде, төрт аңызды ортақтастыратын негіз де осы – Ашына атауы. Бұл атау жөнінде кейін арнайы сөз ететін болғандықтан, қазір кез келген халықтың таза бір атаның ұрпағынан құралмайтыны тарих дәлелдеген шындық екенін еске сала отырып, әлгі Ашынаның өкше көтерген жерінің (бөлінген елінің) төрт деректе төрт түрлі аталуына, атап айтқанда:

	Бірінші деректе: «Түріктің (Ашынаның) арғы атасы Пиңлианда араласқұралас (көшіп жүрген) хулардан»;

	Екінші деректе: «Түрік Үйінің (мемлекетінің) ата-бабасы – батыс теңіздің (Сихәйдің) батыс жағында, өз алдына жеке аймақ құраған «Ашина» деп аталатын Хунну Үйінің бөлек бір бұтағы нан»;

	Үшінші деректе: «Түрік (Ашына) – сиуңнудың бір тұқымынан»;

	Төртінші деректе: «Түріктің (Ашынаның) тегі сиуңнулардың теріскейіндегі Со мемлекетінен шыққан» делінуіне тоқталалық.

	Сонда бұлардың қайсысы дұрыс? Неге деректердің бастауы әр түрлі де, ой сарқар түйіні бір? Қалай және кім болғанда да, алтайлық түріктердің арғы тегі деп есептелінетін бір тайпаның (халықтың) төрт жерден шығуы, болмаса төрт мемлекеттен бөлінуі мүмкін емес қой. Міне, аңыз бен шындықтың іргесін ашып, мәселенің түйінін шешу үшін тарихи танымның молдығын тілейтін тұс та осы ара. Сондықтан «ойға ой қосылса – қазына» деген халық даналығын алға тарта отырып, ортақ істің шешімін табуға септігі тие ме деген мақсатпен, енді осы орайдағы пайымдауымызды ортаға салып көрелік.

	Менің пайымдауымша, мәселенің бар түйіні, жоғарыда айтылғандай, көшкінші халықтардың тарихына бейне жекелеген тұлғалардың өмір жолын зерттегендей, белгілі бір уақыт аясында тар шеңберде қараудың үрдіске айналуында жатқан тәрізді. Мысалға осы алтайлық түріктердің тарихын алайықшы. Олардың тарихқа алғаш танылған кезі, қытай жазбаларының дерегі бойынша, 545 жыл. Осы жылы түріктерге Вей патшалығының елшісі келіп, сол арқылы олар жөніндегі дерек Вей әулетінің шежіресіне енеді. Ресми тарих түрік халқының тарихын, міне, тап осы жылдан бастайды және оны біз «тарихи шындық осы» деп қабылдап келдік. Басқада шаруамыз болмады. «Ау, түріктер деген сол жылы салынған белгілі бір құрылыс нысаны, болмаса сол жылы туған адам емес, тұтас бір ел, жеке халық қой, қалай ол бір жылда пайда бола қалады?» дегенге бас қатырып жатпадық, соған орай олардың бұған дейінгі тарихына да ден қоймадық.

	Осындай тірліктің зардабынан бір алтайлық түріктер ғана емес, байырғы көшпелі халықтардың қай-қайсысының да қайдан шығып, қайда келгені анықталмай, олардың өмір жолының бастауы үнемі шешусіз жұмбақ күйінде тұманданып қалып келді. Күні бүгінге дейін қазақ халқының негізін құраған іргелі тайпа бірлестіктерінің, ең болмаса, біреуінің арғы тегінің кімдер болғанының, олардың қайдан шығып, қайда барғанының басы ашылып, айқындыққа жетпеуі де осының салдары. Соның үшін де түрк халықтарының шыққан тегін негіздегенде оны қазіргідей ортағасырлық түрктердің тарихқа белгілі болған кезеңінен бастап қана қоймай, зерттеу аясын әлдеқайда кеңейтіп, өткен ғасырлар қойнауына тереңдей ену қажет деп білеміз.

	Егер біз осылай істеп, Орталық Азияның байырғы көшпелілерінің көне тарихын олардың көшінің ізіне түсіп, ажырата талдай зерделесек, алтайлық түріктердің шыққан тегіне қатысты жоғарыда келтірілген төрт деректің әрқайсысы әр түрлі мәлімет ұсынып отырмағаны, бәрінің айтып отырғаны бірақ мәселе екені бірден аңғарылады. Мұндағы бар айырмашылық – әр деректі берушінің бір шындыққа өз қырынан келуінде, былайша айтқанда, болған тарихи оқиғаларды тарата талдап жатпай, оны өзі білетін, өзіне мәлім тұстан бастауында ғана. Мұның осылай екеніне көз жеткізу үшін әр деректі жеке-жеке талдаудан бұрын, айтылмыш жайдың ортақ жалпы болмысына қатысты тарихты қысқаша болса да еске сала кетелік.

	Жаңаша жыл санауға дейінгі ІІІ ғасырдың аяғында Маудун чәниүй таққа отырғаннан кейін Сиуңну мемлекеті өзінің дәуірлеу биігіне көтеріліп, аз мерзімнің ішінде шығысында Хинган тау жоталарынан бастап, батысында Каспий теңізіне дейінгі аралықтағы ұлан-байтақ даланы мекендеген халықтарды түгел өзіне қаратып, далалық ұлы империя құрғаны белгілі. Қазақ тарихшылары оны «Ұлы Ғұн империясы» деп атайды. Осы атпен тарихқа енді, әлі солай аталып келеді.

	Міне, осы Сиуңну (Ғұн) империясының құрамына енген халықтардың империя құлағаннан кейін өз алдарына дербестік алып, жеке ел болып кеткеніне қарамастан, олардың қай-қайсысының шыққан тегі жайында сөз болғанда, оларды саралап жатпай, бәрін бірдей «сиуңнудың тұқымы» деп, соларға тели салу көне қытайлықтар үшін үйреншікті жағдай. Біз сөз етіп отырған деректердегі ортағасырлық түріктердің шыққан тегін «сиуңну тұқымы еді» деп көрсетулері де осыдан. Осыдан келіп, қазір ресми тарих ғылымында алтайлық түріктерді сиуңнулардың тікелей мұрагері деген пікір үстемдік алып жүр1. Бірақ бұл – далалық империяның құрылуы жөнінен алғанда дұрыс, өйткені Түрік қағанаты Сиуңну империясының мұрагері. Ал империя құрамында болған халықтардың тікелей шығу тегі жөнінен алғанда, бұл – қате.

	Түрік қағанаты, шынында да, өзінен бұрынғы Маудун құрған бір Сиуңну империясының ғана емес, одан кейінгі негізін Таншихай қалаған Сиәнби империясының да заңды мұрагері. Бірақ бұл алтайлық түріктердің тегі сиуңнулардан, болмаса сиәнбилерден шықты деген сөз емес. Алтайлық түріктердің тегі кезінде Сиуңну империясына бағынып, соның құрамында болған қыпшақ бiрлестiгiне енген тайпалардың біріне жатады.

	Бұл ретте бізге «Сүй кітабынан» алынған бірінші дерек нақты мәлімет ұсынады. Онда: «Түріктердің арғы атасы Пиңлиәңда аралас-құралас көшіп жүрген хулардан еді», – делінген. Осындағы «аралас-құралас көшіп жүрген хулардың» кімдер екенін білу – мәселенің түйінін шешер кілті. Жалпылай алғанда, бұл арада қытай тарихшыларының «хулар» деп сиуңнуларды меңзеп отырғаны даусыз. Бірақ бұдан көне қытайлықтардың сиуңнулардың өздерін, болмаса сиуңнулардың құрамына енген басқа көшпелілерді айтып отырғанын, нақа бір тарихи деректерді індете зерттеп жүрген зерттеушілер болмаса, жалпы көпшіліктің бірден ажырата беруі қиын. Сондықтан бұл арада нақтылыққа қол жеткізу үшін осы кездің тарихына үңілуге тура келеді. Ал бұл кездің тарихы – Солтүстік Қытайда өзара қырқысып, арпалысты ғұмыр кешкен «Солтүстіктік бес тайпаның 16 мемлекетінің» (мұны кейде «Солтүстік бес тайпа және 16 мемлекет» деп те алып жүр) тарихы екені белгілі.

	…Солтүстікте тобалардың (сиәнбидің бір бұтағы) күшеюіне байланысты осындағы бұрын сиуңнудің құрамына енген қыпшақ тайпаларының біразы (ішінде Алтай түріктерінің ата-бабалары да бар) оңтүстікке ығысуға мәжбүр болады. (Бұл ж.ж.с. кейінгі 265 жылдан басталады). Осы ығысудан кейін олар бірден бірге жылжи отырып, ақыры Сары өзеннің (Хуанхының) иілісінің оңтүстігіндегі Пиңлиән патшалығына келіп тұрақтайды.

	Бұл негізін тарихқа «хылән» деген атпен белгілі болған, сиуңнулардың құрамындағы қыпшақ тайпасы (Ә. Қоңыратбаев) қалаған шағын патшалық болатын. Оны тарихта «Солтүстік Лиан патшалығы» деп атайды. Жеке мемлекет ретінде 42 жыл (397-439 жж.) өмір сүрген бұл патшалықты Вэй империясының императоры Тай-ву 439 жылы талқандап, патшасы Жүйчүйді өлтіреді. Осыдан кейін баяғы тобалардан (табғаштардан) қашып келіп, Пиңлиән патшалығын паналаған қыпшақ (сиуңну) тайпалары қайтадан жырыла бөлініп, терістік батысқа қарай қоныс аударады. Олар әуелі Хыси (Сары өзеннің батысы) өлкесінде болып, содан кейін Алтын тауға барып орналасады. Бұл жөнінде «Сүй кітабының» («Сүйшудің») Бірінші дерегінде: «…Кейiн Вей патшалығының Тай-ву (424-451 жж.) патшасы Жүйчүйдi талқандаған соң, Ашына 500 үйлi жанды ертiп, жыужәндарға қашып барып, Алтын тауды мекендедi де, сонда темiр өндiрумен айналысты» деген дерек береді.

	Енді осы дерекке қатысты бүгінгі тарих ғылымында жаңсақ түсіндіріліп келген, бірақ тарихи шындығы бұған кереғар бірер мәселенің басын ашып алуға тура келеді. Онсыз түсінікте шалалық болмақ.

	Оның біріншісі – Пиңлиәннан қашқандардың (бұл жерде Ашына бастаған елдің) бірінші деректе көрсетілгендей, жыужәндарға барып, бірден бодан болмағандығы. Бұған «Вей кітабының» («Вейшудың»): «Оның (жыужәндардың) батыс солтүстігінде сиуңнулардың тұқымы (Пиңлиәннан қашқандарды қытай жазбалары осылай деп атайды) мекендейді. Олар біршама дәулетті де күшті ел еді. Олардың бастығы Жибаеги әскерін бастап Шылүнге (Жыужәнның қағаны) шабуыл жасады. Шылүн Ыгың өзені бойында онымен шайқасқа түсіп, жеңіліп қалды. Бірақ кейін (қайыра шабуылдап) олардың аймағын түгел қарамағына қаратып, өзіне «Құдыретті» деген ат алады» (Бичурин Н.Я. Собрание сведений о народах, обитавших в Средней Азии в древние времена. Т. 1. – М.-Л., 1950. – Стр. 187.) деген дерегі куә. Өйткені, бұдан Пиңлиәннан қашып келгендердің бірден бодан болмағанын, олардың әуелі «жыужәндардың батыс солтүстігінде» өз алдына жеке ел болып тұрғаны және «дәулетті, көшті ел» болғаны анық көрінеді. Мұның осылай екенін «Сүй кітабының» екінші дерегіндегі: «Ол (Ашына) өте ақылды болғандықтан, оны ел ағасы сайлады. Ол өзінің тегін ұмытпайтындығын елге жария ету үшін қақпасына қасқыр (бөрі) басты туын іліп қойды. Асиән-шы деген адам тайпасын бастап таудағы үңгірден шығып, жу-жуға (жыужәнға) бодан болды» деген жолдар да растай түседі. Мұнда оларды жыужәндарға бодан етуші елді Пиңлианнан бастап келген Ашына емес, одан кейін ел билеген Асиән-шы деген адам. Ол және елбасы емес, әскербасы. Көне түріктің «әскербасы» деген мағынаны білдіретін «шад» сөзін қытайлықтар «шы» деген иероглифпен береді. Елді әскербасының басқаруы – Пиңлиәннан келгендердің әлі мемлекет (хандық, не патшалық) болып қалыптасып үлгірмегенін көрсетеді.

	Екіншісі – Пиңлиәннан қашып келгендердің ат басын тіреп, тұрақтаған жері туралы. Бұл жөніндегі «Сүй кітабының» да, «Жыу кітабының» да деректері бір жерден шығып, олардың барып қоныс тепкен мекенін «Алтын тау» деп көрсетеді. Ресми тарих ғылымы осы «Алтын тауды» Алтай тауы деп танып, соған орай ортағасырлық түріктердің ата тегінің шыққан жерін де Алтай тауы деп көрсетіп жүр. Біздің ортағасырлық түріктерді қалыптасқан осы түсінік бойынша «алтайлық түріктер» деп атап отырғанымыз да содан. Алайда, бұл – қате түсінік. Себебі, қытай тарихшыларының айтып отырған «Алтын тауы» Алтай тауы емес, басқа тау. Бұл таудың қай жерде екені аталмыш екі кітаптың екеуінің дерегінде де нақты аталып, ашып көрсетілген. Мысалы, «Сүй кітабының» екінші дерегінде: «Ол тау Гаушанның батыс терістігінде еді», – десе, «Жыу кітабының» үшінші дерегі: «Ол (қасқыр) қашып, Гаушан мемлекетінің батыс терістігіндегі тауға барады», – деп көрсеткен. Демек, қытай тарихшыларының айтып отырған Алтын тауы – Алтай тауы емес, Боғда (Богдо-ола) тауы. Өйткені, Гаушанның (Гаочанның), яғни Тұрфанның солтүстік батысында Боғда тауынан басқа тау жоқ. Ал Алтай тауына келсек, оның Гаушанға жуықтайтын жері жоқ, тым шалғайда жатыр және деректерде көрсетілгендей, Гаушанның солтүстік батысында емес. Мысалы, Қазақ Алтайы (Жоңғар Алтайы) солтүстігінде, Моңғол Алтайы солтүстік шығысында, Гоби Алтайы шығысында орналасқан. Демек, Түрік қағанатының негізін қалаушылар Жыужән мемлекетіне бодан болғанға дейін де, одан кейін де осы Боғда тауында болған, жыужәндарға темірді де осы арада өндірген. «Сібір тарихының» бұл тауды «кезінде темір кеніне аса бай болған, сонымен аты шықан» деп жазуында негіз бар (История Сибири. Т.1. – Л., 1968. – Стр. 269.). Түріктер Алтай тауына кейін қағанат құрғаннан соң барған.

	Үшіншісі – «Сүй кітабы» мен «Жыу кітабының» тектес аңыз деректеріндегі мифтік деп танылған баяндаулар жайында. Мұндағы көрші елдің алтайлық түріктердің ата-бабаларының еліне тосыннан шабуыл жасап, адамдарын түгел қырып, мал-мүлкін қалдырмай сыпырып әкетіп, тек жұртқа бір баланы ғана өлтірмей аяқ-қолын кесіп тастап кетуі; ол баланы қасқырдың ет беріп, асырап, ақырында содан жүкті болып, одан туған балалардан түріктердің өсіп-өнуі жөніндегі аңыз дерегі бұл күнде тарихи шындыққа қатысы жоқ, қиял-ғажайып ертегі деңгейінде қаралып келеді. Тегінде, бұл – еуропалық таным-түсінік ықпалындағылардың пайымдауынан пайда болған ауызша дерекке деген қате көзқарастан туған ұғым. Дұрысында, мұнда ешқандай қияли қоспа жоқ, керісінше көшпелі өмірдің өз шындығы, далалықтардың өз таным-түсінігі, соны образға орап беру тәсілі жатыр. Оны тарата таныр таным, тұшына түйсінер түйсік керек. Жоғарыда айтқан көшпелілер қосының түтінсіңді туырлығының иісін іштей (интуитивті) сезіне білудің қажеттігі де осында. Айтылғанның анықтығы үшін енді мүмкіндігімізге қарай осы аңыздар дерегін талдап көрелік. Бұл арада аңыздардың көшпелілердің өздерінің айтуында емес, бізге көне қытайлықтардың беруі арқылы жеткенін де ескерудің ерекше мәні бар.

	Аңыз «Түрік Үйінің (мемлекетінің) ата-бабасы батыс теңіздің (Сихәйдің) батыс жағында, өз алдына жеке аймақ құрады. Бұл «Ашина» деп аталатын Хунну Үйінің бөлек бір бұтағы болатын. (Кейiн оны) көршiлес мемлекетi талқандайды. Адамдарын кәрi-жасына, еркек-әйелiне қарамай, бәрiн түгел өлтiредi» деп басталады. Мұндағы «Түрік Үйінің ата-бабасы» – жоғарыда айтылған Пиңлианнан қашып келгендер екенін оқушының өзі де аңғарып отырған болар. Ал «Батыс теңізіміз» нақты ұғымдағы теңіз емес, кәдімгі құм дала, көне қытайлықтар Гоби шөлін «Сихәй» («си» – батыс, «хәй» – теңіз) деп атаған. Сондай-ақ бұл жерде «Хунну Үйінің бөлек бір бұтағы» дегенді түріктердің ата-бабасының сиуңнулар емес, Сиуңну империясы болып тұрғанда соның құрамына енген басқа халықтың бірі деп түсіну қажет. Оның солай екенін осы орайда арнаулы зерттеу жүргізген жапон ғалымы Ху Иәфудың «Жаңа Таң кітабында» айтылған «ұйғырлардың ата-бабасы сиуңнулар» деген ұғым негізінде Сиуңну империясы ыдырағаннан кейін бұрынғы соның құрамында болған көптеген көшпелі тайпалардың бәрінің ата-бабасының тегін сиуңнулар дейтін түсініктен шыққан. Бірақ бұған күдікпен қарауға тура келеді» (Ху Иәфу. Түріктің шығу тегі. // «Шинжиаң университеті» журналы. – 1984, №3.; Таным тармақтары. – Алматы, 1998. – 163-б.) деген тұжырымы да дәлелдей түседі. Сол секілді бұл арада түріктің ата-бабаларына тосын шабуыл жасап, қырғын таптырған көршілерінің тобалар екенін де пайымдау онша қиындық туғызбайды. Қиындық туғызатыны және аңыз дерегін мифке айналдарып тұрғаны – келесі: «Бiрақ бiр баланы өлтiруге қимай, оның аяқ-қолын кесiп, үлкен саз (суы шығып жататын шөптесiндi) жерге тастайды. Бiр қаншық қасқыр оның жатқан жерiне ет тiстеп әкеп берiп жүредi. Бала осы еттi жеп, өлмей аман қалады. Кейiн ол осы қасқырмен жақындасып, оны буаз қылады» деген жолдар.

	Бірақ мұның қиындығы да мәселені кімнің қалай түсінуіне байланысты. Мысалы, бұл еуропалықтар үшін мифтік әсірелеу, ал көшпелілердің өздері үшін, тіпті де, олай емес, кәдуілгі әдеттегі тірлік қана. Көшпелілер ұғымында «қырғын тапқан елдің жұртында бір баланың аман қалуы» сол елдің түгел дерлік қырылмағанын, өсіп-өнер тұқымның өшпегенін білдіретiн символдық тұлға. Бұл, басқаша айтқанда, сол шабылған елдегі бас көтерер ересек атаулы түгел қырылып, тек балашаға, қатынқалаш қана қалды деген сөз. Ал «баланың аяқ-қолының кесілуі» – сол елге қорған болар, халықты асырар азаматтардың бәрінің түгел өлтірілуімен бірге, азықтық корегі мен көлігі етіп отырған малын да жаудың тігерге тұяқ қалдырмай түгел сыпырып әкеткенін танытады.

	Көшкіншілер ежелден бері, образды түрде, жұмсайтын баласын, асыраушы азаматын – қолым; мінетін көлгін – аяғым деген. Бұған, басқаны айтпағанда, «аяқ-қолы кесілді» тіркесінің күні бүгінге дейін қазақтар арасында дәл осы мағынада қолданылатыны да дәлел. Кешегі колхоз кезінде қолқанат етіп, жұмсап отырған баласы мен күш көлігі етіп отырған ат-өгізін бригадирлер шөп шабу науқанына деп зорлап алып кеткендіктен, уақытында қысқы отынсуын дайындай алмай отырған қарттардың: «Көрмейсің бе, аяқ-қолды бірдей кесіп, кәріп қылып қойғанын» деп күйінген сөзін өзіміз де талай естіп өстік. Сондай-ақ «қолды-аяқтай жұмсап отырған бала» тіркесінде де осы түсініктің жатқаны белгілі. Бұл ұғым көне қытайлықтарға да жат емес. Жаңаша жыл санауымызға дейінгі ІІ ғасырда өмір сүрген қытайдың әйгілі жиһанкезі Жан Чиәннің өзі болған елдер жайында айта келіп, патшасына қызын усұндардың күнмиіне әйелдікке беріп, оларға мол сыйлықтар үлестіру арқылы усұндарды сиуңнуларға қарсы одақтас етіп алуға кеңес бергенде: «Егер осылай істесек, сиуңнудың оң қолын кесеміз» (Бичурин Н.Я. Собрание сведении о народах... Т. ІІ. – М.-Л., 1950. – Стр. 155-156). деуі соның айғағы. Демек, аңыз дерегіндегі жау шапқан елдің жұртында «аяқ-қолы кесілген бір баланың қалуы» қиял жемісі емес, нақты тарихи оқиғаның далалық баяндау тәсіліндегі баламалық көрінісі, яғни деректі образға орап беруі деп түсінген жөн.

	Осы тұрғыдан келгенде, аңыздың «баланы қасқыр ет әкеп беріп асырады» деген дерегінде де мифтік ештеме жоқ, далалық тірліктің шындығы көрсетілген. Оның солай екенін өз мәнінде түсіну үшін бір сәт асырар азаматынан, азық етер төрт түлігінен түгел айырылып, иен далада ас-сусыз қаңғып қалған, ішінде бас көтерер ересегі жоқ дәрменсіз жұрттың алғашқы уақыттағы күнкөрісінің қалай боларын көзге елестетіп көріңіз. Ең болмаса, аң-құс аулап жер құралы, қару-жарағы да жоқ. Мұндайда олардың әуелгі кезде қасқыр өлтірген жас өлексеге ортақтасып, соны жеп күн көрері табиғи жағдай. Ал оларға мұндай жас өлексенің қай жерде бар екенінің жедел хабаршысы – қарға-құзғындар.

	Осы арада Сы-ма Чиәннің әйгілі «Тарихи жазбаларындағы» жау шауып, жаппай қырғын тапқан усұн елінің жұртында да бір баланың ғана аман қалып, оны да қасқыр асырап, үстінде ет тістеген қарғаның ұшып жүретіні жөніндегі деректі еске сала кеткеннің артықтығы жоқ (Бичурин Н.Я. Аталған еңбек. – 155-б). Мұның бәрі, сайып келгенде, болған оқиғаны қаз-қалпында тура айтпай, тұспалдап жеткізетін далалық ойлау дәстүрінің нәтижесін көрсетеді. Былай алып қарағанда да, ай далада ешбір құралсыз, жаяу-жалпы қалған дәрменсіз аш жандардың асыраушысы алғашқы кезде жас өлексе тауып беретін қасқыр мен қарға болатыны рас та ғой. (Адамзат баласының терімшіліктен аңшылыққа өтер кезіндегі тірлігін зерделеп көріңіз).

	Қытайлықтардың көне жазбаларын оқығанда, олардың арасында «түріктерді қасқырдан туған» деген ұғымның өте кең тарағанын және оны шындық ретінде қабылдайтынын көруге болады. Олар түріктердің шапқыншылыққа бейімділігін осы қасқырдан жаратылғандығынан деп біледі. «Сүй кітабы» мен «Жыу кітабын» жазушылардың да осы түсінікте болғаны еш күмән келтірмейді. Осыдан шығарып, Сүй және Жыу әулеттерінің тарихын жазған кейінгі тарихшылар түріктердің шыққан тегіне қатысты далалықтардан естіген осы деректерді өз еңбектерінде пайдаланғанда әңгіменің «жұртта аман қалған баланы қасқыр асырады» деген желісіне орай өздерінде қалыптасқан «түріктер қасқырдан туған» деген түсінікпен оқиғаны өздері әрі дамытып, «баланы қасқырмен жақындастырып, одан түріктердің ата-бабаларын тудыру» секілді мифтік бояуды өз тараптарынан қосқан секілді. Мұны қасқырды кие (тотем) тұтатын басқа қыпшақ (бей-ди) тайпаларының біразының ата тегін көне қытайлықтардың қасқырдан туғызатындары да растай түседі.

	Ашына (Ашина) атауы туралы

	Далалықтардың дүниетанымынан бейхабарлығынан, оларды жабайы санайтын менмендігінен, көне қытайлықтар өздеріне түрлі жолмен мәлім болған көшкіншілерге қатысты кейбір жекелеген мағлұматтарды қалыптасқан шындыққа кереғар өздерінің ежелгі таным-түсініктері бойынша тарихқа кіргізіп, кейінгі зерттеушілердің тарихи ақиқатты тануына зардабын тигізетін тұстары, жаңағы айтқанымыздай, арагідік болса да кездесіп қалып отырады. Соның бірі – түріктердің шығу тегіне қатысты, жоғарыда айтылған, төрт деректе бірдей сөз болатын Ашына (Ашина) атауы.

	Сүй және Жыу әулеттерінің тарихында берілген аталмыш төрт деректің бiреуiнде Ашына – 500 үйлі жанның басшысының; екіншісінде – қасқырдан туған он баланың біреуінің; үшіншісінде – сиуңнудан бөлініп шыққан жеке тайпаның; төртіншісінде – Надулиу-шының кіші әйелінің аты деп түрлендіргенімен, бәрібір, қалай болғанда да, шежіре авторларының мұнда Ашынаны нақты тарихи тұлға деп түсінетіндері анық көрініп тұр. Көне қытайлықтардың, міне, осы түсініктері сол күйі бізге де ауысты. Сондықтан осы түсініктің негiзiнде «Ашина – түрiктердiң билеушi тайпасының аты», «түрiктердiң түп атасы – Ашина» деген қос тұжырым ресми тарихқа қосарлана енiп, берік орнықты. Қазіргі зерттеушілер осының әрқайсысын өз қалауларына қарай ғылым мойындаған нақты тарихи шындық ретiнде пайдаланып жүр. Бұған бұл күнде ешкiм күдiктенбейдi, шындығы осы деп біледі (Потапов Л.П. Этнический состав и происхождение алтайцев. – Л., 1969. – Стр. 7). Жекелеген зерттеушiлердiң зерттеу мақалаларынан бастап, академиялық іргелі еңбектерге дейiнгінің бәрiнде ежелгi түрiктер жөнiнде осылай жазылып, өзгерiссiз осылай айтылып келе жатқаны – соның айғағы.

	Алайда, осыған қарамастан, бұл түйiндеудiң дұрыстығына кәдiмгiдей елеулi күдiк келтiруге тура келедi. Себебi, бұл – қанша жерден ресми тарихта ор нығып, талассыз тарихи шындық ретiнде қабылданғанымен, шын мәнiнде ғылыми зерденiң талқылауына түсiп, жан-жақты зерттелiп, нақты тарихи дерекпен айғақталып, ақиқаты анықталып, ортақ шешiмiн тапқан тұжырымдар емес. Сол себепті мұны да түрiктердiң шыққан тегiне қатысты жазба дереккөздерінде берiлген аңыздар дерегi мәлiметiн ешқандай талдаусыз, талғаусыз тарихи фактi есебінде қабылдап, соны сол күйi ғылымға енгiзу арқылы көшкіншілер тарихына жасалынып келген әдеттегі қиянаттардың бірі деп ұққан жөн.

	Осының, яғни қытай жазбасындағы көне қытайлықтардың таным-түсінігі негізінде берілген деректi тарихи шындық ретiнде қабылдаудың салдарынан кейiнгi зерттеушi ғалымдар «Ашынаның» не атау ретінде ұғымдық мағынасын, не жеке сөз ретінде сөздiк төркiнiн (этимологиясын) анықтай алмай келеді. Белгілі бір іздер бағыт, ұстанар жүйе болмағандықтан, олар түрлі қателікке ұрынып, әрқайсысы әр қиырға тартуға мәжбүр. Мысалы, С.В. Киселев Ашынаны, жаңағы төртінші аңызда көрсетілгендей, тайпа көсемінің анасының есімімен аталған десе, Ю.А. Зуев басқа бір қиырдан шығып, оны көне қытай дерегіндегі усұндардың атауы дейді. Ал А. Әбдірахманов болса, ашынаның баламасын «баба», «ата» деген мағынаны бiлдiретiн парсы-түрік (баба түрiк) тiлiнiң «еси» деген сөзiнiң өзгерiске ұшыраған түрi деп таныса, С.Г. Кляшторный оны иран тiлiнiң тохор диалектiсiнен түрік тiлiне кiрген сөз деп топшылайды. Сондай-ақ З.В. Тоган белгiсiз автордың «Худуд әл-алам» атты еңбегiнде келтiрiлген хазарлардың Тархан қағанының «Асана» деген тайпасының атымен Ашына атауын салыстырса, П.А. Будберг пен Л.Н. Гумилев «ашынаның» моңғол сөзi екенiне күдiк келтiрмейдi. Бiрақ соңғы екi ғалым ашынаның тегi моңғол сөзiнен шыққанына бiрiгiп қол қойғанмен, оны түсiндiруге келгенде екеуi екi түрлi пiкiр айтады. Мысалы, П. Будберг ашынаны моңғолдың он санын бiлдiретiн «арав», «арван» және бөрi дегендi бiлдiретiн «чино» сөздерiнiң бiрiгуiнен «он бөрi» («Ачино») ұғымын шығарса, Л. Гумилев осы соңғы сөзге, яғни «чиноның» алдына көне қытайдың мәртебелiлiктi бiлдiретiн «а» дыбысының иероглифi қосылып, «қайырымды бөрi» деген мағынаны бiлдiрген деп түйедi. (Әбдірахманов А. Қазақстан этнотопонимикасы. – А., 1979. – 16-34 -бб.). Осылай жалғаса бередi…

	Бiрақ осылардың қай-қайсысы да Ашынаға қатысты деректi қытай жазбасындағы түрік халқы тарихының нақты дерегiмен салыстыра сабақтастырып, ғылыми тұрғыда жан-жақты зерттеп, аңыз қауызынан шындық дәнiн аршып алудың орнына «ашына» («ашина») сөзiнiң дыбыстық үндестiгiн қуып, соған ұқсас сөздерден тектiк мағына iздеп, болымы жоқ болжамға бой ұрады. Ал бұл, жаңа айтқанымыздай, сайып келгенде, жазба деректемедегі - түріктердiң аталығы делiнген Ашынаның не жеке тұлға ретiнде кiм екенiн, не жеке атау ретiндегi ұғымдық мағынасын, болмаса жеке сөз ретiндегi шыққан төркiнiн (этимологиясын) анықтауға әлi күнге мүмкiндiк бермей отыр.

	Бұл арада бар мәселе еуроцентристiк бағыттағы ғалымдардың жазба деректiң ақиқатын анықтамай, оны талассыз шындық ретінде қабылдап, сол арқылы түріктердiң ортақ ата тегiн Алтайдан шығарып, олардың түпкi негізін «Ашина түріктер» деп танытып, ресми тарихқа ендiрген өктемдiгiнде жатқанын ашып айтқан жөн. Егер олай болмай, жазба мұраның дерегi ғылыми талдауға тән заңдылықпен нақты тарихи деректермен салыстырыла зерттелсе, Алтай түрiктерiнiң, қалай дегенде де, бүкіл түріктердiң арғы тегi емес, керісінше, тарих тегерiшiнiң бір айналысында түріктерден бөлiнiп барып, кейін өз алдына өркен жайып жетілген бiр бұтағы ғана екенiн түсiну онша қиындық тудырмас едi. Солай болған күнде кез келген зерттеушi Ашынаның атаулық мағынасын бүгiнгiдей дыбысталуы ұқсас сөздерден iздеп әуре болмас та едi. Ал бұл өз тарапынан Ашинаның, жазба деректе көрсетiлгендей, тайпаның да, билеушiнiң де, сондай-ақ билеушінің әйелi мен баласының да аты емес, барлы-жоғы «алғашқы», «бұрынғы», «iлгергi», «әуелгi» деген мағына бiлдiретiн байырғы түріктердiң кәдiмгi қарапайым «ашынұ» («ашнұ») деген сөзi ғана екенiн тап басып тануына мүмкіндік берер едi (Махмұт Қашқари. Түрк сөздігі. – Алматы, 1998. – 160-б.).

	«Ашына» сөзiнiң шын мағынасын анықтау үшiн зерттеушiнiң жазба дерекке, соған қатысты түрлi саққа жүгiрткен ғалымдардың түрлі болжамдарына ден қоюдан бұрын, ең алдымен, түпнұсқалық дереккөздері арқылы түрiктердiң өзінің төл тарихына үңiлiп, оны жете танып-бiлуi шарт дер едік. Сонда, яғни түрік тарихын жан-жақты бiлген жанның көңiлiне: «егер «Ашына» («Ашина») түріктердiң асыл тегi болса, ол толып жатқан Орхон-Енесей тас жазуларының бiрiнде неге кездеспейдi?», «Асыл тегі «Ашына» туралы түріктердiң өздерi, әсіресе түріктердің дәуірлеп, қағанат құрған кезіне таяу тұрған білікті түрік ғалымдары, мысалы, Махмұд Қашқари, Жүсіп Баласағұни секілді білікті ғұламалар неге ол туралы бір ауыз сөз айтпайды?», «Жекелеген тайпалардың шығу тегіне дейін саралаған атақты Рашид-ад-Диннің жарты әлемді жайлап жатқан түрік жұртының атасы – Ашына жайында жақ ашпайтыны неліктен?», сондай-ақ «түріктердің ата тегін адамзат баласы жаралғаннан, яғни Адам-атадан бастап тарататын байырғы шежіре авторларының (Әбілғазының, Жалайыридің, ж.б.) бірде-бірінің Ашына есімін ауызға алмайтынына не себеп?» деген тәріздес күдiктi сауалдар оралып, соған жауап іздеген болар еді. Бірақ жазба дерекке жадылану мұндай ізденіске мүмкіндік бермеді. Сондықтан, ендігі жерде «ештен де кеш жақсы» деген қағидамен, әр зерттеушінің бұрынғыша ортағасырлық түрiктер жөнiнде айтқан әр ғалымның болжамын бір малдана бермей, түпнұсқалық дереккөздерін қайта қарап, «Ашына» атауына қатысты әр деректiң астарына енді өздерінің үңілгені жөн дер едік.

	Біз де шамамыз жеткенше солай істеуге ұмтылдық. Сонда қытай жазбаларында берілген, жоғарыда айтылған аңыздардан басқа, түрiк тарихының ұзына бойында «ашына» атауы еш жерде айтылмай келiп, тек Бірінші Шығыс Түрік қағанаты құлағаннан кейін, он жыл өткен соң ғана айтыла бастайтынын көрдік. Онда да тек Батыс Түрiк қағанатының Иби Шыгүй қағанының тұсында көтерiлiс жасап, оның иелігінің барлығын тартып алған иеху (шеху) Хылуға байланысты ғана айтылады. Бұл – түріктердің қытайдың жазба дерегіне ілігіп (545 ж.), алғаш танылғанынан кейінгі 100 жылдық тұтас тарихында «Ашына» атауының тұңғыш рет кездесуі. Бiр ғажабы, бұдан кейiн де Хылудан соң қаған болғандардың да бәрiнiң бiрдей атына «ашына» сөзі тiркелмей, тек кейбiреулерiне ғана қосақталады .

	Ерiксiз ойға қаласыз. Мұнда қандай сыр бар? Егер ресми тарих мойындатқандай, «Ашына түрктердiң билеушi тайпасының аты» немесе «түріктердiң түп атасының аты» болса, онда әулеттік шежірелерде берілген бұған дейінгі түріктерге қатысты аңыздан басқа, нақты тарихи жазба деректерде «Ашына» не тайпа атауы, не кісі есімі есебінде, ең болмаса, неге бір рет аталмайды?

	Көне қытайлықтардың да көшкіншілер рәсімімен далалық билеушілердің қай тайпадан шыққаннын, мысалы, өзіміздің үйсін Төле, қаракесек Қазыбек, алшын Әйтеке дейтініміз сияқты, өз жазбаларында чумгун Лүйжо, тучишы Сулу, басайгән Дүншибо тәрізді көрсетіп беретіні бар. Осы ретте Хылу қағанның атының алдына тіркеп беруіне қарап, ашынаны шынында да түріктердің жетекші тайпасының атауы шығар деуге де болар еді. Бірақ онда түріктiң тұңғыш қағаны Бумыннан бастап, Хылуға дейiнгi аралықта болған (545-646 жж.) ұлылыкiшiлi, атақты-атақсыз толып жатқан қағандардың бiрде-бiреуiнiң есiмiнің алдына «ашына» атауының тiркелмеу себебін немен түсіндіруге болады?

	Ашына сөзінің тек Хылуға келгенде ғана тiркелуi неліктен? Әлде Хылуға дейiнгi қағандар ашына-түрікке жатпай ма? Олай болса, онда ресми тарих көрсеткендей, «Ашына» қалайша «түріктiң билеушi тайпасының аты» болмақ?» деген тәріздес сауалдар андыздап бой көтереді.

	Мiне, осындай бiрiнен-бiрi туындар толып жатқан сұрақтарға жауап беру үшiн басқа табан тірер дерегің болмағаннан кейін, қытай жазбаларында берілген түріктердiң төл тарихын қайыра парақтап, зерделеуге мәжбүрсің. Сонда өзара аумақтық-әкімшілік iшкi бөлiнулерiн есепке алмағанда, түріктер тарихында жұртқа белгiлi ресми екi Түрiк қағанатының болғаны өзiне назар аударады.

	Оның бiрi – негiзiн түрiк-сыр тайпасының билеушiсi Бумын қаған қалаған Бiрiншi Шығыс Түрiк қағанаты. Бұл қағанат 552-630 жылдар аралығында, яғни 78 жыл өмiр сүрдi. Билiк тiзгiнi қашан қағанат құлағанша Бумынның бауырлары мен балаларының, солардың ұрпақтарының қолында болды.

	Екiншiсi – шаңырағын шыли-иуін тайпасының билеушiсi Құтылығ (Гудолу) қаған көтерген Екiншi Шығыс Түрiк қағанаты. Бұл қағанат 693-743 жылдар аралығында, яғни 50 жыл өмiр сүрдi. Мұнда да билiк тiзгiнi қашан қағанат құлағанша бiрыңғай Құтылығтың бауырлары мен балаларының және солардың ұрпақтарының қолында болды.

	Бұлардың сыртында осы екi қағанаттың кезiнде де қағанаттың Шығыс Түрiк қағанаты және Батыс Түрiк қағанаты болып өзара iштей екiге бөлiнгенi тағы белгiлi. Осының Батыс Түрiк қағанаты iшкi берекесiздiкке ұшырап, басынан бағы тая бастаған кезiнде билiк басына бұрынғы қағандардың ұрпақтары да, кейбір мықты тайпалардың көсемдері де кезек алмасып келiп жатты. Осындай сапырылыс кезiнде түсiнiк нақтылығы үшiн әрi алғашқы қағанатты мақтан, үлгi тұту мақсатыда кейiнгi өзара басы бірікпей, қырқысып жатқан түріктердiң өздерi Бiрiншi Шығыс Түрiк қағанатының адамдарын «ашнұ түрiктер», яғни «бұрынғы түріктер», «әуелгі түріктер» деп, сондай-ақ атақты бабалары Бумын мен Істімі (Естеми) қағандардың ұрпақтарынан кейін қаған болғандарды басқаларынан ерекшелеп, есімдеріне «ашына» сөзін тіркеп айтуды әдетке айналдыра бастағаны анық байқалады. Бұл жерде Ашына Хылу соның тарихи жазбаға іліккен алғашқысы. Түріктердің бұл кездегі қаған есіміне «ашына» сөзін тіркей айтуынан «бұрынғының асыл көзі еді» деп, одан жаңалық, жақсылық күтіп, ырым ету дәстүрін де аңғаруға болады.

	Қытай жазбаларында «ашына түрік», «ашына пәленше» деген тіркестердің алғашқыда болмай, кейін пайда бола бастауының сыры да осында жатса керек.

	Ортағасырлық түріктер үшін «ашынұ» сөзі «Алғашқы Қағанаттың түріктері», «Алғашқы Қағанның ұрпағы» ұғымдарының баламасына айналған тәрізді. Байырғы қытай тарихшылары «ашынұ» сөзінің осындай мағынасын тура дәл өз мәнінде дұрыс түсiнбегенімен, оның әйтеуір алғашқы Түрік қағанатына, соның негізін қалаушы алғашқы қағандарға қаратылып айтылатынын қалайда анық аңғарған. Қытай тарихшыларының біреуінің Ашынаны – «түріктердің түп атасы», екіншісінің – «түріктің билеуші тайпасының аты», үшіншісінің – қағанның әйелінің аты, төртіншісінің – қағанның баласының аты деп өздерінше әр түрлі пайымдаулары да осының дәлелі. Егер олар шынында тарихи ақиқатты нақты білген болса, онда олар, сөз жоқ, мұндай ала-құлалыққа бармаған болар еді.

	Бірақ мұның бәрі түріктердің ата-бабасының тегі жайында аңыз дерегін, яғни жоғарыда айтылған төрт деректі бергенде ғана кездесетін жағдай. Ал әулеттік шежіредегі түріктер тарихына қатысты нақты оқиғаларды баяндағанда олар «ашына» сөзін тайпа атауы ретінде де, кісі есімі ретінде еш жерде қолдана алмаған. Өйткені, нақты өмірде ондай дерек жоқ.

	 Міне, осының бәрі бізге түсініксіз болып келген Түрік қағанатының алғашқы қағаны Бумыннан Хылу қағанға дейінгі аралықтағы қағандар есіміне «ашына» сөзінің неліктен тіркелмеуінің де, сондай-ақ түріктер арасында сапырылыс басталғаннан кейін билiк басына қаған тұқымы емес басқа адамдар келе бастаған кезде, билік тізгінін ұстаушының кім екенін бiлдiру керек болғанда тек Алғашқы Шығыс Түрiк қағанаты билеушiсiнiң тұқымынан шыққан қағандардың алдына ғана үнемi «Ашына» сөзiнің тiркелуінің де себебін аңғаруымызға мүмкіндік береді. Мысалы, түрiктер тарихына қатысты қытай жазбаларында есiмiне алғаш «ашына» сөзi тiркелген Батыс Түрік қағанатының қағаны Хылу – Бiрiншi Шығыс Түрiк қағанатының екiншi қағаны Істімі қағанның шөпшегi Иебули-шы Шыгүй тегiн аталған Жиеүйөнiң баласы болатын. Хылудан кейiнгі қаған болған Істімі қаған тұқымдарының атына «ашына» сөзi тiркелiп келедi де, билiк тiзгiнi басқаларға ауысқанда олардың есімдеріне ештеме тіркелмей, тек өз аттары ғана беріледi. Бұл өз тарапынан Ашынаның қытай жазбаларына ілінген аңыздардағыдай, Ашына түріктердің бәріне бірдей ортақ атасы еместігін көрсетеді. Демек, бұл, яғни жазба деректің Ашынаны бұлайша бөле-жара ерекшелеуі – осы атау жөніндегі біздің пайымдауымыздың дұрыстығының бір айғағы болса керек. Егер Ашына, ресми тарихта айтылғандай, түріктердің тегі немесе тайпаның атауы болса, онда билеушінің есіміне шыққан тайпасының атын тіркеп беру дәстүрімен қытай тарихшылары басқа қағандардың шыққан тайпасының атын тіркеп көрсеткен болар еді. Бірақ, көріп отырғанымыздай, еш жерде ашынадан басқа тіркелген тайпа атауы тағы кездеспейді.

	Осы айтылғандардан-ақ қытай жазбаларындағы аңыз дерегiне қарап, Ашынаны «түріктердiң түп атасы» деп жүрген тұжырымның қате екенiн, оның, яғни «ашынаның» бар-жоғы ежелгі түріктің «алғашқы», «бұрынғы», «әуелгі» деген ұғымды бiлдiретiн қарапайым «ашынұ» («ашнұ») деген сөзi екенiн, соған орай ресми тарихта қалыптасқан «ашина түрік» тiркесiнiң мағынасының да «бұрынғы түрік» немесе «әуелгі түрік», яғни Бірінші Шығыс Түрік қағанатының халқы, ал кісі есіміне тіркелгенде «әуелгі немесе алғашқы қағанның тұқымы», яғни Бірінші Түрік қағанаты қағанының ұрпағы дегенді бiлдiретiнiн анық айта аламыз.

	Осы арада қытайдың әулеттiк шежiрелерi көне замандардан сыр шертедi дегенiмiзбен, олардың бәрi бiрдей сол ескi заманда жазылмағанын да ескерген жөн. Мысалы, әулеттiк шежiрелердi құрайтын 24 тарихтың Таң империясы тұсында (618-907 жж.) не бары үшеуi ғана болған, Сұң империясы тұсында (9601279 жж.) оның саны он жетiге жеткен, қалғандары Миң (1368-1644 жж.) және Чиң (1644-1911 жж.) империяларының тұсында жазылған. Мұны ежiктеп айтып жатқан себебiмiз, «ашынаға» байланысты сөз болғанда кездесетiн уақыт мерзiмiндегi кейбір сәйкессiздiктiң түріктердiң шығу тегi жөнiнде аңыз-деректердi беретiн «Жыу» (557-581 жж.) мен «Сүй» ( 581-618 жж.) империяларының тарихы баяндалған «Жыу кiтабы» мен «Сүй кiтабының» өз кезiнде жазылмай, кейiн жазылуынан екенін ескерту мақсатынан. «Бұрынғы түріктер» немесе «әуелгі түріктер» деген қарапайым ұғымды бiлдiретiн «ашнұ түрік» тiркесiн «ашина тужиөге» айналдырып, Ашинаны қасқырдан туған бала етiп көрсетiп, көне қытайлықтар арасына заманында кеңінен тараған аңыз дерегін тарихи дерекке айналдырып жүргендер – кейiнгi жазушылар, нақтырақ айтсақ, Таң патшалығының тарихшылары Лиң Ху, Ды Фың, Вiй Жың қатарлылар болса керек.

	Міне, бұл күнге дейін тарихшыларымыздың бірі – Түрік қағанатының негізін қалаушылардың жетекші тайпасының аты, енді бірі – түріктердің түп атасы деп келген «Ашына» атауы жөніндегі біз пайымдаған шындық осындай.

	 Біз, жоғарыда, осы тайпаны түріктердің өздері тасқа қашап жазып қалдырған жазуда (Тоңүкөк ескерткіші) «Сыр халқы» деп атайды» дегенді де айтқан едік. Көптеген тарихшылар «Сүй кітабының» («Сүйшудың») «Түріктің арғы атасы Пиңлианда аралас-құралас көшіп жүрген хулардан еді» деген дерегіне қарап «сыр» атауын құрама жұрттың аты деп есептейді. Бірақ оның неғылған құрама жұрт екенін де, сондай-ақ атаудың этимологиясын да ашып көрсетпейді. Бұл ретте өз басым тек чуваш ғалымы М.Р. Федотовтың В.И. Лыткин еңбегіне сүйене отырып, «сир» немесе «сыр» сөзін коми, мокша-мордва, чуваш тілдеріне көне түрік тілінен енгенін және оның қорғасын, мыс, алтын, темір ұғымдарын білдіретінін айтқан пікірін ғана кездестірдім. Мұны чуваштың белгілі лингвист ғалымы Б.А. Серебренников та құптаған. Асылы, осы пікірде жан бар (Советская тюркология. – №100).

	Тарихтан бізге Түрік қағанатының негізін қалаушылардың Пиңлианнан қашып келіп, Боғда тауына орналасқаны, сонда алтын, мыс, темір кенін өндіріп, сонымен аты шыққаны да, кейін Жыужән қағанатына бодан болғанда да, соларға аталмыш кен өнімдерін өндірумен айналысқаны да белгілі. Жыужән қағанының қызын түріктердің билеушісі Бумынға әйелдікке сұрап барған елшіге Анагүйдің: «Ол менің темір өндіретін құлым емес пе? Оның осылай істеуге қалай батылы барады?» дейтіні де содан. Осыларға қарағанда, «сыр» атауы қағанат шаңырағын көтерушілердің төл атауы емес, шамасы оларға айналысқан кәсіптеріне қарай көршілерінің берген атауы болса керек. Өйткені, кешегі мал баққан елдің бүгін ата кәсібін өзгертіп, алтын, мыс, темір сияқты кен өндіруімен айналысуы маңайындағы көшкіншілер үшін оғаш көрініп, оларды көршілерінің осылай атауы әбден мүмкін сияқты. Бұл атты оларға шамасы жыужәндар берген сыңайлы. Себебі, түріктер жыужәндардың бодандығында тұтас бір ғасырдан астам уақыт болған ғой.

	Осылай ойлауға «сыр» атауының Тоңүкөк ескерткішімен бір кезде жасалған Күлтегін мен Білге қаған ескерткішіндегі жазуларда бірде-бір рет аталмауы да мол мүмкіндік береді. Өйткені, ескерткіштегі жазу ескерткіш иелері Білге қаған мен Күлтегіннің өз аттарынан жазылғандықтан, мәтіннің авторы Иолығтегін өздерінің халқын көршілер берген атаумен атауға намыстанады. Олар үшін сыр атауы «құл» деген ұғымды еске салады. «Сыр» атауының халықтық атау ретінде тарих бетінен тез өшіп, тек дарияның атында («Сыр-дария») қалуы себебі де осында жатыр ма дейміз.

	Сондықтан да түрік қағандары еш жерде «менің сыр халқым» демейді, тек қана «түрік будуным», яғни «түрік халқым» дейді. Ал Тоңүкөкке бәрібір, ол оғыз халқының перзенті, оған қайта қаған тұқымын тұқырта «сыр халқы» деп атау тиімді. Осылай деу арқылы ол көкейіндегі «бұларды түрік атандырып, құдіретті ел қылған мен – Білге Тоңүкөкпін» деген мақтаныш ойын жариялап тұрғандай. Тоңүкөк ескерткішінің Күлтегін мен Білге қаған ескерткішінен біраз кейін қойылғанын да ескерген жөн.

	 «Сыр» атауының Білге қаған мен Күлтегін ескерткішінде және басқа түрік жазуларында кездеспеуінің осындай сыры бар деп білеміз.

	Егер осы айтқанымыздай, «Сыр» түріктердің негізгі тайпасының сырт жұрт (жыужәндар) берген атауы болса, онда «олардың төл атауы қалай аталған» деген заңды сұрақ туындары сөзсіз. Міне, мәселенің шешілуге тиіс түйіні де осы арада. Аталмыш түйінді шешуге бізге бұл арада «Жыу кітабындағы» түріктердің шыққан тегі жөніндегі Төртінші дерек, аз да болса, бағыт-бағдар беретіндей. Онда: «Түріктердің тегі сиуңнулардың теріскейіндегі Со мемлекетінен шыққан», – делінген. Кейбір тарихшылар көне қытайлықтардың сақтардың атын беретін иероглифінің бұрынғы «Сэ» деп оқылғанына қарап, осындағы «Со мемлекетін» Сақ мемлекеті болар деп пайымдайды. Бірақ, бұл – қате түсінік. Өйткені, қытайлықтың сақ халқын білдіретін иероглифі «сэ» емес, «сәй» болып оқылады. Оның сыртында сиуңнулардың солтүстік шығысында сақ халықтары болған емес. Сондықтан бұл арада «со»-ның мәнін басқадан іздеген жөн.

	Сиуңнулардың солтүстігінде әр түрлі өзіндік жеке атаулармен аталатын қыпшақ тайпалары мекендегенін бұдан бұрынғы әңгімеде айтқан болатынбыз. Олардың кейбірінің атын «Хән кітабының» («Хәншу-дің») сиуңнудың атақты чәнүйі Маудунның билік басына келген алғашқы жылдары жайында баяндағанда беретін: «Бұдан кейін сиуңнулар терістікте Хуниүй, Чүйшы, Динлиң, Жиәнгүн және Шыңли иеліктерін өздеріне қаратты» деген дерегі арқылы білеміз (Сиуңну. – А., 1998. – 36-б.). Осының ішінен «чүйшы» тайпасының атын Н.Я. Бичурин «кюеше», ал А.Н. Бернштам «цзюешэ» деп оқиды және бұл атауды А.Н. Бернштам «қыпшақ» сөзінің қытайша берілуі деген болжам айтады. Осыдан кейін көптеген тарихшылар, әсіресе Қазақстан тарихшылары қытай жазбаларындағы кюешені «қыпшақ» деп танып, өз зерттеулерінде солай деп қолданып келеді.

	Алайда бұл ғылыми дәлдігі жоқ, кейінгі тарихқа белгілі болған қыпшақ тайпаларының арғы тегінің бір кезде сиуңнулардың терістігінде болған тайпалардан екенін түйсік арқылы (интуитивіні) сезінуден туған қисындық болжам болатын. Шындығында, «қыпшақ» деген бір чүйшы (кюеше, цзюешэ) ғана емес, сиуңнулардың терістігіндегі көптеген көшпелі тайпалардың ортақ атауы болатын. Көне қытайлықтар оларды бір-ақ атаумен «ди» («далалықтар») дейді. Мағыналық жағынан қыпшақ атауы осы диге балама.

	Қытай жазбаларының дерегі бойынша дилердің өзара іштей «бай-ди» (ақ (құба)-ди), «бей-ди» (солтүстік-ди), чы-ди (қызыл-ди), жан-ди (ұлы-ди) болып төртке бөлінетінін және оның қыпшақтардың өзара іштей қара-қыпшақ (солтүстік-қыпшақ), құба-қыпшақ (батыс-қыпшақ) , қызыл-қыпшақ (оңтүстікқыпшақ), көк-қыпшақ (шығыс-қыпшақ) болып төртке бөлінетімен дәлме-дәл келетінін бұрынғы әңгімемізде (Қараңыз: Салғараұлы Қ. Түрік әлемі. Сегізінші және тоғызыншы пайымдар) айтқанбыз. Сонда дүниенің төрт құбыласына қарай өздерін осылай түстік атаумен атаған ежелгі қыпшақтардың орталық бөлегінің де бұл үрдістен тыс қалмағаны, оларды «сары» деп атағаны сөз болған-ды.

	Менің пайымдауымша, «Жыу кітабында» берілген «сиуңнулардың терістігіндегі Со мемлекеті» деген деректегі «со» осы «сары» атауының қытайша дыбыстық берілуі секілді. Егер осы паймдауымыз дұрыс болса, онда Со мемлекетінің басшысы Нишыдудың төрт баласы деп көрсетілген төрт елдің: «ақ қазға айналды» дегенінің – Алтайдағы кейінгі «қу-кісі» деп аталатын тайпаның, Апу мен Жиән (Гиән) өзендерінің арасында Чигу атты мемлекет құратындардың – кейінгі қырғыздардың, Чужы суының бойына барғандардың – кейінгі түргештердің, ал Жинсиәчушы тауын мекендегендердің – Алтын тауда кейінгі түрік атымен танылғандардың ата-бабасы екенін пайымдау онша қиындық туғызбайды.

	Бұл арада айтылғанды дұрыс түсіну үшін аңыз дерегінің, яғни ауызша деректің алысты жақындатып, болмаса жақынды алыстатып сапырылыстырып жібере беретін ерекшелігін және қоныс аударуына орай көшкіншілердің түстік атауларын өзгертіп отыратындығын есте ұстаған жөн. Онсыз тарихи жазбалардағы кейбір деректің ақиқатын тани алмай қалу оп-оңай. Мұны осы аталмыш деректегі қырғыздар тарихынан-ақ көруге болады. Мысалы, қазақтың Ұлы жүзі мен қырғыздарды құрайтын түрік тайпаларының этникалық құрамы жөніндегі зерттеу мақаласында Н. Аристов қырғыздардың әуелгі атамекені усұндардың жері болғандығын айтады. (Аристов Н. Опыт выяснения этнического состава киргиз-казахов Большой Орды и кара-киргизов на основании родословных сказаний и свтдений о существующих тамгах, а также исторических данных иначинающихся антропологических исследованиях. «Живая история». Вып. 3, 4. – 1894.). Ол кезде қырғыздар қызыл-қыпшақтардың құрамында. Олардың Ыстықкөл маңайындағы басты қаласының Чыгу (Қызыл қала, немесе Қызыл қорған) аталуы да содан. «Жыу кітабында» олардың Апу мен Жиән өзендерінің арасына барғандағы мемлекетінің атын «Чыгу» деуі де, қырғыздардың әуелгі өкше көтерген жерінің қай жер екенін меңзеп тұрғандай. Бұдан кейін қырығыздар шығыс терістікке қарай қозғалады. Сиуңнудың Маудун чәнүйі жаулап, Сиуңну империясының құрамына қосқан кезде, яғни ж.ж.с. дейінгі 201 жылы қырғыздар (Жыгүн немесе Жиәнгүн) қазіргі Солтүстік-Батыс Моңғолияның жеріндегі Қырғыз көлін мекендейді. (История Сибири. Т. 1. – Л., 1968. – Стр. 296.). Олардың сары-қыпшақтар бірлестігінің құрамында болуы да осы кез болса керек. Артынан сиуңнуларда алғаш берекесіздік басталғанда олардан алысырақ кету үшін («Сібір тарихы» авторлары оларды ол жерден сиуңнулар қуды дегенді айтады.) қырғыздар ығыса жылжып, бүгінгі Енесей мен Абакан өзендерінің арасына барады. «Жыу кітабы» дерегіндегі Апу (Абакан) мен Жиән (Енесей) өзендерінің арасына барып мекендеген Нишыдудың бір баласы ретінде көрсетіп отырғаны, міне, осы қырғыздар.

	Сонымен, жоғарыда айтылғандарды қорытындылап, ой түйсек, мынандай тұжырымға келеміз:

	1)Қытайдың жазба деректемелеріне ж.ж.с. кейінгі 545 жылы алғаш ілігіп, әйгілі Түрік қағанатының негізін қалағандар – бұрын қыпшақ тайпалары бірлестігінің құрамында болған, кейін тобалардың (табғаштардың) қуғынсүргініне ұшырап, ақырында Боғда тауына (Алтын тауға) қашып келіп бас құраған құрама жұрт. Сондықтан да олар кейін күшейіп тарихқа танылғанда, белгілі бір тайпаның атымен аталмай, өздерін «түрік халқымыз» деп атаған. Тас жазудағы «Сыр» деген атауды оларға жыужәндар берген. Тоңүкөктің «түрік-сыр» деп сыр атауына түрік сөзін тіркеп ерекшелеуі Білге қағанның «түрік будуным» дегенімен мәндес. Ал қытай жазбаларына іліккен аңыздардағы «түріктердің түп атасы – Ашына» деген дерек көне қытайлықтардың сөз мағынасын білмегендіктен жіберген қателігі.

	2)Осыған орай бұл түріктер, ресми тарих ғылымында айтылып жүргендей, түріктердің ата тегі емес, керісінше тарих тегерішінің айналымында ежелгі түріктерден бөлініп қалып, кейін қайтадан бүр жарып, жаңадан өркен жайған соның мәуелі бір бұтағы.

	3)Ал мұның бәрі, сайып келгенде, түрік халқының, еуроцентристік бағыттағы ғалымдардың айтып жүргеніндей, жаңша жыл санаудан кейінгі VI ғасырда ғана пайда болған жаңа, жас халық емес, әлемдегі ең көне халықтардың бірі екенін көрсетеді.

	Пайымдау байламын осындай ой түйіндеулерімен бекітіп, бұл орайдағы әңгімені осымен тамамдауға да болар еді. Бірақ дәл осы мәселеге қатысты бұрмаланып жүрген тағы бір дерек жөнінде үндемей, оны елеусіз қалдырып кету шындыққа қиянат секілді. Сондықтан, сөз соңында, оны да көпшілік назарына іліктіре кетуді ортақ мүдденің қажеттілігі деп білдім. Өйткені, Әбілғазы Баһадүр-ханның «Түрік шежіресінде» соқырға таяқ ұстатқандай етіп, атын атап, түрін түстеп көрсеткен дерегінің өзін қазіргі кезде кейбір зерттеушілердің бұрмалап, алтайлық түріктердің ата-бабаларын Ергенек-көңнен шығарып жүрген тірлігі осылай істеуге міндеттейді . (Абульгази Багадур-хан. Родословное древо тюрков. – М.-Т.-Б. – стр. 29-30.).

	Жалпы Әбілғазының еңбегі – ондай бұрмалауға көнбейтін, әр сөзіне абайлап қарап, аңыз бен ақиқаттың ара жігін анықтай зерттеуді керексінетін еңбек. Өйткені, ол – жеке адамның авторлығымен белгілі болғанымен, бір соның ғана таным-түсінігі негізінде қорытылған пайымдаудың нәтижесі емес, ұжымдық ойдың ортақ жемісі. Бұл орайда Әбілғазының өзі «Түрік шежіресін» жазғанда алдында Рашидад-Диннің «Жылнамалар жинағы» және оның сыртында он жеті тарихи шығарманың жатқанын айтады (сонда. 30-б.). Бұл кітаптардың бәрі бірдей бізге жеткен жоқ. Әбілғазы еңбегінің құндылығы да осында. Сондайақ, мұндағы, Әбілғазы атап көрсетіп отырған, «Жылнамалар жинағы» да бір адамның авторлығымен берілгенімен, бұл да кезінде Шыңғыс ханның шөпшегі Арғын ханның баласы Қазан (Газан) ханның тапсырмасымен одан (Казвиниден) басқа моңғолдың алты ғұламасы қатысқан арнайы топтың бірігіп жазған шығармасы болатын . Бұл топты заманында моңғолдың көне тарихын жетік меңгерген ғұлама Болад Бекадыр басқарғанын да Әбілғазы атап көрсетеді (Аталған еңбек. – 30-б.). Демек, Әбілғазының «Түрік шежіресі» шежіре деп аталғанымен, көп мәселеде ауызша деректер мағлұматы негізге алынғанымен, әдеттегі шежіреге де, ауызша дерекке де жатпайды. Бұл – сол замандағы ғылыми ортаның білікті ғұламаларының таным зердесін тоқайластырған өз тұсының академиялық шығармасы . Біздің «Әбілғазының әр дерегіне мән беру керек» дейтініміз де сондықтан.

	Міне, осындай құнды шығармада бір кезде іргесін Иафет баласы Түрік хан қалаған мемлекеттің арада екі жарым ғасыр өткеннен кейін, Аланша ханның тұсында іштей ыдырауға ұшырағаны және одан бөлініп шыққан Мұңғұл хандығы мен Татар хандығының арасында қандай тарихи оқиғалар болғаны жан-жақты баяндалады. Бір назар аударарлық жағдай – осындағы Мұңғұл хандығы мен Татар хандығының арасында болған бастапқы тарихи оқиғалар мен қытайдың көне жазбаларындағы Сиуңну мемлекеті мен Дунху мемлекетінің арасында болған бастапқы оқиғалар бір-бірімен өзара үндесіп, бір шығарманың екі тілдегі аударма нұсқасындай, бірін-бірі қайталап жатады. Содан да болар қытай деректері арқылы Шығыс халықтарының тарихын ден қоя зерттеген белгілі синолог Н.Я. Бичурин (1777-1853 жж.) қытай тарихының атасы Сы-ма Чиәннің «Тарихи жазбаларындағы» сиуңнудың чәниүйі Маудунмен (Модэмен) Әбілғазының «Түрік шежіресіндегі» моңғол ханы Оғызды салыстырып, екеуін бір адам деген қорытындыға келеді. (Бичурин Н.Я. Собрание сведений о народах,... Т.1. – М.-Л. 1950. – Стр. 223.).

	Әйгілі шығыстанушының мұнысы қисынсыз да емес. Себебі, Әбілғазы дерегіндегі кейінгі ислам діні жұқтырған мұсылмандыққа қатысты қоспаларды алып тастасақ және көне қытай дерегіндегі кісі есімдері мен ел атауларының мүлде бұзылып берілетінін ескерсек, сонда қалатын негізгі тарихи оқиғалардың арасында ешқандай айырмашылықтың жоқтығы кімге болса да анық аңғарылып тұрады. Оның солай екеніне көз жеткізе түсу үшін және оның алдағы айтылар ойға қажеттілігін ескеріп, аталған екі еңбектегі сөз болып отырған жайға қатысты деректерді тағы бір салыстырып көрелік.

	«Түрік шежіресінің» дерегі бойынша: Мұңғұлдардың1 билеушісі Қара хан өзінің баласы Оғыздың басқа дінді қабылдағанын естігеннен кейін, бектерімен ақылдасып, оны (Оғызды) аңға шыққан жерінде ұстап алып, өлтіруді ұйғарады. Алайда әкесінің бұл ұйғарымын мұсылман әйелінің хабарлауымен біліп алған Оғыз әскер жинап, Қара ханмен соғысады. Қара хан жеңіліп, қашып бара жатқанда басына жебе қадалады, бірақ кімнің жебесі екенін білмейді, содан қайтыс болады.

	Осыдан кейін Оғыз әкесінің орнына хан болады. Ол таққа отырысымен шығыста татарларға тосыннан шабуыл жасап, оларды талқандап, көп олжаға кенеледі. Содан соң ол қытайды бағындырып, журжиттер мен таңғұттарды жаулап алады. Батыста Еділ-Жайыққа дейінгі жердің халқы оның елінің құрамына кіреді. Сөйтіп санаулы жылдар ішінде Мұңғұл хандығы күшейіп, далалық империяға айналады.

	Оғыз хан үлкен үш ұлына оң жақты, яғни шығыс жақты басқартып, елін Бозоқ деп, кіші үш ұлына сол жақты, яғни батыс жақты басқартып, елін Үшоқ деп ататқызады. Ұлдарына 24 немересін мұрагер етеді. Болашақта ханның үнемі бозоқтардан сайлануын аманат етіп тапсырады.

	Оғыз хан өлгеннен кейін, оның орнына балаларының үлкені Күн хан болады. Ол таққа отырысымен, уәзірі Иркіл-хожаның ақылымен мал-жанның есебін жүргізіп, әр ру-тайпаның еншісін анықтап, малына ен-таңба салғызады. (Абульгази Баһадур-хан. Аталған еңбек. – 20-21, 24-25-бб.).

	«Тарихи жазбалардың» дерегі бойынша: Сиуңнулардың билеушісі Тыумән тақтың заңды иесі болуға тиісті үлкен ұлы Маудунды (Модэні) аттап өтіп, тоқалынан туған Шаңзы есімді кіші баласын өзіне мұрагер етуді ойлайды. Осы ойын жүзеге асыру ниетімен ол Маудунды батыстағы көршісі жыужыларға (юечжыларға) аманатқа беріп, іле оларға қарсы өзі соғыс ашады. Ондағысы Маудунды жыужылардың қолымен өлтірту еді. Бірақ Маудун жыужылардың өзін өлтіруіне мүмкіндік бермей, олардың ханының атын ұрлап мініп, аман-сау еліне қашып келеді.

	Басқа амалы қалмаған Тыумән баласына бір түмен әскер беріп, жеке қояды. Маудун еншісіне тиген жауынгерлерін, күні-түні жаттықтырып, әбден өзінің әмірін екі етпейтін жағдайға жеткізген кезде, аң аулап жүрген әкесінің соңынан барып, оған сарнама жебесін бағыттайды, сол-ақ екен, жауынгерлері де чәниүйге қарсы жебе жаудырады. Сөйтіп Тыумән чәниүй кімнің қолынан өлгенін білмей, мәңгілікке аттанады.

	Маудун таққа отырысымен шығыстағы дунхуларға тосын шабуыл жасап, олардың тас-талқанын шығарып, мал-мүлкіне түгел ие болады. Содан кейін батыста жыужыларды талқандап, оңтүстікте лыуфән менен бай-иән иелігін бағындырады, қытайды салық төлеп тұруға мәжбүр етеді. Сөйтіп Маудун санаулы жылдар ішінде терістіктегі көршілерінің бәрін жаулап алып, Сиуңну империясын құрады. Елді сол және оң тужилер арқылы басқартады. Бұлардың бәрі чәнүйдің өз тұқымынан шыққандар – балалары, бауырлары. Сол-тужи – тақ мұрагері. Сондықтан да чәниүй (қаған) үнемі сол-тужиден сайланады. Сол және оң тужилармен бірге 24 әкімшілік дәрежесін белгілейді.

	 Маудун қайтыс болғаннан кейін таққа оның үлкен баласы Лаушан отырады. Ол уәзірі, қытайдан келген оқымысты, Жұн-шин Иөнің ақылымен, әкімдеріне еліндегі мал-жанның есебін алып, одан салық алу қажеттігін үйретеді. (Сиуңну («Хән кітабынан»). – А., 1998. – 31-32, 34, 44-беттер.).

	Міне, осылай жалғаса береді. Оқиғалардың түп тектестігінің бірлігіне куәлік берер осындай ұқсастықтарды салыстыра келіп, Н. Бичурин қытайдың тарихнамаларындағы «сиуңну» деп аталған халық пен Әбілғазының «мұңғұл» деп отырған халқының, сол секілді «дунху» мен «татардың» да бір халық екеніне ешқандай шәк келтірмейді. Сондай-ақ ол Әбілғазының «Түрік шежіресі» мен парсы тарихшысы Хондемирдің «Мұңғұл тарихы» деректерін өзара салыстыра келіп, мұңғұлдар мен татарлардың түрік халықтары екеніне және олардың бір кезде Түрік аталған мемлекеттен бөлінгеніне сенім білдіреді. Осы сенімн ің ықпалы болуы керек, Н. Бичурин кейін Татар хандығының шапқыншылығынан Мұңғұл хандығы құлағанда, оның жұртында қырғыннан аман қалған аз ғана адамның қашып барып, Алтай тауының өздері «Ергенек-көң» деп атандырған бір қуысын паналап, сонда төрт ғасырдай болып, өсіп-өнген жұрт осы қуыстан шыққан соң, Тукюе Үйінің (мемлекетінің) негізін қалады деген пікір айтады. Бичуриннің осы пікірін сол күйі шындық деп қабылдаған қазіргі зерттеушілер осы Ергенек-көңнен шыққандарды «ортағасырлық түріктердің ата-бабалары» деп тарихқа енгізді. Соған байланысты қазір тарихта «ортағасырлық түріктердің шыққан жері – Алтай, әйгілі Түрік қағанатының шаңырағын көтерушілер – осы Ергенек-көңнен шыққандар» деген тұжырым тарихи ақиқат ретінде орнықты.

	Алайда, мұның бәрі тарихи шындыққа кереғар, кезінде Бичуриннің жаңсақ түсінігінен кеткен қате тұжырым еді. Бұлай деуге себеп не?

	Бұл сұраққа жауап бермес бұрын, алда айтылар ойдың дұрыс-бұрысын оқушының өзінің де зерделей отыруына мүмкіндік туғызу үшін, сөзді алдымен Н. Бичурин пікіріне негіз болған Хондемир мен Әбілғазының осыған қатысты деректерінен бастаған жөн. Бірақ бұл екі автордың деректерінің берер мағлұматында принципті айырмашылық болмағандықтан, уақыт алмас үшін оқиғаны біршама кеңірек қамтып, жіліктей баяндайтын Әбілғазы дерегін ғана бергенді жөн көрдім.

	Әбілғазының айтуынша: Мұғұлдың ұрпағы Ел хан мен Татардың ұрпағы Сүйініш хан екеуі бір кезде билік құрған. Бұлардың тұсында «татар мен мұңғұл елінің арсындағы дұшпандық оты өршіп, оны Әмударияның суын құйса да өшіре алмайтындай» жағдайға жетеді. Бірақ барлық кезде соғыста мұңғұлдар жеңіске жетіп отырады. Ақыры мұңғұлдарды жеке өзі жеңе алмасын білген Сүйініш хан қырғыздарға және басқа түрік елдеріне елші жіберіп, олармен одақ құрып, осы біріккен күшпен мұңғұлдың Ел ханының әскерін талқандап, адамдарын қырып, мал-мүлкін талан-таражға салады. Сөйтіп Мұңғұл хандығын жояды.

	Осы қырғыннан өрттен аман қалған екі түп көдедей, мұңғұлдың Ел ханының Қиян деген баласы мен інісінің Нүкүз (бұл баланың аты – Ходемирде «Тегүз», Бичуринде «Нагос») деген баласы аман қалады. Олар тұтқынға түскеннен кейін он күннен соң әйелдерімен қашып шығып, еліне келіп, сонда талаудан аман қалған мал-жанның басын қосып, жаудан бас сауғалау үшін бір таудың ішіне кіріп, арақар салған ізбен жоғары көтеріледі. Таудың үстінде шөбі шүйгін, суы мол бір жазыққа кезігеді. Осы жерді мекен етіп, оған «Ергенек-көң» деген ат береді.

	Олар осы жерді 400 жылдан астам уақыт мекендеп, өсіп-өнеді. Қияннан тараған ұрпақ – қият, Нүгүзден тараған ұрпақ – нүгүздер және дәрлікен (дурлаган) деп аталады. Бұл кезде мұңғұлдардың ханы – қияттың құрлас руынан шыққан Бөрте-чино деген кісі еді. Ол елін бастап Ергенек-көңнен шығады. Мұңғұлдардың пайда болғанын естіген татарлар олармен тағы соғысады. Бірақ Бөрте-чино бастаған мұңғұлдар жеңіске жетіп, 450 жылдан кейін бұрынғы атабабасының мекенін қайтарып алады». (Әбілғазы. Түрік шежіресі. – А., 1992. – 14, 27-29-беттер.).

	Міне, осы деректерге сүйене отырып, Н. Бичурин Ергенек-көңнен шыққандарды «Тукюе Үйінің негізін қалаушылар» деп тұжырым жасайды. Оның бұлай ой түюіне екі жағдай себеп болған тәрізді.

	Соның біріншісі – тукюелердің ата-бабасын таудың бір үңгірінен шығаратын көне қытай жылнамаларындағы аңыз деректерінің Әбілғазы мен Хондемир еңбектерінде айтылған деректермен үндес келуі.

	Екіншісі – Солтүстік Сиуңну мемлекетінің жаңаша жыл санаудың 92 жылы құлағаны мен Тукюе Үйінің 552 жылы шаңырақ көтергенінің аралығында өткен 460 жылдың татарлар қырғынынан аман қалған мұңғұлдардың Ергенек-көңге барып паналағандарының өсіп-өніп тау қуысынан шығып, төңірегіне жеке ел болып танылғанға дейінгі аралықта өткен 450 жылымен шамалас болуы.

	Міне, осы екі ұқсастық Н. Бичуринге шындықтың бұлтартпас айғағындай көрініп, сиуңну мен тукюенің бір халық екеніне қалтқысыз сенген секілді. Қалай болғанда да, қазіргі «Түрік қағанатының негізін қалаушылар – Ергенеккөңнен шыққандар» деген түсініктің тарихқа еніп, орнығуы Бичуриннің осы қате тұжырымынан басталғаны анық.

	Бірақ, әділдігіне жүгінсек, бұл – Бичуриннің де қатесі емес, кейінгі біздің қатеміз. Себебі, Бичурин еш жерде Ергенек-көңнен шыққандарды түріктер демейді, керісінше, Ергенек-көңге барғандарды да, одан шыққандарды да мұңғұлдар дейді, сол секілді олардың құрған мемлекетін де «Түрік қағанаты» демейді, «Тукюе Үйі» дейді.

	 Н. Бичурин ол кезде қытай жазбаларындағы «Тукюе Үйі» дегеннің қазіргі таңдағы бәрімізге белгілі Түрік қағанаты екенін білген жоқ. Бір Бичурин ғана емес, қытай дерегіндегі тукюенің «түрік» екенін ол кезде әлем тарихшыларының бірде-біреуі білмейтін. Тукюенің «түрік» екені ХІХ ғасырдың аяғында, дәлірек айтқанда, 1893 жылдың қараша айының 25 күні атақты дат ғалымы Вильгельм Томсен түріктің руникалық жазуының оқылу кілтін тапқаннан кейін, яғни Н.Я. Бичурин өлген соң 40 жыл өткеннен кейін ғана белгілі болды. Сондықтан да Н. Бичурин қытайша берілген осы «Тукюе» атауын өз түсінігі бойынша моңғолдың «дулыға» деген сөзі деп жобалап, оны Азия тарихшыларының «Ергенек-көңімен» мағыналас деп ұғады. (Бичурин Н.Я. Собрание сведений о народах… – М.-Л., 1950. – 226-227-бб.). Осыдан келіп ол «Тукюе Үйі» деген ді жаңаша жыл санау бойынша 92 жылы құлаған қытай жазбасындағы Солтүстік Сиуңну мемлекеті мен Әбілғазы, Хондемир еңбектеріндегі Мұңғұл хандығының орнына пайда болған жаңа мемлекеттің атауы деп пайымдайды. Сөйте отырып, шындықтың олай болмауы керектігін ішкі түйсігі арқылы сезінген ғалым: «Странно, что в монгольском языке нет слова тюрки; а персидский историк, производя монгольских владетелей от Тюрка, и называя их владения Тюркистаном, самих монголов не называет тюрками и разделяет сей народ на татар и монголов», – деп, өзі бұған кәдімгідей күдік келтіреді (сонда. – 227-б.).

	 Бірақ біз Бичуриннің бұл күдігіне де, сондай-ақ Әбілғазының Ергенеккөңге барғандарды да, кейін одан шыққандарды да моңғолдар деп атайтынына да мән бермедік. Сол секілді Ергенек-көңнен шыққандардың алғашқы билеушісі – Бөрте Чино деген кісі деп атап көрсетілгені мен қытай жазбаларының тау қуысынан шыққандарды бастап шыққан билеушісін түрік Асиан-шы деген кісі еді деп анық айтып отырғанына да қараған жоқпыз. Абай айтқан «Адасқанның алды жөн, арты соқпақ» дегенмен, өзіміздің адасқан бағытымызды жөн көріп, бар деректің белінен бір-ақ басып, «ортағасырлық түріктердің шыққан жері – Алтай»; «Түрік қағанатының шаңырағын көтерушілер осы Ергенек-көңнен шыққандар» деген тұжырымды тарихқа енгіздік те жібердік. Ең ғажабы, неге олай істегеніміздің себебін айтып, талдап түсіндірген де бір жан болған жоқ.

	Ал тарихи шындық, тіпті, басқаша, бұған керісінше болатын. Сөз болып отырған екі оқиғаның (көршілерінің тосын шабуылынан қырғын тауып, аман қалғандарының бір тауға қашып барып паналап, сонда өсіп-өнетіндерінің) ұқсастығынан басқа мұнда ешқандай ортақтық жоқ. Уақыт жағынан алғанда да екі оқиғаның арасында үлкен алшақтық бар. Қытай дерегіндегі Сиуңну (дұрысы Солтүстік Сиуңну) мемлекеті мен Әбілғазы дерегіндегі Мұңғұл хандығының күйреуі жаңаша жыл санаудың 92 жылы болған. Мұндағы қырғыннан аман қалғандар қашып Алтай тауына барып, «Ергенек-көң» деген жерді паналайды. Бұл жөнінде «Соңғы Хән кітабы» («Хыухәншу») мынандай дерек береді: «Бесінші жылы (92 ж.) Үйчүйжиән көтеріліс жасап, солтүстікке оралды. Патша (император) әскери кеңестің бастығы Ваң Фуға Жін Шәнмен бірге мың атты әскер алып, оларды қууға жіберді. Олар чәниүйді оралуға үгіттеп бақты. Ақыры оны өлтіріп, әскерін (елін) қырып тынды». (Сиуңну (Хән кітабынан). – А., 1998. – 130-б.).

	Осымен Солтүстік Сиуңну мемлекеті өмір сүруін біржола тоқтатады. Әбілғазы айтып отырған Ергенек-көңнен шыққан мұңғұлдардың билеушісі Бөрт-чино – қытай дерегіндегі осы Үйчүйжиән чәниүйдің тікелей ұрпағы. Оның Түрік қағанатының шаңырағын көтерушілерге түк қатысы жоқ. Ергенек-көңнен шыққан елдің алғашқы билеушісі Бөрте-чино, кімнің кімнен тарағанын нақты ашып берген «Моңғолдың құпия шежіресінің» дерегі бойынша, ХІІІ ғасырда Моңғол империясының негізін қалаушы, әлемге «Шыңғыс хан» деген қаһарлы есімімен белгілі болған Есукейұлы Теміршіннің (Темучиннің) жиырма екінші атасы екенін де ұмытпаған жөн. Мұның бәрі Ергенек-көңнен шыққандардың қазіргі моңғолдардың ата-бабалары екенін көрсетсе керек.

	Ал Түрік қағанатының негізін қалаушылардың ата-бабаларының қырғын табуы – жаңағы сиуңну-моңғолдардың қырғын табуынан үш ғасыр кейін, дәлірек айтсақ, жаңаша жыл санаудан кейінгі 439-ші жылы болған. Бұдан аман қалғандар Алтайға емес, Гаушанның батысындағы Алтын тауға (Боғда тауына) барып паналайды. Олар жөнінде жоғарыда біраз айттық, енді оны қайталап жатудың мәні жоқ. Ал «Ергенек-көңнен» шыққандар Алтай тауына барып паналаған.

	Міне, осындай нақты деректермен негізделген басы ашық шындықты мойындамай, түпкі бастауы бір болғанымен, өскен өрісі бөлек, тағдыры ортақтас болғанымен, таралып танылуы бөлек екі халықты ендігі жерде бірін-біріне сапырылыстырып, қойыртпақтай берудің ешқандай қисыны жоқ. Моңғолды түрік деп шатыстыруымыз бәйтеректің діңін бұтағымен шатыстырып, діңі қайсы десе, бұтағын; бұтағы қайсы десе, діңін көрсеткенмен бірдей, қолайсыз дүние. Өйткені, түрік – түрік тектес халықтардың діңі, ал бұл арада сөз болып отырған моңғол мен татар сол діңнен тараған көп бұтақтардың бірі ғана. Сондықтан ендігі жерде сорабын еуроцентристік бағыттағы ғалымдар салған ескі сүрлеуді шиырлай бермей, азиялық байырғы тарихшылардың (Рашид ад-Дин, Әбілғазы, Хондемир, т.б.) еңбектеріне лайықты мән беріп, ондағы деретерді өзге деректермен салыстыра зерттеу арқылы тарихи ақиқатты айғақтар кез жетті. Солай істесек, көне қытайлықтардың «кеуделі құл», «кекшіл құл» деген мағынада қолданып, тарихнамаларына халықтық атау ретінде ендірген «сиуңну» («сиуңкеуде, ну-құл») этнонимінің ежелгі түріктің «мұңғұл» («мұңды құл» немесе «түнерген құл») деген халықтық атауының калькалық аудармасы екенінін аңғару еш қиындық туғызбайды.

	Ал бұл өз тарапынан осы күнге дейін әрқайсысы жеке-жеке халықтық атау ретінде танылып, соған орай бірін-біріне жақындатпай келген екі халықтың – сиуңну мен мұңғұлдың негізі ортақ бір халық екеніне куәлік береді.

	Бұдан кейін, егер сиуңнудың мұңғұл екенін мойындасақ, онда қытай жылнамаларындағы дунху халқы мен түрік халықтары тарихнамасындағы татар халқының негіздестігіне дау тумаса керек. Сонда бұл өз-өзінен түсінікті мәселе болып қалмақ. Мұның бәрі, түптеп келгенде, зерттеушілеріміздің қалыптасқан қағида шеңберінен шығып, түрік халықтарының төл тарихын өз болмысы тұрғысынан танып-білуіне мүмкіндік туғызар жаңа ізденіске кең жол ашады. Сонда ғасырлар тозаңы басып, тасада қалып келген тарихи шындықтың көзі ашылған бұлақ суындай бұлқынып жарыққа шығуына жағдай жасалады.

	Түріктер жыужәндардың бодандығында

	Фи-ди жылнамасының бірінші жылының (552 жылдың) бірінші айында Хуәй-хуаңның терістігінде болған шешуші шайқаста ұлы жеңіске жеткен түріктер өздеріне бір ғасырдан астам үстемдік етіп келген Жыужән мемлекетін құлатып, тәуелсіздікке қол жеткізіп, сол жылы өз хандықтарының қағанатқа айналғанын жариялайды. «Жыу кітабының» («Жыушудың») дерегінде атап көрсетілгендей, ел билеушісін ақ киізге отырғызып, хан көтеріп, «Ел қағаны», ал оның әйеліне «Қатын» деген лауазым береді. (Түріктер. Жыужәндар. – А., 1999. – 33-б.)





Ресми тарих ғылымы осы деректер негізінде «Түрік қағанатын 552 жылы құрылды» деп атап көрсетіп, түріктер тарихын осы жылдан бастайды да, олардың бұған дейінгі тарихына онша мән бермей, елеусіз қалдырып келеді. Бұл орайда қытай жылнамаларында көрсетілген: түріктердің жыужәндардың боданы болып, оларға ұзақ уақыт бойы темір өндіргені және да-туң жылнамасының он бірінші жылы (445 ж.) оларға Батыс Вей империясының елшісі келгендігі, соның келесі жылы жыужәндарға қарсы жорыққа аттанған өздерімен туыст ас, тағдырлас телы (теле) тайпаларының біріккен әскеріне тосыннан тиісіп, олардың 50 мың үйін өздеріне қаратқаны секілді маңызды деректердің өзі ғылыми талдаудан тыс қалып, тек хабарлармалық мәнде ғана атүсті аталып өтіледі.

	Соның салдарынан олардың, яғни түріктердің жыужәндардың боданына айналғанға дейін қандай ұжымдық құрылымда болғаны, соған сай өздерін қалай атағаны және бодандықтағы жағдайы әлі күнге жұмбақ күйінде қалып келеді. Сол секілді Батыс Вей империясының жыужәндармен қыз беріп, қыз алысқан құда бола тұрып, оларды аттап өтіп, солардың боданы түріктерге елші жіберуінің де, болмаса түріктердің билеушісі Тумынның (Күлтегін ескерткішінде «Бумын») жыужәндардың езгісіне шыдамай, оларға қарсы жорыққа аттанған, бодандықтың тауқыметін өздерімен бірге бөліскен туыстас телы тайпаларына көмектесу орнына, оларға қарсы шығуының да себеп-салдары ашылмай қалып отыр. Осындай жағдайларды ескере келіп, таным-түсініктің толық болуы үшін осы мәселелерге қысқаша болса да, мүмкіндігінше оқушы назарын арнайы аударта кетуді жөн көрдім.

	Алдымен, түріктердің бодандықта жүргендегі ұжымдық құрылымы жайында. Бұл жөнінде негізгі дереккөзі – қытай тарихнамаларында басы ашылып, анық айтылған дерек кездеспейді. Қазіргі ресми тарих ғылымы түріктердің бұл кездегі мемлекеттік құрылымын жоққа сайып, жекелеген тайпалар жиынтығы ретінде көрсетеді. Алайда салыстыру арқылы белгілі бір ой түюге мүмкіндік берер кейбір жанама деректер бұл пайымдауға кәдімгідей күдік туғызады. Ол қандай деректер?

	Қойылған сұраққа жауап беруден бұрын, қытай жазбаларын түпнұсқадан оқу мүмкіндігі жоқ, бар мағлұматты солардың аудармалары арқылы танып, білуге мәжбүр қауым үшін бұл деректердің жалпы жұртқа белгілі Н.Я. Бичурин аудармасында жоқтығын, олардың аударылмай қалғандығын ескерте кеткен жөн. Аталмыш мәселенің бұған дейін назардан тыс қалуының себебі де осында болса керек. Өйткені, Совет одағы дәуірінде түрік халықтары тарихына қатысты қалам тартушылардың бұл орайдағы пайымдаулары негізінен осы автордың аудармасы арқылы пайымдалғаны жалпыға аян.

	Бірінші жанама дерек – «Жаңа Таң кітабының» Батыс Түрік қағанатының билеушілері жөнінде берілген кіріспелік шолуында келтірілген. Онда: «Батыс Түріктің (қағандарының) арғы тегі Надулудың немересі Туву. Ол «ұлы иеху» (да-иеху) деп аталған. (Оның екі баласы) – үлкені Тумын, (ол кейін «Ел қағаны» аталды), кішісі – Шідиәнми (немесе «Сідими» деп те атайды)», – делінген (Түріктер. Жыужәндар. – А., 1999. – 89-б.).

	Бұдан, алдымен, әйгілі Түрік қағанатының шаңырағын көтеруші Тумын қағанның әкесінің есімі қытайша Туву аталғанын және Тумын мен Істі-ми (Естеми емес!) қағандардың жай ағалы-інілі емес, бірге туған бауырлар, бір кісінің, осы Тувудың балалары екенін білеміз.

	Екіншіден, жыужандардың бодандығында болған кездегі түрік билеушісінің лауазымы – да-иеху екенін көреміз. Соңғы дерек, яғни түрік билеушісінің «даиеху» аталуы бізге екі бірдей мәселенің басын ашуға көмектеседі.

	Оның біріншісі – жыужандардың бодандығындағы түріктердің, ресми тарихта көрсетіліп жүргеніндей, ру-тайпалар бірлестігі емес, Жыужән қағанатына тәуелді өз алдына жеке хандық болғандығы. Түрік билеушісінің «да-иеху» аталуы осының толық дәлелі. Өйткені, «да-иеху» лауазымы тайпа көсемдеріне берілмейді. Ол – белгілі бір далалық империяның құрамында болып, соның билеушісіне бағыныштылық танытып, оған жыл сайын арнайы алым-салық төлеп, қажетті жағдайда әскери көмек көрсетіп тұратын жеке тәуелді хандықтың билеу шісіне берілетін лауазым.

	Бұл ретте «иеху» лауазымы кейінгі Түрік қағанаты кезіндегі соның құрамына тәуелді болып енген жеке хандықтардың билеушісіне берілген «иабғу» (кей деректе «жабғу», «ябғу» деп те атайды) лауазымымен бірдей. Бұл ретте «иехуды» түріктің осы «иабғу» лауазымының қытайша берілуі десек те қателеспейміз. Бұдан Түрік қағанаты құлағаннан кейінгі кезде өз алдына жеке бөлініп шығып, дербестікке қол жеткізгеніне қарамастан, кезінде Батыс Түрік қағанатының құрамында болған оғыз тайпаларынан құралған мемлекет билеушілерінің қаған, не хан аталмай сол баяғы иабғу лауазымымен аталып қала бергені де дәлел бола алады.

	Екіншісі – Тумынның Жыужән қағанатын құлатып, Түрік қағанатын орнатып, «Ел қағаны» аталғанға дейінгі лауазымының «да-иеху» болғандығы. Оған «Жыу кітабында» берілген: «(түрік) бектері арасында жоғары шендісі – иеху (шеху), одан кейінгісі тычин (дэлэ, яғни тегін), сонсоң сылифа, сосын тумаофа – барлығы, төменгі шенділерімен қосқанда, 28 дәреже және олардың бәрі бұл шендерге мұрагерлікпен ие болады» (сонда. – 36-б.) деген дерегі толық айғақ. Әкесі Тувудың орнына мұрагерлік жолмен отырған Тумынның оның лауазымына да ие болып, да-иеху аталғанына бұл жерде ешқандай күдік болмаса керек.

	Екінші жанама дерек – «Жыу кітабының» Бірінші Түрік қағанатының билеушілері жөнінде берілген кіріспеде келтірілген. Онда: «оның (Асиән-шының) кейінгі ұрпағы – Тумынның кезінде түрік тайпалары біраз күшейе бастады, шегараға келіп, мақта мен жібек маталарын сатып алып, Орталық мемлекетпен (Қытаймен) қарым-қатынас жасады», – делінген (сонда. – 32-б.).

	Мұндағы «Тумынның кезінде түріктердің күшейіп, Орталық мемлекетпен тікелей өздері байланысқа шығып, шекараға келіп, сауда-саттық жасай бастағаны» түрік елінің жеке хандық деңгейде болғандығын және ішкі билігіне сырттың, яғни жыужәндардың араласпағандығын көрсетеді. Өйткені, біріншіден, бір түріктер ғана емес, бүкіл көшпелілерге қатысты қытай жылнамаларындағы бізге белгілі арғы-бергі тарихи деректерде тайпа көсемдерінің Орталық мемлекетпен астыртын байланысқа шығып, өздерін тайпасымен қарауына алуына өтініш жасағандары болмаса, шекараға келіп, жеке ел ретінде өз аттарынан сауда-саттық жасағаны жөнінде бір де бір факті кездеспейді.

	Екіншіден, ішкі билігі өзінде болмаса, олар сырт елмен өз аттарынан байланысқа шыға алмаған, тек билеуші үстем елдің атымен ғана шыққан. (Бұл кешегі Кеңес одағы кезінде соның құрамындағы 15 республиканың сырт елмен байланысқа шыққанда тек КСРО-ның атынан шыққаны сияқты). Сондықтан түріктердің шекараға келіп, Орталық мемлекетпен өз атымен сауда жасауы да, олардың тәуелсіздікке жетіп өз қағанаттарын құрғанға дейін жыужандарға саяси тәуелді болғанымен, ішкі билігі өзінде болған жеке хандық екендігін дәлелдейді. Аталмыш деректің «түрік тайпалары біраз күшейе бастады» деп көрсетуі – Түрік хандығының да әдеттегідей тайпалар бірлестігі негізінде, яғни бірнеше тайпадан құрылғанының айғағы.

	Міне, осы айтылғандарды жинақтай келгенде, бұдан жеке хандықтарды жаулап алу арқылы құрамына кіргізіп, белгілі мөлшерде алым-салық алып тұрғанымен, олардың ішкі ел билік құрылымына өзгеріс енгізе бермейтін байырғы далалық империялар дәстүрімен, жыужандықтар да соғыста жеңіліп, бағынышты болған түріктердің бұған дейінгі хандық құрылымын өзгертпей, оларды бодан ретінде жылма-жыл өздеріне қажетті темір кенін өндіріп беріп тұруға көндірумен шектелген деген тұжырым жасауға толық мүмкіндік береді. Мұны кейінгі Батыс Вей империясының жыужәндарды аттап өтіп, соларға бағынышты ел түріктерге арнайы елші жіберуі де құптай түседі. Империяның тайпа көсемдерінен одақтас іздеп, арнайы елші жібермесі белгілі.

	Енді осы Түрік хандығының тарихқа танылған мерзімі жөнінде айтылып жүрген әр түрлі деректің басын ашуға, яғни қайсысы дұрыс, қайсысы бұрыс екенін анықтауға талпынып көрелік.

	Жоғарыда, тарихшылардың қытайдың әулеттік шежірелерінің бірі – «Жыу кітабының» («Жыушудың») дерегі бойынша Түрік хандығының тарихқа алғ аш танылуын оларға Батыс Вей империясының императоры Він-дидің елшісінің келуімен байланыстыратынын айтқанбыз. Өйткені, онда: «Да-тун жылнамасының он бірінші жылы Батыс Вей патшалығының патшасы Тәй-зу жиу-чиуәндық ху Ән-Нопантоны Тумынға елші етіп жіберді. «Бүгін ұлы мемлекеттен елші келді, енді еліміздің мәртбесі өсетін болды», – деп, түріктер бірін-бірі құттықтады» (сонда. – 33-б.) – деп анық жазылған. Шындығына келсек, түріктердің қытайлықтар берген «тужиө» деген атауымен жазба дереккөздерінде алғаш көрінуі де осы.

	Бұл мерзімді де, әрине, нақтылыққа балауға болмайды. Алайда кез келген халықтың шығу тегінің бастауы бізге беймәлім ғасырлардың құпия қойнауларынан басталатынын біле тұрып, тарих ғылымында белгілі бір халықтың өзіне тән дәуірлеуге бет алған кезеңін шартты түрде сол халықтың пайда болу уақыты ретінде қабылдау ертеден бар дәстүр. Мысалы, мұндай бастау римдіктер үшін Рим қаласының негізі қалануынан, арабтар үшін Мұхаммед пайғамбардың Меккеден Мәдинаға қашқан кезінен өріс тартады. Ал орыс жылнамашылары өз халқының тарихын 862 жылдан бастаса, француздар өздері үшін 843 жылды белгілейді.

	Көне түріктер үшін де «да-туң жылнамасының он бiрiншi жылы» осындай мағынада. Бірақ соған қарамастан, кейбір ғалымдар осы шарттылықты көне түріктер тарихына келгенде нақтылыққа айналдырып жіберіп жүр. Бұл, әрине, өкінішті. Дегенмен, бұл – басқа мәселе.

	Бұл арада біздің айтпағымыз – осы шартты деп алынған жылдың өзін әр тарихшының неге екенін ашып көрсетпей, өз еңбектерінде әртүрлі қолданатындығы жайында. Мысалы, «Жыу кiтабындағы» («Жыушудағы») түр ік тарихына қатысты деректердi орыс тiлiне аударып, түбегейлi зерттеген орыстың әйгiлi синологы Н.Я. Бичурин түріктердiң тарихқа танылған жылын «535 жыл» деп көрсетедi (Н.Я. Бичурин. Собрание сведений о народах... – Стр. 228). Көне түріктер туралы iргелi еңбектер жазған орыстың екiншi бiр белгiлi түріктанушысы Л.Н. Гумилев бұл мерзiмдi тура он жылға кейiн шегерiп, оны «545 жыл едi» деп айтады (Л.Н. Гумилев. Древние тюрки. – М., 1993. – Стр. 27).

	Ал жаңадан жазылған «Қазақстан тарихы» бұл датаны ешқандай дәлелсiз, түсiнiктемесiз «542 жыл» деп шегелейдi («Қазақстан тарихы». – А., 1996. – 296-б.). Сонымен бірге бұл мерзімді «546 жыл» деп көрсететіндер де баршылық. Сонда осылардың қайсысы дұрыс?

	Бұл сауалға басқалардан бұрын «Қазақстан тарихы» авторлары жауап беріп, мұндай әртүрліліктің себебін ашып, нақты талдаулар арқылы түсіндірулері керек еді. Бірақ олар ондай түсініктеме бермейді, тiптi, тәуелсiздiк алғаннан кейiнгi жазылған жаңа тарихта да, жаңағы айтқанымыздай, сол баяғы ескi әуенмен «түрік деген ат алғаш 542 жылы аталады» деп, маңызды датаға мән бермей, сыдыртып өте шығады. Қашан, қайда, қандай деректе солай делінген? Оған жауап жоқ. Бұдан кейiн қанша жерден академиялық еңбек дегенмен, бұл датаны шындық деп қабылдау қиын. Түріктердiң тарихқа алғаш танылған жылын «546 жыл» деп көрсетушiлердiкi де осындай тiрлiк, келтiрер дәлелi, алға тартар айғағы жоқ. Бұлардың арасында тек Л. Гумилев қана арнайы талдауы болмаса да, өзі көрсеткен жылды Лю Мао-цайдың еңбегінен алғанын айтып, Н.Я. Бичурин аудармасында көрсетілген 535 жыл шындықпен онша қиыса бермейді деп көрсетеді. Оған өз тарапынан «Вей империясының жаңа құлап, күшті орналастырудың әлі анықталмағанын» дәлел етеді (Аталған еңбек. – 27-б). Алайда оның бұл дәлелi де, нақтылық тұрғысынан алғанда, «түріктердiң тарихқа танылған жылы – 545 жыл едi» дегеннiң дұрыстығына көз жеткізе бермейді. Тарихи шындықты iздеген жұртшылықтың Н.Я. Бичурин көрсеткен 535 жылдың нелiктен «шындықпен қиыса бермейтiнiн» бiлгiсi келедi. Бiрақ оған Л. Гумилевте жауап жоқ. Осылай дей тұрғанмен, өз басым Л. Гумилев көрсетк ен осы 545 жылды дұрыс деп бiлемiн және оны еш қиындықсыз дәлелдеуге болады деп ойлаймын.

	Бұл арада, менің пайымдауымша, мұндай әртүрлiлiктiң негiзi, жасыратыны жоқ, кешегi Кеңес одағы кезiнде байырғы түріктерге қатысты көне жазбалар жеткiзген деректерге шынайы мән берiлмеуi салдарынан орыс түріктанушыларының бiреуiнiң белгiлi бiр дерек туралы айтқан алғашқы пiкiрi сол жөнiндегi нақты ғылыми тұжырым есебiнде қабылданып, өзгелердiң соны тарихи ақиқат ретiнде ойсыз қайталауы қажеттiгiн қалыптастырған саясатта жатқан секілді. «Жыу кiтабындағы» («Жыушудағы») байырғы түріктерге қатысты деректердi орыс тiлiне аударған Н.Я. Бичуриннiң бiр кезде жаңылысып, қате көрсеткен 535 жылын кейiнгiлердiң өз тараптарынан зерттеп танымай, тек ойсыз қайталап, оны тарихи шындыққа айналдырып жiберуi осының салдары. Сол себептi салғаннан басын ашып айту қажет, бұл, кейбiр зерттеушiлер айтып жүргендей, «Жыу кiтабының» қатесi емес. Жоғарыда айтылғандай, онда бұл мерзiм: «да-туң жылнамасының он бiрiншi жылы» деп дұрыс көрсетiлген.

	Қате жылнаманың осы он бiрiншi жылын әуелде жаңаша жыл есебіне айналдырғанда «535 жыл» деп көрсеткен аудармашыдан, яғни Н.Я. Бичуриннен кеткен. Бiрақ мұны әйгiлi аудармашының бiлмеуiнен кеткен қате деуге болмайды. Себебi, Бичурин жылнамалардың қай жылының жаңаша жыл санаудың қай жылына дәл келетiнiн нақты бiлген. Оны Н. Бичуриннің жылнаманың осы дан басқа жылдарының бәрінің баламасын қатесіз дұрыс көрсетiп отыратыны толық дәлелдейдi. Ал мынау – оның он бірінші жылды бірінші жылмен шатастырып, байқамай жіберіп алған жаңылысы. Өкініштісі – Н. Бичуриннiң осы жаңылысы ақиқат ретiнде қабылданып, ғылыми айналымға түсiп кете барғандығы .

	Кейiн байырғы түріктер тарихымен тiкелей айналысқан кейбір зерттеушiлер сол заманның жалпы жағдайын зерделеу барысында «түріктер тарихқа танылды» деген осы 535 жыл мен «қағанат құрды» деген 552 жыл арасындағы өткен оқиғалардың мерзiмдік кереғарлығын ақылға сыйдыра алмай, бұл ара қашықтықты жақындату үшiн, сүйенер нақты дерегі болмаса да, «осылай болуы керек-ау» деген болжаммен, әрқайсысы түріктердiң тарихқа танылған жылын өздерiнше көрсетуге мәжбүр болып, жоғарыда айтылған, 542, 545 және 546 жылдарды өмiрге келтiрген тәрiздi.

	Ендiгi мәселе – осылардың қайсысының дұрыс екенiн анықтауда. Менiң пайымдауымша, жаңа алдын ала айтып кеткенімдей, дұрысы – 545 жыл. Неге?

	Бұл сауалға жауап беру үшiн, сөз жоқ, сол заманның тарихына жүгiну қажет.

	Табғаштардың (тобалардың) 386 жылдың бiрiншi айында, тарихқа «Солтүстiк Вей» деген атпен енген өз мемлекетiн құрғаны белгiлi. Алғашқы кезде бұл мемлекет «Дәй» деп аталды. Бiрақ осы жылдың төртiншi айында «Дәй» атауы «Вейге» өзгертiлдi. Арада бiр жарым ғасырдай уақыт өткенде, яғни 534 жылы осы Вей империясы iштей ыдырап, Шығыс Вей және Батыс Вей болып екiге бөлiндi.

	Қытай империяларында қалыптасқан дәстүр бойынша билiк басына келген әр билеушi уақыт мерзiмiн өзiнiң таққа отырған жылынан бастап, жыл есебiн өзі белгілеген жылнамасы бойынша жүргiзетiнi тарихтан белгiлi. Вей империясы екiге бөлiнгеннен кейiн Батыс Вей империясының билiгi басына келген Иуән Бау-жүй де 535 жылы Вiн-ди лауазымына ие болып, император (патша) аталғаннан соң, ежелгi дәстүр бойынша өзiнiң жылнамасын белгiлеп, оны «да-туң» деп атады. Сөйтiп оның билiк басына келген бiрiншi жылы – «да-туң жылнамасының бiрiншi жылы» болып есептелiндi. Н.Я. Бичурин осы «да-туң жылнамасының бiрiншi жылын» осы жылнаманың «он бiрiншi жылымен» шатыстырып, оны 535 жыл деп көрсеткен. Дұрысында, 535 жыл да-туң жылнамасының бірінші жылы, ал он бiрiншi жылы – 545 жыл болатын!

	Мұның осылай екенiн «Жыу кiтабының» мына дерегiнен анық көруге болады. Онда: «Он жетiншi жылдың алтыншы айында Батыс Вей империясы Шанлы ханшаны Тумынға (Бумынға) әйелдiкке бердi. Сол жылы Вiн-ди қайтыс болды» (Түріктер. Жыужәндар. – 33-б.), – делiнген. Батыс Вей империясын ың императоры Вiн-дидiң 551 жылы қайтыс болғаны тарихтан белгiлi. Бұл – да-туң жылнамасының он жетiншi жылы. Демек, да-туң жылнамасының он бірінші жылы – 545 жыл екеніне бұл да бұлтартпас айғақ болса керек.

	Тағы бiр дәлел. Вiн-ди өлген соң, оның орнына Иуән Чин отырды. Ол Фиди лауазымын иеленiп, өз жылнамасын бекiттi. Бұған қатысты «Жыу кiтабында»: «Фи-ди билiгiнiң бiрiншi жылының бiрiншi айында Тумын жыужәндарға әскерiн жiберiп, Хуәй-хуаңның терiстiгiнде олардың тас-талқанын шығарды» (сонда. – 33-б.) деген дерек бар. Түріктердiң 552 жылы жыужәндарды талқандап, өздерiнiң мемлекетiн «Мәңгі ел», билеушiсiн «Ел қағаны» деп атағаны баршаға аян. Олай болса, бұл жерде «фи-ди билiгiнiң бiрiнiшi жылының» да 552 жыл екенi ешқандай дау тудырмасы анық.

	Батыс Вей империясының императоры Вiн-ди – билiк басында 17 жыл отырған адам. Осы кезеңдi қытай тарихнамасы «да-туң жылнамасының бiрiнiшi жылы мен он жетiншi жылының арасы» деп көрсетедi. Бұл, басқаша айтқанда, Вiн-ди да-туң жылнамасының бiрiншi жылы (535 ж.) император болып, да-туң жылнамасының онжетiншi жылы (551 ж.) қайтыс болды» деген сөз.

	Осы айтылғандардың бәрін сараптай келіп, түріктердің жазба дереккөздеріне ілігіп, тарихқа танылған жылын 545 жыл деп тиянақтауға толық болады ғой деп ойлаймыз. Бұл кезде бірақ түріктер әлі де жыужәндардың боданы болатын. Олар бұдан кейін арада жетi жыл өткен соң барып тәуелсіздікке қол жеткізеді.

	Түріктерді бір ғасырдан артық уақыт боданы еткен жыужәндар кімдер еді? Енді осы сауалға жауап беріп көрелік.

	Жыужәндар жалпы тарихқа 391 жылдан мәлім. Бірақ бұл жыужән халқы мен жыужән елі осы жылы пайда болды деген сөз емес. Одан бұрын да жыужәндар өз алдына жеке аймақ құрып, түрлі оқиғаларды бастан кешірген.

	Жалпы жыужәндардың арғы тегі жөнінде «Вей кітабы» («Вейшу»): «Жыужәндар – дунхудың (шығыстағы жабайылардың) ұрпағы» деген дерек береді.

	Қытай тарихнамаларында «дунху» («шығыстағы жабайылар») деп аталатын халықтардың Рашид ад-Дин, Әбілғазы Баһадүр еңбектерінде айтылатын байырғы татар халықтары екенін және олардың сиуңнудың (ғұнның) Маудун (Мөде) чәнүйінің тұсында ухуән және сиәнби болып екіге бөлінгенін, кейін осының сиәнбиі дәуірлеп, Таңшихайдың тұсында далалық империя құрғанын, бірақ оның ғұмыры ұзақ болмай, тез ыдырап кеткенін, осы құлаған Сиәнби мемлекетінің орнынан Тоба және Му-иән атты екі хандықтың бой көтергенін бұдан бұрын айтқанбыз (Салғараұлы Қ. Түрік әлемі. – А., 2000. – 385-б.).

	Міне, сол Тоба хандығын құрған Тоба әулетінің атақты хандарының бірі – Ливійдің (ол 261 жылы хан болған) жауынгерлерге ат дайындаушы құлдарының ішінде басы ерекше жалтыр бір құлы болады. Ол кезде оның атын ешкім білмейді . Жұрттың бәрі оны осы басының жалтырлығына байланысты Мугулүй (Мугулюй) деп атап кетеді. Кейін Мугулүй құлдықтан босап, атты әскер қатарына жіберіледі. Осында жүргенде келісілген жерге мерзімді уақытында келмегені үшін өлім жазасына кесіледі. Бірақ үкім орындалғанша бұл ебін тауып қашып шығып, шалғайдағы сай-саласы көп бір жерге барып паналайды. Ол осында өзі сияқты әр жерден қашып келіп, бассауғалап жүрген жүз шақты жігіттің басын біріктіріп, кәдімгідей жауынгер жасақ құрайды. Осыдан кейін олар Чүнтулин аймағының құрамына енеді.

	Мугулүйдің баласы Чылухой (оны Жүйлухой деп те атайды) күшіне ақылы сай, алғыр жігіт болып өседі. Әкесі өлгеннен кейін ол бүкіл аймақтың басшысы болып қалады. Өңшең одан қашқан, бұдан қашқан «сен тұр, мен атайын» жігіттерден құралған Чылухойдың жасағы маңайындағы елге қырғидай тиеді. Бұлардың қарасы көрінсе, жұрттың зәресі ұшатын күйге жетеді. Сондықтан бұларды жан алар әзірейілдей көрген көне қытайлықтар оларға «жуән-жуән» (кей деректерде «жу-жу» деп те атайды) деген ат берген . Содан келе-келе ауызекі айтылуына қарай осы жуән-жуән атауы жыужәнға айналған сыңайлы.

	Жыужән аймағы Чылухойдан оның шөпшегі Дисуиуәнге дейін тұтастығын сақтап, күшеюмен болады да, Дисуиуән өлгеннен кейін, оның екі баласы аймақты екіге бөліп, Пихуба шығыс жағын, ал Выңхыти (Выньгэди) батыс жағын иеленеді.

	 Осы тұста Выңхыти Ордостың билеушiсi Лиу Вейчыңмен бiрiгiп Вей империясына қарсы шығады. Жыужәндардың тарихқа танылған 391 жылы, мiне, осы жыл. Император бұларға қарсы екi бiрдей қолбасшысы Чаң Сун-хау мен Чаң Сүн-фейдi аттандырады. Бұл екеуi Ұлы Шөл даланы (Гобидi) кесiп өтiп, жыужәндарға ауыр соққы бередi. Пихуба өз аймағымен Вей империясына бағынады. Выңхыти төрт баласының бiрдей тұтқынға түскенiне қарамай, өзi қашып кетедi. Алайда соңынан тұра қуған қуғыншылар оны да ұзаққа жiбермей, Бана тауының етегiне жеткен жерiнде ұстап алып, императорға табыс етедi. Вей патшасы Тәй-зу жыужәннiң ағайынды екi басшысына да кешiрiммен қарап, оларға жер берiп, өз қарамағында жеке аймақ болып тұруға мүмкiндiк туғызады.

	 Алайда өзгенiң қол астында болып, соның қас-қабағына қарап отыру – иен далада еркiн жүрiп, еркiн өмiр сүруге үйренген далалықтарды қанағаттандырмайды да, Выңхытидiң екi баласы Хыдохән мен Шылүн өздерiне ерген елдi бастап, әкесiн тастап, батысқа қотарыла көшiп кетедi. Осыны естiген Чаң Сүн-фей жеңiл атты әскермен жедел аттанып, оларды Шәнжүндегi баяғы Бана тауында қуып жетiп, қырғынға ұшыратады. Хыдохән осы шайқаста қаза тауып, Шылүн аман қалған адамдарын ертiп, әкесiнiң ағасы Пихубаға қашып барып, соны паналайды.

	 Пихуба оларды өз жерiнiң оңтүстiк шекарасына орналастырады, бiрақ бауырының баласына сенбей, оны қатаң бақылап жүрудi өзiнiң төрт баласына тапсырады.

	 Пихубаның бұлайша сенiмсiздiк көрсетуi, балаларының артық қадам бастырмай, өзін қатаң бақылауға алуы – Шылүннiң жынына тиедi. Бiрақ ол артық тiрлiкке бармай, iштен тынып, сәт сағатының соғуын күтiп жүредi де, бiр күнi қапысын тауып, өзiн бақылауға қойған Пихубаның төрт баласын бiрдей тұтқынға алады. Содан кейiн әскерiн бастап, (Пихубаның) ордасына аттанады.

	Балаларына сенiп, қамсыз жатқан Пихуба тосыннан келiп, тарпа бас салған Шылүнге қарсылық жасауға шамасы келмей, қолға түседi. Тек оның екi баласы бiр топ жауынгерiмен қоршауды бұзып шығып, гаучының (биiк арбалылардың) хулүй тайпасына барып паналайды.

	 Шылүн айлакер, тақыс, қу адам едi. Ол бiр айдан кейiн Пихубаны босатып, оған тұтқындағы балаларын да түгел қайырып бередi. Онысы туысына жаны ашығаннан жасалынған жақсылықтан емес, күндердiң күнiнде өзiне қауiп тудырар туыстарының бәрiнiң басының бiр жерге қосылуына мүмкiндiк берiп, содан соң оларды қоршап алып, түгел қырып тастауды көздеген зұлымдықтан жасалған әрекет болатын. Ол солай iстедi де, бәрiнiң басы қосылғаны жөнiндегi хабарды алысымен, Пихубаны әскерiмен қоршап алып, түгел қырып тастайды. Бұл қырғыннан Пихубаның тек екi баласы – Чиба мен Ушие ғана он бес серiгiмен аман құтылып, қашып барып Тәй-зуға берiлiп жан сақтайды. Сөйтiп Шылүн таққа таласар туыстарының бәрiнiң көзiн бiр-ақ күнде құртып, бүкiл шығыс аймаққа бiр өзi қожа болып шыға келедi.

	Әлсiзiн әлдiсi талап жеп жатқан мынандай заманда бiр мықты елге арқа сүйемейiнше, жеке өмiр сүрудiң қиын екенiн сезген Шылүн ендi тездетiп таңғұттың билеушiсiмен келiсiм-шарт жасасады. Осы келiсiм бойынша ол таңғұттармен бiрiгiп, қытайға қарсы шығады. Бiрақ алғашқы шайқаста-ақ атты әскерi жеңiлiс тапқан Шылүн соғысты әрi жалғамай, терiстiкке ауа көшiп, қашып кетедi.

	Жыужәндардың осындай қуғын-сүргiнге ұшырап, қашып келгенiнен хабарланған, өздерi де бiр кезде осындай күй кешiп, Алтын тауға тығылып, сонда ес жиып, бұл күнде күшейiп нығая бастаған түріктің бірнеше тайпасының билеушiсi Бижиа (Бичуринде «Жибаеги» деп аталады) оларды жаулап алуға аттанады.

	Бұл кезде сырттан ауып келген өздерiн көршi елдердiң жайына қоймасын бiлген Шылүн де жедел әрекетке көшiп, бейқам жатқан ең жақын көршiсi теле тайпаларының аймақтарына шабуыл жасап, оларды өзiне бағындырып, кәдiмгiдей күш жинап алған едi. Сол себептi де ол Игын өзенiнiң бойындағы ашық шайқаста өзi тiленiп келген Бижианың қолын талқандап, оның елiн де қарауына қосып алады. Бiреудi жаулап алып, байлыққа кенелеміз деп келiп, басына пәле тiлеп алған түріктер осылайша өздерi бiреуге кiрiптар болады. Сөйтiп, олар, жыужәндардың қағаны Анагүй айтқандай, «темiр өндiретiн құлға» айналады. Кейін Пиң-лиаңнан қашып келіп, Алтын тауға паналаған қыпшақ тайпалары, міне, осыларға қосылған болатын.

	Бұдан кейiн жыужәндар терiстiктегi ең мықты елге айналды. Бұл – 402 жыл едi. Шылүн өзiн «қағанмын» деп жариялап, «Құдiреттi» деген ат алады. Оның иелiгi батыста Қарашарға, шығыста Чаосиәнға, терiстiкте Байкөлге, күнгейде Ұлы Құм далаға дейiнгi жердi алып жатты.

	Мiне, осы кезден бастап Жыужән мемлекетi бiрде әлсiреп, бiрде күшейiп, қашан түріктер талқандаған 552 жылға дейiн тарих сахнасынан түскен жоқ.

	Ұлы даладағы ұлы мемлекет болды.

	Ең ғажабы сол, жыужән мемлекеті өзінен бұрынғы далалық ірі мемлекеттер сияқты іштен ыдырап, өзара қырқысудың салдарынан әлсіреп барып құлаған жоқ, өзінің өрлеу биігіне жетіп, дәуірлеп шалқып тұрған шағында, дауыл жұлған теректей бірден жалп етіп құлап түсті.

	Осы арада мынандай тарихи ақиқатты да еске сала кеткен жөн. Көне қытайлықтар үшін көшпелі көршілерінің тіршілік тынысын тыңшылары арқылы бағып, кімнің өсіп, кімнің өшіп бара жатқанын қалт жібермей біліп отыру – дәстүрлі тірлік болған. Ал көшпелілерде мұндай қалыптасқан жүйе болмаған. Бірақ сирек те болса, далалық билеушілер арасынан да империяның өз ішінде не болып жатқанын назарда ұстап, үнемі құлағын түріп, көзін тігіп отыратын, соған сай әрекет істейтін саясатқа жүйрік зерделілерінің де кездесетінін жоққа шығаруға болмайды. Олар зәуқайыр империя ішінде билікке таласқан мұрагерлер арасында өшпенділік оты өршіп, соғыс бастала қалса, өзі тілініп барып солардың жеңу мүмкіндігі бар күштісіне көмектесу арқылы оны жеңіске жеткізіп, кейін соның көмегімен өз жағдайын жақсартып алып отырған. Осылайша жағдайын жақсартып алған ол енді өз ықпалын өзгелерге жүргізу үшін жаңа одақтасының көмегіне сүйене отырып, маңайындағы тектес көрші тайпаларға тосыннан шабуыл жасап, оларды құрамына қосып алу арқылы өз хандығын нығайтуға күш салған. Бұл жаугершілігі мол сол бір заманда елді тәуелсіздікке жеткізу мен оны сақтап қалудың бірден-бір тиімді жолы болған секілді.

	Вей империясындағы ішкі алауыздылық күшейген кезде оны өзі үшін сәтті пайдаланған сондай далалық билеушілердің бірі – жыужәнның соңғы мықты қағаны Анагүй болғаны даусыз. Ол әуелі Вей императоры Мин-дидің қолдауымен өз ордасында тыныштық орнатады. Осы кезде, яғни 524 жылы өзімен билікке таласып жүрген әкесінің інісі Поломын өледі де, Анагүй жыужән елінің талассыз дара билеушісі болып қалады. Осы жағдайларды тиімді пайдалана білген Анагүй аз уақыт ішінде Жыужән хандығын өзгелер санасар үлкен мемлекетке айналдырып үлгіреді.

	Осындай кезде Вей империясы ішкі қырқыстың салдарынан екіге бөлінуі – жыужән елінің тасын өрге домалатып, мемлекетін терістікте теңдесері жоқ ең мықты қағанатқа айналдыруға мүмкіндік туғызады. Қаршадайынан талас пен тартыстың ортасында өсіп, күреспен билікке жеткен Анагүй іштей іріп екіге бөлініп, өзара қырқысып жатқан империяның енді өзіне бұрынғыдай иелік ете алмасын, қайта олардың өзінен көмек сұрап көгенкөзденетінін жақсы түсінеді. Сондықтан да осы артықшылығын бұрынғы билеушісінің1 есіне салғысы келген ол асығыс түрде Батыс Вей империясына шұғыл елші аттандырып, император қызын әйелдікке беруін сұрайды. Бұл сол кездің ұғымтүсінігінде «менің енді сенімен терезем тең, бұдан былай менімен санасуға тиістісің» дегенді білдіретін еді.

	Батыс Вейдің императоры Він-ди мұны дәл солай түсінеді. Түсінбеске, «кешегі салық төлеп тұрған бағынышты құлым едің, бұлай істеуге қалай батылың барады» деп, күш көрсетіп, кергуге жағдайы жоқ. Олай істей қалса, жауынгер елдің қыр көрсетіп, Шығыс Вейге ауып кетері, сөйтіп оның жақтасы болып шыға келері әбден мүмкін еді. Ал ол – билікті қарсыласына қолдан беру деген сөз. Сондықтан да ол өзінің жақыны Иуән Идің қызын «Хуа-жан ханша» деген атпен Анагүйдің інісі Тахәнға беріп, өзі Анагүйдің қызына үйленеді. Мұның сыртында қайын атасына алтын мен жібекті аямай сыйға тартып, оның көңілін аулаумен болады. (Солтүстік патшалықтар тарихы («Бейшы»). Қараңыз: Түріктер. Жыужәндар. – 164-б.) Билік таласында жыужәндарды өз жағына шығарып алып, қарсыласымызды жеңеміз бе деген үмітпен Шығыс Вей патшалығы да Анагүйге жағынып, алтын мен жібегін Батыс Вей патшалығымен жарыса жөнелтумен болды.

	Міне, осы екі жақтан науадай құйылып жатқан тегін байлық пен кешегі үстемдік жүргізген елдің екі билеушісінің бірдей енді өзіне еріксіз тәуелді болып, құлындай қызмет істеуі – Анагүйді менменсудің биігіне көтеріп, көзін көруден, құлағын естуден қалдырды. Өзін құдірет күшке балаған ол елінде болып жатқан тірлікке көңіл бөлмеді, бұрынғысынша мән беріп талдау жасамады. Осының салдары Жыужән қағанатының күрт құлауын тездетті.

	Жыужәндардың мемлекетiнiң құлауы да, халық ретiнде жойылуы да, ресми түрде, түріктiң Мухән қағанының Батыс Вей империясының императоры Тәйзуды (Вiн-дидi) өздерiне қашып келiп паналаған жыужәндардың түгел көзiн жоюға мәжбүр етуiмен, империя астанасының шығыс қақпасының сыртында болған қасап қырғыннан кейiн, яғни 556 жылы болды делiнедi. Осы тұжырым шындыққа келедi.

	 Жыужән мемлекетiнiң 161 жылдық тарихында әр кездегi жағдайға қарай заңсыз таққа отырып, өздерiн-өздерi «қағанмын» деп жариялаған жолдан қосылған «жолбикелердi» қоспағанда, ұзын саны он екi билеушiсi болған. Жыужән мемлекетiнiң дәуiрлеу мен құлдырау кезеңдерi де осы қағандардың қабiлетiне, олардың қайсысының қандай саясат ұстауына тiкелей байланысты болды. Жыужәндардың соңғы қағаны – Анагүй осылардың iшiндегi саясатқа жүйрiгi, хандықты қағанат дәрежесiне көтерген ұлы қағанның бiрi едi.

	 Анагүйден кейiн құлаған мемлекеттi қалпына келтiремiн деген оның немере iнiсi Дынжу сыли (Бичурин оны «Дыншузцы» дейдi) ештеме бiтiре алмады. Шындығына келсек, бұл оның кiнәсi де емес-тiн. Ол қырғынға ұшырап, үркiп қашқан аз жұртқа басшы болды. Түріктердiң үйiрiп соққан дауылдай үстемелеткен дүркiн-дүркiн шабуылынан бiр ес жиюға мүмкiндiгi болмай, ақыры аман қалған 3000 адаммен қашып барып паналаған Батыс Вей империясы өз басын сауғалап, бұлардың қол-аяғын матап, түріктердiң қолына ұстап бердi. Сөйтiп, ең болмаса, дұшпанымен майданда шайқасып та өле алмай, Дынжу сыли қасындағы серiктерiмен бiрге қор болып, көз жұмады.

	 Сөз орайы келгенде айта кететiн бiр жай – Жыужән мемлекетiнiң тарихында қағандарға әйелдiкке берiлген қытай қыздарының, басқа көшпелiлердiң тарихындағы сияқты, мұнда да елеулi iз қалдырғаны.

	Сондай қытай қызының бiрi – жыужәндардың соңғы қағаны Анагүйдiң шешесi – Хыулүйлиншы едi. Бұл өзi заманында жыужәннiң екi бiрдей қағанының әйелi, екi бiрдей қағанының шешесi атанған, ел билiгiне араласып, мемлекет қайраткерi дәрежесiне көтерiлген адам. Анагүйге тақты алып берген де осы әйел. Бiрақ ол бұл баласының айтулы билеушi болғанын көре алмай, Анагүй таққа отырғанының оныншы күнi өштескен жауы – өз қайнағасының қолынан екi баласымен бiрге қаза табады.

	Хыулүйлиншының бiрiншi күйеуi – Фугудуын қаған Дыулүн қайырымсыз қатыгез, кiсi өлтiруге құмар адам болады. Ол басқаны қойып, өзiне жаны ашып, ақыл айтқан ұлықтарының өзiне қырғидай тиедi. Мұның ақыры ел ағаларының қарсылығын тудырып, елдiң бiрлiгiне ақау түсiредi. Тайпа көсемдерi қолайлы сәттi пайдаланып, қарауындағы халқын ертiп, Қытай шекарасына өтiп, соларға берiле бастайды. Дыулүннiң қарауындағы сондай тайпалардың бiрi – гаучының үлкен бiр тайпасының көсемi Афужыло 100 мың халқымен бөлiнiп, терiстiкке кетедi. Мұны ести сала Дыулүн бүкiл әскерiн жинап, 70 мың жауынгермен Афужылоның жазасын беруге аттанады. Жауын қоршап алып, ойсырата жеңудi ойлаған ол әскерiн екiге бөлiп, бiр қолды өзi бастап Сүнжи тауының терiстiгi арқылы, екiншi қолды ағасы Нагәйға (Ноғайға) бастатып, Алтын тау жағынан тиiспек болады.

	Бұрынғы қағанының жағдайын жақсы бiлетiн Афужыло да қарап жатқан жоқ едi. Оның ертең бе, бүгiн бе, қалайда Дыулүннің өздерiн жазалау үшiн келетiнiн бiлдi. Сондықтан ол жол бойы қарауыл қойғызып, қаған әскерiнiң келер жолын күтiп, соғысуға дайындалып бақты.

	Жыужәндардың екi қолы да афужылоларға бiр мезгiлде келiп тиiстi. Бiрақ тәуелдiлiк тауқыметiн тартып, қатыгез қағанның қан төкпесе отыра алмайтын жауыздығы мен ауыр алым-салығынан әбден ығыр болған теле жiгiттерi өлiспей берiспеске бекiнген едi. Екi майданда да ерлiкпен айқасады. Бiрнеше дүркiн шабуылға шыққан Дыулүннiң әскерiн қырғынға ұшыратып, әр жолы керi шегiнуге мәжбүр етiп отырады. Бұған керiсiнше, Алтын тау жақтан келiп тиiсiп, iшке сұғына енген Нагәй бастаған қолға пәлендей қарсылық көрсете алмайды. Нагәй бiрнеше шабуылын сәттi аяқтайды.

	Дегенмен, қаған бастаған қолдың ойсырай жеңiлуi жорықтың сәтсiз аяқталуына негiз болады. Жыужән әскерi қыруар жауынгерлерiнен айырылып керi қайтады. Бұл Фугудуын қаған Дыулүннiң қаған ретiнде де, қолбасшы ретiнде де беделiнiң түсуi едi. Орда ұлықтары осыдан кейiн Нагәйдi Тәңiрiнiң өзi қолдаған адам деп танып, оны қаған етудiң қамына кiрiседi. Бiрақ оған Нагәй келiспей: «Мен оған (Дыулүнге) дұрыс бодан бола алмай жүрiп, қалай билеушi боламын», – деп көнбей қояды (Түріктер. Жыужәндар. – А., – 154-б.). Содан кейiн ұлықтар Дыулүн қағанды өз ордасында шешесiмен бiрге өлтiрiп, Нагәйге босаған орынға отыруды тағы ұсынады. Ендi бас тартса, iнiсiнiң жолын құшарын бiлген ол келiсiмiн бердi.

	 Нагәй жесiр қалған Хыулүйлиншыны баласы Футуға қосады. Футумен бiрге өткерген күндерi Хыулүйлиншының ең бiр бақытты шағы едi. Дыулүн қағанмен тұрған бiрнеше жыл iшiнде пұшпағы қанамаған бәйбiше Футумен отасқаннан кейiн ай-күнiн толтырып, арыстай ұл туып бередi. Содан кейiн де кезегiмен бес ұл келедi өмiрге. Бәрi де әкесiне тартқан – сұңғақты, ақылды, көрiктi.

	Әкесi Нагәй өлiп, орнына мұрагерлiк жолмен Футу таққа отырғанда, Хыулүйлиншы оған адал жар болумен бiрге, сенiмдi серiк, қабiлеттi көмекшi де бола бiледi. Жыужән мемлекетiнiң Вей империясымен жақсы қарым-қатынаста болуына ерекше күш салады.

	Күйеуiнiң көмегiмен билiкке емiн-еркiн араласқан Хыулиүйлиншы төркiн жұртынан қолдау тапқан соң, мемлекет iшiнде бiрлiктiң болуына бар күшжiгерiн жұмсап бағады. Бұл iсте ол нәтижесiз де болмайды. Аз уақытта көп құрметiне бөленiп, ел анасы атанады.

	Жыужән мемлекетi тағы да дүркiреп шыға келедi. Бұл империя үшiн тиiмсiз едi. Сондықтан олар жыужәндарды әлсiрету үшiн оларға қарсы телелердi айдап салып, ақыры екеуiн соғыстырып тынады. Соғыстың қалай аяқталарын бақылап отыруды Гаучанның билеушiсi Күй Жиге тапсырып, сол арқылы жыужәндардың телелердi жеңгенiн естiсiмен император Сиуән У-ди атақты қолбасшысы Мын Вiйдi қалың қолмен жыужәндарға қарсы жедел аттандырады. Қолбасшысына майданнан шаршап шығып, Ивуда ес жиып жатқан жыужән әскерiне тосыннан тиiсiп, түгел қырып тастауды тапсырады.

	Жыужәндар бұдан хабарсыз едi. Сондықтан тосыннан шыға келген Мын Вiйдiң әскерiн көргенде зәрелерi ұшып, бет-бетiне бассауғалап, тым-тырақай қашып кетедi. Футу үрей билеген әскерiне ие бола алмай қалады.

	Жыужәндардың аяқ астынан осындай мүшкiл хәлге ұшырағанын естiген, осының алдында ғана Футудан жеңiлiп, елiне кетiп бара жатқан теленiң билеушiсi Миыту (Бичуринде «Мивоту») ат басын шұғыл керi бұрып, империя әскерiнiң тұзағынан зорға қашып шыққан Футудың соңына түседi. Сөйтiп оны кешегi өзi жеңiлiс тапқан Пулый көлiнiң жағасында қуып жетiп, қоршап алады. Футуды өлтiрiп, басын кесiп {Гумилев: «Мивота оның бас терісін сыпырып алып, Мын Вейге жөнелтті», – дейді. (Гумилев Л.Н. Древние тюрки. – М., 1993. – Стр. 19)}, Мын Вiйге апарып бередi. Осы еңбегi үшiн ол Сиуән У-диден мол сыйлық алады.

	Футудың өлiмi Хыулүйлиншыға қатты батады. Бiрақ қайғы күйттеп жатуға уақыт жоқ едi. Ол жедел әрекетке көшiп, ел шонжарлары арасындағы беделiн пайдаланып, қаған тағын таласқа түсiрмей, он жетi жасар баласы Чыунуға алып бередi. Тарихи жазбаларда оны Дулофубадыуфа қаған (Бичуринде: «Дэуло-Фуба-Дэудай-хан») деп атайды.

	Чыну таққа отырысымен әскерiнiң арасында бiр кезде бабасы Шылүн орнатқан қатаң тәртiптi қалпына келтiредi. Мыңбасылар мен жүзбасыларды өз қарауындағы жауынгерлерi үшiн жауап беретiн етедi.

	Чыну әкесiне тартқан ұзын бойлы, нық денелi, жас та болса, ерлiгiмен соғыста ерекше көзге түскен жан болатын. Ол ел ағалары арасында беделге тез ие болады.

	Келесі жылы жаз шыға ол қапыда өлген әкесiнiң кегiн жоқтап, қалың әскермен аттанып, жайлауға жаңа шығып жатқан телелердiң қарбалас кезiнде оларға тосыннан тиiсiп, бейбiт елдi қасқыр тиген қойдай етедi. Теленiң билеушiсi Миытуды қолға түсiредi. Оны екi аяғынан ерге таңдырып, атты қашан Миытудың жаны шыққанша жауынгерлерiне кезектестiре қуғызады. Бұл бiр адамды азаптап өлтiрудiң ерекше түрi едi. Осыдан кейiн ол қорлықта өлген Миытудың бас сүйегiнен шарап iшетiн тостаған жасатады.

	Осылайша көңiлiн бiр демдеген Чыну батыс шекарасын бiржола нығайтып алу мақсатында жеделдетiп Эфталит (ида) хандығына елшiсiн жiбередi. Ұзамай олар өзара қыз алысып, екi ел арасында достық қатынас орнатады. Шығыста мәнжүр (маньжур) тайпасы – дидыугәнге қарсы корейлерге (гау-гүйлиге) көмек көрсетiп, олармен де тiл табысады. Сонымен бiрге ол туфандықтармен арада үзiлiп қалған сауда қатынасын да қалпына келтiредi. Сөйтiп, туфандықтар жынжәндарды азық-түлiкпен, матамен қамтамасыз етсе, Алтын таудағы сенiм дi бодандары түрiктер оларды алтын, күмiс, темiрмен жабдықтап отырады.

	Жыужән мемлекетi қайтадан дәуiрлеу биiгiне көтерiледi. Бiрақ бұл көтерiлу ұзаққа бармайды. Қаған ордасына тиген жұқпалы аурудай болып, жыужәндар тiрлiгiне осы кезде будда дiнi келiп араласады. Әдеттегiдей дiн насихатшылары алдымен қағанның басын айналдырады. Олардың бағына, жыужәндардың сорына Чыну будда дiнiне көзсiз берiледi.

	Алайда қаған дiн тұзағына тез iлiнгенiмен, уағызға елiкпей, әулиемiн дегендердiң құдiретiне сенбей, осының бәрiне күдiкпен қараған жандар да ордада аз болмайды. Солардың бiрi – Чынудың өз шешесi Хыулүйлиншы едi.

	Қағанға ықпалын жүргiзген дiндарлар ендi бiртiндеп ел билiгiне араласа бастайды. Солардың ақылымен Чыну аз уақыттың iшiнде бiраз ел ағасын жазалап та үлгiредi. Мұның бәрi Чынуды жылдар бойы тiрнектеп жиған атақ-абыройдан айырылуға мәжбүр етедi. Ел iшiнде оған қарсылар көбейедi.

	Осының бәрi жанын жегiдей жеген Хыулүйлиншы бәйбiше қанша күш салғанымен дiнмен уланған баласын тоқтата алмайды. Ақыры дiндардың азғыруымен оның тiлiн алып, Чыну өзiнiң туған баласын өлтiргенде, ендi бұдан әрi одан ешқандай қайыр күтуге болмайтынын бiлiп, түңiлген Хылүйлиншы Жүйле секiлдi ел ағаларын өзi бастап барып, оны өз үйiнде өлтiртедi. Сөйтiп оның орнына Чынудан кейiнгi үмiт еткен баласы – Анагүйдi таққа отырғызады. Алайда ол таққа ұзақ отыра алмайды. Хыулүйлиншының Чынуды өлтiрткенiне қарсы болған немере қайнағасы сылифа Шыфа арада тура он күн өткенде отыз мың әскермен келiп, қаған ордасын қоршап алады.

	Анагүй iнiсi Ижифамен екеуi елу шақты жауынгермен зорға дегенде қоршауды бұзып, аттарының мықтылығы арқасында ұстатпай аман құтылып кетедi. Басқа жұрт, соның iшiнде анасы мен бауырлары түгел Шыфаның тұтқыны болып қалады.

	Шыфа өзiн «қағанмын» деп жариялайды. Содан кейiн ол ордада болған оқиғалардың бәрiне Хыулүйлиншы ханымды кiнәлi деп тауып, оны қолға түскен екi баласымен бiрге өлтiрткiзедi.

	Қоршауды бұзып қашып шыққан Анагүй, әрине, мұның бәрiнен хабарсыз едi. Ол сол қашқаннан Вей империясына барып, императордың қолтығына тығылады.

	Аз күнде император көңiлiн өзiне аудара бiлген Анагүй соның көмегiмен қалайда елiне тез оралудың қамын жан-жақты қарастырумен болады. Ақыры арада жылға жуық уақыт өткенде империяның жаңадан соғыс министрi болған Иуән Чаға мың лан алтынды параға берiп, елiне қайтуға император рұқсатын алады.

	Бұл кезде Жыужән мемлекетiнде бiраз өзгерiстер болған едi. Анагүйдiң әкесi Футу қағанның туған iнiсi сылифа Поломын қаған ордасындағы қырғынды естiсiмен, қалың қол жинап, Ордаға аттанады. Сөйтiп ол онда ашық шайқаста Шыфаның әскерiнiң тас-талқанын шығарады. Шыфаның өзi мәнжүрдiң дидыугән тайпасына қашып кетедi. Бiрақ Поломын соңынан адам жiберiп, оны сол барған жерiнде өлтiртедi.

	Жыужән мемлекетiнiң тағына ендi Поломын отырады.

	Мұның бәрiн Анагүй император рұқсатын алып, шекараға келгенде ғана бiр-ақ бiлген едi.

	Император әмiрiмен Анагүйдi шекарадан шығарып салуға әдейi ерiп келген Цүй Гуан әтек пен сақшы Иуән Цуән осындағы Хуайшо-жiн қорғанының бастығы Иән Жиүнмен ақылдасып, соның атынан болған жайдың бәрiн баяндап, императорға хат жазып, арнайы кiсi жiбередi. Онда ол: «Менiң естуiмше онда (Жыужән мемлекетiнде) жаңа қаған қойылған көрiнедi. Оның қағандығы танылып, жоғары билiк иелерi тағайындалып қойылған сыңайлы. Жаңа қаған – Анагүйдiң туысы, жыртқыш мiнез жауыз адам көрiнедi. Ол ағасын өлтiрдi, оның ендi iнiсiн iшке тартып, қабылдай қоюы екiталай. Егер қолдағы бар әскермен жеңiл барсақ, онда ештемеге қол жеткiзе алмай бос қайтамыз, мемлекетiмiздiң мәртебесiне дақ түсiремiз. Белгiлi бiр әскери күштiң көмегiнсiз оны (Анагүйдi) солтүстiк ордаға апарудың мүмкiндiгi жоқ», – деп жазады.

	Осыған байланысты Мин-ди, екiншi айда, Анагүйдi боданы ретiнде қабылдау туралы Поломынмен сөйлесуге және жыужән елi жөнiнде қажеттi материалдар жинап ала келуге, жыужәндарға бұдан бұрын да талай барған, тәжiрибелi елшi Жүй Жiндi жiбередi.

	Поломын елшiге әдеттегiдей iлтипат танытып, құрмет көрсетпейдi, қайта елшi тарапынан өзiне лайықты құрмет болмады деп, оны кiнәлайды. Бiрақ көптi көрген аққаптал саясатшы Жүй Жiн де мойшағын берiк ұстап, оған иiлмей қояды. Ақыры Поломын мохы Чиүйфын мен сыжин Чүйшындыу бастаған алты ұлығын екi мың әскермен барып, шекарадан Анагүйдi қабылдап алып келуге жiбередi.

	Жүй Жiн қорғанға қайтып келген соң, бар жайды жасырмай Анагүйге айтып бередi. Бұдан кейiн елiне барудың аса қауiптi екенiн аңғарған Анагүй, ендi императордан елiне бармай, астанаға қайтып келуiне рұқсат беруiн сұрайды.

	Бiрақ осы кезде күтпеген тосын оқиға болады. Өзiне қарсы бас көтерген телелерден жеңiлген Поломын бас сауғалап Лиән-жыу өлкесiне ауып келiп, ендi кеше ғана өзi елшiсiне мұрын шүйiрiп қараған императордың қол астына кiруге мәжбүр болады. Осыны ести салысымен, Анагүй императорға жасаған бұрынғы өтiнiшiнен айнып, ендi одан өзiне келген адамдар арқылы барлық жағдайды бiлiп отырғанын айта келiп: «Қазiр жыужәндар толқу үстiнде. Әр тайпа өзiнше бөлек өмiр сүрiп, бiрiн-бiрi кезектесiп тонаумен айналысатын көрiнедi. Қазiргi жағдайда солтүстiк тұрғындарын құтқару керек. Сондықтан, ұлы әмiршiм, маған iрiктелген он мың әскер берсеңiз, сонда Құм даланың солтүстiгiндегi толқыған халықты тыныштандырып, елде тәртiп орнатып, бәрiн қалпына келтiрер едiм. Күтiлген көмектi ала алсам, iстi оңға бастыруға әлi де үмiт бар» (Түріктер. Жыужәндар. – А., 1999. – 160-161-бб.), – деп жалынады.

	Император Анагүйдiң бұл өтiнiшiн Мемлекеттiк кеңестiң қарауына бередi. Кеңес жыужәндардың келешекте күшейiп кетiп, өздерiне қауiп тудырмасы үшiн елдi екiге бөлiп, бiрiн Анагүйге, екiншiсiн Поломынға басқарту керек деп шешедi.

	Бұл шешiмге Поломын келiспейдi. Ол Анагүйдiң өзiмен тең дәрежеде ел билеуiн қорлық деп түсiнедi. Эфталиттiң ханының үш бiрдей әйелi де осы Поломынның қарындасы болатын. Ол осыны арқа тұтып, өзiне қарайтын елмен бiрге бiр күнде тiк көтерiлiп, эфталит (ида) елiне қарай ауа көшiп кетедi. Ол онда күйеу баласының қолдау көрсететiнiне сенiмдi едi.

	Бiрақ ол эфталиттерге жете алмай, шекарадағы империя әскерiнiң тегеурiнiмен амалсыз, керi қайтады. Поломынның өзi тұтқындалады. Осыдан кейiн оның император алдындағы беделi түсiп, оны Ло-иәнға жер аударады. Ол сонда 524 жылы қайтыс болады.

	Поломынның қайтыс болуы – Анагүйдiң айының оңынан тууы едi. Бұдан кейiн ол ешқандай кедергiсiз жыужән елiнiң жеке билеушiсi болып шыға келедi. Оның үстiне осы кездегi империя iшiнде пайда болған дүрбелең де Анагүйге көмектесе түседi.

	Осы жылы Ау-ие қорғанының тұрғыны Полиухән Ба-лин бүлiк шығарады. Оны басқа қорғандағылар да қолдап, бiрiнен соң бiрi соның жағына шығып жатады. Осыны өз пайдасына пайдаланып қалуға ұмтылған Анагүй жедел императорға елшiсiн жiберiп, өзiне Ба-лин көтерiлiсiн басуға аттануға рұқсат беруiн сұрайды. Император баяғы Жүй Жiндi Анагүйге жiберiп, оның көтерiлiстi басуына рұқсат етедi және ризалығының белгiсi ретiнде сыйлықтар бередi.

	Анагүй жедел 100 мың әскер жинап алып, Ау-ие қорғанына аттанады. Осы жорығының нәтижесi өзiнiң алдағы тiрлiгiне император тарапынан болатын қолдауды қамтамасыз ететiнiн анық түсiнген Анагүй бұл iске жанын сала кiрiседi. Қорғанды үстемелете шабуыл жасау арқылы алып, Ба-линнiң әскерiнiң туталапайын шығарады.

	Ойлағанындай император Анагүйдiң бұл қызметiне өте риза болады. Ол аудармашы Фың Жүндi елшi етiп жiберiп, Анагүйден бастап оның беделдi ел ағаларының бәрiне дәрежесiне қарай мол сыйлық бергiзедi. Бұл – Анагүйдiң соғыс та болсын, саясат та болсын, жеткен жеңiсi едi. Осыдан кейiн оның тасы өрге өрлей бередi.

	Жыужән елiнде орнай бастаған тыныштық халықтың ес жиып, мемлекеттiң бiрте-бiрте нығаюына мүмкiндiк туғызады. Анагүйдiң әскерi де, олардың мiнетiн аты да көбейедi. Өзiнiң жағдайының түзелiп, билiк пәрменiнiң ауқымы өскенiн сезген Анагүй өзiн «Чылиәнтыу Бинфа қаған» деп атайды. Бұл – Вей империясының тiлiнде «Елiн уысында ұстаған қаған» (Аталған еңбек. – 163-б.) деген мағынаны бiлдiредi.

	Ұзамай Иуән-Вей империясы екiге бөлiнiп, билiкке таласқан мұрагерлер өзара қырқысқа түскенде Анагүй жағдайын бiржола түзеп алады. Дүние – кезек, бұрын империяға өзi жалынышты болып, содан көмек күтсе, ендi Батыс Вей мен Шығыс Вей императорлары мұның көмегiне зәру болып, екеуi екi жақтан бұған жағына бастайды. Бұл өзгерiстi Анагүй өз мүддесiне мейлiнше тиiмдi пайдаланып бағады.

	Осыдан кейiн көп ұзамай iс жүзiнде Шығыс және Батыс империяларының императорлары бұрынғы жыужән билеушiсiнiң, ал жыужән билеушiсi бұрын ғы Иуән-Вей империясы императорының рөлiн атқара бастайды.

	Анагүйге жағынған Шығыс пен Батыс Вей императорлары онымен iлiк болуға бәсекелесе кiрiседi. Батыс Вей императоры Вiн-ди өзiнен бұрынғы Сиау У-ди кезiнде сарайдағы үлкен беделге ие болған, атақты ұлықтардың бiрi – Иуән И-дiң қызын «Хуа-жың ханша» деген атпен Анагүйдiң iнiсi Тахәнге әйелдiкке бередi. Өзi Анагүйдiң қызын әйелдiкке алып, қайын атасына алтын мен жiбектi үстi-үстiне тықпалап, жағынумен болады. Осы арқылы ол Анагүйдiң ықыласын өзiне аударып, оның қарсыласы Шығыс Вей империясымен арасының салқын тартуына себепшi болады. Анагүй Шығыс Вей императорының жiберген елшiсi Иуән Жыңды қайтармай ұстап қалады, жауап та бермейдi.

	Вiн-ди Анагүйдiң қызын алғаннан кейiн, өзiнiң бұрынғы әйелi Ифоны монастырьге жiберiп, Анагүйдiң қызын оның орнына «Дау-хыу» деген атпен императрица еткен болатын. Бiрақ Ифоның монастырьге кеттi деген аты болмаса, негiзiнен қала сыртындағы жеке сарайда тұратын. Күндесiнiң монастырьге кетпегенiн бiлген Дыу-хыу императорды қызғанып, одан оның көзiн жоюды талап ете бастайды. Бiрақ император оған ыңғай бермейдi. Бұған ызаланған Дау-хыу бар жайды әкесiне айтып, мұң шағады. Қызының талабын күшпен орындатқызу үшiн Анагүй Батыс Вейдiң шекарасына шапқыншылық жасай бастайды. Осыдан кейiн, амалы таусылған Вiн-ди Ифоны өзi-өзi өлтiруге мәжбүр етедi. Оған өлгеннен кейiн дәстүр бойынша «Вiң-хыу» деген ат бередi.

	Ифоның өлтiрiлгенiн естiген Анагүй де шекараға шабуылдауын тоқтатады, бiрақ оның есесiне Шығыс Вей империясына қарсы шабуылын үдете түседi. Бұл кезде бар билiктi Зин-дидiң уәзiрi Шын-ву өзi қолға алған болатын. Осыған орай Шын-ву Анагүйдiң шабуылын тоқтатқызып, оны iшке тарту үшiн кезiнде ереуiлге қарауыл етiп ұстап қалған жыужәннiң бұрынғы елшiлерiнiң бiразын босатып, солар арқылы ендi қалғандарын да босататынын қағандарына айтып баруын өтiнедi.

	Осы кезде Анагүйдiң Вiн-диге берген қызы науқастанып, қайтыс болады. Осыны естiсiмен Шығыс Вей Анагүйге елшiсiн жiбередi. Шын-ву жыужәндарға баратын елшiсiне Анагүйге әшейiн әңгiме арасында айта салған болып: «Вiнди мен Жыу-вiй (Иуй-вiн Тай ) Сиау У-диге қастандық жасады. Ендi Сiздiң қызыңызды да өлтiрiп отыр. Олар кезiнде Сiздi алдап, алыстан туысатын бiреудiң қызын өзiнiң қызы ретiнде ұзатып, Сiзбен туыс болды. Оның үстiне Сiз Сары өзеннен өтiп, батысқа соғысуға барғанда, Жыу-вiн жердiң шөбiн өртетiп, Сiздiң аттарыңызды аш қалдырды. Соның салдарынан Сiз оңтүстiкке дендеп ене алмай, керi қайтуға мәжбүр болдыңыз», – дегендi қыстырып жiберудi арнайы тапсырады .

	Жыужәндарға осындай елшi Батыс Вейден де келген едi. Оның да Жыувiнi елшiсiне Анагүйге: «Шығыс Вей империясы өзiнiң соңғы сәттерiн бастан кешiруде. Бұл империя анада-ақ құлап, бар билiк Батыс Вейге көшуi керек едi, бақыттарына орай Сiздiң асқан әдiлеттiлiк көрсетуiңiздiң арқасында, өз империясын сақтап қалды», – дегендi сөз арасында қыстырып жiберудi әдейi қадағалай тапсырады .

	Осылайша олар небiр ғажап сөздермен Анагүйдi кезек ұйытып, бар айлаамалдарын жұмсап бағады. Анагүй орда ұлықтарымен кеңесе келiп, Шығыс Вей империясының iсiн дұрыс деп тауып, оған елшiсiн жiберiп, императордың қызын Анагүйдiң ұлы Иәнлочыңға әйелдiкке беруiн сұрайды.

	Анагүйдiң бетiн Батыс Вейден аударып, өздерiне қарату, шын мәнiнде, бас уәзiр Шын-вудың (Гау Хуаң қолбасшының) алғырлығының нәтижесi едi. Ол бұдан кейiн де Анагүйдiң өздерiне бұрылған бетiнiң қайтадан терiс қарамасы үшiн, барлық билiктiң бәрiн өз қолына алады. «Төрт құбыланың шетелдiктерiн өзiмiзге тарту үшiн Анагүймен құда болу керек», – деп, императоры Зин-дидi оған қызын беруге көндiредi. Жолда бiр пәлеге ұшырап қалмасын деп, «Анагүйдiң мемлекеттiк iстен қолы босамайды ғой» дегендi желеу етiп, «Лән-лин-жүйн-жан» ханша деген атпен ұзатылған қалыңдықты Лыу-фәннiң солтүстiк сыртына дейiн тiкелей өзi басқарып, шығарып салды. Оның осындай ынта-ықыласымен атқарған қызметiн естiген Анагүй оған қатты риза болады.

	546 жылы Анагүй Шын-вудың Чи (Шығыс Вей) империясындағы атақабыройының артып бара жатқанын естiп, оған өзiнiң жақсы көретiн кенже қызын әйелдiкке берудi ұйғарады. Мұны естiген император Зин-ди қуанып, Шын-вуға Анагүйдiң қызын өзi барып қабылдауға жарлық бередi. Анагүй өзiнiң ұлықтарын қосшы етiп, қызын бар салтанатымен Шығыс Вей империясына шығарып салады.

	Осыдан кейiн Шығыс Вей империясының шегарасында тыныштық орнайды.

	Бiрақ Шығыс Вей (Солтүстiк Чи) империясында тыныштық орнағанымен, жыужәндардың өздерiнiң басына түбiне жетiп, түп-тұқиянымен құртатын қара бұлт үйiрiлiп келе жатыр едi. Бұл ес тандырар алапат соққыны жыужәндар олардың өздерi күткендей Солүстiк Жыу (Батыс Вей) империясынан емес, өздерiнiң ғасыр бойы боданы болып келген, сол жылдардың iшiнде бiр рет қарсылық жасап көрмеген түріктерден алады.

	552 жылы күш-қуатының қарсыластар қабырғасын қақыратуға жететінін толық сезінген түріктер Батыс Вей (Солтүстiк Жыу) империясының айдап салуымен дүрлiге көтерiліп, бір ғасыр бойы үстемдік жасап келген қожаларына қарсы шықты. Оларды жазалау үшiн Анагүй қалың қолмен өзi аттанды. Бiрақ түріктердiң басшысы Бумын (Тумын) Хуәй-хуаңның терiстiгiнде болған ұрыста Анагүйдi күйрете жеңiп, әскерiнiң тас-талқанын шығарды. Кешегi құлынан жеңiлудiң күйiгiне шыдамаған Анагүй өзiн-өзi жарып өлтiрдi.

	Осыдан кейiн Жыужән мемлекетiнiң берекесi кетедi. Анагүйдiң баласы Иәнлочың мен немере туысы Дынжу сыли бастаған жыужәндардың бiр бөлегi Чи империясына барып бас сауғалайды. Қалған жұрты Дынжу сылидiң екiншi баласы Тиефаны қаған етiп сайлап едi, бiрақ ол келесi жылы чидәндардың қолынан қаза табады.

	Чи империясына барған жыужәндықтар Дынжуды қаған етiп қояды. Бiрақ оның қаған болуын қаламаған Афути бастаған ел ағалары оны өлтiрiп тынады. Одан кейiн тақты иеленген Анагүйдiң баласы Иәнлочың империядан бөлiнiп, Жыужән мемлекетiн қайтадан қалпына келтiрем деп тырысып көрiп едi. Бiрақ әскерiн тiкелей өзi басқарып соңынан қуып келген император Вiн-Сиуән оның тас-талқанын шығарады. Иәнлочың баласымен солтүстiкке қашып кетедi.

	Алайда ол жақта да оларға тыныштық болған жоқ. Түріктердiң бiрнеше дүркiн шабуылына ұшырап, әбден титықтап бiтедi. Ақыры қайда барса да күн көруден қалған жыужәндар қайтадан Солтүстiк Жыу (Батыс Вей) империясына келуге мәжбүр болады. Бiрақ олар мұнда да рахат таба алмайды. Өз күштерiне және Солтүстiк Жыу империясымен достық қатынастарына сенген түріктер шашырап кеткен жыужәндар уақыт оза келе қайта бiрiгiп кете ме деген қауiппен, көңiлдерiн бiржола орнықтыру үшiн, императордан қол астына келiп паналаған жыужәндардың бiреуiн де қалдырмай қырып тастауды талап етiп, отырып алады. Вiн-дидiң келiспеске шарасы жоқ едi, түріктердiң айтқанын iстейдi. Сөйтiп солтүстiк жыулықтар өздерiн паналаған 3000 жыужәнның қол-аяғын матап, арнайы келген түрік елшiсiнiң қолына тапсырады. Олардың бәрi империя астанасының Шығыс қақпасының сыртында түгел өлтiрiледi, тек кәмелетке толмаған жас балаларға ғана кешiрiм жасалып, оларды бектердiң үйлерiне таратып бередi.

	Ұлы Далада жүз алпыс жылдан астам уақыт арпалысты ғұмыр кешкен далалық iрi мемлекеттiң бiрi – Жыужән қағандығы осылайша жер бетiнен бiржола жойылады.

	Алайда Жыужән қағандығы жойылғанымен, оның тарихы жойылған жоқ, қытай жазбалары арқылы бүгiнге жеттi.

	Жыужән тарихы далалық мемлекеттердiң құрылу негiзiнiң, кейбiр ғалымдар айтып жүргендей, бiр iздi емес, алуан түрлi екенiн, оны түбегейлi зерттей түсу қажеттiлiгiн тағы да дәлелдей түстi. Ол сондай-ақ бүгiнгi ресми тарихта қалыптасқан «көшпелiлер мемлекетi құрылуы – өз тайпасының ру басыларының қолдауына ие болып, аз уақыт iшiнде өзге тайпаларды бағындырып, құрамына қосып ала бiлетiн қабiлеттi, ақылына батырлығы сай бiлiктi көсемi жетекшiлiк еткен белгiлi бiр тайпаның күшейюi арқылы жүзеге асады» деген қағидаға да түзету енгiздi, яғни көшпелiлер мемлекетiнiң пайда болуына әдеттегi қалыптасқан жағдайларға қоса, кейде жеке тұлғалардың қабiлет қарымының да негiз болатынын көрсеттi. Тоба елiнiң ханы Ливiйдiң жазадан қашқан құлы – Мугулүйдiң салт басты, сабау қамшылы күй кешiп, сайсалада бас сауғалап жүрiп, қасына өзi секiлдi одан қашқан, бұдан қашқандарды жинап алып, жауынгер жасақ құрып, болашақ үлкен далалық мемлекеттiң негiзiн қалауы – басқаларға қарағанда тарихқа етенерек таныс, кезiнде ағайынжұртынан шеттетiлген, Онон өзенiнiң жағасында жалғыз үй қалып, өзiнiң жеке басының қабiлетiмен, жанына сенiмдi серiк жинап, мықты көршiсiмен тiл табысып, сол арқылы болашақ Моңғол империясының негiзiн қалаған Шыңғыс хан тiрлiгiнiң кездейсоқ құбылыс еместiгiн, көшпелiлер тарихының өзiндiк бiр ерекшелiгi екенiн танытты. Сонымен бiрге мұндай ерекшелiктiң далалық мемлекеттердiң құрылуында ғана емес, құлауында да барлығын осы жыужәндар тарихы көрсеттi. Өйткенi, бұрын көшпелi мемлекеттердiң құлауына таққа таласқан билеушi тұқымы өкiлдерiнiң iшкi өзара қырқысы мен сол мемлекеттiң құрамында жүрген жекелеген iргелi тайпалардың мемлекеттегi осы аласапыранды пайдаланып тәуелсiздiкке қол жеткiзуге ұмтылған күресi негiз болады деп келгенiмiз мәлiм. Жыужән тарихы – мемлекет iшiнде өзара қырқыс болмайақ, дәуiрлеп тұрған елдiң билеушiсiнiң дандайсып, болып жатқан iшкi-сыртқы жағдайға мән бермей, төнiп келе жатқан қауiптiң алдын алмай, менен басқа ешкiм жоқ деп менменсуiнiң сол мемлекеттiң құлауына себеп болатынын алға тартады. Бұған көз жеткiзу үшiн жоғарыда айтылған деректер арқылы Жыужән қағанатының құлау кезеңiне талдау жасап көрелiк.

	Жыужән қағанаты – түріктер шабуыл жасардың алдында, яғни 552 жылдың қарсаңында бүкiл Солтүстiк Қытайда не далалықтар жағынан, не қытайлықтар жағынан иық теңестiрер қарсыласы жоқ, өзiнiң дәуiрлеуiнiң ең биiгiне көтерiлген мемлекет болатын. Бұл кезде Солтүстiк Қытайдың бұрынғы қожасы – Иуән-Вей империясы iштей ыдырап, екiге бөлiнiп әрқайсысы өз алдына жеке отау тiккен Шығыс Вей және Батыс Вей империялары өзара үстемдiкке таласып, дара билiкке жыужәндардың көмегi арқылы жетуге ұмтылып, оның қағаны Анагүйге екеуi екi жақтан жағынып, алтыны мен жiбегiн тыққыштап, жалыныштылық танытқанына да жиырма шақты жыл болған. Анда-санда көтерiлiс жасап, мазасын алатын боданы – теле тайпалары болса, оларды соңғы бас көтерген кезiнде, яғни 546 жылы өздерiне бiр жарым ғасырдан берi адал қызмет етiп келе жатқан екiншi боданы түрiктер, тiптi, жыужән қағанының әмiрiнсiз өздерi тiленiп барып, талқандап бередi. Ордадағылар да өзара ынтымақта, Анагүйдiң ашса алақанында, жұмса жұдырығында болды. Бiр сөзбен айтқанда, Жыужән қағанаты бұл тұста төрт құбыласы түгел, айтқаны қабыл болып, дүрілдеп тұрған ел едi. Осындай көрiнiп тұрған жауы жоқ, байлығы тасып, мерейi асып, шарықтау биiгiне көтерiлген қағанаттың бас-аяғы бiрер жылдың iшiнде жойылып кету себебi нелiктен?

	Осы сұрақтың жауабы көшпелiлер мемлекетiнiң құрылуы мен құлауына билiк тiзгiнiн ұстаған жеке тұлғаның қандай рөл атқаратынын айқын көрсетедi.

	Жыужән мемлекетiнiң басшысы Анагүйдiң елiнiң жағдайының күрт жақсаруына дандайсып, менменсуi – iшкi-сыртқы саясатта көрегендiк жасауына кедергi болды. Соның салдарынан ол, алдымен, өздерiнен бұрын өмiр сүрген көшпелiлер мемлекетiнiң қай-қайсысының да күйреуiне себепкер болып келе жатқан қытай империясының өз тұсында тағдырдың жазуымен пайда болған мүшкiл хәлiн тиiмдi пайдалана алмады, басқаша айтқанда, өзара осындай қырқ ысқан далалық мемлекеттердiң екеуiн де қолдап, бiрiн-бiрiне қырғызып, әбден титықтап, әлсiреген кезде оларды шешушi бiр қимылмен өзiне бiржола тәуелдi етiп ала қоятын қытайлықтардың өз тәсiлiмен, әуелгiсiндегiдей Шығыс Вей мен Батыс Вейдiң екеуiн де қолдап, өзiне бiржола бағынышты ету орнына қарны тойса, құйрығын көкке шаншып, ойнап шыға келер жабыдай, алғашқы кездегi екi жақтан құйылған байлықтың қызуына мастанып, қыр қысқан екi империяның орта жолда бiрiн тастап, екiншiсiн жақтап шыға келедi.

	Қарсыласы мықты ел екiге бөлiнiп, өзара қырқысып жатқанда, олардың iсiне араласып, бiрiн жақтау – сол жақтасушы елдiң өзi үшiн екi бiрдей қауiптi дұшпанды дайындаудың басы едi. Жақтасқанының сырттың көмегi арқылы жағдайын түзеп алғаннан кейiн, оның өзiмен терезе теңестiрiп, бүгiн болмағанмен ертеңгi күнi қауiптi қарсыласына айналатыны, ал жақтаспағанының сол күннен бастап өзiне жауығып шыға келетiнi – көшпелiлер мен отырықшылар байланысының тарихы сан рет дәлелдеген шындық болатын. Бұл жерде де солай болды.

	Анагүйдiң жол ортадан Шығыс Вей империясы жағына аунап түскенiн бiлген күннен бастап, Батыс Вей империясы жыужәндардың қас жауына айналып, оларды әлсiретудiң қамына кiрiстi, осы орайда ашық қарсыласуға қауқары жоқ Батыс Вей империясы қытайдың ежелден қалыптасқан «қарсыласты iштен iрiту» саясатын iске қосқаны аян. Бiрақ дандайсыған Анагүй бұған мән берген жоқ. Бұл – оның бiрiншi қатесi едi.

	Екiншiден, мейманасы асып дандайсу – Анагүйдiң өз елiнiң iшiнде не болып жатқанын бiлуге де көңiлiн бөлдiрмедi. Соның қырсығынан ол мал баққан момын ел телелердiң неге өзiне қарсы шыққанын, бодан болғалы өздерiне алтын мен күмiс, мыс пен темiр өндiруден басқада жұмысы болмай келген түріктердiң аяқ астынан «желiгiп», өздерi тiленiп барып, телелердi неге талқандағанын тексерiп, бiлмедi. Бұл оның екiншi қатесi едi.

	Үшiншiден, ел басқарып отырған адамның қарауындағы жұрттың құрамын, оның әрқайсысының қандай мүмкiндiгi барын бiлiп отыратыны заңды дүние. Анагүйге де теле тайпаларының да, түріктердiң де жағдайы белгiлi болатын. Сондықтан қарауындағы жұрттың өзiнiң рұқсатынсыз бiрiн-бiрi жаулап алып, күшеюi аз санды түріктердiң көп санды телелердi жаулап алуы, оны ойластыруы, өз тарапынан бақылау жасап, тексеру жүргiзуi керек едi. Менмендiктiң мешеулiкке бастар шермендi шелi көкiрек көзiн бiтеген Анагүй мұның бәрiн назардан тыс қалдырды. Бұл – үшiншi қателiгi едi.

	Төртiншiден, қарауындағы елдiң қағынуы қашанда қағанаттан береке кетiп, iшкi қырқыстың әлегiнен ыдырауға бет алғанда басталады. Iшкi қуаты берiк, ынтымағы мықты, тастаған тасы өрге домалап тұрған қағанаттың қағанына қарсы ажалына асыққан саяқ бiреулер болмаса, рулы ел өрекпiп көтерiле бермейдi. Оны басқа бiлмесе де, талас-тартысты көп көрген Анагүй бiлерi даусыз. Бiрақ дандайсудың дақпыртты тiрлiгi оған бұған да көңiл бөлгiзбедi. Егер көңiл бөлсе, телелердiң өздерiне қарсы бас көтеруiнiң, түріктердiң оларды басып алуының, сол елдерге Батыс Вей елшiлерiнiң баруынан кейiн болып жатқан тiрлiк екенiн бiлер едi , бiлген соң қарсы әрекет жасап, қауiптiң алдын алар едi. Бiрақ ол үйтпедi. Бұл – оның төртiншi қателiгi едi.

	Мiне, ел басшысының бiрiне-бiрi сабақтасқан осындай қателiктерi – дәуiрлеп тұрған далалық мықты мемлекеттiң күрт құлауын қамтамасыз еттi. Далалық мемлекеттiң басқа билеушiлерi сияқты ашық айқаста жеңiлгеннен кейiн аман қалған жауынгерлерiн бастап, қашып кетiп, күрестi әрi жалғастырмай, Анагүйдiң майдан даласында өзiн-өзi өлтiруi де осыны сезiнгендiктен, яғни мемлекетiнiң құлауына тiкелей өзi кiнәлi екенiн кеш түсiнген күйiнiштен екенi шындық.

	Кезiнде жазадан қашқан бiр адамның ұйытқы болуымен, iргесi қаланып, шаңырақ көтерген қағанат арада ғасыр жарым уақыт өткенде, бүкiл Солтүстiк Қытайға дара үстемдiк жасап, толысып тұрған шағында екiншi бiр адамның дандайсып, дарақылануы қырсығынан құлап, далалық мемлекеттердiң құрылуы мен құлауының себеп-салдарының сан алуан ерекшелiгi болатынын тағы бiр қырынан танытып барып, тарихқа ендi.

	Құлаған Жыужән қағанатының орнына өздері «Мәңгі ел» деп атаған әйгілі Түрік қағанаты шаңырағын көтерді.



	ЕКІНШІ ТАРАУ

	Түрік қағанаты

	Ұлы Даланың шығысында дәуірлеп тұрған Жыужән мемлекетін құла тып, соның орнына жаңадан шаңырақ көтерген әйгілі Түрік қағанаты да, жалпылай алғанда, әр кезеңде өзінен бұрын өмір сүрген далалық империялардың ізін басқан, солардың ортағасырлық жалғасы, заңды мұрагері еді. Содан да болар Ұлы Далада үш ғасырдай үстемдігін жүргізіп, өзінің қанат жайып, қамтыған аумағы жөнінен бұрынғы далалық империялардың қай-қайсысынан да басым түскеніне қарамастан, «арбаның алдыңғы доңғалағы қайда бұрылса, артқы доңғалағы да сонда кетеді» деген қағида бойынша, бұлар да сол алдыңғылардың жолын қуып, солардың тағдырын бастан кешті. Табғаш жұртының айдап салуына арандап, өзара ішкі қырқысудың салдарынан ел болудан қалып, ақыр соңында тарих сахнасынан біржола шығып қалды.

	Бірақ із-түзсіз кеткен жоқ. Ол із адамзат тарихында, соның ішінде Қытай, Үнді, Араб, Парсы және Византия сияқты сол кездегі әлемнің іргелі мемлекеттерінің тарихында сайрап жатыр. Сондықтан да Түрік қағанатының тарихына қатысты ақиқатты танып-білу үшін бұрынғы және қазіргі зерттеушілердің бәрі бірдей осы елдердің жазба мұраларын негізгі дереккөзі ретінде пайдаланып келеді. Бұл, әрине, былай алып қарағанда дұрыс та. Өйткені, байырғы түріктер кезінде көне дүние дүрмегіне өзіндік үлес қосқанымен, қабір басындағы тасқа қашалған жазулардан басқа өз тарапынан кейінгілерге елдігін танытар дерек беретін жазба тарих қалдыра алған жоқ.

	Алайда, солай екен деп, сырт елдер қалдырған деректердің бәрін тарихи шындықтың айғағына балап, оларды талдаусыз, талғаусыз пайдалана беруге де болмайтынын, ондай ізденістің сыңаржақтылыққа, жалғандыққа ұрындырарын да ескермей болмайды. Бірақ қазір, өкінішке қарай, ескерілмей отыр. Түрік тарихын зерттеушілер, жасыратыны жоқ, күні бүгінге дейін өз пайымдауларын арагідік грек, парсы және араб деректерінің мағлұматымен толықтырып отыратыны болмаса, көп жағдайда тек қытайдың әулеттік шежірелерінің дерегімен негіздейді, соған жүгінеді, соны тарихи шындықты ашудың басты айғағы деп біледі. Ең өкініштісі – олар жаңағы аталған елдердің, соның ішінде, әсіресе, Қытайдың кезінде байырғы түріктермен тынымсыз үнемі соғысып келгенін, өздері тарихи шындықтың бірден бір айғағы көріп, пайдаланып отырған жазба деректерді қалдырушылардың бәрі де түріктерді «бітіспес жауымыз» деп есептеген елдердің өкілдері екенін ескере бермейді. Соның салдарынан тарихи шындықты іздеушілер өздерінің бірыңғай түріктердің қарсыластарының пікіріне жүгініп, солардың ықпалында, солардың дұшпандық көзқарастары тұрғысынан сыңаржақты ой түйіп отырғандарын байқамайды, керісінше жазба деректерге сүйеніп, тек тарихи шындықты айтып отырмыз деген сенімде болып, басқа пайымдауларды қабылдай бермейді, өздерінікін ғана жөн санайды. Әділдігіне жүгінсек, бүгінгі ресми тарих ғылымында үстемдік алып отырған байырғы түріктер жөніндегі ғылыми тұжырымдардың дені – сондай сыңаржақты пайымдаулардың негізінде қалыптасқан тұжырымдар. Сондықтан қазір байырғы түріктер тарихына қатысты бұрынғы қалыптасқан қағидаларға қайта бір оралып, сыни тұрғыдан қараудың мезгілі жетті деп білеміз. Шындық – тек қарсылас екі жақтың жағдайын салыстыра зерттеліп, таразыға тең тарт ылғанда ғана ашылмақ. Бұл ретте орыс тарихшысы Л.Н. Гумилевтің «Вообще не следует изучать историю народа исключительно с точки зрения его противника» (Гумилев Л.Н. Древние тюрки. – М., 1993. – Стр. 88.) деуі өте дұрыс, басшылыққа алуға тұрарлық пікір.

	Ресми тарих түріктер құрған мемлекетті «Түрік қағанаты» деп атап, ғылымға солай енгізгенімен, түріктердің өздері олай атамаған. Олар өз мемлекетін «Ел», ал далалық империяға айналған кезде оны «мәңгі» сөзімен толықтырып, «Мәңгі ел» деп атауды қалыптастырған. Сондықтан жаңаша жыл санаудан кейінгі 552 жылы Орталық Азияда түріктер құрған далалық империяның ресми төл атауы – Мәңгі ел екенін есте ұстаған жөн.

	Түрік тілдес халықтардың оқымыстысын былай қойғанда, қарапайым қатардағы оқушысына да түсінікті осы «Ел» атауының ұғымдық мағынасын шетелдік зерттеушілер кезінде сан саққа жүгіртіп, үлкен таластың арқауына айналдырғаны белгілі. С. Малов, В. Радлов, П. Мелиоранский, В. Бартольд, В. Томсен, Ф. Хирт секілді түріктанушылар ел атауын «племенной союз» деген мағынада түсінсе, А.Н. Бернштам «эль – это объединение аристократии раз личных племен в организационно сплаченный заимствованными у того же родового строя традициями, аристократический строй», – деп дәлелдеді. Ал Хорезм тарихын көп зерттеген С.П. Толстов ел атауының мағынасын «государство, в античном понимании этого слова, политическом, а отнюдь не территориальном значений», – деп түйіндесе, бар саналы ғұмырын көшпелілердің тарихын зерттеуге арнаған Л.Н. Гумилев: «Эль был формой сосуществования орды и племен», – деп пайымдайды. (Қараңыз: Гумилев Л.Н. Древние тюрки. – М., 1993. – Стр. 100-102). Дұрысында, ортағасырлық түріктердің «Елі» – қазіргі түсініктегі «мемлекет», ал «Мәңгі елі» – «қағанат» деген ұғымдардың баламасы болатын. (Мемлекет, қағанат – түріктерге кейін араб-парсы деректері арқылы енген терминдер).

	Ортағасырлық түріктердің өздері құрған далалық империяның атын «Мәңгі ел» деп атауларының да тарихи мәні бар. Олар кейінгі мұсылман тарихшыларының (Рашид ад-Дин, Хондемир, Әбілғазы) еңбектерінде сөз болатын дүниежүзілік топан су тасқынынан кейінгі ежелгі Түрік мемлекетінің (ресми тарихта ол «мемлекеттік ұғымда» сөз болған емес) тарихын жақсы білген, өздерін солардың мұрагеріміз деп санаған (Бұл туралы кейін де сөз болады). Сондықтан да олар сол бір кезде дүркіреп тұрған Түрік мемлекеті құлап, тоз-тоз болған елдің халқы сан ғасыр бойы тағдыр тауқыметін тартып, қиынқыстау замандарды бастан кешіріп, түрлі далалық империялардың (Сиуңну, Сиәнби) құрамында болып, қуғын-сүргін көріп жүрсе де, тегін ұмытпай, тарих тегершігінің бір айналымында жұлдыздары оңынан туып, өз алдарына жеке мемлекет құру мүмкіндігі туғанда, баяғы киелі атауды қайта жаңғыртып, өздерін «түріктерміз», «түрік халқымыз» деп атап, ежелгі түріктердің ұрпақтары екенін жалғанға жария еткен . Ал, нақтылық үшін айтатын болсақ, Түрік мемлекетінің шаңырағын көтерушілер, дұрысында, бір кездегі Ордостың оңтүстігіндегі Пиңлиән патшалығының қарамағындағы қыпшақ тайпаларынан құралған құрама жұрттың ұрпақтары болатын. Бұл ретте «Сүй кітабының»: «Түріктердің арғы атасы Пиң-лиәнда аралас-құралас көшіп жүрген хулар еді» деуі де содан. (Түріктер. Жыужандар. – А., 1999. – 8-б.). Міне, осы хулар, яғни қыпшақ тобындағы рулар 439 жылы тобалар (табғаштар) Пиңлиаң патшалығын құлатқанда, бас сауғалап қашып келіп, Алтын тауды паналап, сонда өсіп-өркен жаяды. Кейін солар өздерін «түрікпіз» деп жариялап, құрған мемлекетін де сол ежелгі түріктер секілді «Ел» деп, бірақ мемлекетімізді енді бұрынғылар тәрізді құлатпаймыз, мәңгі етеміз деген сенімділікпен оны «Мәңгі ел» деп атайды.





Кезінде шетел ғалымдарының осы Мәңгі елдің негізінде жалпы далалық империялардың пайда болуы мен құлауының себеп-салдары жөнінде біраз уақыт пікір таласының көрігін қыздыра басқаны белгілі. Л. Каэн, Н. Аристов, В. Радлов, В. Бартольд, В. Банг, А. Бернштам, А. Кононов, Е. Прицак, Л. Гумилев секілді көптеген ғалымдар ойларын ортаға салып, әрқайсысы өз пікірінің дұрыстығын дәлелдеп баққан. Алайда ғылыми орта осылардың ішінен, кейбір жекелеген анықтаулар мен толықтырулар жасағанымен, негізінен Н.А. Аристовтың көшпелілердің далалық империяларының (мемлекеттерінің) пайда болуы жөніндегі: «вследствие усиления одного из племени, во главе которого стояли храбрые, умные и счастливые в своих предприятиях родоначальники, успевшие подчинить своему влиянию роды своего племени и покорить остальные племена» деген тұжырымы мен құлауы жөніндегі: «За счет междоусобиц под преобладающим влиянием стремлений родов и племен» деген пікірін «шындыққа келеді» деп қабылдады. (Аристов Н.А. Заметки… – Стр. 10).

	Бірақ мұны да көшпелілер империясының құрылуы мен құлауы жөніндегі бұлжымас заңдылық деп қабылдауға болмайтын секілді. Өйткені, сырт көзге бір өңірде өмір сүрген адамдар қанша жерден тағдырлас, өзара ұқсас болып көрінгенімен, олардың бәрібір бір-біріне қай тұрғыдан болсын әсте ұқсамайтыны секілді көшпелілердің далалық империялары (мемлекеттері) да бір-біріне ұқсамайды. Олардың әрқайсысының империя болып құрылуының да, азды-көпті дәурен сүріп, өркен жаюының да, кейін ел болудан қалып, тарих сахн асынан шығып қалуының да өзіне тән себеп-салдары, өзіндік тағдыры бар.

	Бұл – арнайы зерттеуді керек ететін күрделі тақырып. Сондықтан оны бұл арада ежіктеп жатпай-ақ, айтылғанның ақиқаттығына көз жеткізу үшін Түрік қағанатының алдында болған Сиуңну империясы мен Жыужән қағанатының құрылу және құлау кездерінің оқиғаларын салыстыра алға тартсақ та жеткілікті болмақ.

	Алдымен, Сиуңну империясының құрылуы жөнінде.

	Империя құрылуы қарсаңында сиуңнулар Қытайдың өзара жауласып жатқан жеті патшалығын бір орталыққа біріктіріп, Чин империясының негізін қалаған Шы Хуаң-дидің «терістіктегі хуларды бағындыруға жіберген» атақты қолбасшысы Мың Тиән басқарған 100 мың әскердің тегеурініне шыдамай, ата мекендері Ордостан айырылып, Хуаң-хының (Сары өзеннің) сыртына, яғни солтүстік жағына қоныс аударып, босқындыққа ұшырағаны белгілі (Бичурин Н.Я. Собрание сведений о народах... – Стр. 46-47). Босқан ел есін жиып, енді еңсе көтеріп келе жатқанда Маудун (Модэ) әкесі Тумынды өлтіріп, орнына өзі чәниүй болады. Жас баланың әкесін өлтіріп, тақты иеленуі – Тумынның тұсындағы билік иелеріне ұнамағаны, соған орай ел басшылары арасында алауыздық туындап, тұтастықтың болмағаны тағы шындық. Соны пайдаланып қалғысы келген Дунху билеушісінің сиуңнуларды соғысқа итермелеп, қайтақайта елші жіберуі де содан. Бұл кезде сиуңнулардың көршілері «шығыстағы Дунху да, батыстағы Жыужы (Юечжы) да дәуірлеп тұрған» (Аталған еңбек. 46-47-бб.). Соған қарамастан Маудун бас-аяғы 6-7 жылдың (ж.ж.с. дейінгі 209-201) ішінде дунхуды да, жыужыны да, сондай-ақ теріскейдегі түрік халықтарының бес мемлекетін де (Хуньюй, Кюеше, Динлин, Гэгунь және Цайли) жаулап алып, атақты Сиуңну империясын құрады.

	Енді Жыужән қағанаты жөнінде.

	Жыужән қағанатының шаңырағын көтеруші адам – сиуңнудың Маудуны сияқты жеке хандықтың билеушісі де, Аристов айтатындай, ру басшысы да, тайпа көсемі де де емес, Тоба (Табғаш) хандығының ханы Ливійдің ат күтуші құлы. Оның төл есімі де белгісіз, басының ерекше жалтырлығына қарап: «Мугулүй» деп атаған, осы атпен тарихқа енген. Осы құл тәртіп бұзғаны үшін өлім жазасына кесіледі. Бірақ ол үкім орындалғанша қашып шығып, шалғайдағы тауға барып паналайды. Сонда жүріп өзі сияқты одан қашқан, бұдан қашқандардың басын қосып, жасақ құрайды. Осы жасақ келе-келе жауынгер күшке айналып, маңайындағы ауылдарды жаулап, бағындыру арқылы өз алдына жеке мемлекеттің іргесін қалайды. (Сонда. 184-б.).

	Көріп отырғанымыздай, қай тұрғыдан алып қарасақ та, көшпелілер мемлекетінің құрылуында жеке тұлғалардың шешуші рөл атқаратындығынан басқа ортақтықтың жоқтығын, тарихи әлеуметтік жағдайлардың әр түрлі болатынын осы мысалдар-ақ толық дәлелдесе керек.

	Осы секілді көшпелі мемплекеттердің құлауы да бір-біріне ұқсамайды. Мысалы, жаңағы Сиуңну империясы, Аристовтың тұжырымдағанындай, ел басшыларының билікке таласуы салдарынан Солтүстік Сиуңну, Оңтүстік Сиуңну мемлекеті болып, екіге бөлініп, бір-бірімен өзара соғысып, әбден титықтап барып, ақырында дербес ел болудан қалса, Жыужән қағанаты айбары асып, дәулеті тасып, шалқып, дүрілдеп тұрғанда, аяқ астынан шаңырағы ортасына түсіп, аз уақыттың ішінде мемлекет ретінде де, халық ретінде де жойылып кетеді.

	Осының бәрі – көшкіншілерді жабайылар санап, олардың тарихына үстірт қараған отырықшы елдер оқымыстыларының солар жөніндегі бір кезде айтқан жалаң топшылауларын кейінгілердің ғылыми тұжырымға балап, оны бұлжымас заңдылыққа айналдыруының зияндылығын көрсетеді. Сондықтан көшкіншілерге деген бұрынғы көзқарасты түбірлей өзгертіп, олардың тарихын солардың өздерінің төл болмысы тұрғысынан зерттеп, жаңадан жазу бүгінгі күннің басты талабы болуға тиіс.

	Мәселеге осы тұрғыдан келгенде, Түрік қағанатының да құрылуы өзгелерден бөлек, өзіндік болмысымен ерекшеленеді. Қағанаттың керегесін керіп, шаңырағын көтеруге басшы болған адам – түріктердің ұлы көсемі Туұлы (Тувуұлы) Бумын ол кезде, яғни Түрік империясын құрудың алдында, жоғарыда айтылған, Жыужән қағанатының құрамындағы бағынышты бір хандықтың да-иеху лауазымды билеушісі болатын. Оның саясатта үлкен икемділік танытып, аз уақыттың ішінде елінің қуатын арттырып, үстемелете бірнеше ірі жеңістерге жетуінің нәтижесінде өзін сыртқы жаудан қорғай алатын тұрақты әскері бар мықты мемлекет құрғаны да тарихтан мәлім.

	Сайып келгенде, бұл да өзінен бұрынғылар сияқты рулық-тайпалық жүйеге негізделген мемлекет болатын. Оның өзінің көп сатылы басшылық органы болды. Оны қаған басқарды. Құрамына белгіленген тәртіп бойынша ел билеушісінің аға-інілері, балалары еніп, олар кейін бірінің орнын екіншісі мұра герлік жолмен иеленіп отырды. Кейін мемлекет нығайып, қарамағына енген ел құрамы көбейіп, жер аумағы кеңейіп, соның бәріне бірдей бақылау жасау қиындағанда, ұлығ (ұлы) хан, яғни қаған қарауындағы елді жеке иеліктерге бөліп, оларды кішіг (кіші) хандарға басқартты. Бұл бір кездегі Түрік хандығының толық мәніндегі қағандыққа (далалық империяға), билеушісінің қағанға айналғандығының көрінісі еді.

	Алайда мұның бәрі кейін болды. Ол кезде Бумын өзін «Ел қағаны», мемлекетін «Мәңгі ел» («Түрік қағанаты») деп ресми түрде жариялағанымен, дәл сол тұста елді бұлайша бөліп басқару үрдісі жүзеге асқан жоқ. Бұл үрдіс, кейін, қағанат өзінің дәуірлеу биігіне көтерілген тұста, Таспар (Тобо) қағанның кезінен басталды.

	Бумын – «қаған» лауазымын жасы ұлғайып, шау тартқан шағында иеленген адам. Содан да болар, негізгі жауын жеңіп, еліне тәуелсіздік әпергеннен кейін, ол сол кездің дәстүрімен өзінен бұрынғы ел билеушілері секілді төңірегіндегі елдерді бағындыруға бағытталған жаугерлік жорықтарға ұмтылмай, бар күшжігерін қол жеткен жетістігін баянды ете отырып, жаңадан шаңырақ көтерген жас мемлекетінің іргесін бекітіп, еңсесін тіктеуге бағыттады. Мемлекетті басқарудың заң-тәртібін бекітті (Күлтегіннің «Үлкен жазуы» // Малов С.Е. Памятники древне-тюркской письмености. – М.-Л. – Стр. 21).

	 Бұл заң бойынша, қағанаттың ең жоғарғы органы, жылына бір рет өтетін, шонжарлар кеңесі болды. Оны қаған басқарды. Қаған қағанаттың дара билеушісі құқығын иеленді.

	Қағаннан кейінгі жоғары лауазым иесі – иабғу. Оны қытай жазбаларында «иеху», «шеху» деп атайды. Бұл билік – дәрежесінің пәрменділігі жөнінен көне сиуңнулардың «тужи» («чжуки) деп аталатын лауазымына келеді. Кейін йабғулардан ұлығ хандар, кішіг хандар шыққан.

	Одан кейінгі билік иесі – тегін. Бұл лауазымды тек ханзадалар ғана иелене ді. Қытай жазбаларында оны «тылы», «тычин» деп те атайды. Бұл сиуңнулардың «лули» («гули») деп аталатын лауазымы тәрізді.

	Үшінші билік иесі – сіліг бек. Қытайша берілуінде – сылифа. Бұл лауазым – сиуңнулардың «ұлығ бегімен» мәнзелдес.

	Төртінші билік иесі – түмен бек. Қытайшасы – тумаофа. Бұл – сиуңнудың ұлы қолбасшысымен терезелес.

	Бұл төрт лауазым иесін көне сиуңнулар сияқты түріктер де «қағанның төрт тіреніші, төрт мүйізі» деп атаған. Бұларға бұдан кейінгі төменгі шенділерді қосқанда, қағанатта барлығы 28 лауазым иесі болған. Бұлардың бәрі де өздеріне тиісті лауазымға мұрагерлік жолмен ие болып отырған. (Түріктер. Жыужандар. – А., 1999. – 36-б.)

	Түрік қағанатындағы лауазым иелерінің сандық құрамы жағынан да, олардың билік жүргізу пәрменінің деңгейі жағынан да сиуңнулардікімен бірдей болуы – түріктердің ел басқару тәсілінің сиуңнулардың ел басқару тәсілімен дәл келетінін, соның нақты көшірмесіндей екенін көрсетеді. (Сиуңну. – А., 1998. – 34-б.)

	Бұл, біріншіден, «далалық империялар бір-бірінің заңды мұрагері болды» деген ойымыздың дұрыстығын білдірсе, екіншіден, далалық империялар ыдыраған кезде де далалықтар арасында көне салт-дәстүрдің жоғалмай, өзгермей, ұрпақтан-ұрпаққа ауысып, сабақтаса жалғасып жататынын көрсетеді. Бұған жаңаша жыл санаудан бұрынғы ІІІ ғасырда өмір сүрген сиуңну чәниүйі Маудунның ел билеу тәртібін арада сегіз-тоғыз ғасыр өткен соң түрік қағаны Бумынның еш өзгеріссіз қайталауы, болмаса осы Бумынның өзі құрған мемлекетінің тұтастығын, елінің бірлігін, қоғам мүшелерінің азаматтық құқығын қорғау үшін енгізген заң кодексі баптарының арада жеті ғасыр өткенде Моңғол империясының негізін қалаған Шыңғыс ханның әйгілі «Их засагында» («Ұлы жасағында» немесе «Ұлы жарғысында»), болмаса одан он ғасыр өткеннен кейінгі Қазақ хандығының ханы әз Тәукенің «Жеті жарғысында» сол күйі қайталануы да куәлік бергендей.

	Мұның бәрі, сөз басында айтқанымыздай, көшкіншілердің бүкіл тарихының бірігулер мен ыдыраулардан тұратынын, біріккен кезде далалық ірі империяға айналып, бір кезде өздерінен бұрын өмір сүрген империялардың мемлекеттік құрылымын, қоғамдық құқықтар мен билік ережелерін сол қалпы қабылдап, оны өз уақытының талабына орай бейімдей пайдаланатынын көрсетеді.

	Бумын қаған аурудан қайтыс болғанда, оның артында қалған, шаңырақ көтергеніне бір жыл ғана толған жас мемлекеттің ертеден өмір сүріп келе жатқан байырғы мемлекеттердікіндей өзіндік қалыптасқан тұрақты заң-тәртібінің болғандығы, сөз жоқ, ел билеудегі сол үзілмеген далалық дәстүрдің, жалғасқан сабақтастықтың айғағы. Жаңадан заң шығарып, тәртіп орнатып жатқан ешкім жоқ. Олар барды жаңғыртып, жетілдіру ісімен айналысқан.

	Ағасының орнына таққа отырған Істімі қаған да Бумынның ісін әрі дамытып, ежелгі сабақтастықтың арқауын бекітіп, желісін одан әрі жалғастырады. Ол да ұзақ жылғы тәуелділіктен құтылған елінің азаттығын баянды ету үшін ағасы орнатқан заң-тәртіпті сақтай отырып, жыужандардан келетін қауіпті біржолата жоюды мақсат етеді. Өйткені, елінен, жерінен айырылған жыужандардың бұл кездегі жағдайы бөлтірігін алдырған қасқырдай еді. Олардың да ажалына қарсы шауып, кез келген уақытта қапыңды тауып, қансыратып кетуі әбден мүмкін еді. Сондықтан да Істімі қаған таққа отырысымен, жыужандардың бас біріктіріп, ес жиюына мүмкіндік бермей, тосын шабуыл жасап, олардың тоз-тозын шығаруды көздейді. Осы мақсатта түрік әскерін өзі бастап, шұғыл жыужандарға аттанады.

	Түрік әскері жыужандардың Дынжу сыли бастаған бөлегімен Ау-йенің терістігіндегі Муләй тауында кездеседі. Жыужандар қаншалықты өлермендікпен айқасқанымен, жасанып келген басым күшке төтеп бере алмайды, амалсыз кері шегініп, ақыры тау жынысына кіріп, бас сауғалып, бет-бетіне қашып кетуге мәжбүр болды.

	Істімі қаған осы жорықтан қайтып келгеннен кейін, қатты ауырып, көп ұзамай сол аурудан қайтыс болады. Оның орнына інісі, Бумын қағанның балас ы Сыжин «Мугән қаған» деген атпен таққа отырды.

	Бұл бір ерекше жаратылған жан еді. Сырт бітімі әкесіне тартқан алып денелі ірі кісі болғанымен, түр жағынан оған ұқсамайтын. Жақ сүйектерінің адам таңданарлықтай ұзындығы мен бетінің шиқандай қызылдығына шыныдай жылтыраған көзі қосылып, оның түрін біртүрлі қорқынышты етіп көрсететін. Әлдеқалай ашу шақырып, қаһарын төккен кезде алдында тұрған кінәлі адам бейне арыстан алдындағы қояндай қалтырайтын. Ол майдан даласында да жауына үрей туғызып, беттеген жағын қоғадай жапырып, үнемі жеңіске жол ашатын. Содан да болар Хуәй-хуаңның терістігіндегі жыужандарды талқандаған шешуші шайқастан кейін оған «Жеңімпаз» («Иән-ду») деген ат беріліп, ол осы атпен қытайдың тарихнамасына кіреді (Бичурин Н.Я. Собрание сведений о народах... – Стр. 228).

	Мугән қаған таққа отырысымен, әкесі мен ағасының ел басқарудағы жүргізген саясатын әрі жалғап, қағанаттың ішкі тәртібін нығайтумен бірге, мемлекеттің іргесін кеңейтіп, еліне ел, жеріне жер қосуды мақсат етіп, төңірегіндегі елдерді жаулап алуға кіріседі. Бұл бағыттағы ісін ол, алдымен, жыужандардың қалғандарының көзін жоюдан бастайды. Әскерін тікелей өзі бастап барып, жыужанның Дуншу сылиін талқандайды. Дыншу сыли соңына ерген елден, мал-мүліктен түгел айырылып, аман қалған үш мың жауынгерімен қашып барып, Батыс Вей империясының қол астына тығылады.

	Бұдан кейін жыужандар тарапынан әзірге келер қауіп жоғына көз жеткізген Мугән қаған енді ат басын батыстағы күшті көршісі идаларды (эфталиттерді) жаулап алуға бұрады. Тәуелсіздікке жаңа қол жеткізіп, мемлекетін қалыптастырып жатқан түріктер тарапынан өздеріне басқыншылық шабуыл болады деп күтпеген идалар қамсыз еді. Сол қамсыздықтың зардабын шеккен олар түріктерден күйрей жеңіліп, атамекендерін тастай қашып, батысқа қоныс аударады.

	Бұл Мугән қағанның билік тізгінін қолға алғаннан кейінгі алғашқы ірі жеңі сі еді. Ол осындай ұлы жеңіспен рухтанған әскерін бастап келіп, енді шығыстағы мықты көршілері чидәндарға (кидандарға) тиіседі. Сөйтіп олардың да күш біріктіріп, қарсыласуына мүмкіндік бермей, бықпырт тигендей аламанасырын шығарып, атамекендерінен қуып шығады.

	Бұдан кейін ол сол бетінде кідірмей, теріскей шетте жатқан қырғыздарды да (чигуді де) жаулап алады.

	Осы арада бір ескерте кетер мәселе, «жаулап алды» тіркесін сырт ел дереккөздерінің мағлұматы бойынша тарихи санасын қалыптастарған оқырман дардың қабылдау мүмкіндігіне қарай бейімделу мақсаты негізінде қолданып отырғандығымыз. Әйтпесе, тарихи оқиғалар шындығы «Мәңгі ел» идеясымен жүргізілген Мугән қағанның Ұлы Даладағы жорықтарын жергілікті халықтар жаулап алудан гөрі түрік тектес халықтарды біріктіру мақсатындағы жорық деп қабылдағанын көрсетеді. Билігінен айырылғасы келмеген шағын топтың болымсыз қарсылығы болмаса, Мугән қағанның қалың бұқара қарсылығын көрмей, айтулы ірі жеңістерге соншалықты тез жетуінің сыры да осында болса керек.

	Мықты деп есептелінетін көрші елдердің бірінен соң бірін бағындырып, жолындағысының бәрін жапырып, жайпап өте шығатын жойқын тасқын селдей тойтарыс көрмей келе жатқан Мугән қағанның сұрапыл қимылдарынан қарадай зәресі ұшқан шекара сыртындағы басқа шағын елдер бұдан кейін оның ай бынынан именіп, елшілерін жіберіп, өздерінің еріктерімен қағанат құрамына кіретіндіктерін жарыса хабарлай бастайды.

	Түрік қағанының бұл кездегі бүкіл қимылы жаңаша жыл санаудан бұрынғы 209 жылы таққа отырған сиуңнудың Маудун чәниүйінің жорықтарына ұқсайтын еді. Бар айырмашылығы – Маудун өз жорығын шығыстағы көршісі дунхуларды талқандаудан бастап, содан кейін іле батыстағы жыужыларды (юечжилерді) атамекенінен айдап шықса, Мугән қаған әуелі батысындағы көршісі идаларды талқандаудан бастап, содан кейін шығыстағы көршісі чидандарды атамекенінен қуып шығып, Сары теңізге қарай айдап салады. Маудун сияқты бұл да шекара сыртындағы шағын көршілерін айбынымен иіріп, қарамағына кіруге мәжбүр етеді. Сөйтіп аз уақыттың ішінде, мемлекетінің іргесін айтарлықтай кеңейтіп, шығыста Лиау-хайдан батысқа қарай Си-хайға дейін 10 мың ли, оңтүстікте Шөл даладан солтүстікке қарай Бей-хайға дейін 5-6 мың ли жерді иеленеді. Осылайша түрік елі шын мәніндегі ұлы қағанатқа айналады. (Түріктер. Жыужандар. – А., 1999. – 34-б.). Бұған дейін айдапсалдың азғыруына еріп бір-бірімен қырқысып жатқан ұсақ хандықтар, тайпалар «Түрік» деп аталатын қоғамдық ірі бірлікке ие болады..

	Осы бірлік арқылы олар өздерінің құдіретті қуатын сезінді. Жаңа өркениет – Түрік өркениеті туды. Ұлы Дала тұрғындары ортақ бір тілде – түрік тілінде сөйледі. Түрік халықтарының бәріне ортақ өз жазуы – Түрік жазуы жүйелене жетілдіріліп, халықаралық қатынаста қолданыла бастады.

	 Елінің күшейіп, қуатының артқанын толық сезінген Мугән қаған енді Батыс Вей империясына арнайы елші жіберіп, қол астына барып паналаған Дыншу сыли бастаған үш мың жыужанды өзіне шығарып беруді талап етеді. Шығыс Веймен аралары бұрынғыдан да ушығып, «әскери арбалар қозғалысқа түсіп» тұрғанда, күні өтіп, енді жеке ел болудан қалған, шешуші шайқаста серік болуға шамасы жоқ Дыншу сылиді қорғаймын деп, қаһарлы көршісін өзіне қарсы қойып алудан қорыққан, бұл кезде бар билікті өз қолына алған Үй-він Тай амалсыз Мугән қағанның талабын орындауға мәжбүр болады. Сөйтіп, олар Дыншу сыли бастаған үш мың жыужанды Батыс Вей империясының астанасы Чәнан қаласының шығыс жақ қақпасынан (көк қақпадан) шығарып, түріктердің қолына береді. Талай жыл жыужандардың қорлығын көріп, қанына қарайып алған түріктер оларды сол жерде жас балаларынан басқасын түгел қырып салады.

	 Осылайша күні кеше ғана бүкіл далаға дара қожалық жасап, әмірін жүргізіп тұрған құдыретті Жыужан қағандығының соңғы қағаны бастаған үш мың адамы, ең болмаса, қолдарына қару алып, жауларымен жағаласып та өле алмай, қасапханада бауыздалған қойдай, қорлықпен мерт болады.

	Осылайша кектескен дұшпанын түгелдей жойып, көңілін бір демдеген Мугән қаған ел көлемін әлі де кеңейте түсу мақсатымен, жаугершілік жорығын одан әрі жалғастырып, жау қайдалап тіленген жасақты әскерін бастап барып, Тугухұн елінің жеріне басып кіреді. Түріктердің тұтқиылдан жасаған шабуылына төтеп бере алмаған тугухұндықтар күйрей жеңіліп, мерейі тасыған Мугән қаған мол олжамен еліне оралады.

	Бұдан кейін Түрік қағанатының жағдайы бұрынғыдан да жақсара түседі. Шығыста енді оған иық теңестіріп, қарсы тұрар күш жоқ еді. Қытай деректері нің Түрік қағанатын осы кезде «Орталық патшалықпен деңгейлесті» (Бичурин Н.Я. Собрание сведений... – Стр. 229) деп атап көрсетуі жай, бұрынғы үстем болып қалған көңілдің шындықты мойындамай, «бөрі арығын білдірмес, сыртқа жонын қампайтардың» керімен, жабайылар алдында қалайда өздерін төмендетпеу саясатымен жасалынған айласы болатын. Шын мәнінде, Батыс Вей империясы бұл кезде түріктерге түгелдей тәуелді жағдайда еді.

	Осы арада айтылғанның ұғынықты болуы үшін көне замандағы қытай тарихы, негізінен, әр кезеңде үстемдік құрған әулеттердің тарихы екенін еске сала кеткеннің артықтығы жоқ. Өйткені, мұндай тарихтың тек әлгі үстемдік етуші әулеттің мүддесі тұрғысынан жазылып, бірыңғай соған ғана қызмет ететіні белгілі. Сондықтан осы ерекшелікті ескермейінше, әулеттік тарихнамаларда әскері күйрей жеңіліп, жеңген көшкіншілерге империяның мол мөлшерде алым-салық төлеуге мәжбүр болған кездерін жазғанда тарихшылардың неліктен шын болған жағдайды жасырып, керісінше: «Император варварларға арнайы елші аттандырып, оларға мол сыйлықтар бергізді» деп тігісін жатқызып, сылап-сипап бипаздайтындығының сыры ашылмайды, яғни тарихи шындық тасада қалады. Содан да болар, «өздері жабайы деп санайтын көшкіншілерден жеңіліп, оларға алым-салық төлеуге мәжбүр болды» деп шындықты жазып, үстем әулеттің намысына тиіп, императорлардың қаһарына ұшыраудан қорыққан тарихшылардың кезінде алам-салықты сый-сияпатқа айналдырып жіберіп отыратын жасандылығын қазіргі зерттеушілер тарихи шындық ретінде қабылдап, сол тұрғыдан өзіндік тұжырымдар жасап та жүр. Өкініштісі – мұндай жасандылық жекелеген біреуге ғана тән құбылыс емес, әулеттік шежіре жазушы тарихшылардың бәріне ортақ және ежелден бар, сонау сиуңну заманынан, дәлірек айтқанда, Хән императоры Гау-дидің тікелей өзі басқарған империя әскері қоршауда қалып, түгелдей қырылуға айналғанда, император жеңілгенін амалсыз мойындап, Маудун чаниүйге қызын әйелдікке берумен бірге аса көп мөлшерде алым-салық төлеп тұруға мәжбүр болып, масқара қорлық келісімге келуін тарихшылардың «Хәншуда»: «Ұзатылған қызбен бірге «Бейбітшілік пен іліктік» негізінде шарт жасасып қайту үшін соғыс министрі Лиу Жиннің өзін жіберді. Ұзатылған қыздың еншісі ретінде жыл сайын белгілі бір мөлшерде жібек пен мақта маталарын, шарап пен күріш және түрлі азық-түлік беретін болды» (Сиуңну. – А., 1998. – 38-б.), – деп түбірінен өзгертіп, басқаша көрсетуінен бері жалғасып келе жатқан дәстүрлі тірлік.

	Осы дәстүрлі тірлік Түрік қағанатының Мугән қағаны жөніндегі жазбалар дерегінен де анық байқалып тұрады. Мұнда да үстем әулеттің беделіне нұқсан келмеу жағы қатты ескерілгендіктен, шындық тура айтылмайды. Соның салдарынан қытай деректерінде төңірегіндегілерін түгел бағындырып, соларға дара билігін жүргізіп, дәуірлеп тұрғанына қарамастан, дәл бір баяғы Жыужан мемлекетінің бодандығынан құтылу үшін Батыс Вейдің көмегіне зәру болғанындағыдай, түрік қағаны Солтүстік Жыу империясына тәуелділікпен жыл сайын үсті-үстіне елшісін жіберіп, сыйлықтар жөнелтіп жатады. Мысалы, бұл орайда «Сүй кітабынан»: «Бау-диннің бірінші жылы, яғни 561 жылы Сыжин (Мугән қаған) тағы да үш рет жергілікті бұйымдардан сыйлық беріп, елшісін жіберді» (Түріктер. Жыужәндар. – А., 1999. – 34-б.) деген тәріздес деректер оқимыз. Жазба дерекке жадыланған ескі әдетімізбен, олар берер мағлұматтың бәрін шындықтың айғағы ретінде қабылдай берсек, онда осыған қарап, «түріктер Түрік қағанатының дәуірлеп тұрған кезінде де солтүстік жыулықтарға тәуелді болды» деген қорытынды шығаруға тура келеді.

	 Бірақ бұл көре-біле тұра шындыққа жасалынған қиянат болар еді. Өйткені, қытай жазбаларында көрсетілген сол кездің тарихи оқиғалары мен сол оқиғаларға жанама болса да қатысы бар кейбір деректер мәселенің олай емес, мүлде басқаша екенін көрсетеді. Сондықтан зерттеушінің Қытайдағы билік құрушы әулеттер тарихына қатысты оқиғаларды талдағанда, олардың жазба деректерінің айтылмыш ерекшеліктеріне баса назар аударуы керек-ақ.

	Шындығында, бұл кезде Түрік қағанатының жағдайы, тіпті, басқа-тын. Жоғарыда айтқанымыздай, өзара билікке таласып, бірімен-бірі қырқысып жатқан Жыу империясы (Батыс Вей) мен Чи империясы (Шығыс Вей) керісінше, Түрік қағанатына тәуелді болатын. Бір қызығы, жылнамашылар билік құрушы әулеттің мүддесін қорғап, болған тарихи оқиғаның қанша жерден тігісін жатқыза баяндағанымен, көне қытайлықтардың түріктерге тәуелділікте болғандығы тарихнаманың кей тұстарынан бәрібір бір бой көрсетіп қалып отырады. Тек көре білер көз керек. Мысалы, «Жыушуда»: «Сол кезде (Жыу империясы) Чи адамдарымен өзара таласып жатты. Әскери арбалар қозғалысқа түсті. Сондықтан (Жыу империясы) сырттан көмекші болу үшін түріктермен одақты нығайта түсуге тырысты» (сонда. – 34-б.) деген дерек береді. Бұдан жыулықтардың түріктердің көмегінге зәрулігі анық көрініп тұр.

	Осы сияқты, егер зерттеуші тарихнама дерегіне сын көзбен қарап, әр сөзге мән бере үңілсе, дәл осындай жағдайдың Чи империясына да тән екенін, бұл кезде олардың да түріктердің көмегіне мұқтаж болып, олармен одақ болуға тырысып баққанын бірден байқар еді. Мұны, басқаны былай қойғанда, осы кезде аталмыш екі империяның да елшілерінің таласа жарысып, бірінен соң бірінің артынып-тартынып, түрік еліне келіп жатуы да айғақтайды. Осының өзінен-ақ әулеттік шежірелерде бүркемеленіп, ашып айтылмағанымен, екі империяның билеушілерінің әрқайсысы да өз биліктерінің ендігі тағдыры түрік қағанының қолында екенін біліп, оны өздерінің жағына шығарып алу үшін қалай арпалысқанын көрсетеді.

	Бұл топшылауымыздың дұрыстығын, яғни қытай империяларының Түрік қағанатына тәуелді болғандығын, әсіресе, тарихшылардың өзгертуге шамасы жетпейтін құжаттардан анық көруге болады. Ондай құжаттар және баршылық. Ол – билеуші әулеттер ауысып, билік басына жаңадан келген әулеттің басшыларының; яғни императорлардың сөздері мен жарлықтары. Олар сөздері мен жарлықтарында өздерінің алдындағы әулеттің тірлігіне баға беріп, тарихи шындықтың ашылуына кәдімгідей үлес қосады.

	Айтылғанның шындығына көз жеткізе түсу үшін Жыу империясы құлағаннан кейін соның орнын басқан Сүй империясының бірінші императоры Він-дидің Жарлығынан мына бір үзіндіні де келтіре кетелік. Онда: «Кешегі Вей империясының жолы әлсіз болды. Апат пен қиындық оларға үзілмей кезектесіп келді де тұрды. Жыу мен Чи өзара қырқысып, Орталық төңіректі бөлісті. Жауыз түрктер болса, осы екі мемлекетпен де қарым-қатынас орнатты. Жыу адамдары шығысындағы Чи империясының түрктермен татулығынан қауіп тұтты. Ал чиліктер болса, батысындағы Жыу империясының түрктермен қарым-қатынасының жиілеп кетуінен қорықты. Дұшпаннан қарадай қорқып, (екеуі де) мемлекеттерін қауіпке әкеп ұрындырды. Мықты жаудан қауіп екі жаққа да бірдей екеніне қарамастан, әрқайсысы тек өз жақтарының шекарадағы қорғаныстарын азайта берді. Халқының күш-қуатын тауысып, түріктермен арадағы барыс-келіске шығынданумен болды. Қазынадағы бар байлығын сарқып, оны Шөл далаға (түріктерге) шашты. Орталық төңірек (Қытай) іс жүзінде осылайша азып бітті. Түріктер шекараны тағы да тонап, ел-жұртын қырғынға ұшыратып, күн көрсетпей қойды. Асқынған апат, жиналған кесепат күні бүгінге дейін тынбады» (Сонда. – 40-41-б.), – делінген.

	Жылнамашылардың император жарлығының бір сөзін де өзгертпей, сол күйі дәл беретінін ескерсек, бұл үзіндіні «сол кездің тарихи шындығын айғақтар құжаттық дерек» деп қабылдауға толық негіз бар. Бұл және жалғыз дерек емес. Уақыт озған сайын, яғни бұлардан да кейінірек билік басына келген әулеттің билеушілері сол кездің оқиғаларын бұдан да нақтырақ көрсетіп, Жыу империясының Түрік қағанатының тікелей боданы болғанын ашып жазады. Мысалы, Лиаң Шы-ду өзінің ұлығы Жи-лән дегенге: «Жақыннан бері Орталық төңіректе (Қытайда) берекесіздік басталды. Олар өзара бөлініп, бірнеше мемлекет болды. Олардың қуаты әлсіреді. Сондықтан оның солтүстіктіктегілері түріктерге бағынып, бодан болды» (Сы-ма Гуаң. Дзы Джы Туң-жиән. 188-ші бума. Қараңыз: Түріктер. Жыужәндер. – А., 1999. – 125-б), – дейді. Мұндағы түріктерге бодан болған «солтүстіктегілердің» Солтүстік Жыу мен Солтүстік Чи империялары екені белгілі. Мұның солай екені Мугән қағанннан кейін Түрік қағанатының тағына отырған Таспар (Тобо) қағанның ордадағыларға: «Тек оңтүстіктегі екі ұлым маған адал болса, онда бізге кедейліктен қорқудың қажеті жоқ» (Түріктер. Жыужандар. – А., 1999. – 38-б.) деп айтып отыратын тарихшыларға мәлім әйгілі сөзі де растай түседі. Көне заманда Шығыс елдерінде империя билеушілері бодан елдің басшыларын «балам», «ұлым», ал өздерін солардың «әкесімін» деп есептейтін дәстүрдің болғаны белгілі. Осы дәстүрге жүгінсек, Таспар қағанның Жыу мен Чи империяларының билеушілерін «оңтүстіктегі екі ұлым» деп отырғанынан олардың сол кезде түріктерге бодан болғаны анық көрнеді.

	Кейбір дереккөздері осы бодандықтың кейінгі Таң империясы дәуірлегенге дейін жалғасқанын айқындай түседі. Мысалы, Таң империясының императоры Тәй Зуң өзінің сарайдағы ұлықтарымен сөйлесіп отырғанда: «Мемлекеттің алғашқы іргетасы қаланған кезде менің әкем – Тай Шаң-хуаң қарауындағылардың қамын ойлап, түріктердің қорлығына төзіп, өзін олардың боданымын деп атады. Мен сүйекке таңба болған осы қорлықты қашан жуып кетіремін деп, жүрегім сыздап, басым мәңірегенше ойлаумен болдым» («Жаңа Таң кітабы» («Сиңтаңшу»). Қараңыз: Түріктер. Жыужандар. – А., 1999. – 61-б.) деп сыр бөліседі. Осыған қарағанда, қытай империялары (Жыу, Чи, Сүй) қашан Таң империясы күшейгенге дейін түріктердің бодандығында болғаны дау тудырмайтын тәрізді.

	Бірін-бірі толықтырған осындай нақты және жанама деректерден кейін кейбір зерттеушілердің көне қытай жазбаларының дерегіне сүйеніп, көшпелілер жөнінде жасап жүрген тұжырымдарының өмір шындығымен қиыса бермейтін түсіну онша қиындық туғызбайды. Соның нәтижесінде Түрік қағанатының дәуірлеп тұрған кезеңін және оның осы кездегі билеушісі Мугән қағанның елбасылық рөлін, саясаткерлігін бағалауда зерттеушілер тарапынан жіберілген жаңсақтықтарды да бірден тануға болады.

	Біздің пайымдауымызша, Мугән қаған қытай жазбаларында көрсетілгендей, Жыу мен Чи императорларының қас қабағын баққан, олжа үшін солардың алып кел-шауып келінде анау айтса, оған, мынау айтса, бұған құлай кететін ұрдажық біреу емес. Ол – өзі басқарып отырған елдің мүддесін ойлаған кемеңгер басшы, аса үлкен саясаткер. Оны түсіну үшін әулеттік тарихтың дерегін сол тарихта баяндалатын оқиғаның, атқарылған істің нәтижесімен салыстыра сараптау керек. Сонда Мугән қағанның сыртқы саясатта, әкесі Бумын қаған сияқты, әр қадамын есеппен басып, әрбір жасаған қимыл-әрекетінің жемісті, елі үшін қалайда пайдаға шығуын көздейтін аса сақ билеуші болғаны бірден көрінеді. Ол – қытай империяларының көшпелілер мемлекетін бір-біріне айдап салып, соғыстырып қойып, сол арқылы үнемі ұтысқа шығатын ежелгі тәсілін олардың өзіне қарсы қолдана білген көшпелі елдердің билеушілері арасынан шыққан бірінші адам. Оның Солтүстік Жыу мен Солтүстік Чи империяларының билеушілерінің үміттерін үздірмей кезек қолдап, екеуін де өзіне тәуелді етіп қоюы, сөйте отырып Жыу билеушісіне іштартқандық танытып, оны чиліктерге айдап салып бірнеше соғыстыруы осының дәлелі. Бұл ретте ол үнемі Жыу империясын қолдап, оны Чи империясына қарсы соғысуға шақырады, өз көмегін ұсынады. Бірақ жеме-жемге келгенде жыулықтар мен чиліктердің соғысын сырттай бақылап, өзі соғысқа араласпай, сәті келгенде «әскерін еркіне жіберіп, (төңіректі) аяусыз тонатып; кері қайтады» (сонда. – 35-б.).

	Ол бұлай істегенде екі бірдей мақсатты көздеген секілді. Оның біріншісі – Жыу мен Чи мемлекеттерін бір-бірімен жиі соғыстырып қойып, сол арқылы екеуінің де күшін сарқып, өзіне олардың тәуелді болып қалуын түпкілікті қаматамасыз ету. Мұны билеуші әулеттің тарихын солардың көңіл күйіне қарай жазған тарихшылардың өздерінің: «Сыжин (Мугән қаған) кезінен бастап, Түрік мемлекеті дәуірлеп, Орталық төңіректі әлсіретуді мақсат етті. Патша (император) олармен бейбіт іліктік қатынаста болып, әр жылда 100 мың бума қағаз және түсті жібек мата беріп тұрды» (сонда. – 38-б.) деп мойындап, жігін жатқыза жазуы да дәлелдей түседі.

	Екіншісі – Жыу мен Чи империяларын бір-біріне айдап салып соғыстырып, олардың бірін-бірі тұралата беруіне жағдай туғызумен бірге, оқиғаның өрбуіне өзі тікелей араласу арқылы өз елінің экономикалық жағдайын түзеп, халқының әл-ауқатын арттыра түсу. Бұлай істеу арқылы Мугән қаған Жыу және Чи империяларымен арадағы келісімшарт бойынша жыл сайын беріліп тұратын алым-салықтардың сыртында қосымша олжаға кенеліп, екі жақты бірдей шығындануға мәжбүр етіп отырады. Осы ретте ол, бір жағынан, чиліктерге қарсы соғыста одақтасы болып, әскерін жіберіп, көмектесетіні үшін жыулықтардан мол сыйлықтар алса, екінші жағынан жыулықтарға одақтас болып барғанымен, соғысқа араласпай, жыулықтармен соғысып жатқан чиліктердің басқаға мойын бұруға шамасы жоғын пайдаланып, олардың қорғансыз қалған елінің малмүлкін тонап, тегін олжаға кенеледі. Басқа жасар қайраны болмаған чиліктер болса, түріктердің осы тонаушылық шапқыншылығын қойғызамыз ба деген үмітпен тоналудың сыртында елшілерін жіберіп, қосымша тағы сыйлықтар берумен болады. Сөйтіп Мугән қаған үнемі «екі, кейде үш жеп, биге шығып отырды». Сол кездің оқиғасын жазған тарихшылардың: «Чи адамдары оның (Мугән қағанның) шапқыншылық тонауынан жасқанып, олар да өздерінің қазынасын сарқып бітті» (сонда. – 38-б.) деп тұжырым жасауы осы айтқанымыздың айғағындай.

	Мугән қағанның осындай мақсатты түрде тұрақты жүргізген саясаты ақыры Чи империясының құлауын қамтамасыз етті. Бірақ бақталас қарсыласы Чи империясы құлағанымен, жеңіске жеткен Жыу империясы да дәуірлеп кете алмады. Ұзақ жылға созылған азаматтық соғыс, түріктерге жыл сайынғы төленген ауыр алым-салық, одақтасының өкілі ретінде астанада тұрақты тұрып, аса зор құрметті талап еткен түріктерге жұмсалған шығын оларды да әбден титықтатып біткен еді. Бұл орайда «Жыу кітабы»: астанада тұрып, үнемі жыулықтардың есебінен «киім киіп, ет жегендердің саны үнемі мыңға жетіп отырды» (сонда. – 38-б.) деген дерек береді. Жыулықтардың осындай мүшкіл хәлін қапысыз пайдаланған Сүй әулеті оларды биліктен тайдырып, Сүй империясының шаңырағын көтерді.

	Негізгі қарсыласы қытайдың екі бірдей империясының бұлайша бірінен кейін бірінің құлауы тікелей түрік қағанының табандылықпен жүргізген терең саясатының жемісі еді. Сөйтіп, Мугән қаған әкесі мен ағасының арманды ісін жалғастырып қана қоймай, оны жетілдіре алға дамытып, еліне ел, жеріне жер қосып, түріктің елі дәуірлеу биігіне берік сеніммен көтеріліп келе жатқан шағында қайтыс болады.

	 Қағанның қалай, неден қайтыс болғаны жөнінде ешқандай дерек жоқ.

	Бұл кезде түрік елінің дербес, азат мемлекет болып, «Мәңгі ел» аталғанына 20 жыл толған еді.

	 Мугән қаған да әкесі Бумын қаған орнатқан ел басқару тәртібіне орай баласы Далабиәнді тақ мұрагері етпей, өзінің орнына інісі Таспарды (Тобоны) отырғызды. Сөйтіп Бумынның екінші ұлы Таспар 572 жылы Түрік елінің қағаны атанды.

	Түрік қағанаты туралы түсініктің толық болуы үшін осы орайда, қағанат шаңырағын көтерген осы ортағасырлық түріктердің «Жыу кітабы» («Жыушу») арқылы бізге жеткен салт-дәстүрі жөнінен де хабар бере кеткен артық болмас.

	«Жыу кітабында» берілген мәліметтерге қарағанда, түріктердің салтдәстүрлері негізінен сиуңнуларға ұқсап жатады. Бұлар да сиуңнулар секілді киіз үйлерде тұрады. Судың тұнығын, шөптің шұрайлысын қуып, көшіп отырады. Мал шаруашылығымен, аң аулаумен айналысады. Ет жеп, қымыз ішеді. Теріден және жүннен тоқылған киім киеді. Қартты қадірлемейді, жасты құрметтейді (Түріктер. Жыужәндар. – Алматы, 1999. – 36-б.).

	Мұның бәрі, түптеп келгенде, тек түріктерге болмаса сиуңнуларға тән ерекшелік емес, бүкіл далалықтарға ортақ салт. Ұлы Даланың батыс бөлегіндегі скифтер мен сақтар да осылай өмір кешкен. Сондықтан да мұндай мәліметтер қытай дереккөздерімен бірге, грек-рим, парсы дереккөздерінде де қайталанылады. Осылардың бәрі көшпелілерді «судың тұнығын, шөптің шұрайлысын қуып, көшіп жүреді» деп бірауыздан куәландырғанымен, бұл олардың Ұлы Далада «қайда мол су, жақсы жайылым бар» деп қалаған жеріне емін-еркін бағытбағдарсыз көшіп жүргенін көрсетпейді. Өйткені олай істеуге мүмкіндік жоқ. Ұлы Дала қаншама кең болғанымен, онда иесіз жер жоқ. Әр ру, әр тайпа, әр халық тек өзі меншіктеп, мекен еткен өңіріндегі жайылым мен судың ыңғайына қарай, соны жыл мерзімінің құбылмалы ауа райына орайластыра төртке бөліп қана пайдаланады. Олардың көшкіншілігі – осы төрт бөліктің бірінен екіншісіне ретімен көшіп отыратын көшкіншілік. «Жыушудың»: түріктердің «тұрақты орын тепкен мекені болмайды, бірақ әрқайсысының өзіне тиесілі жері бар (сонда көшіп жүреді)» деген дерегі осыны мезгейді (аталған еңбек. – 37-б.). Бұл – Ұлы Дала көшпелілеріне анықтама бергенде соған негіз болатын принципті мәселе.

	«Жыу кітабының» түріктер «қарттарды қадірлемейді, жастарды құрметтейді» деген дерегі де, сол баяғы далалықтарды «жабайы» деп қарайтын көне қытайлықтардың олардың салт-дәстүрін білмегендіктен туған жалған дерек. Оның солай екенін сиуңнуларға ұзатылған «император қызының» нөкері болып келіп, сиуңнуларға сіңісіп кеткен қытай оқымыстысы Жұн-шин Иөнің Хән империясының елшісімен айтысындағы мына сөзінен де анық көруге болады. Онда да қытай елшісі сиуңнуларды «қарттарды қадірлемейді» деп айыптаған болатын. Сонда сиуңнулардың салт-дәстүрін жетік меңгерген Жұншин Иө: «Сиуңнулар жорықты кәсіп қылады. Қарттары шайқаса алмайды. Сондықтан қарттар тамақтың жақсысы мен дәмдісін балаларының аузына тосады. Өйткені жастары қарттарын, мал-жанын жаудан қорғайды. Ал бұл ата-ана мен баланың бір-біріне деген көмегі емес пе? Сондықтан «сиуңнулар қарттарын сыйламайды» деген бос сөз», – дейді (Сиуңну. – Алматы, 1998. – 45-б.). Бұған алып-қосудың өзі артық.

	Қытайлықтар түріктердің жиын-тойда «қымызды мас болғанша ішетінін, бір-біріне қарсы тұрып ән салатынын» айтады. Осындағы «бір-біріне қарсы тұрып ән салады» деген дерек, біздің пайымдауымызша, түрік халықтарында ертеден бар жиын-тойларда қыз-келіншектер мен жігіттердің екіге бөлініп тұрып, әнмен, өлеңмен айтысатындары болуы керек. Ойын түрінен ұлдарының «чупу», қыздарының «тәшенбау» (ләңгі) ойнайтынын айтады. Мұндағы «чупу» ойынының қандай ойын екенін ешқандай анықтамалықтан таба алмадық. Соған қарағанда бұл асық ойынының қытайша бұрмаланып берілген бір атауы болуы керек.

	 Түріктердің өзге далалықтардан ерекшелігі ретінде «Жыушу» олардың «шаштарын өрмей, жайып жіберіп, сол жақ етегін жоғары қайырып жүретінін» айтады (Түріктер. Жыужәндар. – 36-б.). Бұл дерек, біздің пайымдауымызша, ерекше бағалы. Өйткені осы дерек арқылы Түрік қағанаты құлағаннан кейін, оның орнында шаңырақ көтерген Ұйғыр қағанатының екінші қағаны Мойын-шордың «бізді елу жыл түрік-қыпшақ биледі» деген дерегінің мәнін түсінуге мүмкіндік туады. «Шашын өрмей, жайып жіберіп, сол жақ етегін жоғары қайырып жүру» қыпшақтарға тән ғұрып. Демек Екінші Шығыс Түрік қағанатының негізін қалаушылардың қыпшақтар болғанына бұл да бір айғақ. Мұны «Жыушудың» түріктердің қару-жарағы жөніндегі: «Оларда бары: ысқырма жебелі садақ, сауыт, найза, қылыш және семсер. Соңғы екеуін бойларынан тастамай сән үшін асып жүреді» (сонда. – 36-б.) деген дерегі де құптай түседі. «Қылыш пен қанжарын (семсерін) бойларынан тастамай, сән үшін асып жүру» де қыпшақтарға тән.

	«Жыушудағы» түріктерге қатысты ең мағыналысы – түрік қағандарының қаған сайлануы мен өлігін жөнелту жөніндегі дерек. Мұнда ешқандай жаңсақтық жоқ деп білеміз. Бұлай деуіміздің себебі, аталмыш рәсімдерге арнайы шақырылған қытайлықтардың өздері қатысып, бәрін өз көздерімен көріп, нақты болған жайды сол қалпында қағазға түсіру мүмкіндігінің болғандығын білгендіктен. Тарихнамаларда түріктер: «билеушілерін алғаш қаған көтергенде (сайлағанда) жоғары шенді жақын ұлықтары оны ақ кигізге отырғызып, күн қозғалысы бағытымен тоғыз рет айналады. Әр айналған сайын ұлықтары оған тағзым етіп отырады. Бұдан кейін оны атқа мінгізіп, торғын матамен мойнын орап, қатты тартады. Сонан соң тез босатып, одан (қағаннан) «неше жыл қаған боласың» деп сұрайды. (Буындырып, қатты қысқандықтан) билеушінің өңі бұзылып, көзі қарауытып кетеді. Қанша жыл қаған болатынын нақты айта алмайды. Ұлықтары оның айтқанына қарай өздері есептеп шығарады», – делінг ен (сонда. – 6-б).

	Бұл деректен билеушіні ақ киізге отырғызып, «қаған көтеру» салтының ертеден бар екенін және оның үзілмей кешегі күнге дейін келгенін қазақтардың өз билеушісін ақ киізге отырғызып, «хан көтеруінен-ақ» көруге болады. Болашақ хан отырғызылған ақ киізді елдің атақты адамдарының ішінен лауызымына қарай іріктелген таңдаулыларының көтеріп, күн қозғалысының бағытымен айналуы да, әр айналған сайын бір тоқтап, қағанға қалтқысыз бағынатындықтарын білдіріп тағзым етіп отыратыны да сол күйі сақталған. Мұнда тек түріктердің жаңадан болған ел билеушісін ақ кигізге отырғызып, оның қаған болғанын елге жариялағаннан кейін, оны атқа мінгізіп, мойнын арнайы сусыма жібек матамен орай буындырып, талықсыған кезінде босата салып: «неше жыл қаған боласың» деп сұрайтынының мәні халықтық рәсім ретінде де, тарихи дерек ретінде ашылмай, назардан тыс қалып келеді. Бұған бұл салтанат рәсімінің қағанат құлағаннан кейін басқалар тарапынан осы күйінде қайталанбауы себеп болған секілді. Өйткені қағанаттан кейін қалыптасқан хандықтардың билеушілерін «хан көтеруде» осы рәсімнің жасалғаны туралы сол кезден жеткен жазба дереккөздерінен де, даланың өз ауызша тарихынан да ешқандай мәлімет кездеспейді. Содан да болар түрк тарихын зерттеушілер бұл мәселені, бейне түрктерде мұндай рәсім болмағандай, аттап өтіп, елеусіз қалдырып тарта береді. Бұл, әрине, дұрыс емес.

	Көне замандарда да қазіргідегідей ел билеушісін таққа отырғызу рәсіміне көрші елдердің басшыларының да шақырылатыны тарихтан белгілі. Салтанатқа қатысу үшін ел басшыларының өздері келеді, болмаса өздерінің орнына лауазымды сенімді адамдарын жібереді. Бұған қытай тарихнамаларында айғақтық дерек жетіп артылады. Бұл арада «Жыушудың» түріктердің «қаған көтеру» рәсіміне қатысты дерегін де осындай салтанатқа қатысқандардың көргенбілгенінің хатқа түсірілген түрі деп қабылдауға болады. Олай болса, Түрік қағанатында мұндай рәсімнің болғаны тарихи факті. Ал өткеннің айғағы болар тарихи фактінің кез келгені зерттеуші назарынан тыс қалмауы, талданып танымдық мәні ашылуы шарт. Сондай-ақ бұл ретте ел дәстүріне кірген белгілі рәсімнің уақыт оза келе жаңара жаңғырып, өзгеріс тауып, басқа кейіпке енетіні болғанымен, із-түзсіз жоғалып кетпейтінін де ескерген жөн.

	Сондықтан, алдымен, түріктердің «қаған көтеру» салтанатының жалғасы іспетті өткізілетін бұл рәсімнің не мағына беретінін түсіну қажет. Мәселеге осы тұрғыдан келгенде, біздің пайымдауымызша, қағанды таққа отырғызу салтанатының құрамды бір бөлігі болып есептелінетін бұл рәсімнің мәні түрктер үшін өте зор болған. Ол өз заманында, бүгінгі ел билеушілерінің сайланғаннан кейін билікті қолға алар салтанатында өзінің халыққа, мемлекетке адал қызмет ететінін білдіріп, Атазаңға қолын қойып, ант беру рәсімінің орнына жүрген. Қағанды атқа мінгізіп, аттың екі қапталын ала бөлініп тұрған ұлықтардың қағанның мойнына оралған ұзын жібек матаны буындыра тартып, тынысы тарылып, «өңі бұзылып, көзі қарауытқан» одан «неше жыл қаған боласың» деп сұрауы соның белгісі. Адам өлім алдында тек шындығын айтады. Қатты тартылған жібек мата буындырып, жаны мұрнының ұшына келіп, өлім алдында тұрған қаған да шындығын, адалын айтуға тиіс.

	Дала заңы бойынша қағанның қанша жыл қаған болуы халқына адал қызмет істеуіне байланысты. Халыққа жақпаған қаған ұзақ жыл ел басқара алмайды. Халқы одан безеді, түптің түбінде жалғыз қалады. Бұған тарихта мысал көп. Соның ең соңғы мысалы, Қазақ хандығының Жәнібектен кейінгі ханы – Бұрындықтың өмірі. Халқы безіп, жұртта жалғыз қалған Бұрындықтың Самарқандтағы тұрмысқа шыққан қызының қолына барып, сонда өлгені тарихтан белгілі.

	Сонымен, айтылғандардан мынандай қорытынды шығаруға болады. Түріктердің қаған болатын адамды ақ кигізге отырғызып көтеруі және күн қозғалысының бағытымен айналып, оған көтерушілер мен қоршап тұрған халықтың әр айналым сайын тоқтап тағзым етіп, оны тоғыз рет қайталауы – ор да ұлықтары мен халықтың әлгі адамды төбемізге көтеріп құрметтейміз, бағынып, барынша адал қызмет етеміз дегені. Ал сол төбесіне көтеріп, қаған етіп сайлап алған адамын содан кейін атқа мінгізіп, жібек матамен буындырып, жанын алқымына келтіріп тұрып, одан неше жыл қаған болатынын сұрауы – орда ұлықтары мен халықтың өздері тарапынан көрсетілер құрметі мен қызметіне сай адалдыққа қағанынан ант алуы.

	«Жыушуда» түріктердің өлік жөнелту рәсімі де тәптіштей жазылған. Бұл да қытайлықтардың қағанды жерлеу рәсіміне қатысып, бәрін өз көздерімен көргендігін дәлелдейді. Олардың баяндауынша: «Өлген адамның денесі шатырға (киіз үйге) жайғастырылады. Балалары, немерелері және туғантуыстарының еркек-әйелі түгел жиналып, құрбандыққа жылқы мен қой шалады. Етін шатырдың алдына жайып қояды. Атқа мініп, шатырды жеті айналып шыққаннан кейін, шатырдың есігінен кірерде беттерін пышақпен тіліп, дауыс қылады. Қан мен жас қосыла төгіледі . Осылайша жеті қайталап, жоқтау рәсі мін аяқтайды. Содан кейін белгіленген күні өлген адамның тірісінде өзі мінген атын, тұтынған мүлкін оның денесімен бірге өртейді де, күлін жинап алып, жылдың белгілі бір мезгілінде жерге көмеді. Көктемде және жазда өлген адамды ағаштар мен өсімдіктердің жапырағы сарғайғанда немесе түсе бастағанда, ал күз бен қыста өлген адамды көктемде гүлдер бүршік жара бастаған кезде жерлейді. Жерлеу кезінде өлген аданың туыстары дәл өлген күніндегідей құрбандық шалады, беттерін жыртады, атпен шабады . Мазардың ішіне өлген адамның бейнесі салынған және оның тірі кезінде өткерген шайқастары баяндалған тақта-тас орнатылдады. Әдетте ол бір адам өлтірсе, онда бір тас қойылады. Кейбіреулерінде ондай тастар жүзге, тіпті мыңға жетеді . Құрбандыққа шалынған қой мен жылқылардың басы қадаға ілінеді. Бұл күні әйелдер де, еркектер де жасана киініп, бейіт басына жиналады. Осында егер жігітке қыз ұнаса, ол қайтар жолда қыз үйіне құда түсуге адам жібереді. Мұндай жағдайда қыздың ата-анасының қарсы болуы өте сирек кездеседі (Түріктер. Жыужәндар. – 37-б.).

	Көшпелі мемлекеттердің астанасы, әдетте, «жазғы астана», «қысқа астана» болып аталады. Қысқы астанасы елдің үлкен қалаларының бірінде болады да, жазғы астанасы қаған ордасы қайда тігілсе, сол жерде деп есептелінеді. Түріктің әуелгі атақты қағандарының ордасы үнемі Дыужин тауының баурайында болған. «Оның ордасының есігі шығысқа қаратылады. Бұл – күннің шығуына құрмет еткені. Қаған жыл сайын өзінің ұлықтарын бастап, аталарының үңіріне барып , құрбандық шалады, ал бесінші айдың ортасында басқаларды жинап апарып, өзен жағасында Көк тәңірге құрбандық шалып, табынады. Аруаққа сыйынып, бақсыға сенеді, Соғыста өлуді ардақ тұтады, ауырып өлгенді намыс көреді (аталған еңбек. – 37-38-бб.). Бұлардың бәрі түрік халықтарының кейінгі ұрпақтарына да тән. Ақтамберді бабамыздың: «Бар арманым, айтайын, Батырларша жорықта, өлмедім оқтан, қайтейін» деп армандауы да осыны растап тұрғандай (Бес ғасыр жырлайды. – Алматы, 1984. – 77-б.).

	Бумын қаған және Істімі қаған

	Заманында жарты әлемді жалпағынан басып, дүниені дүр сілкіндірген әйгілі Түрік қағанатының іргесін қалап, шаңырағын көтеріскен, атағын шығарып, айбынын асырған алғашқы екі қағаны: Бумын мен Істімі жөнінде бұл күнде жалпы жұртшылықты былай қойғанда, тарихтан хабардар жандардың өздері жарытып ештеме біле бермейді. Осы екі қағаннан кейін екі ғасырдай уақыт өткенде қағанат билігін қолға алған осылардың тікелей ұрпағы – Білге қағанның солар жөнінде тасқа қашап жаздырған: «Төрт бұрыштағы халықтарды көп алған, бейбіт еткен, бастыны еңкейткен, тізеліні бүктірген, ілгеріде (шығыста) Қадырқан (Хинган) қойнауына дейін, керіде (батыста) Темір қақпаға дейін жайлаған, (осы) екі аралықта жүрген иесіз көк түріктерді осылай қоныстандырған білге (дана) қағандар, алып қағандар болған екен» (М. Жолдасбеков. Асыл арналар. – Алматы, 1986. – 46-б.) деген дерегіне қарап, әйтеуір олардың қатардағы көп билеушілердің бірі болмағандығы, «иесіз көк түріктерге» ие болып, «Мәңгі ел» атанған далалық алып мемлекет құрғандығы байқалады. Алайда, сонымен бірге, бұл сөздердің тек Бумын қаған мен Істімі қаған екеуіне ғана арналмағаны, Білге қағанның алдындағы Бірінші және Екінші Шығыс Түрік қағанаттарының бүкіл атақты қағандарының бәріне ортақ анықтама екені де ешқандай дау туырмайды. Өйткені, Білге қаған бұлай дегенде, басқаларды былай қойғанда, түріктердің алғашқы екі қағанымен бірге солардың бастаған ісін ілгері дамыта жалғап, еліне ел, жеріне жер қосқан Мұхан (Мухән) қағанды да, Тобо қағанды да айтып отырғаны анық. Олардың Білге қаған берген анықтамаға лайық қағандар болғаны да шындық. Оған тарих куә. Сондықтан бұдан Бумын мен Істімі қағандардың тарихи тұлғаларын даралап, олардың өмір жолын, атқарған қызметтерін, ел басқарудағы біліктілік қарым-қабілеттерін, ішкі-сыртқы саясат жүргізудегі ұстанған бағыттарын ашып көрсететін дерек табу қиын. Адамзат тарихында өзіндік із қалдырған далалық империяның шаңырағын көтерген екі бірдей айтулы тарихи тұлғаның өмір жолы күні бүгінге дейін арнайы зерттеу нысанына айналмай, зерттеушілер назарынан тыс қалып келе жатқанының сыры да осында болса керек.

	Шындығына келгенде, заманында қанша жерден танымал болғанымен, кейін тарих жадынан өшіріліп, басқаны былай қойғанда, араға ғасырлар салып барып келген өздерінің төл ұрпақтары үшін де жұмбақ жанға айналып қалғандар тек бір бұлар ғана емес. Бұл – көне дәуірдегі көшпелілердің тарихқа танылған ірі тұлғаларының бәріне бірдей ортақ жағдай.

	Салыстырмалық тұрғыда алсақ, мысалы, Батыста бұларға дейінгі және кейінгі осылардың деңгейінде алып империя құрған елбасыларының ішінде дәл осылардай аты мәлім болғанымен, заты белгісіз болып қалған ешкім жоқ. Олардың әрқайсысы жөнінде бір емес, бірнеше әдеби, ғылыми еңбектер жазылған. Сондықтан да бұл арада осындай олқылықтың орнын толтырып, тарихи әділетсіздікті түзеп тастамағанмен, тарихтан хабардар қауымның назарын осы жайға әдейі аударып, алда жүргізілер зерттеулердің жаңа бағыт алуына түрткілік септігі тие ме деген мақсатпен, кезінде Ұлы Далада өздерімен таразы басын теңестірер теңдесі жоқ «Мәңгі ел» деп аталған ұлы қағанат құрған, түрік елінің атақты екі перзенті: Бумын мен Істімі жайында арнайы сөз етіп, бар деректер төңірегінде ой бөлісуді – уақыт талабы тудырған қажеттілік деп білдім.

	Аталмыш екі тұлғаға қатысты «бар деректер» дегенде, бұл орайда, ауыз толтырып айтарымыз қытай тарихнамаларының ішіндегі «Жыу кітабының» мәліметтері ғана. Оның өзі, салыстырмалы тұрғыда алғанда, тым жұтаң. Мысалы, одан білетініміз, жоғарыда айтылғандай, түріктердің алғаш тарихқа танылған кездегі билеушісінің Бумын (Тумын) деген кісі екені; оның 546 жылы Батыс Вей патшалығына (империясына) елшісін жіберіп, осы жылы жыужандарға қарсы азаттық көтерілісіне шыққан өздерімен тағдырлас, туыстас телы (теле) тайпаларына тосыннан тиісіп, олардың 50 мың түтіндік елін бағындырғаны; содан кейін жыужандармен байланысын күрт үзіп, Батыс Вей патшалығымен арадағы қарым-қатынасын заңдастырып, да-тун билігінің он жетінші жылы (551 ж.) «патша қызы» Шаңлы ханшаға үйленгені; фи-ди билігінің бірінші жылы (552 ж.) өздеріне бір ғасырдан астам үстемдік жүргізіп келген жыужандарға қарсы соғысып, олардың мемлекетін құлатқаны; осы жылы ресми түрде Бумынның «Ел қағаны», әйелінің «Білге қатын» аталғаны; келесі жылы қайтыс болғаны ғана (Түріктер. Жыужәндар. – А., 1999. – 32-32-б.).

	«Жыу кітабындағы» Бумын қаған жөніндегі бар дерек, міне, осылар ғана. Ал Істімі қаған жөнінде, тіпті мұндай дерек те жоқ. Бары – «Жаңа Таң кітабындағы» («Сиңтаңшудағы»): «Батыс Түріктің арғы тегі Надулудың немересі Туву, (оның баласының) үлкені Тумын, кішісі Шідиәнми» (Аталған еңбек. – 89-б.) деген жалғыз сөйлем. Бұған қарап, әрине, Істімінің кім болғанын, кезінде не істеп, не тындырғанын танып, білу мүмкін емес. Осыдан кейін кейбір зерттеушілер оның Бумыннан соң қаған болған, болмағанына күдік келтірсе, енді біреулері, тіпті, Істіміні Бумынның екінші аты дегенді айтуға дейін барды. Алайда, жоғарыда сөз болған, Күлтегін ескерткішіндегі Білге қаған атынан баяндалатын: «Жоғарыда көк Тәңірі, төменде қара Жер жаратылғанда, екеуінің арасында адам баласы жаралған. Адам баласы үстіне ата-тегім Бумын қаған, Істемі (Істімі) қаған отырған» (Асыл арналар. – 46-б.) деген түріктердің өзінің қолымен тасқа қашап жазылған нақты дерек Істімінің де Түрік мемлекетінің қағаны болғанына куәлік беріп, әлгі зерттеушілердің күдігін кері ысырады. (Осыған байланысты ресми тарих ғылымында айтылып жүрген Істімі жөніндегі жаңсақтықтарға сәл кейінірек арнайы тоқталамыз).

	 Міне, айтулы екі тұлғаның тарихи болмысын өз дәрежесінде танып-білуге қатысты осындай қиындықтарға қарамастан, ізденген жанның осыларға байланысты сол кезеңнен бүгінге жеткен басқа жанама деректерге жан-жақты талдау жасау арқылы жаңағы айтылған тапшы деректің байыбына тереңдей бойлап, көне заманда Ұлы Далада дәурен сүрген ежелгі Сиуңну және Сиәнби империяларынан кейін үзіліп қалып, тек арада бірнеше ғасырлар өткеннен соң барып көшпелілердің солардай жаңа бір әйгілі империясын құрған атақты екі қаған – Бумын мен Істімі жөнінде біраз мағлұматтар алуына болатын сияқты.

	Айтылғанға айғақ ретінде енді осы орайдағы өз пайымдауларымды ортаға салайын. Алдымен, Бумын қаған туралы.

	Бумынның Бірінші Шығыс Түрік қағанатының негізін қалап, атын әлемге танытқан түріктердің бірінші қағаны болғанын тарихтан хабардар жанның бәрі білгенімен, оның осы қағанатты құрғанға дейін кім болғанын, қандай лауазымды иеленгенін екінің бірі біле бермейді. Сол секілді түрік елінің қағанат болғанға дейін Жыужән қағанатының боданы болғанын жұрттың бәрі білгенімен, олардың сол бодандықта жүргендегі елдік құрылымының қандай болғанын, яғни жеке тайпа ма, әлде тайпалар бірлестігі ме еді, болмаса өз алдына бағынышты жеке хандық па еді – бұдан да көп адамдар хабарсыз. Өйткені, бұларды ашып жазып, анық көрсеткен нақты дерек те, жол, бағыт сілтер зерт теу еңбек те жоқ. Ал бұларды білудің тарих үшін маңызы зор. Соның үшін басқа қосымша дерек беретін жанама дереккөздеріне үңілуге тура келеді.

	Бұл ретте «Жыу кітабында» («Жыушуда») ортағасырлық түрік мемлекетінің билік басындағы лауазым иелері санының 28 екені және «олардың бәрінің бұл шенге мұрагерлік жолмен ие болатыны» жөнінде дерек бар (Түріктер. Жыужәндар. – А., 1999. – 36-б). Міне, осы дерекке негіздеп, түріктердің тарихқа танылған кездегі билеушісі – Бумынды билік тізгініне мұрагерлік жолмен ие болған деп анық айтуға болады. Мұны осы «Жыу кітабынан» кейін жазылған «Жаңа Таң кітабының» («Сиңтаңшудың»): «Батыс түріктің арғы тегі Надулудың немересі Туву. Ол «да-иеху» («ұлы йабғу») деп аталған. Үлкені – Тумын Или қаған (Ел қағаны), кішісі – Шідиән-ми («Сідими» деп те атайды)» деген дерегі де құптай түседі (Аталған кітап. – 89-б.). Бұл деректер жөнінде осының алдында да айтқанбыз. Алайда әңгіменің нақтылығы сол айтылғандарды тағы бір қайталап, талдау жасау арқылы ойды толықтыра түсуді қажет етеді. Өйткені, осы арқылы айтылған пайымдауымызға айғақ болар үш бірдей мәселенің басын ашуға мүмкіндік аламыз.

	Оның алғашқысы – Бумынның алдындағы түрік елінің билеушісінің кім болғандығы. Ол – Надулудың немересі Туву деген кісі екен. Осыдан кейін қытай тарихнамаларында келтірілген аңызда түріктердің түп атасы ретінде берілетін мифтік кейіпкер – Надулудың (Надулиудің) осы Тувудың атасы, тарихта болған адам екендігі анықталады. Егер тарихшылардың үш ұрпақтың ауысуын бір ғасырға есептейтінін және тарихқа танылған кезде Бумынның жасы ұлғайған қарт кісі екенін ескерсек, онда Надулу Түрік қағанаты құрылған кезден бар-жоғы бір, бір жарым ғасыр бұрын ғана өмір сүрген болып шығады. Бұл түріктердің жыужәндарға бодан болуының алғашқы жылдарына келеді.

	Екіншісі – түріктердің азат дербес ел ретінде тарихқа танылған кездегі билеушісі Бумынның осы Надулудың немересі Тувудың баласы екендігі және әкесінен кейін билікке ие болуға мұрагерлік құқы бар балаларының ішіндегі үлкені болғандығы.

	Үшіншісі – Бумынның әкесінің орнын басып, түрік елінің билеушісі болғандығы. Түріктерде, қалды жалпы шығыс халықтарында қалыптасқан дәстүр бойынша ел билеушісінің балаларының үлкені қашанда тақ мұрагері. Демек, бұл жерде Бумынның баланың үлкені және әкесінен кейін ел билеушісі болуы – оның билік басына дәстүрлі мұрагерлік жолмен келгенін дәлелдер бұлтартпас айғақ.

	Сондай-ақ аталмыш деректе «ол «да-иеху» деп аталған» деп, Тувудың сол кездегі билік лауазымының аты да анық көрсетілген.

	Рас, ортағасырлық түріктердің билеушісінің қытайша берілген бұл лауазымының атын оқуда ғылымда қалыптасқан бірізділік жоқ. Синологтардың бірі мұны «иеху» деп оқыса, екіншілері – «шеху» деп оқиды. Осыған орай оның түркше баламасының мағынасы бір болғанымен, оқылуы да әртүрлі: бірі – «йабғу», екіншісі – «ябғу», үшіншісі – «жабғу» дейді.

	 Менің пайымдауымша, « » деп таңбаланған түрік жазуының дұрыс оқылуы – «йабағу» болуы керек. Байырғы түрік жазуында дауысты дыбыстың жазылмайтындығынан, кейінгі зерттеушілер сөзді дұрыс оқымай, «б» мен «ғ» дауыссыз дыбыстарының арасына қойылып оқылуға тиісті «а» дыбысын тастап кеткен секілді. Бұл лауазым, меніңше, «йа» (садақ) және «бағу» сөздерінен құралып, кезінде «садақшыларды бағушы, яғни басқарушы» деген мағынаға ие болған. Түрік әскерінің негізін садақшылар құрайтындықтан, бұл жерде «садақшыларды басқарушы» дегенді «әскерді басқарушы» деп түсінген жөн. «Бағу» сөзінің көшпелілер арасында «басқару» деген мағынада кешегі елді отырықшылыққа зорлықпен жаппай көшірілген ХХ ғасырдың отызыншы жылдарына дейін қолданылып келгені белгілі. Ұлы Абайдың «ел бағу қолдан келмейді» деп, ел басқаруды «ел бағу» деп қолданатыны осының дәлелі. (Құнанбаев А. Шығармалар жинағы. – А., 1961. – 439-б.)

	 Йабағу – әуелде мәртебесі жөнінен мемлекеттегі екінші лауазым иесі болса, кейін Түрік қағанаты кезінде ол осы қағанаттың құрамына кірген хандықтардың билеушілерінің лауазымына айналған тәрізді. Мұндай хандықтар кейін қағанат құлап, жеке бөлініп, дербестікке қол жеткізген кезде де, олардың билеушілері сол баяғы йабағу лауазымымен аталып кете берген. Орталық биліктен құтылып, жеке дербестікке қол жеткізген бұрынғы Батыс Түрік қағанаты құрамында болған елдің билеушілерінің қаған аталмай, «йабғу» аталып, бүгінгі ресми тарихқа осы атпен енуінің мәнісі де осында. Бұл былайша айтқанда, Ақсақ Темірдің қаған не хан аталмай өмірі «әмір» аталғаны, болмаса Едіге балаларының хан аталмай тек «мырза» аталғаны секілді.

	Жыужән қағанатының бодандығында жүрген түріктердің билеушісі Тувудың қытайша иеху (шеху), түрікше йабағу (йабғу, жабғу, ябғу) аталуында да, міне, осындай тарихи заңдылық бар.

	Бумын бодандықтағы елдің билік тізгініне мұрагерлік жолымен ие болып, әкесі Тувудың орнына отырғандықтан, оның лауазымына да дәл осы жолмен ие болғаны даусыз. Демек, Жыужән қағанатын құлатып, еліне тәуелсіздік әперіп, өзі «Ел қағаны» аталғанға дейін Бумынның мансап лауазымы – «Даие ху», яғни «ұлы йабғу» болған деуге толық негіз бар. Ал оның әдеттегідей жәй «иеху» болмай, «да-иеху» болуына қарап, түрік елінің жыужән бодандығы кезінде соларға тәуелді, яғни далалықтардың сол замандағы дәстүрі бойынша бағыныштылығын мойындап, жыужәндарға тиісті алым-салығын төлеп тұрған, нақтырақ айтсақ, темір өндіріп, қару-жарағын жасап беріп тұрған жеке хандық болғандығын көрсетеді. Мұның солай болғанын түріктердің тарихқа танылмай тұрғанда-ақ, яғни жыужәннның боданы кезінің өзінде-ақ жеке ел ретінде өз қалауларымен «қытай шекарасына келіп, мақта және жібек маталарын сатып алып, Орталық мемлекетпен қарым-қатынас жасай бастады» деген (сонда. – 32-б.) дерек те растай түседі.

	Бумынның көреген көсем, айтулы саясаткер болғанына, басқа деректерді былай қойғанда, оның басшылығымен түріктердің бодандық бұғауын үзіп, тәуелсіздікке қол жеткізуінің өзі-ақ толық дәлел бола алары сөзсіз. Дегенмен, халқын азаттыққа бастап, тәуелсіздікке қол жеткізіп қана қоймай, сонымен бірге елін ғасырдан астам уақыт бойы езіп-жаншып келген Жыужән қағанатын құлатып, оның орнына сондай құдіретті өз қағанатын орната білген кемеңгер басшының тарихи тұлғасын толық тануға мұның да аздық етері анық. Сондықтан да оның өзін өзге билеушілерден ерекшелеп, даңқ биігіне көтерген тұлғалық қасиетін саралай түсуге мүмкіндік берер сол заманнан жеткен жазба деректерге қайта-қайта оралып, олардың әр сөзінің астарына ден қоя үңілу қажет.

	Осы ретте «Жыу кітабындағы»: «(Да-тун билігінің) он екінші жылы (546 ж.) Тумын тарту-таралғымен (Батыс Вей патшалығына) өз елшісін жібереді. Осы кезде телылар жу-жуларға (жыужәндарға) қарсы жаза жорығына шығады. Тумын өзіне қарасты тайпаларды бастап, оларға орта жолда бүйірден тиісіп, талқанын шығарады. (Сөйтіп телының) 50 мың түтіндік бүкіл елін бағындырады» (Аталған еңбек. – 33-б.) деген дерек ішкі қайшылығымен ерекше назар аударып, сан сұрақты алға тартады. Бодандықтың бұғауында өздерімен бірге булыққан тағдырласы әрі қандас туысы телы тайпалары біріккен күшпен азаттық жорығына аттанғанда, түріктердің оларды қолдап, ортақ дұшпанына солармен бірлесіп соққы беру орнына, керісінше, жыужәндардың қолшоқпарына айналып, телыларға тосыннан тиісіп, оларды талқандауы неліктен?

	Міне, осы сұрақтың нақты жауабын таба алсақ, Бумынның өз заманында қандай тұлға болғаны да айқындала түсетін сияқты. Ол үшін Бумынның жыужәндарға аттанып бара жатқан телы тайпаларына шабуыл жасауының себебін анықтау қажет. Ал бұл өз тарапынан сол кезеңнің сол тұстағы жалпы тарихи жағдайын мәлім етер қолда бар дереккөздерін қайталай қарап, әр деректі ой елегінен өткізуді талап етеді.

	Бұл – Солтүстік Қытайда дәуірлеп тұрған Табғаш мемлекетінің (қытай жазбаларында «Вей империясы») іштей ыдырап, екіге бөлініп, үстемдікке таласып, өзара қырқысып жатқанына он шақты жыл болған кез . Осы жылдар ішінде билік таласында жеңіске жетуді көздеген қырқысушы екі жақ та көршілері – даланың дара билеушісі жыужәндарды одақтасы етіп, өз жағына шығарып алу үшін бар айла-шарғысын жасап бағады. Жыужән мемлекетінің қолдауына ие болған жақтың айының оңынан туары басы ашық шаруа еді. Сондықтан екі жақ та жыужәндарға үсті-үстіне елшілерін жіберіп, алтыны мен жібегін тарту ретінде тықпалап, қыздарын әйелдікке береді.

	Жыужән қағаны Анагүй әуелгі де екі жаққа да бірдейлік танытып, саясаткерлік икемділік жасағанымен, кейін құйылып жатқан тегін байлыққа мастанып, Шығыс Вей империясының императоры Зин-дидің аталығы Шың-вудың (Гау-хуанның) айла шарғысына ілігіп, Батыс Вей империясын тастап, оның қарсыласы жағына аунап түседі.

	Қыз беріп, қыз алысып, тілектес жақыны болған жыужәндардың аяқ астынан Шығыс Вей империясының жағына шығып кетуі – Батыс Вей империясының императоры Він-диді де, оның аталығы атақты қолбасшы, аққаптал саясатшы Иүй-він Тайды да тұйыққа тіреп, дәрменсіз күй кешуге мәжбүр етеді. Шындығында да, жыужәндар мен шығыс вейліктердің бірігуі – Батыс Вей империясы күнінің санаулы қалғанының айғағы еді.

	Міне, тап осы кезде Батыс Вей империясының билеушілері суға батып кетіп бара жатқан жанның жанұшыра қарманғанындай жанталасып, жан-жаққа елшісін аттандырып, жаңа одақтас іздестіре бастайды. Сол тұста Жыужән мемлекетінің бодандары ішінде халқы көп телы тайпалары мен төңірегіне аты шыға бастаған түрктерден басқа олардың назарына ілігер іргелі ел жоқ болатын. Батыс вейліктерге бұлар, тіпті, сенімді одақтас болмаған күнде де Жыужән мемлекетін іштен ірітіп, күшін әлсірете беру үшін де аса қажет еді. Осыған байланысты «Жыу кітабы» («Жыушу»): «Да-тун жылнамасының он бірінші жылы Батыс Вей патшалығының патшасы Тәй-зу жиу-чиуәндық ху Ән-Напантоны Тумынға елші етіп жіберді» (Аталған еңбек. – 33-б.), – деп жазса, онда осын дай тарихи жағдай туғызған шындық бар.

	Осы арада мына бір жайға да назар аудару қажет секілді. Қытайдың тарихнамалары берер деректерді зерделей пайымдасаңыз, барлық уақытта да далалық мемлекеттер мен Орталық мемлекеттің (қытайдың) арасындағы байланыстың бастаушысы үнемі далалықтар болып келеді. Оған басты себеп, сол кездегі дипломатиялық қатынастағы қалыптасқан таным-түсінік бойынша Орталық мемлекеттің тануы – далалық хандықтардың жеке мемлекет ретінде қатарға қосылуының белгісі. «Жыу кітабы» дерегіндегі Батыс Вейдің елшісі келгенде түріктердің: «Бүгін ұлы мемлекеттен елші келді. Енді еліміздің мәртебесі өсетін болды» (сонда. – 33-б.), – деп қуанулары да осы түсініктен. Сондықтан далалық мемлекеттің билеушілері алғашқы туған мүмкіндікті пайдаланып, аса мол тарту-таралғылармен елшілерін жіберіп, Орталық мемлекет императорларынан өздерін жеке мемлекет деп тануын өтініп отырған.

	Ал бұл жолы, яғни түрктердің танылуында, ел ретінде еленуінде осы қалыптасқан дәстүр тұңғыш рет бұзылып, бәрі керісінше болып отыр. Бұрынғыдай «елімді жеке хандық, өзімді хан деп тани гөр» деп жалынып, тарту-таралғысымен елшісін жіберіп, жалпаңдап отырған түріктер жоқ, керісінше, біреуге бодан елді дербес ел ретінде мойындайтынын танытып, Батыс Вей империясы бұларға елшісін жібереді.

	Қалай, ойласуға тұратын-ақ факті емес пе?! Бірақ, біз ойласпадық, дұрысында ойластырмады. Түріктер тарихына түбегейлі бет бұруға мүмкіндік бермеген сыртқы ықпалдың салдары зерттеушілерді осынау маңызды мәселеге соқтыртпай, сырт айналып, ескі ізбен салпақтай беруге мәжбүр етті.

	Қазір заман өзгерді. Тәуелсіздік төл тарихыңның қалыс қалғанын қарастырып, ақиқаттың ақ туының көтерілуіне мүмкіндік берді. Осы мүмкіндікті пайдаланбай, бұрынғыша ескі сүрлеумен елпектей беру – енді елдікке де, естілікке де сын.

	Мәселеге осы тұрғыдан келгенде, қалай болғанда да, алдымен, Батыс Вей империясының түріктерге өздерінің бірінші болып арнайы елші жіберуін сол кездің тарихы үшін тосын да ерекше оқиға екенін пайымдау керек. Сонда мұндай тосын да ерекше оқиғаның жай қара халықты кезінде қуантқанымен, сол халықтың тағдырының тізгінін ұстап отырған, жыужәндардың езгісінен ығыр болған елінің қолын қалай азаттыққа жеткіземін деп түн ұйқысын төрт бөліп жүрген ел басшысының ойын онға бөліп, санасын сарсаң қылары хақ. Өйткені, өздерін «жабайы» деп қарайтын императордың аяқ астынан мұншалықты құрмет көрсетіп, арнайы елші жіберуінің артында батпан зіл жатуы әбден мүмкін еді. Сондықтан Бумынның тосын келген елшіліктің бұл келісін тағдырының оң қабақ танытып, көктен тілегенінің жерден табылуына балап, халқымен бірге қуанғанымен, артында азаттық түгіл, бүгінгісінің өзіне зар қылып, айықтырмас азапқа ұшыратар пәлесі бар-жоғын тани алмай қиналғаны да зерде мойындар шындық. Бұған Батыс Вей елшісі келіп кеткеннен кейінгі Бумынның іс-әрекеті толық куәлік береді.

	Бұл арада, алдымен, Батыс Вей елшісінің түріктерге қандай шаруамен келгенін білудің маңызы зор. Бұл жөнінде қытай жазбалары жақ ашпайды. Бірақ сол кезең тарихынан хабардар зерттеушіге мұны білу онша қиындық та туғызбайды. Өйткені, «Көктің ұлымын» деп көкірек керген императордың әлі жеке хандық болып бөлініп те шықпаған, жыужән қағаны Анагүйдің бағынышты бектерінің бірі – Бумынға өзінің бірінші болып, арнайы елші жіберуі, сөз жоқ, тарихқа танылмаған түріктердің тегеурінің мықтылығынан емес, қарсыласы Шығыс Вей империясының жыужәндармен бірігіп кетуінің дүмпуі екені айдан анық.

	Билік үшін күресте өздерін тастап, Шығыс Вей империясының жағына аунап түскен Жыужән мемлекетінің ішіне ірткі салып, өзімен-өзін әуре қылып қою, сөйтіп олардың шығыс вейліктерге қарайласуына шамасын келтіртпеу – Батыс Вей империясының соңғы тұяқ серпуі еді. Сондықтан да бұл жерде Батыс Вей елшісінің өз империясының түріктердің азаттыққа жетуіне қолдау көрсетіп, сенімді одақтасы болатынын алға тарта отырып, оларды өздеріне талай жыл үстемдік жүргізіп, езіп келген жыужәндарға қарсы айдап салу үшін келгені ешқандай күдік тудырмайды.

	 Осы арада мына бір жайға да назар аударған жөн. Түріктерге Батыс Вей елшісі келген оқиғадан кейін, арада жыл өтер-өтпесте, жыужәндардың езгісінде жүрген екінші бір халық – телы тайпалары өз қожаларына, яғни Жыужән мемлекетіне қарсы аяқ астынан көтеріліске шығады. Бұл оқиғаны баяндаған қытай жазбаларында телы тайпаларының көтеріліс жасауларының себеп-салдары көрсетілмейді. Алайда оқиғанның өрбу барысына ден қойған адам мұның да жыужәндардың шығыс вейліктерге көмектесуіне мүмкіндік бермеу мақсатында жасаған батыс вейліктердің іштен іріту әрекетінің нәтижесі екенін және сол кезде түріктермен қатар телы тайпаларына да Батыс Вейден елші келгендігін, одақтас болып көмектесеміз деп оларды жыужандарға қарсы көтеріліс жасауға көндіргенін бірден байқай алады. Бұл да батыс вейліктер елшісінің түріктерге келуінің себебін анықтаудағы біздің пайымдауымыздың шындықтан шет емес екенін айқындай түседі.

	Қалай болғанда да, Бумын бұл реттегі Батыс Вей империясының түпкі мақсатын түбегейлі түсініп, соған сай әрекет етуге кіріскені даусыз. Оның әр қимылы сақтыққа толы. Бұл – оның өзін империя қолдайды екен деп, аңдаусыз аяқ басудың ақыры халқын апатқа ұрындыратынын дер кезінде және мейлінше дәл ұққанының айғағы. Жылнамалар жеткізген тапшы деректер осыны ұғындырады. Ол Батыс Вей секілді империяның қолдауын пайдаланып қалайын деп, телылар сияқты жанталасып, бірден атқа қонудың қамына кіріспейді. Алдымен, бар жайды байыптап біліп алуды жөн көреді. Соған сай «Жыу кітабы» берген деректе көрсетілгендей: «(Да-тун билігінің) он екінші жылы Тумын тарту-таралғымен (Батыс Вей патшалығына) өз елшісін жібереді» (аталған еңбек. – 33-б.). Демек, Тумын Батыс Вейдің елшісі кетісімен (бәлкім солармен бірге), оларға өзінің елшісін жіберіп, өз адамдары арқылы бар жағдайды білуді мұрат тұтқан, сол арқылы жыужәндарға қарсы күресте «одақтас боламын, көмектесемін» деп ауызша қарық қылған империяның шынайы жағдайын біліп, оларға сеніп, арандап қалуға болмайтынына көз жеткізген, елінің қазіргі жағдайында дәуірлеп тұрған жыужәндармен соғысудың өз халқы үшін қосымша азаптан басқа түк нәтиже бермейтінін, азаттыққа жету үшін қапысыз дайындықтың, тек өз күшіне сенудің қажеттігін жете түсінген. Сол себепті де ол ешкім күтпеген әрекетке барып, жыужәндарға қарсы жорыққа аттанған телы тайпаларын қолдау орнына оларға тосыннан тиісіп, бүкіл елін өз қарауына қосып алады.

	Бұл ретте «Жыу кітабы»: «Осы кезде телылар жу-жуларға (жыужәндарға) қарсы жаза жорығына шығады. Тумын өзіне қарасты тайпаларды бастап, оларға орта жолда бүйірден тиісіп, талқанын шығарады. Сөйтіп 50 мың түтіндік бүкіл елін бағындырады» (сонда. – 33-б.), – деген дерек береді. Осындағы «талқанын шығарды» деген тіркес әдеттегідей «қарсыласын қырып-жойып жіберді» ұғымын білдірмейді. Мұнда император сарайына мәлімет жеткізушілер түріктердің телы тайпаларын толық бағындырғанын және енді телылардың өз алдына жеке иелік болудан қалғанын хабарлап отыр. Оның солай екенін келесі «50 мың түтіндік бүкіл елін бағындырды» деген дерек толық дәлелдей түседі.

	Дереккөздерінде басы ашылып, анықтап көрсетілмегенімен, сол кездің саяси ахуалы тұрғысынан алып қарағанда, кезінде өзгелер түгілі, өз адамдары үшін де түсініксіз болған іске бел буып, батыл қадам жасауымен, яғни телы тайпаларын бағындырып алуымен Бумын түрік елінің азаттық алуына мүмкіндік берген, ауадай қажет төрт бірдей күрделі мәселені өз пайдасына шеше білгенін көруге болады.

	Түріктер телы тайпаларының әскеріне күтпеген жерден, бүйірден тиісіп, қоршап алу арқылы олардың өздеріне тегеурінді қарсылық жасауына мүмкіндік бермей, қаруларын тастап, бағынуға мәжбүр етті. Осынысымен олар, біріншіден, телы тайпаларының әскерін жыужәндармен соғысып, босқа қырылудан сақтап қалды. Өйткені, бұл кезде қағанат дәрежесіне көтеріліп, дәуірлеп тұрған жыужәндарды телы тайпаларының жеке соғысып, жеңулері мүмкін емес еді. Қанша жерден «қарық қыламыз» дегенімен, батыс вейліктердің де оларды қолдап, тегеурінді көмек берулері екіталай еді.

	Екіншіден, телы тайпаларының 50 мың үйін елінің құрамына қосып алуы арқылы Бумын өзінің әскери қуатын нығайтып, күшін еселей түсті. Әскеріне сондай әскер қосылды.

	Үшіншіден, түріктердің өздеріне «адалдық» танытып, көтеріліске шыққан телы тайпаларын өз еріктерімен барып, талқандауы – жыужәндардың оларға деген сенімін арттырды. Соның арқасында Бумын жыужәндар тарапынан бола тын түрлі кедергілерден құтылып, алдағы азаттық көтерілісіне кең көлем де алаңсыз дайындалуға толық мүмкіндік алды.

	Төртіншіден, жыужәндарды ішкі қырқысқа араластырмай, телы тайпаларының көтерілісін түріктердің өздерінің басуы көшпелілердің негізгі дұшпаны Шығыс Вей және Батыс Вей империяларының тыныс алып, күшеюіне жол бермей, оларға деген жыужәндардың үстемдік ықпалының бұ рынғы күйінде сақталып қалуын қамтамасыз етті. Соның нәтижесінде, Батыс Вей империясының көшпелілерді бірін-біріне айдап салу арқылы іштей ірітіп, өзімен өзін әуре қылып қоямыз деген саясаты жүзеге аспай қалды. Бұл өз тарапынан екі империяның жыужән қағанына тәуелділікпен бұрынғысынша екі жақтап жалпақтап, Анагүйді онан сайын дандайсытып, сақтықты естен шығаруына көмектесті.

	Бумынға керегі де осы еді. Ол өзінің ел ертеңін ерте ойлай алатын көреген басшы, өзгелерден шоқтығы биік ірі саясаткер екенін дәлелдеп, әр күні қауіпке толы аласапыранды қым-қуыт шақта өздері үшін бір емес, тұтас бес жылдың бейбіт өтуін қамтамасыз етті. Сөйтіп, жыужәндай қуатты елмен шешуші шайқасқа шығуға арнайы дайындықтан өтіп шыңдалған, қандай жаумен болса да беріспей белдесе алатын, көк темірмен құрсанған қалың қолды жасақтап үлгірді.

	Міне, осыдан кейін барып, Бумын Жыужән мемлекетінің билеушісі, өзінің бұрынғы қожасы Анагүйге арнайы елші жіберіп, қызын өзіне әйелдікке беруін сұрайды. Бұл сол кездің дипломатиялық тілінде: «менің енді сенімен терезем тең, менімен есептесуге тиістісің» дегенді білдіретін еді.

	Қытайдың екі бірдей империясын теспей сорып, қазынасын байытып, бүкіл далада өзіммен иық теңестірер бірде-бір мемлекет жоқ деп, дүрсіп тұрған Анагүй Бумынның мына «бейбастығына» шектен шыға ашуланып, «Сен – менің темір өндіретін құлымсың. Маған осындай ұсыныспен елші жіберуге қалай батылың барды», – деп, Бумынды кемсіте сөгіп, тілі жеткенше балағаттап, соны жеткізу үшін түріктерге жедел арнайы шапқыншы жіберді (сонда. – 33-б.).

	Бумын оқиғаның осылай өрбитінін әуел баста-ақ білген-ді. Сондықтан түпкі ойын жүзеге асыру үшін енді ол өз тарапынан қорланған жан есебінде не істеймін десе де еріктілігін пайдаланып, Анагүйдің жіберген елшісін өлтіріп, жыужәнмен соғысуға жол ашты. Батыс Вей империясына шұғыл шапқыншы жіберіп, болған жайды мәлімдеп, өзінің Жыужән мемлекетімен байланысын біржола үзгенін хабарлады. Осынысымен ендігі жерде өзінің Батыс Вей империясымен бір екенін дәлелдеп, соған қайтарым ретінде императордан қызын өзіне әйелдікке беруін талап етті. Екі жақты соққының өтінде қалып, өз қуатының күн санап азайып, қарсыласы шығысвейліктердің күшейіп келе жатқанын көріп-біліп отырған Батыс Вей императорының «түрктерге қыз бермеймін» деп шалқаюға шамасы жоқ болатын. Сондықтан да император Він-ди амалсыз Бумынның талабын қабылдап, Шаңлы ханшаны оған әйелдікке береді. Бұл Батыс Вей империясының қандай жағдайда да түріктердің одақтасы болатынының кепілі еді. Осы кепілдікті алысымен, Бумын «жыужән қағаны Анагүй қашан маған шабуыл жасайды» деп күтіп жатпай-ақ, фи-ди билігінің бірінші жылының бірінші айында, яғни 552 жылдың қозы айында шешуші шайқасқа қапысыз дайындалған қалың қолын бастап, оның еліне аттанды.

	Екі жақтың әскері Хуәй-хуанның терістігіндегі жазықта кездесіп, аянбай шайқасады. Осы айқасқа арнайы дайындалып, өздері тіленіп келген Бумынның қолы Анагүйдің асығыс жасақталған әскерінің тоз-тозын шығарып, ойсырата жеңеді. Қоршауда қалып, өзінің кешегі бағынышты адамының қолына түсіп, тұтқын болудан қорыққан Анагүй өзін-өзі жарып өлтіреді.

	Осыдан кейін Жыужән мемлекеті құлайды. Оның орнына Түрік қағанаты шаңырақ көтереді. Түрік елі жиналып, Бумынды ақ киізге отырғызып, қаған көтеріп, өзіне «Ел қағаны», әйеліне «Білге қатын» деген атақ береді.

	Алайда Бумын елінің ұзақ жылдардан кейін зарығып барып, қол жеткізген ұлы тәуелсізгінің қызығын көп көре алмай, бір жылдан кейін, яғни 553 жылы қайтыс болады.

	Бумынның қалай қайтыс болғаны жөнінде нақты дерек жоқ. «Жыу кітабы» бұл ретте: «Тумын (Бумын) өлгеннен кейін, таққа баласы Кыло отырды» дегенді ғана хабарлайды (сонда. – 33-б.). Бұдан Бумынның қайтыс болғанын білгенмен, қандай жағдайда, қалай өлгенін білу қиын. Сондықтан бұл орайда бірде ме білу үшін Бумын қаған атанғаннан кейін қандай оқиғалар болғанын анықтап, соларға талдау жасау қажет.

	Бұл ретте «Вей кітабынан» («Вейшу») мынандай дерек оқимыз: «Тиән-бау жылнамасының үшінші жылында (552 ж.) Анагүй түріктерден күйрей жеңіліп, өзін-өзі өлтірді. Анагүйдің мұрагер баласы Иәнлочың, немере туысы Дынжу сыли және оның ұлы Кути халқын жинап, Чи патшалығына (Шығыс Вей империясына) қашып барды. Қалған халқы Дынжыу сылидің екінші баласы Тиефаны қаған етіп қойды… Ұзамай Тиефаны чидәндар (кидәндар) өлтірді. Ұлықтар Дынжуды қаған етіп қойды. Бірақ оны Афути бастаған ел ағалары өлтіріп тастады. Ұлықтар тағы да Кутиді қаған етті» (Түріктер. Жыужәндар. – А, 1999. – 166-167-бб.). Бұдан елінен, жерінен айырылып, босқындыққа ұшыраған жыужәндардың қалғандарының кімге бағынарын білмей, басшыларын бірінен кейін бірін ауыстырып, өзімен-өзі әуре болғаны, яғни Хуәй-хуаңның терістігіндегі жеңілістен кейін бас біріктіріп, түріктерден кек алу шабуылына шыға алмағаны анық көрінеді.

	 Бұл – түріктер мен жыужәндар арасында Бумынның көзі тірісінде ешқандай соғыс болмады деген сөз. Сондай-ақ түріктердің осы тұста өзгелермен де қақтығысқаны жөнінде дерек кездеспейді. Демек, Бумынды соғыста, жау қолынан мерт болды деуге де негіз жоқ. Осыған қарағанда, Бумын өз ажалынан өлген сияқты.

	Бумын «Ел қағаны» аталғаннан кейін бір-ақ жыл өмір сүрді. Бірақ осы аз уақыттың ішінде қол жеткізген жеңісін баянды етіп, тәуелсіздігін сыртқы жаудан қорғай алар тұрақты әскері бар қуатты Түрік мемлекетін құрды.

	 Бұл да өздерінен бұрынғы далалық ірі мемлекеттер секілді рулық-тайпалық құрылымға негізделген мемлекет еді. Оның өзінің көп сатылы басшылық органы болды. Соның жоғары лауазымды мансабына белгілі тәртіп бойынша қағанның аға-інілері, балалары мұрагерлік етті. Бұлардың бәрі ұлығ ханға, яғни қағанға бағынды. Кейін өзге жұртты жаулап алу барысында мемлекет аумағы ұлғайып, оны басқару күрделіленген кезде, жер-жерде жеке иеліктер құрылып, оны кіші қағандар басқарды (бұл Тобо қағанның тұсында болды). Сөйтіп ел қағанатқа, ұлығ хан қағанға (ханның ханына) айналды.

	Қағанаттың ең жоғарғы органы – шонжарлар кеңесі. Кей деректерде оны «хан кеңесі» деп те атайды. Кеңес мүшелері жылына бір рет қаған ордасында бас қосып, елдегі жыл бойы қордаланған аса күрделі мәселелерді шешеді. Төтенше жағдай туған кезде, мысалы, соғыс жағдайында, қаған қайтыс болғанда кезектен тыс бас қосады. Өлген қағанның орнына адам тағайындағанда мұнда «әке тағы – балаға мұра» делінетін ортағасырлық көшпелілерге тән дәстүр емес, Бумын орнатқан жаңа заң басшылыққа алынады, яғни қаған тағын оның тетелес інісі иеленеді.

	Осылардың бәрі ел басқаруда Бумынның сиуңнулардың ел басқару дәстүрін басшылыққа алғанын көрсетеді. Бұл, біріншіден, көшпелілердің мемлекеттілік дәстүрінің жоғалмай, ұрпақтан ұрпаққа ауысып, сабақтаса жалғасып жататынын айғақтаса, екіншіден, сол арқылы, жоғарыда айтқанымыздай, Ұлы Далада бірігу үрдісі барысында құрылған далалық империялардың (қағанатттардың) бір-бірінің заңды мұрагері болып табылатынын дәлелдейді. Жаңаша жыл санаудан бұрынғы ІІІ ғасырда Сиуңну империясын құрған Маудуңның ел басқару тәртібін арада тоғыз ғасыр өткен соң Түрік қағанатын құрған Бумынның еш өзгеріссіз қайталауы осының анық көрінісі. Демек, тарихи сабақтастық қай кезде де үзілмеген. Бұл – көшпелі өмір салты тудырған заңдылық.

	Көшпелі тірліктің әр кезеңіндегі бірігулер мен ыдырауларының өмірлік қажеттігіне орай елді басқарудың өзіндік жүйесі қалыптасып, соларға сай қоғамдық жаңа құқықтар, жаңа билік ережелері тәріздес түрлі категориялар туындап, дамып отырған. Соның нәтижесінде қоғам мүшелері жаңа бір қоғамдық тәртіп билігіне өтіп, жалпы халықтық мәдениетке қарай ілгерлеп, жаңа қоғамдық сананың қалыптасуына негіз қалаған. Осындағы негіздің алтын арқауы, жаңағы айтқан, сабақтастық. Бұл заңдылық Бумын құрған Түрік қағанатына да, сондай-ақ одан бұрынғы Сиуңну империясына да, кейінгі Моңғол империясына да тән. Мысалы, осы айтылғандарға дәлел ретінде VІ ғасырдағы түрік қағаны Бумынның өзі құрған мемлекетінің ішкі бірлігін, сыртқы тұтастығын, қоғам мүшелерінің азаматтық құқықтарын қорғаған заң кодексі баптарының ХVІІ ғасырдың аяғындағы қазақ ханы Тәукенің әйгілі «Жеті жарғысының» баптарынан көрініс табуын алға тартуға болар еді. Қазақ ғалымы, марқұм Құлмат Өмірәлиев «Жыу кітабында» берілген байырғы түріктердің заң кодексін ірі-ірі жеті бапқа бөліп, бүгінгі түсінікте былайша саралайды:

	Ібап. Көтеріліс жасап, бүлік шығарған кісілерге өлім жазасы бұйырылсын.

	(Бұл бап мемлекет тұтастығын сақтау талабынан туған).

	ІІбап. Түрік будынының (жұртының) мүддесін сатып, елге опасыздық еткендер өлім жазасына бұйырылсын. (Бұл бап та халықтың ортақ мүддесі – ел бүтіндігін қорғаған біртұтас қоғамдық сананың жемісі).

	ІІІбап. Қағанат ішінде жазықсыз адам өлтірген кісілер өлім жазасына бұйырылсын. (Бұл бап варварлықтың төменгі сатысына тән кісі өлтірушілік культіне тыйым салған және мәдениеттіліктің белгісі ретінде танылуға тиіс өте елеулі жаңалық).

	ІVбап. Өзге біреудің әйелімен зинақорлық жасап, ақ некені бұзушыларға өлім жазасы бұйырылсын. (Бұл бап отбасының бірлігін, адалдығын талап еткен, неке парызына аса биік талап қойған зор жаңалық).

	Vбап. Кермеде тұрған, тұсаулы жүрген сәйгүлік атты ұрлаған адамға өлім жазасы бұйырылсын. (Жаугершілік заманда елдің, қағанаттың соғыс күші болып саналатын жақсы атты сақтау талабынан туған).

	VІ бап. Төбелесте мертігудің (жарақаттанудың) түріне қарай мүлік түрінде құн төленсін.

	а) біреудің көзін шығарған кісі айыпқа қызын береді, ал қызы жоқ болса,

	қыздың қалың малын төлейді.

	б) Төрт (он екі) мүшенің бірін мертіктірген (жарақаттаған) кісі айыпқа ат

	береді.

	VІІбап. Ұрланған жылқы, өзге де құнды мүлік үшін он есе артық айып төлеттірілсін. (Өмірәлиев Қ. VІІІ-ХІІ ғасырлардағы көне түркі әдеби ескерткіштері. – А., 1985. – 17-18-бб.).

	Аз уақыт ішінде Бумынның осындай заң шығаруы, сөз жоқ, сол үзілмей жалғасып келе жатқан сабақтастықтың арқасы екені даусыз. Сондықтан, бұл арада Бумынды өзіндік жаңа заң шығарушыдан гөрі, бұрынғы бар заңды өз уақытының талабына сай бейімдеп, қалыптастырушы ретінде қабылдаған дұрыс. Бұл оның Түрік қағанатында орнатқан заң тәртібінің өзіндік ерекшелігі болғанын жоққа шығармайды, оған ешқандай нұқсан келтірмейді. Мысалы, менің пайымдауымша, Бумын – қағанат тағына мұрагерлік жолмен өлген қағанның баласын отырғызатын ежелден қалыптасқан дәстүрді бұзып, оның орнына билік тізгінін ел басқару ісіне кезінде қағанның өзімен бірге араласып, тәжірибе жинақтаған, жақсы-жаманды ажырата білетін оның тетелес інісіне беруді, көшпелі мемлекеттердің бұған дейінгі билеушілері арасында, жүзеге асырған бірінші адам. Бұл туралы Түрік қағанатының екінші қағаны жөнінде арнайы сөз болатындықтан, ой қайталамас үшін, әңгіме арнасын енді солай қарай бұралық.





Түрік қағанатының Бумыннан кейінгі екінші қағаны жөнінде сөз қозғаған да баяғы жазба дерекке жадыланудың зардабы тағы алдан шығады. Көшпелі лерге қатысты белгілі бір мәселенің нақтылығын анықтауға көмектесер олардың өздерінен қалған деректің жоқтығынан, отырықшы елдер қалдырған жазба мұралардың осы мәселеге қатысты дерегіне жүгінуге тура келеді. Басқа амал жоқ. Бірақ солай дей тұрғанмен, ол деректерді жан-жақты талдап, ғылыми зердеден өткізбей, оны бірден ақиқаттың айғағына айналдырып, сол арқылы кесімді пікір айтудың үнемі абырой әпермейтінін, кейде елеулі жаңсақтыққа ұрындыратынын да есте ұстаған жөн. Өйткені, Түрік қағанатының екінші қағанының кім екенін анықтауда мұның ерекше маңызы бар. Мысалы, «Жыу кітабында» Түрік қағанатының Бумыннан кейінгі қағанының кім болғаны нақты атап көрсетіліп, онда: «Тумын (Бумын) өлгеннен кейін, оның орнына баласы Кыло (Коло) таққа отырды. Кыло «Исижи каған» деп аталды» деп жазылған. (Түріктер. Жыужәндар. – А. 1999. – 33-б).

	Былай қарағанда, бәрі дұрыс. Содан да болар, осы деректің негізінде қазір Түрік қағанатының Бумыннан кейінгі екінші қағаны «оның баласы Кыло» деген тұжырым тарихи шындық ретінде қабылданып, ғылымға енгізілді. Ешкім бұған күмән келтірмейді. Жекелеген зерттеулерден бастап, академиялық еңбектерге дейін солай деп жазады .

	Алайда, осыған қарамастан, бұл деректің де, соған негізделіп жасалған тұжырымдардың да дұрыстығына кәдімгідей күдік келтіруге тура келеді. Өйткені, қалыптасқан осы тұжырымды мансұқтайтын жекелеген пайымдауымызды айтпағанның өзінде, берер мәліметінің деректік мәні осы деректі беріп отырған «Жыу кітабынан» бірде кем түспейтін басқа дереккөздері бұған керісінше мәлімет береді. Оларда да: «Бумын өлгеннен кейін қаған тағына баласы емес, інісі отырды», – деп анық жазылған. Кәне, бірігіп оқып көрелік.

	«Сүй кітабы». 84бума, 49баян: «Или қаған (Бумын) өлгеннен кейін інісі И қаған таққа отырды. Ол тағы да жу-жуды (жыужәнды) талқандады. (Ұзамай) ол да аурудан қайтыс болды. Таққа баласы Ниетуді отырғызбай, інісі Сыдоуды (Сыжинді, Цзушуды) отырғызды. Оны «Мугән қаған» деп атады» (Түріктер. Жыужәндар. – А., 1999. – 31-б.).

	Күлтегін ескерткіші (Үлкен жазу): «Биікте көк тәңірі, төменде қара жер жаралғанда, екеуінің арасында адам баласы жаралған. Адам баласы үстіне ататегім Бумын қаған, Істемі қаған отырған. Отырып, түрік халқының ел-жұртын қалыптастырған, иелік еткен». (Жолдасбеков М. Асыл арналар. – А., 1986. – 46-б.)

	Көрдіңіз бе, бұларда да бұлыңғырлық жоқ, анық жазылған: алғашқысы

	Бумыннан кейін қағанат тағына оның баласы емес, інісі отырғанын ашық айтса, екіншісі «түріктің ел жұртын қалыптастырып, билік еткендердің» Бумын қаған мен Істімі қаған екенін нақтылайды. Мұндағы Істімінің Бумынның туған інісі екені белгілі. Демек, екінші дерек те Бумыннан кейін таққа баласы емес, інісі отырғанын ашып айтып отыр. Тек өкініштісі, осындай басы ашық бағалы дерек тер тарихшылар тарапынан зерттелмей, назардан тыс қалып, әлі күнге ғылыми айналымға түсірілмей келеді.

	Сонымен, Түрік қағанатының екінші қағанының кім екенін анықтауға мүмкіндік берер бір емес, үш дерек бар екен . Ең ғажабы, үшеуінің де құжат тық құқы бірдей. Сондықтан, талдап талқыламай, зерттеп анығына жетпей, қосымша басқа дерекпен айғақтамай тұрып, олардың біреуіне басымдық беріп, «осыныкі жөн» деу де қиын. Бірақ бұлардың үшеуінің бірдей дұрыс еместігі тағы анық. Сонда мұның қайсысы дұрыс? Қағанаттың екінші қағаны «Бумынның баласы Кыло» дейтін алғашқысы ма, жоқ, әлде «Бумынның інісі И немесе Істемі» дейтін кейінгі екеуінікі ме?

	Бұл сауалдарға нақты жауап беру үшін аталмыш үш дерекке талдау жасау қажет, онсыз шындыққа жету қиын.

	Мәселеге осы тұрғыдан келгенде, «Жыу кітабының» «Тумын (Бумын) қаған өлгеннен кейін, оның орнына баласы Кыло отырды» деген дерегіндегі «баласы» деген сөз кітап авторының, болмаса оның алғашқы көшірушісінің (аудармашының емес!) тарапынан жіберілген бейқамдықтан, «інісі» деген сөздің орнына жаңсақ жазылып кеткені байқалады. Бұған айғақ ретінде көшпелілердің билеушісі өлсе, оның орнына баласы отыратын дәстүрін білетін қытай тарихшыларының сол дәстүрді өзгерткен елдің тарихын жазғанда баяғы сол үйреншікті әдетпен кейде інісін баласы деп шатастырып жазып жіберетін қателіктерінің ара-тұра болса да, кездесетінін алға тартар едік. Мысалы, Екінші Шығыс Түрік қағанатының қағаны Қапаған өлгенде, оның орнына інісі, Құтылығ қағанның баласы Могилиәннің «Білге қаған» деген атпен таққа отырғаны Күлтегін ескерткішіндегі жазудан тарихтан хабардар жанның бәріне мәлім. Бірақ соған қарамастан, «Жаңа Таң кітабының» авторлары осыны біле тұрып, байқамай (білмей деуге болмайды!), үйреншікті әдеттерімен «Мочжо ның (Қапағанның) баласы Могилиәнді «Білге қаған» деген атпен таққа отырғызды» деп, Қапағанның інісін баласы етіп көрсетеді. (Бичурин Н.Я. Собрание сведений… І т. – Стр. 273.). Аталмыш «Жыу кітабының» Бумынның інісі Исижи қаған Кылоны оның баласы етіп көрсетуін де, міне, осындай жаңсақтықтың бірі деп білеміз.

	Бұлай деуімізге мұның сыртында және бірнеше қисындық себептер де бар. Мысалы, айталық, егер «Жыу кітабы» дерегінде жаңылыстық кетпей, Кыло шынымен Бумынның баласы болып, мұрагерлік жолмен әкесінің орнын басып, қаған тағын иеленсе, онда Кыло өлгеннен кейін де оның орнына баласы Ниету де тақ мұрагері ретінде қаған болуы тиіс еді. Бірақ ел шонжарлары Кылоның орнына баласы Ниетуді отырғызбай, оны айналып өтіп, інісі Сыжинді (Сыдоуды) отырғызып, соны қаған етеді. Осы тәртіп, яғни қаған өлгеннен кейін оның орнына баласын емес, інісін отырғызу дәстүрі бұдан былайғы жерде де осылайша жалғаса береді. Неге?

	Меніңше, бұл арада мынандай тарихи шындық жатыр. Азаттыққа жетудің азапты жолынан өтіп, шешуші шайқасқа қапысыз дайындалған жоспарлы әрекетінің нәтижесінде бірнеше ірі жеңістерге жеткен Бумынның байтақ далада әкімшілік, этникалық бірлік, территориялық ыңғайластық негізінде бірнеше тайпалық одақтардан федерациялық жағдайда жаңа Түрік мемлекетін құрғаны белгілі. Оңтүстігінде Жыу, Чи секілді жаулаушы империямен, шығысында чидандар секілді варварлықтың орта шенінде тұрған хандықпен географиялық ортақ шеңберде тіршілік ету жағдайы бұл мемлекетке негізінен бақташылық тұрмысты, осы бақташылық таңған көшпелі өмірді сыйлады. Бұл және байырғы өзімен-өзі томаға-тұйық жатқан бақташылық тұрмыс емес, ежелгі отырықшы көршілерімен ғасырлар бойы қарым-қатынаста болған, солармен жарыса да- мып, олардың көшпелі тірлікпен үйлесім тауып кетер жақтарын өздеріне қабылдап, өздерінің жақсысын оларға жұғыстырып отырған ерекше күрделіл енген бақташылық тұрмыс еді. Осындай жағдайда бейбіт күндердегі тіршілігінің тізгінін малының тұяғына байлап, жердің сонысына, судың тұнығына орай жеке иелігінде ру-ру болып көшіп-қонып жүрген сиырдың бүйрегіндей құранды елді басқару, оның бірлігіне, тұтастығына жарықшақ түсірмей ұстап тұру қашан да оңай болмаған. Мұндайда найзаның ұшымен, білектің күшімен құралған құранды елдің сол өздерін бағындырған күштің мықтылығын үнемі сезіп отыруы – бірлік берекесін кетірмей, тұтастықты сақтаудың басты шарты болатын. Сондықтан билік тізгіні тек қарулы қолда болуы парыз. Елін бодандық бұғауынан босатып, дербес азат мемлекет құрған Бумынның бұл парызды тап басып тани алғанына, соған өресі жетіп, ертеңінің қамы үшін қарекет жасағанына ешқандай күдік тумайды. Соның үшін де Бумын бұрынғы қалыптасқан мұрагерлік дәстүрді сақтап, өлген қағанның орнына бұғанасы бекіп, қабырғасы қатпаған жас баласын отырғызудың мемлекеттің болашағы үшін қаншалықты зиянды екенін жете сезініп, өзінің орнына баласын емес, ел басқару ісіне өзімен бірге араласып, көзқарық болған, ыстық-суықтан бірдей өтіп, ақыл-ойы кемелденген інісін отырғызуды және осыны одан әрі заңдылық ретінде қалыптастыруды еліне өсиет етті дей аламыз. Мұның солай екенін Бумын өлгеннен кейін билік басына келген қағандардың да өздерінен соң қағанат тағына балаларын отырғызбай, тек інілерін мұрагер етіп қалдырғандары да толық дәлелдейді. Егер Бумын өзінен кейін ескі тәртіппен қағанат тағына баласын отырғызса, мұның бірі де болмас еді, кейінгі қағандар да өзінің балаларын таққа мұрагер етер еді. Атап айтқанда, Исижи қаған інісі Мугәнді емес, баласы Ниетуді, Мугән қаған інісі Тобоны емес, баласы Далобиәнді, Тобо қаған інісі Далобиәнді емес, баласы Иәнлоны қағанат тағына отырғызған болар еді. Бірақ олай болмағаннын, керісінше олардың қай-қайсысы да өз орынына балаларын емес, інілерін отырғызғанын құжаттық дереккөздерінің бәрі бір ауыздан куәландырады. Бұл дәстүр тек Шабалио билікті күшпен тартып алғаннан кейін барып бұзылды. Содан бастап түрік қағандары қағанат тағына баласын отырғызуды дәстүрге айналдырды.

	Тағы бір қисын. Егер қазіргі тарихшылардың жазып жүргеніндей, Бумын қағанның орынына баласы қаған болып, ал інісі Істімі оған бағынышты кіші хан (қаған) ретінде батысты билеген болса, онда ол туралы қытай тарихнамаларында жан-жақты сөз болуға тиіс еді. Бірақ олай болмайды. Ең болмаса, Батыс Түрік қағанаты жөнінде түбегейлі сөз қозғап, ұсақ-түйек оқиғасына дейін тәптіштеп жазған Сүй, Жыу, Таң әулеттерінің шежірелерінде де Істімі қаған туралы бір ауыз сөз айтылмайды?

	Бұл арада Істімі үнемі батыста болды, сол себепті көне қытайлықтардың оны білмеуі де мүмкін ғой деуге де болмайды. Өйткені, бұған олардың Түрік қағанаты бөлінбей тұрғанда Қытаймен тікелей араласта болған Істімі түгілі, кейін жеке бөлінген Батыс Түрік қағанатының, тіпті, Қытай империясымен қатынасқа шықпаған кездегі кіші хандарын (қағандарын), яғни Істімінің балалары: парсылармен соғысып жатқан Датыуды, Терістік Кавказда жүрген Тәнханды әулеттік тарихнамаларына кіргізіп, олардың іс-әрекетін қалдырмай тізіп жазып отырғаны дәлел.

	Қалайда, бұл жерде, қытайлықтардың басқаны білмесе де, дәл Істіміні әуелден жақсы білгендігіне дау болмаса керек. Оған «Жаңа Таң кітабының», жоғарыда айтылған: «Батыс түріктің арғы тегі Надуллудың немересі Туву. Оның (Тувудың) үлкенін Тумын Или қаған, кішісін Шідиәнми немесе Сідими деп те атайды» деп, басын ашып, нақтылап көрсететін дерегі куә. Бұл, былайша айтқанда, көне қытайлықтар Істімінің есімін ғана емес, оның Тувудың баласы Бумынның туған інісі екендігін де әуелден біледі деген сөз. Бірақ, солай бола тұрғанмен, қытай деректемелерінен 553-554 жылдардан былай қарай Істімі есімі кездеспейді. Менің түсінігімде, бұл – терең ойласуды керек ететін факті.

	Тарихтан Түрік қағанатының Шығыс Түрік қағанаты, Батыс Түрік қағанаты болып екіге бөлінгені белгілі. Тарихшылардың айтуынша, осы Батыс Түрік қағанатының ұлы қағаны – Истеми (Істімі).

	Осы айтылғандарды бір арнаға тоқайластырып, ой түйіндесек, «Жыу кітабының»: «Бумын өлгеннен кейін орнына баласы Кыло «Исижи қаған» деген атпен таққа отырды» деген дерегіндегі «баласы» сөзінің «інісі» дегеннің орнына жаңылысып жазылып кеткен деп толық сеніммен айта аламыз. Дұрысы – «Сүй кітабының» «Бумын өлгеннен кейін таққа інісі И қаған отырды» деген дерегі. Мұны бір деректемеде кеткен қатенің екіншісінде түзетілуі деп қабылдаған жөн.

	Сонда Бумыннан кейін қаған болған, яғни Бірінші Шығыс Түрік қағанатының екінші қағаны – Істімі екені шындыққа айналады. Ал бұл «Жыу кітабының» Исижи қаған, «Сүй кітабының» И қаған, «Жаңа Таң кітабының» Шідиән-ми қаған дегендерінің бәрі – әр әулеттік шежіреде әр түрлі аталып келген бір-ақ адамның, «Күлтегін ескерткішінде» төл атымен берілген Істімі қағанның есімі болып шығады. Осыдан келіп, осы кезге дейін дүдәмал болып, түйіні шешілмей келген біраз мәселенің ақиқаты да анықтала бастайды.

	Ең алдымен, Бумын қайтыс болғаннан кейін інісі Істімінің қаған болғаны шындық болса, онда қазіргі тарихшылардың Естеми, Істеми, Истеми, Істемі деп, есімін әркім өз қалауынша құбылтып алып жүрген адамы Істімі емес, басқа адам болып шығады. Себебі, олардың Істімі деп алып жүрген адамы 572 (кей деректе 576) жылы өлген. Ал, біз айтып отырған Істімі ағасының артынан ұзамай, 5-6 айдан соң, сол 553 жылдың өзінде қайтыс болған. Оның осы жылы өлгенін байырғы түріктердің тарихынан мағлұмат беретін қытай жылнамаларының бірде-бірінде жаңағы 553 жылдан кейін Істімі есімінің не «Жыу кітабындағыдай» Исижи, не «Сүй кітабындағыдай» И, болмаса кейінгі «Таң кітабындағыдай» Шідиәнми, Сідими түрінде болсын бір рет те кездеспейтіні растай түседі. Егер олай болмай, шынымен қазіргі тарихшылар айтқандай, Істімі 572 жылы қайтқан болса, онда атақты ағасынан кейін жиырма жыл өмір сүріп, бүкіл Батыс өңірді билеген, әйгілі Жібек жолын қолында ұстаған, Иран мен Византия империясының іргесін солқылдатқан атақты қаған туралы қытай тарихшылары, сөз жоқ, бұлайша үнсіз қалмас еді.

	Осы арада айтылғанның ұғынықты болуы үшін тарихшылардың қазіргі Истеми деп жүрген адамының атын нақты білгендіктен «Истеми» деп алып жүрмегенін де ашып айта кеткен жөн. Олардың Истеми деп жүргендері Византия мен Парсы деректеріндегі Дизабул қаған. Оны да әр деректе: «Дизавул», «Сизавул», «Дизибул», «Сизибул», «Силзабул» деп әртүрлі айтады. Көне қытай жазбаларында бұл есім мүлде кездеспейді. Қытайлықтарды жатжұрттықтар есімін қанша жерден бұзып береді дегенімізбен, олардың атақты адамдардың есімінің, тіпті, болмағанда алғашқы буынының дыбысталуын дәл беруге тырысатынын жоққа шығаруға болмайды. Бұл тұрғыдан келгенде де, қытай деректерінде не Дизабулдың, не Сизабулдың, не Истемидің есімдерінің алғашқы буынының дыбысталуына келмейді, дыбыстық үйлесім таппайды. Сондықтан басқа бір нақты деректермен дәлелдемесе, тарихшылардың Дизабул немесе Сизабул деп жүрген адамын нақты «Істімі еді» деп сендіре қою қиын.

	Дизабулдың түріктің басқа қағандарының бірінің аты болуы да әбден мүмкін. Менің пайымдауымша, тарихшылардың қазіргі таңда «Истеми қаған» деп алып жүрген Дизабулы Бірінші Шығыс Түрік қағанатының үшінші қағаны Мугән қаған болуы әбден мүмкін.

	Мугән – оның қаған болғаннан кейінгі қытайша аты. Оның оған дейінгі есімі сол қытай жазбаларында: «Сыдоу», «Сыжин» деп көрсетілген. Көне қы тайлықтардың жат жұрт адамдарының есімін беру заңдылығына жүгінсек, онда «Сыдоу», «Сыжин» мен «Сизибулдың» алғашқы буындарының арасында ортақтық бар. Мұның сыртында, Мугән қағанның билік тізгінін қолға алысымен, Дыншу сыли (Дыншуцзы) бастаған жыужәндардың қалғанын жойып жі бергені, содан кейін Батысқа қарай жорық жасап, Иданы талқандағанын жоғарыда айттық. Бұл ретте қытай жазбалары Мугән қағанның «батысқа қарай Сихайға дейінгі он мың ли жерді» өз иелігін қосқаны жөнінде дерек береді (аталған еңбек. – 34-б.) Византия мен парсы деректеріндегі Батысты жаулаған түріктің Дизабул есімді қағанының алғашқы жорықтары, міне, осы Мугән қағанның дәуірлеу кезеңі басындағы жорықтарына дәл келеді. Оның үстіне, Дизабул мен Мугән қағанның өлген жылдарының да бір болуы біраз жайды аңғартқандай. Екеуі де 572 жылы қайтыс болған. Қалайда, ойласу керек-ақ сияқты.

	Қолда бар тапшы деректерге қарағанда, Істімі қағанның тарихтағы орнын ерекшелейтін еңбегі оның қаған болған аз уақыттағы істерімен өлшенбейді. Ол бар болғаны 5-6 ай ғана қаған болған. Қытай жазбаларында оның бұл кезде Хуәй-хуандағы ірі жеңілістен кейін, босқынға ұшыраған жыужән елінің ес жиып, қайта бас көтеруіне мүмкіндік қалдырмай, біржола тұралату мақсатында әскерін өзі бастап барып, оларды тағы да тоз-тоз қылғанын айтады. Бірақ бұл Істімінің не қағандық, не қолбасшылық ерекшелігін таныта алмайды. Сондықтан Істімі есімінің тарихта ұлы тұлғалар қатарында қалуына оның ағасымен тізе қоса отырып, түрік елінің қолын тәуелсіздікке жеткізу жолында сіңірген еңбегі негіз болғаны хақ.

	Ол сол кезде шын мәнінде ағасына көмекші болып, бел шешпей еңбек етті. Бумынның тапсырмасымен екі рет Батыс Вей империясына түрік елшілігін бастап барып, ел арасын ептестіре білер бітімгершілік, мемлекет мүддесін ұтысқа шығарар саясаткерлік қабілетімен көзге түсті. Телы тайпаларын бағындыруда адам шығынына жол бермей, қолбасшылық шеберлігін танытса, Хуәй-хуаң шайқасында ұрысты ұтымды ұйымдастырып, қарсыластарының қайрат көрсетуіне мүмкіндік қалдырмай, ел тағдырын шешетін ірі жеңіске жетті. Інісінің ақылы мен қайратына, ел мүддесіне адалдығына риза болған Бумын қаған қалыптасқан «әке өлсе, таққа бала мұра» дәстүрін бұзып, қағанат тағына осы Істіміні ие етті. Білге қағанның Түрік қағанатының атақты қағандарының ішінен Бумын қағаннның қасына Істімінің атын қосып, оны мақтаныш тұта айтуы да тегін болмаса керек.

	Істімі қаған да билік тігінін ұзақ ұстап отыра алмаған. Ағасы өлгеннен кейін 5-6 айдан соң, «бұл да ауырып қайтыс болады». Қытай осы «бұл да ауырып қайтыс болды» деген дерегі Бумынның да аурудан қайтыс болғанын айғақтайды. Атақты қағанаттың негізін қалаған түріктің әйгілі екі қағанының бұлайша бірінен кейін бірінің аурудан қайтыс болуы, олардың билік басына жастарының ұлғайып барып келгенінен хабар бергендей.

	Енді бірер сөз Істімі қағанның есімі жөнінде.

	Кез келген тарихи тұлғаның есімі мүмкіндігінше дәл айтылып, дәл берілуге тиіс.Ол – тарихи сауаттылықтың белгісі. Бұл орайда өзге жұрттың әйгілі ұлы тұлғаларын былай қойғанда, тарихқа қатысты жай бір атаудың тұтас аты түгілі, соның бір әрпіне өзгерту енгізсе, оған арнайы түсініктеме беріп, өзгерістің себеп-салдарын нақты деректермен негіздейтіні еске оралады. Алайда, өкінішке қарай, бұл әдет бізге қонбай келеді. Біз, керісінше, тарихи тұлғаларымыздың есімін ешқандай ғылыми негізсіз, кім қалай құбылтып жазса да жат көрмейміз. Мысалы, осы сөз болып отырған Істімі есімінің тарихи әдебиеттерде: Естеми, Иштеми, Істеми, Істімі деп әр түрлі қолданылып жүргені – осының бірден-бір дәлелі.

	Сонда бұлардың дұрысы қайсы? Неге бірізділік жоқ? Әлде көшпелілерден шыққан тарихи тұлғалардың атын кім қалай жазам десе, солай құбылта беруге еркі бар ма? Бұларға тағы жауап жоқ!

	Біздің түсінігімізше, кім қалай жазса да, оның сүйенер бір негізі болуы керек. Онсыз «анау олай жазған», «мынау былай жазған» деп белгілі ғалымдардың атын арқа тұтып, соған жүгіну – шындыққа жеткізбейді. Қажет десеңіз, Істімі қағаннның атын анықтауда, тіпті, Византияның да, Парсының да, Қытайдың да жазба деректері дәрменсіз. Өйткені түрік есімдерін дәл айтып, дәл беруге олардың тілдерінің фонетикалық мүмкіндіктері жоқ. Сондықтан олар амалсыз бұрмалауға мәжбүр. Демек, бұл арада кімнің болса да, жалғыз сүйенері – түпнұсқалық құқы бар түріктің төл жазу болуға тиіс. Ал онда Істімі есімі « » әріптермен берілген. Бұл қазіргіше «Істімі» болып оқылады.

	Осы арада бір ескеретін мәселе – түрік жазуында дауысты дыбыстар жазылмайды делінгенмен, белгілі бір жағдайда атақты адамдардың есімін, әйгілі елдің атын жазғанда олардың дыбысталуына қарай толық берілетіні байқала ды. Мысалы, қағанаттың атақты алғашқы екі қағанының есімдері дәл осылай: « » (Бумн), « » (Істмі) деп жазылған. Мұны оқығанда Бумндағы «м» ды бысының «мы» болып, Істмідегі «т» дыбысының «ті» болып естілетінін ескерсек, екі есімнің берілуінде түсіп қалған дыбыстың жоқтығы анық көр ініп тұр. Сондықтан түріктердің өзі анық атап, «Істімі» деп тасқа қашап, жазып беріп отырған Түрік қағанатының екінші қағанының есімін ендігі жерде қазіргідей құбылта берудің еш қисыны жоқ. Оның есімі – Істімі не Істіми. Сондай-ақ, тағы бір ескеретін нәрсе – түрік жазуында «і» дыбысының кейде сөз аяғында «и» болып оқылатын да ерекшелігі бар екендігі. Осыған негіздесек, Істіміні «Істі-ми» деп те оқуға болады. Онда бұл есімнің келе келе «Ысты-миға» өзгеруін жоққа шығаруға болмайтын тәрізді. Егер бұл есім шынында да осындай өзгеріске ұшыраған болса, онда усұндардың билеушісінің лауазым ы – «Күн-ми»-дегі «ми» дыбысын ғалымдардың түріктердің «би» деген сөзінің қытайша берілуі дейтін тұжырымына орай, Ысты-мидің соңғы «ми» буынын да «би» деп оқуға мүмкіндік туады. Сонда Ысты-миіміз «Ысты би» болып шығады. Ысты – есімі, би – лаузымы. Тарихтан белгілі Ышбара бидің лауазым жағынан Түрік қағанатындағы қағаннан кейінгі екінші адам болғанын ескерсек, түріктің екінші қағаны Ысты-биді қаған болмай тұрғанда, яғни Бумынның қаған болып тұрған кезінде қағанаттың бас биі болған деп жорамал жасауға мүмкіндік бар. Олай болса, оның осы елге танылған атымен «Ысты-би» (Істі – ми) тасқа қашалуы бек мүмкін. Осы ретте қашан Түрік қағанаты құлағанша Істімі қағанның ұрпақтарының еншісінде болған он оқ халқының біреуінің «ысты» аталатыны және оның таңбасының қағанаттың негізін қалаған ежелгі қыпшақ тайпаларының «көсеу» деп аталатын көне таңбасымен бірдей болуы да біраз ойға жетелейді. Тайпа атауының өзінің билеушісінің атымен атала беретіні де түрк халықтарында бар дәстүр.

	Қағанаттың ыдырай бастауы

	Біз жоғарыда Түрік қағанатының Бумын мен Істіміден кейінгі атақты қағаны Мугәннің 572 жылы қайтыс болғанын және оның орнына елде орныққан дәстүр бойынша мұрагерлік жолмен қағанның баласы емес, інісі Таспардың отырғанын айтқанбыз. Тарихшылар Таспар қағанның билік құрған кезін қағанаттың дәуірлеу биігіне көтерілген, ең бір шуақты шағы деп бағалайды. Шындығы да солай. Бірақ бұл Таспар қағанның ғана еңбегі емес, алдындағы ағасының, яғни Мугән қағанның ел билеудегі кемеңгер көсемдігінің, ұлы саясаткерлігінің арқасында жеткен жетістік болатын. Таспар қаған осы жетістіктің жемісіне ие болды. Ол Мугән қаған құсап түрік елінің еліне ел, жеріне жер қоспаса да, ағасының жүргізген саясатын әрі жалғап, қағанаттың даңқ биігінен құлдырауына жол берген жоқ. Оның қаған ретіндегі қызметінің мәні де осында, қашан өзі көз жұмғанша түрік елінің тұтастығын сақтап тұра алғандығында болса керек.

	Сырт елдермен жүргізген ұтымды саясатының арқасында Мугән қаған ке шегі жыужәндардың тұсында ішкі қырқыстың салдарынан әлсіреп қалған Шығыс Вей және Батыс Вей империяларының ес жиюына мүмкіндік бермей, екеуін де іс жүзінде Түрік қағанатының боданына айналдырған болатын. Ағасының саясатын алға жалғаған Таспар қаған да бұл кезде бұрынғы Батыс Вей империясының орнын басқан Солтүстік Жыу (Чжеу) мен Шығыс Вей империясының орнын басқан Солтүстік Чи (Ци) империяларын уысынан шығармай, екеуінен бірдей алым-салық алып, қазынасын толтырумен болды. Бұл – Таспар қағанның өз сөзімен айтқанда: «Тек оңтүстіктегі екі балам (Солтүстік Жыу мен Солтүстік Чи) аман болса, онда бізге кедейліктен қорқудың қажеті жоқ», – деп шалқып тұрған шағы еді («Жыу кітабы» («Жыушу») // Түріктер. Жыужәндар. – Алматы, 1999. – 38-б.)

	Қытай тарихнамаларында Таспар қағанды «Тобо-қаған» деп атайды. Осы Тобо қағанның тұсында ел басқару саясатына будда діні келіп араласады. Түрік қағандарының ішінде бірінші болып будда дінін Тобо қағанның өзі қабылдап, соның мінәжат шарттарын бұлжытпай орындайтын діндар кісіге айналады. Оның дінге еліккені сондай, күнде ғибадатхананы айналып жүріп, Будданың отанында тумағанын арман қылып, қатты қайғырады екен. Ел билеушісінің осындай діндарлығына қарамастан, жоғарыда айтқанымыздай, Тобо қағанның тұсында Түрік қағанаты өзінің өрлеу сатысынан түскен жоқ. Інілері мен балалары басқарған Хинган мен Кубань аралығындағы ел мен жұрт осы қағанның әміріне бағынды. Қағанаттағы ішкі бірлік сыртқа оның айбынын асырып, абырой беделін көтере түсті.

	Алайда бұл бірлік көпке бармады. Мемлекет ісіне діннің араласуы және оны сырт елдің қағанаттың қуатын әлсіретуге тиімді пайдалануы – бәйтеректің өзегіне түскен құрттай, түріктің «Мәңгі елінің» іргесін кеміре бастады. Елдік дәстүрге сызат түсті. Он жыл тақта отырып, аурудан қайтыс болған Таспар қағанның жүзі жасырылысымен, қағанатта Бумын қаған мен Істімі қаған қалыптастырған ел басқару тәртібі бұзылып, тақ таласы басталды. Сөйтіп билікке таласқан қаған тұқымдарының өзара күресі Сүй империясының жырынды жансызы Чаң Сүн-шынның отқа май құюымен дауылды күнгі өрттей өрши түсті. Соның ақыры қағанаттың Батыс және Шығыс қағанат болып, екіге бөлінуіне әкеліп соқты. Дегенмен, оған әлі біраз уақыт бар еді.

	Таспар қағанның қағанат үшін Мугән қағандай ұлы істер тындырмағанымен, ата-бабалары қалыптасқан дәстүрге адал болғанындығы оның ел билеудегі ерекше қызметінің бірі еді. Оның өлерінің алдында баласы Амрак (Ианло) пен ел басшыларын жинап алып, айтқан соңғы өсиеті де сол адалдықтың айқын көрінісіндей. Ол көз жұмар алдында баласына: «Ең нағыз туыстық – әке мен баланың арасындағы туыстық екені белгілі. Бірақ менің хан ағам осы жақындықты тәрк етіп, тақты маған берді. Мен өлгеннен кейін сен тақты ағаң Төременге (Далобианға) беруің керек», – дейді («Сүй кітабы» («Сүйшу») // Түріктер. Жыужәндар. – Алматы, 1999. – 39-б.)

	Бірақ Таспар қағанның өсиеті орындалмай қалады. Кеңес мүшелерінің ішінде оны ұрда-жық мінезіне, атаққұмарлығына, шешімсіз жалтақтығына қарап жек көрушілер де бар еді. Солар іштей Төременнің қаған болуына қарсылық білдіріп, оның шешесінің тексіз жерден шыққанын алға тартады. «Амрактың шешесі текті жердің қызы, өлген қағанның мұрагері, таққа отыруға осы лайық!» деген уәж айтады. Кеңес мүшелері екіге бөлінеді. Осылай екі жақ нақты шешім таба алмай арбасып жатқанда олардың үстіне Істімі қағанның баласы Ниету келіп кіреді. Бұл кезде оның аты шығып, ерлік істерімен елге танылып қалған шағы еді. Ниету де Төременді жек көретін. Сондықтан ол да бұл інісін қаған сайлауға ашық қарсы шығады. Ол орда ұлықтарына: «Егер Амракты таққа отырғызсаңдар, онда бауырларыммен бірге мен оған қызмет етемін. Ал егер Далбоианды (Төременді) таққа отырғызсаңдар, онда мен өз шекарамды сақтап, өткір ұшты найзамен оны қарсы аламын», – деп өз кесімін айтады (аталған еңбек. – 39-б.)

	Әрі әулеттің үлкені, әрі ел алдында беделі бар Ниетудің бұл сөзі мәселенің түйінін де шешіп береді. Ешкім оған «жоқ, сенің мұның дұрыс емес» деп, қарсы шыға алмайды. Орда ұлықтары: «Ниетумен келіспеу – ел бірлігіне сызат түсіру, ағайындылар арасында күрестің басталуына негіз қалау», – деп шешеді де, Амракты қағанат тағына отырғызады.

	Алайда Амракты қаған сайлау бірліктің берекесін келтіре алмайды. Енді шатақты қаған бола алмай қалған Төремен бастайды. Ол Амракқа бағынбай, оның ел алындағы беделін түсіретін түрлі әрекеттер жасап бағады. Жаратылысынан момын, ешкімнің көңілін жыққысы келмейтін, көңілшек Амрактың Төременді тезге салып, тәртіпке шақыруға, жаза қолдануға шамасы келмейді. Ақыры Төременнің тежеусіз кеткен тентектігіне шыдай алмаған Амрак билікті өз еркімен Ниетуге беріп тынады.

	Ниетудің Амракты қолдап, Төременге қарсы шығуындағы түпкі мақсаты да осы болатын. Мұны оған қытайлықтардың берген «Ниету» деген атының өзі де дәлелдей түседі. Ниетуді білдіретін қытай иероглифінің мағынасы «регенттікке жетуді ойлаушы» дегенді білдіреді.

	Міне, осы Ниету Ел Кюлюг-шад Баға Ышбара-қаған (Илижүйлушы Мохы Шаболо-қаған) деген атпен таққа отырады. Бірақ ол тарихқа көне қытайлықтардың берген Шаболиө (тонаушы) деген лақап атымен кірді. Соған орай ендігі жерде біз де оны осы атымен атаймыз.

	Шаболиө билікті қолға алысымен, Төременді қаншама жек көріп тұрса да, оны шетке қаққан жоқ. Керісінше, ішке тартып, оған Або-хан деген ат беріп, баяғы Тобо қаған берген иелігін басқаруға жіберді. Оған Төременнің «мен де өзіңдей қағанның баласымын. Екеуміз де әкенің мұрасына иеміз. Ал қазір сен шексіз құрметке ие болдың, жалғыз мен ғана тақсыз қалдым. Неліктен бұлай?» (сонда. – 40-б. ) деген сөзі де себеп болды.

	Шаболиө інісі, Істімінің баласы Датыуды да жек көретін. Оның бұл жек көруі – саясатқа жүйрік, істе алғыр, соғыста батыр туысының қағанаттағы беделі өз мансабына кедергі келтіреді-ау деген қауіптен туған еді. Датыу да бұл бауырын онша ұната қоймайтын. Алайда екеуі де іштей арбасқаны болмаса, сыртқа сырларын ашқан емес. Осындай реттермен келіп, Шаболиө неғұрлым алыс болса, солғұрлым тыныш болармын деген үмітпен Датыуға «Тардушқаған» деген ат беріп, оған өзі жаулап алған батыстағы елдерді билеуді тапсырады.

	Сондай-ақ ол жастайынан көкейіне құрт болып түскен арманы қаған лауазымын өз еркімен қолына берген інісі Амракты де ескерусіз қалдырған жоқ.

	Билік дәрежесі жөнінен екі ағасынан кейінгі үшінші қаған деп жариялап, Толы өзенінің бойын соның иелігіне берді. Осылайша билік мәселесін бір жөнге келтіргеннен кейін Шаболиө Сүй империясына көз аларта бастады. Оған Шаболиөның Жыу әулетінен алған әйелі – Үй Вын-шының қызы Чиәнжин қатынның да ықпалы болды. Ол: «ата-бабам басына барып, құрбандық шала алмадым», – деп шу шығарды. Осыған байланысты Шаболиө 400 мың әскермен келіп, шекараны бұзды. Император оған қарсы министрі Пын-И мен бас қолбасшы Чи Ли-гун бастаған бірнеше мың әскерді қарсы қойды. Алғашқы күнгі айқаста түрік әскері Сүй империясының әскерін тас-талқанын шығарып жеңіп, шекараға екі жолмен бет алды. Олар сол бетімен барып, жеті елдің малын тігерге тұяқ қалдырмай, айдап кетті.

	Мұны естігенде Көктің Ұлы ашудан долданып, жарылып кете жаздады. Түріктерге қарсы соғыс жариялап, бұл хабарды бүкіл империяға жеткізуді бұйырды. Кінәз Ваң Хуң, министр Дыу Лыу-жи және Дыу Жун-диндерді бас қолбасшы етіп тағайындап, жер қайысқан қолмен түріктерге қарсы шықты.

	Шаболиө бұл соғыста жеңіске жете алмады. Сүй әскері Шаболиөның екі қанаты Або-қаған (Төремен) мен Тәнханның (Түріксанфтың) әскерлерін ойсырата жеңіп, оларды ұрыс даласынан қашуға мәжбүр етті.

	Осы жеңілісін екі інісінен көріп, оларға қатты ызаланған Шаболиө қайтар жолда әдейі барып Або-қағанның иелігіне шабуыл жасайды. Оның мұндай тосын әрекетке баруына Сүй империясының жырынды жансызы Чаң Сүншынның бұларды бір-біріне айдап салып, шағыстыруы да үлкен рөл атқарды.

	Чан Сүн-шын өзінің сенімді адамы арқылы Або-ханның жеңілісін сылтау етіп, Шабалиөны шаптап, оған айдап салады.

	– Сіз байқайсыз ба, – дейді екі арада жүрген делдал – арбаушы Шаболиөға. – Ғажап, түрік әскері Сіздің бастауыңызбен соғысқа енсе, үнемі жеңіске жетеді. Ал Або-қаған бастаса болды, жеңіліс табады. Екеуіңіздің әскерлеріңіздің саны да бірдей. Жұрт болса бұл жеңілісті Або-қағаннан көрмейді, сізден көреді, ұятқа Сіз қаласыз. Жаумен жан аямай алысып, үнемі жеңіске жеткен Сіз құрметке бөлену орнына Або-қаған үшін масқара болуға қашанғы төзе бересіз? Тағы да оған ескерту жасаумен тынбақсыз ба? Бір кезде «терістіктегі иелікті» (Або-қағанның иелігін) жоқ қылып жіберуді армандаушы едіңіз. Міне, енді сәті келіп тұрғанда сол арманыңызды неге жүзеге асырмайсыз?

	«Құланның қасуына мылтықтың басуы дөп келіп» дегендей, жауынан жеңіліп, ашудан құтырынып тұрған Шаболиөға жансыздың әлгіндей жануы дәл келеді де, ол ештеме ойлап жатпастан, Або-қағанның ордасын ойрандап, әйелі мен баласын тұтқындап, шешесін өлтіреді.

	Бұл, былай қарағанда, сырт көзге болып жатқан оқиғаның қисынына қарай ашу үстінде істелінген әрекеттей көрінгенмен, мұның бәрі Сүй империясының алдын-ала әзірлеген сценарийі бойынша жасалынған жоспарлы іс болатын.

	Сценарийдің авторы – түріктердің өз ішінде жүрген қытай жансызы Чаң Сүншын еді.

	Осы арада жалғыз өзі Түрік қағанатының ішкі бірлігін ірітіп, ел ағаларын бір-біріне айдап салып, қырқыстыра білген Сүй елінің жансызы Чаң Сүн-шын жөнінде аз-мұз мәлімет бере кеткен жөн секілді. Өйткені бұл адамның кім екенін білу арқылы кезінде император Сарайында дайындалып, «Император қызы» деген атпен көшкіншілер мемлекеті билеушілеріне ұзатылатын қытай аруларының барған жерлерінде жасайтын ылаңкестік әрекеттерін жете түсінуге мүмкіндік туады. «Император қыздарының» дәуірлей бастаған көшкіншілер мемлекетін құлатудағы рөлі туралы кейінірек арнайы сөз болады. Ал қазір әңгіме Чаң Сүн-шын жөнінде.

	Әдетте далалықтарға ұзатылатын «Император қыздарының» өзімен бірге еріп баратын қызметшілерінің саны жүз адамнан кем болмайды. Бұлардың бәрі жансыздар дайындау мектебінен өткен, аты қызметші болғанымен, заты барған жерлерінде белгілі бір міндет атқаруға тиіс түрлі мамандық иелері болып келеді. Чаң Сүн-шын де кезінде Жыу әулетінен шыққан кінәз Үй Вын-шының қызы Жау-жиунді «император қызы» есебінде «Чиән-жиун ханша» деген атпен Түрік қағанатының қағаны Шаболиөге әйелдікке бергенде, соның нөкерінің бірі болып келген болатын. Қытай жазбаларында оны кейде Чиән-жин ханшаны түріктерге құрметпен апарып салушылардың бірі етіп те көрсетеді. Онысы «император қыздары» нөкерлерінің арнайы дайындықтан өткен жансыздар екенін жасырып, көз алдаудан туған әрекет болса керек. Бірақ, қалай болғанда да, Чаң Сүн-шынның түрік еліне осы әйелмен бірге келгені анық.

	Чаң Сүн-шын түріктерге барғаннан кейін, көп ұзамай өзінің садақ тартудан асқан шеберлігін қаған алдында дәлелдеп, көзге түседі. Ал «құралайды көзге атқан» мерген болу – кез келген далалықтың арманы. Шаболиө қаған да өзінің туыстары мен ұлықтарын жинап алып, Чаң Сүн-шыннан садақ атуды үйренуге тапсырма береді. Бұл Чаң Сүн-шынның алдағы бүлдірушілік әрекетін жүзеге асыруына кең жол ашады. Ол садақ атуды үйрету сылтауымен қағанның туыстарымен, орданың беделді ұлықтарымен жиі араласып, бірте-бірте олардың сеніміне кіріп, мемлекеттің ішкі-сыртқы жағдайымен толық танысу мүмкіндігіне ие болады. Бұл ретте ол, әсіресе, Шаболиө қағанның туған бауыры Тули шадты майлы ішектей айналдырып, онымен жақын дос болады. Осының арқасында ол Тули шадты аң аулауға жиі алып шығып жүріп, түрік жерінің бедерін және онда халықтың қалай орналасқанын, жағдайларының қандай екенін түгел біліп алады.

	Чаң Сүн-шынның Түрік қағанатының ішкі-сыртқы жағдайын қаншалықты білгенін және дәуірлеп тұрған қағанатты іштей әлсірету үшін қандай әрекет жасау керектігін жоспарлағанын оның өзінің императорына жасырын жолдаған мына хатынан анық көруге болады. Бұл хат дерегі бұрын ғылыми айналымға енбеген, қазақ тарихшылары үшін белгісіз болып келді. Сол себепті Суң империясында өмір сүрген ұлы ғалым, тарихшы Сы-ма Гуаңның жылнама жүйесімен жазылған «Дзы джы туң-жиән» атты жалпы тарихынан алынған хат мәтінін толық беруді жөн көрдік. Хат Шаболиө қағанның 400 мың әскермен Сүй империясының шекарасын бұзуға кеткенін пайдаланып, императорға жасырын жіберілген. Осы хаттан-ақ арнайы дайындықтан өтіп, далалықтарға жіберілген жансыздардың қабілет деңгейінің қандай болғанын аңғару қиын емес. Сонымен, Чаң Сүн-шынның Сүй императоры Він-диге жолдаған хаты:

	«Қазір хуа-шиада тыныштық болғанымен, солтүстіктегі түріктер әлі де патшаның (императордың) әміріне бойсұнбай отыр. Бірақ әскер топтап оларға жаза жорық ашуға жағдай әлі пісіп жетілген жоқ. Егер солай екен деп, жорық жасамасақ, онда түріктер үнемі шапқыншылық жасап мазаны алып жатыр. Сондықтан біз жан-жақты жоспар жасап, оларды жеңетін бір амалды ойлап табуымыз керек.

	 Түріктің Датыу қағаны (Диәнжиө) мен Шаболиө қағаны (Ниету) екеуін салыстырып айтсақ, алдыңғысының әскері күшті болғанымен, халық алдындағы беделі төмен. Оның Ниетуге бағынған тек аты ғана, іс жүзінде бағынбайды, аралары күн санап ашылып барады. Біз олардың арасына жел жүгіртіп, бірін-біріне айдап салып, шағыстыра білсек, олардың өзара қырқысуы сөзсіз.

	Екіншіден, Ниетудің інісі Чулохыудың (Тулидің) айла-амалы көп болғанымен, қолында күші жоқ. Сондықтан ол елдің көзін алдап, халықты өзіне тартуға тырысады. Соның нәтижесінде ордадағылардың қолдауына ие болып отыр. Сондықтан ол Ниетудің күдігін туғызып, тынышын кетіруде. Оның (Ниетудің) інісіне тек беті жылтырағаны болмаса, іші әлем-тапырық.

	Ал Або қаған (Далобиан) екі жақты болып, Датыу мен Шаболиөнің қайсысын ұстарын білмей әуре. Ол Ниетудан жасқанады. Оның Ниетудың уысынан шыға алмауы – Ниетудің тегеурінінің мықтылығынан. Ол кімді арқа тұтарын шешкен жоқ. Сондықтан бұлардың күштілерінің арасына от жағып, әлсіздеріне қолдау көрсетіп, ішке тарту керек.

	Датыумен (Диәнжиөмен) байланыс жасауға елші жіберіп, оны Або қағанмен бірігуге көндірсек, Ниетудің әскерін шегіндіріп (яғни Сүй империясының шекарасынан әкетіп – Қ.С.), аймағының батыс жағына барып қорғануы сөзсіз.

	Чулохыумен байланыс жасап, шығыстағы си-лермен байланыс жасауға елші жіберсек, онда Ниету өзінің әскер күшін бұл жаққа да бөлуге мәжбүр болады.

	Бұл (мұның бәрі) Түрік мемлекетінің ішінде өзара алакөзділік болып, олардың бірлікте болмауына әкеліп соғады. Сонда он шақты жыл өткеннен кейін біз орайын тауып, жорық жасап, әскер шығарсақ, түріктерді бір жолда-ақ жоқ қыла аламыз», – деп жазды (Сы-ма Гуаң. Дзы джы туң-жиаң». 175 бума. Чың Чуиән-дидің жылнамасының он үшінші жылы // Түріктер. Жыужәндар. – Алматы, 1999. – 114-115-бб.)

	Сүй империясының императоры Він-ди Чаң Сүн-шынның бұл мәлімдемесін оқып, оған риза болып, оны өзімен ауызба-ауыз сөйлесуге түріктердің арасынан арнайы шақыртып алады. Чаң Сүн-шын түріктердің қазіргі жағдайына тағы да талдау жасай отырып, олардың жерінің картасын сызып, онда әскердің қалай орналасқанын тайға таңба басқандай етіп көрсетіп береді. Император Чаң-Сүн-шынға қатты риза болып, оның айтқандарының бәрін түгелдей қабылдайды.

	Міне, Шаболиөнің Төременнің иелігіне шабуыл жасап, оның адамдарын тұтқындап, шешесін өлтіріп, бар мал-мүлкін тартып алуы – осы қабылданған жоспар бойынша жасалған әрекеттің алғашқы көрінісі болатын.

	Ел-жұртынан айырылған Төремен (Або-қаған) қашып барып, батыстағы Датыуды паналайды. Бұл атақты Түрік қағанатын құрдымға апаратын жолдағы алғашқы қадам еді. Мерзім уақытымен алғанда бұл қадам 584 жылдың балық айының соңында қозы айының басында жасалды.

	Шаболиөның қаған басымен елдің бірлігін бұзып, қарауындағы Абоқағанның иелігін шабуы түріктің ел ағаларының ашу-ызасын тудырды.

	Датыу Або-қағанға кек қайтару үшін өз әскерінен әскер берді. Оған Абоқағанның бұрынғы өзі иелік еткен аймақтың жүз мың жауынгері келіп қосылды. Сондай-ақ Түрксанф пен Тегін-шад та, тіпті Шаболиөның туған інісі Чулохыу да Або-қағанның жағына шығып кетті. Дәл осы кезде Шаболиөның шығысынан қағанаттың ішкі жағдайынан хабардар болған қидандар (чидандар) да бас көтеріп, көтеріліс жасады. Мұның бәрі сырт көзге Шаболиөнің өз туысын жауша шапқан оспадар тірлігіне наразы болған далалықтардың өздерінің жасап жатқан қарсылық акциясы сияқты көрінгенімен, шын мәнінде оның қозғаушы күші – Чаң Сүн-шынның ұсынысымен Сүй императорының арнайы тапсырмамен жан-жаққа жедел аттандырған елшілерінің айдапсалма, қыздырма сөзі мен мол сыйлықтарының ықпалы болатын.

	Чаң Сүн-шынның айтқандары айны-қатесіз дәл шықты. Өзіне қарсы жанжақтан анталаған әскерді көргенде Шаболиөнің жаны мұрнының ұшына келді. Кеше ғана қалың әскермен келіп, шекараның шаңдағын қағып, ойына келгенін істеп жүрген Шаболиө енді сол елдің императорына өзі кіріптар болып, елшісін жіберіп, көмек сұрауға мәжбүр болды. Жансыздың арбауына алданып, оның құрған торына өзі келіп түскен Шаболиөнің бұдан басқа жасар қайраны да жоқ еді.

	Осындай елшіні Датыу қаған да жіберді.

	Бірақ Сүй императоры екі жақтың елшілерін қабылдағанымен, екі жаққа да көмек бермеді. Ағайындылардың өзара қырқысып, бірін-бірі тұралатуы империя үшін қай жағынан алғанда да тиімді еді.

	Осы кезде саясат сахнасына Чиән-жиң ханша шықты. Ол императорға өз елшісін жіберіп, түрік еліндегі бар жағдайды баяндай келіп, Шаболиөні «баласы ретінде қабылдауға» өтініш білдіреді, осылай істеудің тиімділігін көрсетеді. Сол кездің ресми ұғымында императордың бір елдің билеушісін «баласы ретінде қабылдау» – сол елдің империяға бодан болғанының белгісі.

	Дәл осындай ұсыныспен Сүй Сарайына Датыу қағанның елшісі де келеді. Бұл – Чаң Сүн-шынның ақылымен императордың Батыс Түрік қағанатының билеушісі Датыу қағанға арнайы жіберген елшісі Иуан Хұйдың еңбегінің жемісі еді.

	Сүй императоры Він-ди екі жақтың да елшілерін құрметпен қабылдап, екі жаққа да аса мол бағалы сыйлықтармен өз елшісін жіберіп, екеуінен империяның боданы болуды талап етті. Сүй империясының көмегімен бірін-бірін тезірек жәукемдеп тастауды көздеген екі қаған да бұған қуана келісті.

	Бұл келісім Або-қағанның жолын байлады. Көмекке келген сүй әскері Шаболиөге қосылып, алғашқы қақтығыста-ақ Або-қағанды тықсырып қуып тас тады. «Жау жағадан алғанда, ит етектен» дегендей, Або-қаған Шаболиө мен империяның біріккен күшіне қарсы алысып жатқанда, оның ордасын сырттан абарлар келіп басып алып, әйелін, балаларын тұтқындап әкетті. Бірақ олар елдеріне қайтып бара жатқан жолда сүй әскеріне кездесіп, Або-қағанның ордасын талаудан түсірген бүкіл олжасынан айырылып, өздері бастарын сауғалап әрең қашып құтылды. Сүйліктер олжаның бәрін Шаболиөнің қолына әкеп табыс етті. Осыған риза болған Шаболиө баяғы Або-қағанмен соғыспай тұрғанда шекара бұзып, Сүй империясынан жаулап алған жердің бәрін өздеріне қайтарып берді.

	Бұл оқиға Сүй империясы мен Шаболиө арасын бұрынғыдан да жақындата түсті. Осы жақындықты пайдаланған Шаболиө қорғанның ішкі жағына өтіп, империя жеріне барып аң аулауға рұқсат сұрады. Император келісімін берді.

	Шаболиө осы аңшылықтан ауырып оралды да, арада бір ай өткенде 587 жылы, Ордасының тұрақты мекені Дужин тауында қайтыс болды. Қағанатта Бумын қаған қалыптастырған тәртіп бойынша Шаболиөнің орнына таққа інісі Чулохыу отыруға тиіс еді. Өлерінің алдында Шаболиөнің өзі де інісін таққа отырғызуды тапсырған болатын. Бірақ Шаболиө Або-қағанның аймағын шапқанда Чулохыу ағасының бұл ісіне наразылық білдіріп, қарсы жаққа шығып кеткен болатын. Ағасының көзі тірісінде оған қарсы шығып, жауына айналған інісін ол өлгеннен кейін орнына қаған етіп сайлаудың ретін таппаған кеңес мүшелері амалсыз қалыптасқан тәртіпті бұзып, таққа Шаболиөнің баласы Оңұлықты (Юнюйлюйді) отырғызуды ұйғарды. Бірақ әкесіне алғырлығы мен батырлығы тартқанымен, мансапқұмарлығы тартпаған Оңұлық ата-баба дәстүріне адалдық танытып, таққа отырудан үзілді-кесілді бас тартты.

	Шаболиөнің өлер алдында баласын таққа мұрагер етуден бас тартып, оның орнына Чулохыудың есімін атауы да Оңұлықтың билікке қызықпайтын осы мінезін білгендіктен еді. Ол баласының осы мінезін ұнатпайтын. Ол Чулохыуға арнайы адам жіберіп, арадағы өкпені ұмытып, ағасының орнына отырып, елді басқаруды ұсынды.

	Бауырластардың билік үшін бірін-бірі шауып, қырқысып жатқанын көріп отырған Чулохыу Оңұлықтың сөзіне сенбеді. Сондықтан ол да қағандықтан бас тартып, оның есіне қаған болса Оңұлыққа адал қызмет істеуге уәде беріп, арнайы адамы арқылы хат жолдады. Онда:

	«Біздің түріктің Мугән қағанынан бері көбіне інісі ағасына мұрагерлік етіп, билікке ие болып келеді. Қара халықтан шығып таққа ие болу ата-баба заңына қайшы болады. Құрметтеу мен қаймығу болмай қалады. Сен таққа отырсаң, мен саған бағынып, тағзым етемін», – деді (Түріктер. Жыужәндар. – Алматы, 1999. – 45-б.).

	Алайда Оңұлық бұған келіспеді. Ағасына қайта кісі жіберіп, арнайы хат жолдады. Онда:

	«Әкем мен ағам – бір тамырдан нәр алған бір теректің екі бұтағы. Мен – сол бұтақтың (бірінің) жапырағымын. Сондықтан менің жапырақ бұтақтан бұрын болды дейтін жөнім жоқ. Аға – қашанда алда, іні – артта. Оның үстіне марқұм әкемнің айтып кеткен өсиетін қалай орындамаймын?! Сондықтан ағаның бұл ретте күдікке берілмеуін сұраймын», – делінген (сонда. – 45-б.).

	Чулохыу бұған да көнбеді. Қаған болмайтын уәжін айтып, адамын жіберді.

	Бірақ оған оңай көне қоятын Оңұлық жоқ еді. Ата жолын сақтап, тақты ағасына шын ниетпен ұсынғандықтан, ұстанған бағытынан қайтпады. Осылайша ағалы-інілі екеуінің арасында бес-алты елшілік қатынағаннан кейін, ақыры Чулохыу інісінің уәжіне тоқтап, ордаға келіп қаған тағына отырды. Оны «Иеху қаған» деп атады. Оны кей деректе «Мохы қаған» деп те атайды.

	Осылайша күтпеген билікке ойламаған жерде ие болған Чулохыу ағасының орнына таққа отырғаннан кейін, оның ісін алға жалғауды енді өз борышым деп түсінеді. Сөйтіп ол бұрынғы жақтасы, бұл күнде анадан да, әйелден де, баладан да, иеленген аймақтан да айырылып, соңына ерген аз ғана жұртпен Пайкент қаласының маңына барып, бауыр басқан Або-қағанға қарсы жорыққа аттанады.

	Осы арада Чулохыудың таққа отыруының қағанат ішіндегі өзара қырқысқа біраз тосқауыл болғанын айта кеткен жөн. Өйткені Шаболиөнің бұрынғы жауларының бәрі Чулохыудың жақтастары еді. Ол туған ағасына қарсы осылармен бірге күрескен. Сондықтан олар Чулохыу таққа ие болғанда жаулықты қойып, Чулохыудың жағына шығып кетті. Батыстағы ең күшті туысқаны Датыу да бұрынғы әрекетін доғарып, бейбіт жағдайға көшті.

	Або-қаған қашып барған жерінде бейбіт диқандарды тонап, қазірде байып шыға келді. Бұл жөнінде «Бұхар тарихында»: «Біраз уақыт өткен соң Абруйдың (Або-қағанның) билігі өсе түсті. Оның қарамағындағыларды езіп-жанышқаны сондай, олардың шыдамы таусылып бітті... Ақсүйектер мен диқандар түріктің патшасы Қара Жұрын Түріктен (Датыудан) көмек сұрап, өздерін қорғауды өтінді. Міне, осы өтінішке орай Датыу баласы Шири-Кишвараны (Ер Арыстанды) көп әскермен Або-қағанға қарсы аттандырды. Оған Чулохыу әскері келіп қосылды. Сөйтіп, екі күш бірігіп Або-қағанның әскерін біржолата талқандап, оның өзін тұтқынға түсірді», – делінген (Гумилев Л.Н. Древние тюрки. – М., 1993. – Стр. 117-118).

	Або-қағанның өлімі қытай жылнамасы мен «Бұхар тарихында» екі түрлі суреттелді. Қытай жылнамасында Чулохыу Або-ханды тұтқындап әкеліп, оны өлтіру, өлтірмеу жөнінде императормен ақылдасты десе, «Бұхар тарихы» оны тұтқындағаннан кейін қап толы қызыл араға талатып өлтірді дейді.

	Қалай болғанда да, осы тұста Або-қағанның өлгені анық. Осыдан кейін Түрік қағанатының тұтастығына сына қағып, жанжал отын тұтатқан екі қаған, нақтырақ айтқанда ұлығ қаған Шаболиө мен кішіг қаған Төремен екеуінің көзі жұмылғаннан кейін, қағанатта тыныштық орнап, бірлік-берекесі көріне бастауы керек еді. Бірақ ағасы Шаболиөнің ісін алға жалғауды көзсіз мұрат тұтқан Чулохыу бейбіт күннің берекесін алуға мұрындық болды. Күні кеше ғана Абоқағанды құртуға қарсы жорықта өзін қолдап, ынтамақтастық танытқан туысы Датыумен жауығып шыға келді. 587 жылдың қысында Чулохыу қалың қолмен Датыуға аттанды.

	Бірақ ол ашық айқаста Датыудан жеңіліп қалды. Өзі майдан даласында Датыудың бір жауынгерінің садағының оғынан қаза тапты. Сөйтіп өзгеге қазған орына өзі түсіп, тыныш тапты. Оның орнын Шаболиөнің баласы Оңұлық «Шеджиа Шидона Дулән-қаған» деген атпен таққа отырды.

	Бұл өзі мінезі салмақты, неге болсын байыппен қарап, ойласып әрекет жасайтын, пейілі кең, адамгершілігі жоғары адам болатын. Шектен асқан жағдайда болмаса, ағайынның дау-шарына да араласа бермейтін. Сол мінезіне бағып, ағасы Чулохыу Датыуға қарсы аттанғанда, өзінің оған бағынышты екеніне қарамастан, бұлардың екеуіне де қосылмай, өз иелігінде қалыс қалған. Туғандардың бірін-бірі қырғаннан еш мұратқа жетпейтінін, қайта әлдекімге жем болып, бұл күндеріне зар болып қалатынын ағаларына айтып түсіндіре алмаған ол ақыры осындай шешім қабылдаған еді.

	Осындай ақылды шешімнің нәтижесінде ол күресте жеңіске жеткен Датыумен тез тіл табысып, қағанатта көп жылдарға созылған өзара қырқыстан кейін, бейбіт жағдай қалыптасып, тыныштық орнауына мүмкіндік туды.

	 Бұған Жыу әулетінің қызы Шаболиөнің әйелі Чиән-жиң де елеулі үлес қосты. Ол Бұхардың ханы Нилимен тікелей байланысқа шығып, оны Дулән қағанмен ынтымақта болуға көндірді.

	Осы арада император жарлығымен түрік еліне ұзатылып барып, сонда қағанның жары бола жүріп, Түрік мемлекетін іштей ірітіп, әлсіреуіне қызмет етуге тиісті «император қызының» негізгі міндетінен ауытқып, Сүй империясының мүддесіне қарсы жұмыс істеуінің себебін де аша кеткен жөн сияқты. Өйтпесе, айтылған сөздің түсініксіз болатын түрі бар.

	Рас, жоғарыда айтқанымыздай, өзге «император қыздары» секілді Чиән-жиң ханша да әуелде міндетіне адалдық танытып, Сүй империясының мүддесі үшін жанын сала еңбек етіп, қағанаттың құдіретті қағаны, өзінің күйеуі Шаболиөні империяның боданы болуға көндіріп берді. Сөйткен империясы Чиән-жиң ханшаның төркін жұртын түгел қырып тастап, талқандалған елінің құнды символын мұны әдейі қорлағандай етіп, өзіне сыйға тартты. Бұған қатты қайғырған Чиән-жиң ханша осы символ қалғанға арнап өлең шығарады.

	Бұл өлең ханшаның ішкі жан дүниесінің тебіренісімен бірге, оның ойтолғамының қаншалықты тереңдігін, таным дүниесінің соншалықты бай екендігін жариялап тұрғандай еді. Бірақ бұл өлеңнің сарыны императорға ұнамады. «Құбылудың мысалы жалғыз ғана мен емес» деген жолдар кезінде империя үшін қызмет жасап, артынан бүлік шығарып, империяға қарсы күрескендерді еске салып тұрғандай көрінді. Сол себепті император Чиән-жиң ханшаға «ес жиғызу» үшін жан-жақты қысым жасауға жарлық берді. Алдымен, жыл сайын император тарапынан беріліп тұратын сыйлықтан қақты, «император қызы» деген аттан айырды.

	Алайда мұндай әрекеттің бәрі Чиән-жиң ханшаны қайта ширата түсті. Ол енді бар қабілетін қағанатты біріктіруге, сөйтіп біріккен күшті Сүй империясына қарсы жұмсауға салды. Соның нәтижесінде Батыс Түрік қағанатының қағаны Нилимен тіл табысып, оны Дулән қағанмен бірігіп күресуге көндірді.

	 Мұның бәрі түрік қағандарын бір-біріне айдап салып, қырқыстырып, нәтижесінде барлығын да өзімізге тәуелді болуға мәжбүр етеміз деп күткен Сүй империясының үмітіне кері шықты. Ынтымағы жарасқан, бірлігі берік баяғы құдіретті қағанат қалпына келді. Оның үстіне империяның ішкі жағдайын жақсы білетін Иән Хиң дегеннің сатқындықпен түріктерге өтіп кетуі Сүй императорын кәдімгідей-ақ тұйыққа тіреген еді. Небір қулық-сұмдыққа өздері дайындап, арнайы мектептен өткізген Чиән-жиң ханша сатқын

	Иән Хиңмен біріксе, жағдайдың өздері үшін шын мәнінде қиынға айналарын сезген император қалайда тездетіп ханшаның көзін жоюға жарлық берді.

	Императордың ойының дұрыстығын дәлелдегендей, осы кезде Иән Хиңнен империяның өз ішінде жалпы жұрттың императорға қарсы екенін, олардың көтеріске дайындалып жатқанын естіген Дулән қаған бұдан қолма-қол қорытынды шығарып, Чулохыу заманындағы шарт бойынша империяға төлеуге тиісті салықты төлемей қойды. Ұзамай Иән Хиңнің айтқандары шындыққа айналды. Империяның өз ішінде көтеріліс бұрқ ете қалды. Енді оларға түріктер қосылса, империяның күні шын мәнінде қараң еді.

	Бірақ дәл осы кезде уақытында бүкіл қағанатты бір өзі алатайдай бүлдірген әйгілі алаяқ, Сүй империясының бағына жаратылған жырынды жансызы Чаң Сүн-шын сахнаға қайта шықты.

	Бұл жолы қаған ордасына императордың өкілетті елшісі болып арнайы келген ол, алдымен, Сүй империясына қарсы құрылған одақтың арасына жік түсіруге кірісті. Бұл ретте оған ең қауіпті жау өз сатқыны Иән Хиң болатын. Сондықтан ол қағаннан Иән Хиңді ұстатып беруді ресми түрде талап етті. Бірақ оған қаған «Иән Хиң бізден кетіп қалған» деген сылтау айтып, оны ұстап беруден бас тарты. Алайда мұндай алдауға көнер салар Чаң Сүн-шын ба?! Ол түріктің белді де беделді адамдарына параны үсті-үстіне тықпалап беріп жүріп, ақыры қағанды Иән Хиңді ұстап беруге көндірді.

	Өз сатқынын осылайша тындырған Чаң Сүн-шын енді қағанаттың ішінде іріткі салатын түріктің сатқынын іздеуге кірісті. Көп қиналмай оны да тапты. Бұл жолы оның сиқырлы арбауына түскен адам Дулән қағанның туған бауыры, Шаболиөнің екінші баласы Жаңғар еді. (Қытай деректерінде оны Тули, Чимин деп те атайды). Оның билікке жету үшін неден болсын аянбайтынына көз жеткізген Чаң Сүн-шын императорымен келісіп алып, оған уәдені аямай-ақ беріп бақты. Сөзінің дәлелі ретінде қызын әйелдікке беруге императордың келісімін алып берді. Император қызына үйлену – оның көмегімен билікке қол жеткізудің сенімді кепілі деп түсінген Жаңғар бұдан кейін бұйдаланған тайлақтай Чаң Сүн-шын қайда жетелесе, сонда елпең қағумен болды. Ол Чаң Сүн-шынның ақылымен Чиән-жиң ханшаға жала жауып, оны Дуләннің қолымен өз үйінде буындырып өлтіртті. Соның ақысына кейін уәде бойынша император әулетінің бір қызы Ән-и ханшаға үйленді.

	Бұдан кейін Жаңғар Чаң Сүн-шынның ақылымен соның өзі әперген империяның алтыны мен жібегін аямай беру арқылы елдің беделді адамдарын ақырындап өз жағына тарта бастады. Оның бағына, өзге түрктердің сорына ел бірлігінен гөрі өз құлқынын көбірек ойлайтын ондай дүниеқоңыздар көптеп табылды.

	Жаңғардың жағдайының түзелгенін көрген Чаң Сүн-шын енді ағайынды екеуінің арасына от жағуға кірісті. Ол үшін императорына айтып, Жаңғарға үсті-үстіне елшілер жіберткізіп, оған аса бағалы сыйлықтар бергізе бастады.

	Императордың бұл қылығы, әрине, Дулән қағанға жақпады. Ол: «Мен немене ұлығ қаған бола тұрып, Жаңғарға жетпегенім бе?» – деп күйінді (Аталған еңбек. – 58-б.). Күйініп қана қойған жоқ, інісінен іштей қауіптене бастады. Сол себепті сақтықты күшейтіп, інісінің қолтығына су бүркіп жүрген Сүй империясымен соғысу қамына кірісті.

	«Аңдасқан жау айқаспай тынбас» дегендей, соғыс 598 жылы басталып та кетті. Елін сатқан опасыз қаған Жаңғардың да сын сағатта бетпердесі ашылды. Ол соғыстың алғашқы күні-ақ өзіне қарайтын бүкіл аймақпен Сүй империясының жағына шығып, өз бауырларына қарсы тұрды.

	Алғашқы айқас Датыу мен Дулән қаған үшін онша сәтті болмады. Дегенмен, батыста Византия мен Парсының тұрақты әскерімен соғысып, шайқастың небір шытырман тәсілдерін меңгерген Датыу бұл арада да жырындылық танытты. Ол Дулән қағанмен келісе отырып, айлаға көшті. Олар сүй әскерін айналып өтіп, Ұлы Қорғанның күнгейінде жайбарақат жатқан Жаңғардың ордасына тосыннан шабуыл жасады. Түріктердің сатқындыққа аяушылық жасамайтынын білетін олар өліспей беріспеу керек деген ұғыммен бастарын бәйгеге тігіп айқасқа түсті. Бірақ бәрі де бір кездегі өз туыстарының қайқы қылышынан қаза тапты. Оның ішінде Жаңғардың бала-шағасы, туған туыстар ы түгел кетті. Тек Чаң Сүн-шынның көмегімен сатқынның соқа басы аман құтылып шықты.

	Ертесіне оның қасына, әр жерге сауғалап, аман қалған жүз шақты жауынгер жиналды. Бірақ Жаңғар оларды ерлікке бастап, кек қайтаратындай намысты батыр емес-тін. Ол қарадай жүнжіп, тек өзінің қара басын қалай аман сақтаудың қамын ойлаумен болды. «Жарылқаймын, бүкіл қағанаттың тізгінін қолына әперемін» деген императордан да күдер үзе бастады. Шыбын жанын сақтаудың жалғыз жолы Датыуға барып, аяғына жығылып, кешірім сұрау деп ұқты. Бірақ өздерінің аман қалатынана сенімі жоқ басқа серіктері бұған келіспеді. Көрініп тұрған ажалға бас тігіп, еріктерімен барғысы келмеді. Олар осылай ортақ шешімге келе алмай жатқанда Чаң Сүн-шын қорғанның жақын бекеністерінің бірімен байланыс жасап та үлгірді. Оның тікелей бұйрығымен қорған үстінде күзет оты жағылды.

	 «Бұл не?», – деп аяқ астынан самсап жанған оттың сырын түсіне алмағ ан Жаңғар Чаң Сүн-шынға қарады.

	«Бізде мұндай самсаған отың жануы күшті жаудың тақап кеп қалғанының белгісі. Шамасы, түрік әскері мұнда да жеткен болуы керек», – дейді Чаң Сүншын түк білмегендей үрей шақырып. Бұл сөзден зәресі ұшқан Жаңғар Чаң Сүншынға: «Өзін тезірек қорғанға жеткізе көріңіз», – деп жалынады.

	Чаң Сүн-шынға керегінің де өзі сол еді, оны бастап қорғанға кіргізді. Оның ар жағында император сарайынан қалай шыққанын Жаңғардың өзі де білмей қалды.

	Император Жаңғардың қолынан енді ештеме келмейтінін білсе де, оны жылы шыраймен қабылдады. Қанша ұрса да иесіне еркелей беретін тексіз иттей болғанмен, Жаңғар түріктің ұлығ қағанының мұрагер баласы еді. Сондықтан да император оның осы мұрагерлігінің кейін өзінің кәдесіне жарайтынын естен шығарған жоқ. Оған әскер беріп, билік тізгінін қолға алуға ұмтылуына тағы да мүмкіндік жасады.

	Жаңғардың атқа мінуін Чаң Сүн-шын да қапысыз пайдаланып қалды. Ол Жаңғардың соңынан ерген, ең сенімді деген адамдарды (түріктерді) іріктеп алып, біраз үйреткеннен кейін қағанаттың ішіне жансыз етіп жіберді. Олардың міндеті Датыу мен Дулән қағанның әскерлері арасында үрей туғызып, түріктерге тәуелді тайпаларды олардан бөлініп шығуға үгіттеу еді.

	Алаяқ Чаң Сүн-шының арамза жоспары бұл жолы да ойлағанындай нәтиже берді. Бұл арада оларға император атынан берілген «жарылқаймын» деген уәдемен бірге, қытайдың алтыны мен жібегі де шешуші рөл атқарып жатты. Императордан лауазымды мансап, мол сыйлық дәметкен ру-тайпа көсемдері қыздырманың қызыл тіліне еріп, отандастарынан жырыла бөлініп, сатқын Жаңғардың төңірегіне топтаса бастады. Ондайлар Датыудың да, Дулән қағанның да жауынгерлері арасынан табылды. Ондайлар 599 жылы түріктердің сүй армиясымен ашық шайқасында Датыудың жеңілісінен кейін, тіпті, көбейіп кетті. Алтынға арбалап, жансыздардың алдауына түскен осындай сатқындар ақыры Дулән қағанның өзін де жорық шатырында ұйықтап жатқан жерінде өлтіріп тынды. Сөйтіп түріктердің біріккен күшпен жеңіске жетеміз деп үміткер болған шабуылы осымен доғарылды.

	Дулән қағанның өлімінен кейін Датыу бүкіл Түрік қағанатының дара билеушісі болып қалды. Ол енді «Батыр-қаған» (Бөгю-қаған) деген атпен таққа отырды. Оның бұл кезде қағанатқа қарайтын тәуелді кіші қағандардың ішінде тек сатқын Жаңғардан басқа қарсыласы да жоқ еді. Бірақ соған қарамастан Батыр-қаған қағанат тұтастығын сақтай алмады. Чаң Сүн-шынның мектебінен шыққан Жаңғардың жансыздары ішке елеусіз кіріп, елді алатайдай бүлдірумен болды.

	Теле тайпалары бөлініп шығып, түрік қағанына ашық қарсы тұрды. Сол-ақ екен, оларға біртіндеп басқа ұсақ тайпалар қосыла бастады. Сөйтіп көтерілісшілер Селенгіден Тиән-шәнға (Аспан тауға) дейінгі жерге қожалық жүргізді.

	Шығыс жақтағы жағдайдың осындай болуы Батыс Түрік Қағанатына да кері әсерін тигізді. Дақпыртқа желіккен көтерілісшілер Нили қағанды өлтіріп тынды. Қағанның інісі Тун-жабғу бас сауғалап қашып кетсе, екінші інісі Басытегін Сүй империясына боданы болып берілу арқылы өз иелігін сақтап қалуға тырысып бақты. Ол әйелі Сян-шидің осы Сүй әулетінің қызы болуынан үміт еткен еді. Бірақ оның бұл үміті ақталмады, Сарайға барған жерінде ол тұтқынға алынды. Сөйтіп, Батыс Түрік қағанатының тағына Нили-қағанның кәмелетке толмаған жас баласы Таманнан (Дамәннан) басқа иелік етер ешкім қалмады.

	Күн өткен сайын Датыудың да жағдайы қиындай берді. Оны қиындатқан түрік бектерінің опасыздығы еді. Ақыры олар сын сағатта қағандарын тағдырдың талқысына жеке тастап, өздері Сүй империясы жағына өтіп кетті. Бұдан әрі ата жауына қарсы күресуге мүмкіндігі қалмаған Датыу амалсыз бас сауғалау қамымен Тогон хандығына қашты. Бірақ ол онда жете алмай жолда танғұттардың қолынан қаза тапты. Кезінде Батыс пен Шығысты бірдей дүркіреткен қағанаттың атақты қағандарының бірі – Датыу қартайған шағында, осылайша атамекеннен шалғайда, атақ-абыройсыз, қапылыста көз жұмды.

	Датыудың өлімі сатқын Жаңғарға жол ашты. Сатқындық жолда үнемі қасында болып, қолтығынан демеушісі болған алаяқ Чаң Сүн-шынның қошеметімен өзінің туған даласына келгенде, оған қарсы тұрып, бөгет болар ешкім қалмаған еді. Қағанат билігінің тікелей мұрагері ретінде Жаңғар таққа отырды. Сөйтіп, туған елінің еркіндігін мансабы жолында құрбандыққа шалған опасыз ақыры арманына жетті.

	«Жағынғанда жан қалмайды» деп, император сеніміне онан сайын ене түсу үшін Жаңғар өзіне бағынған елді қытайландыру мақсатында оларға қытайша киініп, қытай тілінде сөйлеуге, қытайдың заң-тәртібін бұлжытпай орындауға әмір етті. Бірақ мұнымен онсыз да Жаңғарды жек көретін түріктерді одан әрі шошытып алудан қорыққан Ян-ди оған бұлай істеуге тыйым салды. Императорға қалайда Жаңғарды сақтау керек еді. Сол арқылы ол империяның ауыр алымсалығынан құтылу үшін бас көтерген көшпелі тайпаларды жазалауды ойлады. Ол ойы ақталды да. Император Жаңғарды көтерілісшілерге қарсы шоқпар етіп пайдаланып-ақ бақты. Бұл ретте ол іргелі жауынгер елдің қағанынан гөрі аңшының жетегіндегі алғыр тазыға көбірек ұқсайтын еді.

	Дегенмен, заманында дүниені дүр сілкіндерген әйгілі түріктердің жеке ел – қағанат ретіндегі еркіндігі осымен бітіп, оның Сүй империясына тәуелділігі осы Жаңғардан басталды десек шындыққа қиянат болар еді.

	Империяға тәуелділік, біздің пайымдауымызша, Жаңғардан ертерек, Абоқаған мен Шаболиө қаған билікке таласып, ақыры қағанатты екіге бөліп тынған кезден басталған секілді. Империяға арқа сүйеу арқылы дара билікке жетеміз деп, елдің бірлік берекесін кетіріп, бір-бірімен соғысуы арқылы Сүй империясына тәуелді еткен сол екеуі. Ал Жаңғар осылардың сатқындық түрдегі жемісі.

	Дұрысында бар пәлені Шаболиө бастады. Чаң Сүн-шынның алдауы мен жалт-жұлт еткен жібектің арбауына түскен ол ұлығ қаған басымен өз бауырларын бірінен кейін бірін шауып, өшпес өртті өз қолымен тұтатты. Ақыры атағы алысқа кетіп, талайдың зәресін ұшырған алып мемлекет аз жылда азып-тозып, ақыры Сүй империясының боданы болып шыға келді.

	Осы орайда халықтың «Жақсыдан жаман туады, бір аяқ асқа алғысыз, Жаманнан жақсы туады, адам айтса нанғысыз» дейтін нақылы еске оралады. Қараңызшы, мансапқор Шаболиөден туған екі бала бір-біріне ұқсамайды. Оңұлық – адамгершілігі жоғары, ел бірлігі үшін күрескен ер. Жаңғар – мансап жолында бәрін құрбан қылатын опасыз сатқын. Екеуін бір кісінің баласы деу қиын. Сол сияқты Жаңғардың баласы Дуги де әкесіне, тіпті, кереғар. Ол – әділ де адал, батыл да шешімді.

	Жаңғар өлгеннен кейін «Шиби-қаған» деген атпен таққа отырған ол әкесінің жолымен жүрмей, Сүй империясына қарсы шығып, өзі басқарған елді тәуелділік шеңгелінен босатуға күш салды. Салық төлеуден бас тартты. Оның бағынышыты халыққа жайлы болғандығы сондай, көшпелі тайпаларды былай қойғанда, империяның тұрғындарының өзі Шиби-қағанның қарамағына ағылып келіп жатты. Осының арқасында аз жылдың ішінде Түрік қағанаты қайта дәуірлеп шыға келді.

	Бірақ бұл дәуірлеу де ұзаққа бармады.

	Шиби-қаған өлгеннен кейін таққа отырған қағандардың бірде-бірі оның жолын сондай қылып әрі жалғастырып кете алмады. Түрік қағандары айналып келіп, қытай императорының қолбаласына айналды. Әсіресе ел билігін Сылиби-қаған Сымо қолға алған кезде жағдай тіпті қиындап кетті. Қағанат туын көтеріп, елді ерлікке бастайды деп, ел үміт еткен қағанның бар қабілеті Хуанхы (Сары өзен) бойынан қоныстық жайлы жер бергені үшін императорға «өзінің тайпасының атынан Көк Ұлының терістік шекарасын ұрпақтан-ұрпаққа Таң мемлекеті үшін ит болып үріп қорғауға уәде берумен» шектелді (аталған еңбек. – 68-б.). Осындай «ит болып үргіш» қағандардың асыра тырысуымен түрік елі жарты ғасырға созылған тәуелділіктің қамытын киюге мәжбүр болды.

	Бұл қамыт қашан Құтылығ қаған таққа отырғанша түрік елінің мойнынан түскен жоқ. Рас, кезінде оны түсіруге талпынғандар болды, бірақ ондай талпынған түрік қағанын империя шекараларын «иті болып үріп қорғауды» мұрат тұтқан екінші түрік қағаны арқылы талатып тастап отырды. Мысалы, Таң империясының қолтығына еніп, Ашына Хылуға қарсы күрескен Ашына Бужін мен Ашына Мишенің тірлігі осының айқын дәлелі еді.

	Бұл кездегі жалпы жағдайдың түйіні Орхон ескерткішіндегі Күлтегін батырдың «Түрік халқы табғач жұртына текті ұлдары құл болды, пәк қыздары күң болды. Түрік бектері «түрік» атын жоғалтып, табғаш бектердің табғаш атын тұтынып, табғач қағанға бағынды. Елу жыл ісін, күшін соған берді» (Жолдасбеков М. Асыл арна. – Алматы, 1986. – 47-б.) деген күйінішті сөзінің шындығын дәлелдейді.

	Осы арада нақтылай кетуді керек ететін бір мәселе бар. Ол – Түрік қағанатының екіге бөліну мерзімі жөнінде. Көне дереккөздерінде «Түрік қағанаты осы жылы бөлінді» деп нақты басын ашып көрсеткен мәлімет жоқ. Мұндайда нақты дерек болмаған соң, бірден-бір арқа сүйер «құжатымыз» жеке кісінің пікірін білдірер монографиялық еңбектен гөрі академиялық туынды «Қазақстан тарихы» болуға тиіс. Бұл ретте онда: «Түрік қағанатында әлеуметтік қайшлықтардың шиеленісуі, олардың талай жылдарға созылған мал індеттерімен, жұттармен және ашаршылықпен ушыға түсуі, Сүй қытайының қағанат шекараларына шабуыл жасауы (581-618 жылдар), ақырында, оның аудандарының автономиялану үрдісінің табиғи түрде басталуы жалпы Түрік қағанатының 603 жылы дербес екі қағанатқа – Шығыс және Батыс қағанаттарына бөлінуімен аяқталды; Батыс қағанатының орталығы Суяб (Жетісу) болды. Бөлінуіне қарамастан, Батыс Түрік қағанаты Шығыс Түрік қағанатына біршама саяси тәуелділікте болды, онда өкімет билігі қаған руы ашна түріктердің қолында болды» (Қазақстан тарихы. – Алматы, 1996. – 300-б.) делінген.

	Бұл арада «Қазақстан тарихы» авторлары Түрік қағанатының екіге бөлінуін 603 жыл деп нақты көрсетіп отыр. Бірақ, менің пайымдауымша, олар Бірінші Түрік қағанатының тар жол, тайғақ кешулі ғұмырнамасын тұтастай таразыламай, тек өмірінің соңғы бөлінуін, яғни Датыу қағанның аз уақыт екі қағанаттың басын қосып, біріктіргеннен кейінгі бөлінуді нысанаға алып отыр. 603 жыл – Датыу қағанның қарамағындағы елінен айырылып, қарсыласына қайрат көрсете алмай, Тогондарға қашатын жылы. Ал Шығыс және Батыс қағанаттары, одан біраз бұрын бөлінген болатын.

	Тарихи деректерге жүгінсек, олар Түрік қағанатының екіге бөлінуі Шаболиө қағанның билігі тұсында басталғанын айтады. Сүй империясының жансызы Чаң Сүн-шынның азғыруына ерген Шаболиөнің қалың әскерді өзі бастап барып, бауыры Або-қаған аталған Муган қағанның баласы Төременнің иелігін шауып, шешесін өлтіргенін кешіре алмай, өзге туыстарының бәрі Або-қағаннның жағына шығып кеткенін, олардың тобына, тіпті, Шаболиөнің бірге туған бауыры Чулохыудың қосылғанын жоғарыда айтқанбыз. Міне, осылар бірігіп, батыс өлкенің билеушісі Датыу-қағанның төңірегіне жиналып, бәрі Шаболиө қағанға қарсы соғыс ашқан-ды. Осы соғыс басталған күннен бастап екі жақ іс жүзінде бір-біріне бағынған жоқ. Батыста Датыу қаған, Шығыста Шаболиө қаған өз алдарына дара билік жүргізді. Сүй империясына әрқайсысы өз елшілерін бір-біріне тәуелсіз жеке мемлекет басшысы ретінде жіберіп отырды. Сондықтан осы кезді қағанаттың іс жүзінде екіге бөлінуі деп есептеген дұрыс. Бұл 584 жыл болатын. Бұдан кейін қашан Оңұлық қаған (Юнь Юйлюй) өліп, бүкіл қағанаттың билігі Датыу қағанның қолына жеке тигенше бұл екі жақ – географиялық-аумақтық жағынан да, саяси-экономикалық жағынан да – бір-біріне тәуелсіз дербес өмір сүрді. Нақтылыққа келгенде, Датыудың дара билігі кезіндегі қағанаттың бірігуі де тек айтуға ғана, әйтпесе бұл кезде де шын мәніндегі тұтастық болған жоқ.

	Осындай жайларды сараптай келгенде, Түрік қағанатының екіге бөліну кезін де, соған орай Батыс түрік қағанатының басталу тарихын да «Қазақстан тарихы» авторлары көрсеткен 603 жылдан емес, оны тура жиырма жылға кейін шегеріп, жаңағы 584 жылдан бастаған дұрыс секілді. Бұл ойымыздың дұрыстығын қытай жылнамаларының Батыс түрік қағанатының хандығының тізімін Далобиәннан бастайтындығы да дәлелдей түседі. Ал Далобиәннің Мугән қағанның баласы Төремен екенін және оның 587 жылы қорлықпен өлтірілгенін жоғарыда айттық. Демек, тірілер қатарында жоқ, әлдеқашан сүйегі қурап қалған адамның 603 жылы Батыс Түрік қағанатына қаған болуы ешқандай қисынға келмесе керек. Бұл жыл қытай тарихнамасындағы Батыс Түрік қағанатының билеушілерінің тізіміндегі үшінші қағанның – Датыу қағанның шөбересі Таманның билік құрған кезіне келеді. Осындай себептермен, 603 жыл, қалай дегенде де, Түрік қағанатының екіге бөлінген жылы бола алмайды.

	Нақтылық үшін осы арада тағы бір айта кететін мәселе – кейбір зерттеушілердің Түрік қағанатының бөлінуін Таспар (Тобо) қағанның кезінен бастайтындығы жайында. Олар қағанаттың бөлінуін Таспар қағанның кезінен, яғни оның қағанаттың шығыс жағын Шаболиөнің (ол онда Ниету Арфу-қаған болып аталатын), батыс жағын Бөрі-хан Жұтанның еншісіне бөліп берген кезінен, яғни 572 жылдан бастаған жөн дейді. Осы бөлінуді қағанаттың ресми бөлінуі деп таниды. Оған атақты Рим империясының екіге бөлінген кезін анықтаудағы ұстанымды алға тартады. Расында да, сол замандағы Рим империясының императоры Феодосий өлер алдында империяны екіге бөліп, шығыс жақ бөлігін үлкен баласы Аркадийдің, батыс жақ бөлігін кіші баласы Григорийдің еншісіне беретіні Таспар қағанның қағанатты інілеріне бөліп беретініне ұқсайды. Осы бөлу негізінде екі мемлекет латын тілді Батыс және грек тілді Шығыс Рим империяларының қалыптасқаны да, кейін бұлардың да Шығыс және Батыс Түрік қағанаттары тәріздес бір-біріне жауығып, талай соғысқаны да шындық. (Түріктер олармен қатынасқа түскенде Византия деп аталған мемлекет осы Шығыс Рим империясы болатын). Тарихшылар – Рим империясының екіге бөлінуін олардың бір-біріне жауығып, қарсы соғысқан кезінен бастамай, жаңағы император Феодосийдің балаларына империяны бөліп берген кезінен, яғни 395 жылдан бастайды.

	Міне, осындай тарихи салыстырма негізінде зерттеушілер Түрік қағанатының екі бөлінуін кішіг қағандардың бірігіп, ұлығ қағанға, яғни Шаболиөге қарсы күрескен 584 жылдан емес, сол Таспар қағанның бөлген кезінен бастау керек. Қағанаттың ресми бөлінуі осы дейді.

	Бірақ бұл да дұрыс емес. Бұл – көшпелі мемлекеттедің ел басқару тәртібін ескермеуден туған оғаш ой. Таспар қағанның өз елін жеке иеліктерге бөлуі мен Феодосийдің бөлуінің мән-мағынасы тіпті бөлек, екеуі екі басқа дүние. Таспардың бөлуі – өздері жаулап алған орасан үлкен аумақтағы сан түрлі құранды халықтарды (тайпаларды) ұстап тұру үшін жерді жеке иеліктерге бөліп, оларды өзінің інілері мен балаларына беріп, солар арқылы елді басқару тәсілі. Бұл – аумақтық-әкімшілік бөлініс. Мұнда тұтастыққа жарықшақ түспейді. Түрік қағанатының 568 жылы төрт, ал 576 жылы сегіз жеке иеліктерге бөлінгені осының айғағы. Қанша иелікке бөлінсе де, олар тек бір әкімшілік орталыққа, жалғыз қағанға ғана бағынған. Сондықтан да бұларды қағанаттың жеке мемлекетке бөлінуіне жатқызуға әсте болмайды. Ал 584 жылғы бөлінуде мұндай бір әкімшілік ортаға, ортақ жалғыз қағанға бағыну жоқ, әрқайсысының жеке өз қағаны бар, бір-біріне бағынбайтын екі ел, яғни екі қағанат.





ҮШІНШІ БӨЛІМ


	ЕКІНШІ ШЫҒЫС ТҮРІК ҚАҒАНАТЫ



	БІРІНШІ ТАРАУ

	Қарсаңда

	Батыста Византия мен Персияны дүр сілкіндіріп, шығыста Қытай империясына салық төлеткен, Хинганның (Қадырханның) алып жоталарынан бастап Қара теңіздің жағалауына дейінгі жерді қол астына бағындырған әйгілі Түрік қағанаты қордалы жұртында қалған қырық құрақ ру-тайпалардың аузында аңызға айналып, өзінен бұрынғы далалық империялардың ізімен тарихтың тылсым қойнауына еніп кете барды.

	Мемлекеттік ортақ тұтастық болмағаннан кейін, Түрік қағанатының құлаған мерзімі – Шығыс Түрік қағанаты мен Батыс Түрік қағанатының құлаған жылдарына байланысты анықталса керек. Көне деректер бұл ретте Екінші Шығыс Түрік қағанаты шаңырақ көтергенше, түрік халқы «Күлтегін» ескерткішінде жазылғандай «елу жыл бойы ісін, күшін табғаш қағанына беріп» келгенін айтады. Демек, осы елу жылдың еншісіне тиген кезең тарихына қысқаша болса да барлау жасап, болған жайларды зерде елегінен өткізудің маңызы зор.

	Сол бір көне заманнан бізге жеткен көне деректерге көз салсақ, Орталық мемлекеттің (Жунгоның) өзінің көшпелі көршілермен қатынаста «бөлшекте де билей бер» саясатын ұстанып, далалықтарды бір-біріне айдап салып, өзара қырқыстыру арқылы олардың бірігуіне жол бермей, екі ортада өздері үнемі пайдаға шығып отырғанын көру онша қиындық туғызбайды. Әр кезде әр түрлі айтылғанмен, көшкіншілердің түбіне жеткен Орталық мемлекеттің «жабайыларды жабайылардың қолымен құрту» саясаты қашанда сыртқы елдерге қарсы ұстанған негізгі принциптерінің бірі болғаны және белгілі. Тарихшылардың айтуына қарағанда, бұл Хән әулеті билікке ие болған кезден басталғанға ұқсайды. Қытай ғалымы Чэнь Дэн-юань әулеттік хроникалардағы «жабайылалардың қолымен жабайылаларды құрту» саясатының мәнін аша келіп, оның жаңаша жыл санаудың ІІ ғасырынан басталып, ұрпақтан-ұрпаққа берілу арқылы соңғы Чиң (Цин) әулетінің билік жүргізген кезіне дейін өмір сүргенін айтады. Бұл арада саяр түпкі арнасы бір дегенмен, бұл саяси тәсілді қытайлықтардың сол кездегі жағдайға орай әр түрлі қолданғанын да ерекшелей кеткен жөн. Бұдан қытайлық билеушілердің өз заманында көшпелілерге қарсы қолданған саясатының тәсілдік мәні де аңғарылатын тәрізді. Мысалы, «Хәншуда» бұл формула сәл өзгеріп, «Жабайыларға жабайылармен шабуыл жасау» (И маньи-гун маньи) болып өрнектелсе, «Хыухәншуда» ол «Жабайыларға қарсы жабайылармен соғысу» (И и-фа и) күйінде беріледі. «Сиңтаңшу» мұны сәл өзгертіп: «Бір жабайының екіншісіне бас салуын» (Иди сян гун) көздейді. «Сүнши» хабарына қарағанда бұл әулеттің «Жабайыларға қарсы жабайылармен соғысуды» (И маньи-фа маньи) да, «Жабайыларға жабайылармен шабуыл жасауды» (И вайи гун вайи) да теріс көрмегенін аңғаруға болады. Сондайақ «Иуәнши»: «Жабайыларға жабайылармен шабуыл жасау» (Инь мань-гун мань) формуласын берсе, «Миңши» «Жабайылар көмегімен жабайыларды басқару» (И и – гжи и) тәсілін алға тартады. Осының бәрінің түйіні баяғы сол «Жабайылардың қолымен жабайыларды құртуға» тірелгенімен, осыны жүзеге асыруда әр әулеттің ұстанған саясатының қандай және олардың күш-қуатының қаншалықты екенін жоғарыдағы формулалардағы «шабуыл жасау», «соғысу», «бас салу», «басқару» етістіктері арқылы анық аңғарып, толық бағдарлауға болады.

	Бұл арада осындағы «жабайы» («варвар») деген сөздің қытайша берілуіндегі әр түрлілігі назар аудартады. Бірақ мұнда пәлендей оғаштық жоқ. Бар мәселе иероглифте. Транскрипциясындағы өзгешіліктен сол сөздің түп-төркіні бір болғанымен, әр тіркестегі қолданыста олардың өзіндік түрмен, бояумен көрінетінін ескерген жөн. Мысалы, «жабайыларға жабайылармен шабуыл жасау» бірде «И маньи-гун маньи» болып берілсе, ал келесісінде «И вайи-гун вайи» түрінде беріледі. Мұндағы «мань-и»-жалпы жабайы, варвар деген ұғымды білдірсе, «вайи» жабайылардың ішіндегі Қытайға бағынбаған, шалғайдағыларын білдіреді.

	Жалпы қалай айтылғанда да, қалай оқылғанда да бұл формулалардың мағыналық төркіні бір, көне қытай билеушілерінің көшкінші көршілерін бірінің қолымен екіншісін тұншықтырып, талату арқылы әлсіретіп, ақырында таластан талмаурап, шаршап шыққаннын көп күш-қайрат жұмсамай, өзіне тәуелді ету. Мұны жүзеге асырудың талай жылғы тартыста сыналған алуан жолы да болған. Соның бірі – алтынмен арбап, жібекпен жібіту тәсілі. Былайша айтқанда, ру-тайпа көсемдеріне сыйлық деген атпен алтын бұйымдар, бума-бума жiбек маталар берiп, оларды өздерiне қаратып алып отырған. Қытай билеушiлерiнiң бағына, көшкіншілерiнiң сорына соңынан ерген рудың, не тайпаның мақсатмүддесiн, арман-тiлегiн сатып, баюды ойлаған дүниеқоңыз сатқын ру-тайпа көсемдерi аз болмаған.

	Ендi бiр сыналған тәсiл – мұрагерлер арасындағы тақ таласына дем беру. Бұл – мүрагерлердiң бiреуiн тақ иесi деп танып, соның қолтығынан су бүрку арқылы оны өзге мұрагерлерге қарсы қою жолымен жүзеге асырылды. Бауырласының соңынан ерiп, сенiмдi серiгi болуды қорлық көрiп, жеке билiкке ұмтылған мұрагерлердің көкiрек көзiн мансапқорлық бiтеп, қыздырманың қызыл тiлiмен бейне қуғыншыдан құтыламын деп қашып келiп аранға түсетiн аңқау аңдай сырттың құрған тәуелдiк торына өз еріктерiмен келiп түсе берген.

	Ал император сарайындағылар болса, бұл жағдайды өз пайдаларына қапысыз пайдаланып отырған.

	Көшпелi елдiң бостандығына бұғалықты император сарайында тәрбиеленген, болмаса бауырластарымен баққа таласта жеңiлiп, император қолтығына келiп тығылған ханзадалар қолымен салуды да қытай әкiмшiдiгi осындай тәсiлдiң бiрiне айналдырған. Император үшiн кейін жанды қуыршаққа (марионеткаға) айналған мұндай ханзадалар Иминишу Сылиби-қаған Сымо секiлдi «Көк Ұлының шекарасын ұрпақтан-ұрпаққа Таң мемлекеті үшін ит болып үрiп қорғап» қана қоймаған, сонымен бірге қандас бауырларын қансыратып талап та отырған. Бiрiншi Шығыс Түрiк қағанатының соңғы атақты қағаны Ашына Хылуды (Н. Бучуринде: «Хйели») марионетка қаған Ашына Мишенiң баласы Иуәншуан басқарған атты әскердiң қолға түсiрiп, императорға әкеп тұтқын етiп тапсыруы осының дәлелi. Бәлкiм дана халық «iштен шыққан жау жаман» дегенде, мiне, осындай сатқындардың тiрлiгiнен түйiп айтқан болар.

	Екiншi Түрік қағандығы шаңырақ көтерер қарсаңда билiкке қол жеткiзген Таң әулетiнiң билеушiлерiнiң де, мiне, «жабайыны жабайының қолымен құрту» тәсiлін еркiн пайдаланып баққаны аян. Iшкi жағдайды тәртiпке келтiрiп алған Таң империясы ендi өзiнiң көршiлерiне, соның iшiнде, әсiресе, терiстiктегi және терiстiк-батыстағы көршiлерiне көз аларта бастайды. Олардың бұл орайдағы ең бiрiншi көздегенi қалайда Батыс пен Шығысты жалғастырып жатқан бiрден-бiр күретамыр – Жiбек жолын өзiне қарату, байлық көзi – саудаға өзi иелiк ету едi. Сондықтан да Таң империясының әскери жорықтары да, дипломатиялық айлашарғылары да осы мақсатқа бағытталды.

	 630 жылы таң әскерi Шығыс Түрiк қағанатының құлауына тiкелей ықпал етiп, 640 жылы Турфан ойпатындағы Гаушан (Гаучан) мемлекетiн өзiне қаратып алды.

	Арада он жеті жыл өткенде Батыс Түрiк қағанатын талқандады. Сөйтiп бұрынғы Шығыс Түрiк қағанатына қараған Гоби шөлiнiң оңтүстiгiндегi бар жер, Гаушан мемлекетiнiң бүкiл аумағы, Жоңғария мен Қашқария арасындағы Ұлы Жiбек жолының өн бойы Таң империясының қарамағына көшiп, соның әкiмшiлiгiнiң бақылауында болды. Жiбек жолының бойына бекiнiстер салынып, онда таң әскерiнiң жауынгерлерi тұрды.

	Осы арада бiр ескерте кететiн жайт – Түрік қағанаттары құлағанымен, оның құрамындағы халықтардың бәрі бірдей Таң империясының қарамағына енген жоқ. Шекарадан шалғайда көшiп-қонып жүрген тайпалардың өз билігі, шын мәнiнде, өздерiнде болды. Олардың бәрiн жаулап алып, өзiне тәуелдi етуге Таң империясының күшi де, материалдық мүмкiндiгi де жетпейтiн едi. Сондықтан да Таң мемлекетi оларды өздерiне берiлген, яғни сыйлыққа сатылған ру-тайпа көсемдерi арқылы басқарып, көшпелiлердiң қайта бiрiгiп, үлкен күшке айналып кетпеуiн ғана сырттай бақылап отырды. Бұдан әскер күшiн де, алтын-күмiсін де, жiбегін де, дипломатиялық саясатының аярлығын да аяп қалған жоқ.

	Осы орайда Батыс және Шығыс Түрік қағанаттары құлағаннан кейiн, «Таң империясының құрамына енген, соғыста жеңiлiп тұтқын болған түрiктер қайда кеттi, олар бұрынғыдай қытай империясына бодандық тәуелдiлiгiн мойындап, жеке хандығын сақтап қалды ма, әлде олардың тоз-тозын шығарып, iшкі қытайға қоныс аударды ма» деген заңды сұрақ туады.

	Бұл сұрақтарға жауапты «Таң кiтабынан» табуға болады. Онда берілген деректер бойынша Шығыс Түрiк қағанаты құлап, түрiктер Таң империясының құрамына енгенде олардың тағдыры жөнiнде император Сарайында үлкен кеңес болады. Үш түрлi пiкiр айтылады.

	Алдымен, түріктердi шекараның iшiне орналастырып, оларға егiн егiп, тоқыма тоқуды үйрету жөнiнде ұсыныс жасалды. Бұған негiз болған жағдай – Сүй әулетi билiк құрып тұрған кездегi iшкi өзара соғыстың салдарынан бұл әулеттiң құрып, орнын басқан Таң әулетiнiң қаз тұрып кетуі үшін жасалған шараларға қатысты ел басына түскен ауыртпашылықтарға байланысты едi. Әсiресе көп зардап шеккен Солтүстiк Қытайдың жағдайы ауыр болатын. Елдiң халқы қырғынға ұшырады. Мысалы, 606 жылғы санақ бойынша елде тоғыз миллионға жуық отбасы болса, Таң әулетінің билік басына келген кезінде (627 жыл) отбасы саны 3 миллионнан да төмен түсіп кеткен-ді. Түріктерді егіншілік пен тоқымашылыққа үйретейік деушілер елде жетпей жатқан жұмысшы күшін осылардың есебінен толықтырмақшы болған.

	Бірақ бұл ұсынысты сарайдағы беделді адамдардың бірі, император кеңсесінің бастығы Він Иән-бо қабылдатпай тастады. Ол бұрынғы өткен Хән әулетінің тәжірбиесін алға тартып, түріктерді шекара бойында ұстап, көшпелілердің тосын шабуылынан қорғануға пайдалануды ұсынды.

	Алайда, бұл ұсынысқа да келіспеушілер табылды. Император кітапханасының бастығы Вій Чән түріктерді бұлай орналастыру империя үшін онша қолайлы болмайтынын, олардың тұтас отырса, кейін бірігіп қарсылық көрсететінін, шекараға тыныштық бермейтінін дәлелдеп бақты. Оны Иән Шигу бастаған біраз сарай қызметкерлері қолдады.

	– Түріктерді Сары өзеннің (Хуанхының) оңтүстігіне орналастыру, – дейді Вій Жін сол кеңесте, – жыртқыш аңды үйіңде ұстаумен бірдей. Оның кез келген уақытта бас салып өзіңді талап тастауы не өлтіруі мүмкін. Сондықтан да түріктерді алысқа, Сары өзеннің терістігіне орналастырып, ру-тайпалық, туыстық жақындықтарына қарай жеке әкімшіліктерге бөлу керек те, бірінбіріне бағындырмай, әрқайсысын өздеріне билетіп дербес қойған жөн. Сонда олар өзді-өзімен болып, ешқашан да Орталық мемлекетке қарсы тұра алмайды (Түріктер. Жыужәндар. – Алматы, 1999. – 63-64-бб.).

	Император Він Иән-боның пікірін құптайды. Шекара бойынан жаңадан аймақ құрып, түріктерді сонда орналастырады. Тек бірнеше мың отбасына ғана Чәнан қаласында тұруға рұқсат береді.

	Бірақ көп ұзамай бұл шешімнің Таң империясы үшін онша тиімді еместігі анықталды. Шөптің шүйгінін, судың тұнығын қуып өз мекенінде еркін көшіпқонып үйренген түрік ру-тайпаларының көсемдерін отырықшы елдің тәртібі ығыр қылғандықтан, олар енді ішкі реніштерін сыртқа шығара бастайды. Еркіндікке шығып, жеке ел болуды көздейді.

	Бұл қарсылықты Шығыс Түрік қағанатының соңғы қағандарының бірі Тулидің інісі Жешышуай басқарады. Мұрагерлік жолмен қаған тағына Тулидің баласы Хылоху отыруға тиіс болатын. Ол бұл кезде император сарайында еді. Сондықтан Жешышуай Хылохуды далаға келтірудің бірден-бір жолы императордың Цзючэнгундегі сарайына баратын кезін пайдалану деп тапты. Сол ойымен ол 639 жылдың ерентұз (май) айының жиырмасы күні император лагеріне шабуыл жасады. Бірақ император әдеттегіндей бұл жолы да сақтықты естен шығармаған еді. Оның жасақты күзетшілері шабуылшылардың көбін қырғынға ұшыратып, көздеген мақсатын жүзеге асыртпай тастады. Лагерьдегі қарбаласты пайдаланып, қашып шыққан Хылоху сыртқы күзетшілердің қолына түсіп, кейін басы алынды. Жешышуайдың өзі тауға қашып кетті.

	Бұдан кейін император сарайында Вій Жіннің айтқандарының дұрыстығына күдік келтіруші қалған жоқ. Жаңадан құрылған аймақтар жойылып, түріктер Сары өзеннің терістігіне көшірілді. Оларға билік жүргізу үшін император империясының терістік шекарасын «иті болып үріп қорғауға» дайын өзінің сенімді қызметшісі – Ашына Сымоны қаған етіп тағайындады.

	Осы арада көшпелілер мен Орталық мемлекеттің сан ғасырларға созылған қақтығыстарының арасында бұрын бола бермейтін бір жайға назар аудара кеткен жөн. Бұрын екі жақтың егескен қақтығыстарында қытай жағы жеңіске жетсе, қолға түскен көшпелілерді енді бас көтермейтіндей етіп, аяусыз қырыпжойып, аман қалғандарын мың-мыңдап тұтқындап, құл ретінде пайдалануға ішкі қытайға айдап жіберетін. Ал мына Таң империясы мен көшпелілер арасындағы соғыста таңдықтар қанша жеңіске жетсе де, ондайға бармайды. Тіпті, түріктердің өздері кінәлі болса да, Таң империясы тарапынан үнемі кеңшілік жасалып жатады. Бұл, шындығында, Таң империясының көшпелілерге қатысты ұстанған үлкен саясатының бірі еді.

	Таң империясының императоры Тай-зун – кезінде өзінің әскери қолб асшыларына жеңілген жауды жаппай қырып-жоюға да, оларды жәбірлеп қорлауға да тыйым салған бірінші император. Ол осы ісі арқылы далалықтар арасында үлкен беделге ие болып, «қайырымды император» деген атаққа ие болған.

	Бірақ осынау қайырымдылықтың бәрі оның далалықтарға жаны ашығандықтан, болмаса биік адамгершіліктен туындап жатқан қасиеттер емес, дара билік үшін бірінің алқымын бірі шайнап, қырқысқан мынау алмағайып аласапыран заманда қарсыласына сілтер сенімді шоқпарды қолында ұстау саясатынан туған аярлық еді. Таң әулетінің негізін қалаушы Ли Иуән (Гау-зу) да, оның баласы Ли Ши-мин (Тай-зун) де қарсыластары жөнінде өте майысқақ саясат ұстанған адамдар. Әсіресе, Ли Ши-мин қарсыластарын аса тиімді пайдалана білген.

	Тарих берер мәліметке зер салсақ, 631 жылдың өзінде-ақ бүкіл далаға ие болған Тай-зунның Батыс Түрік қағанатындағы дүрбелеңді пайдаланып, бүкіл Азияға дара билік жүргізуге мүмкіндігі болғанын көреміз. Бірақ ол бүгін жаулап алғанмен, ертең осыншама ұланғайыр жердің бәріне ие болып тұра алмасын біліп, мұндай әрекеттен саналы түрде бас тартады. Оған түріктердің жеңіліп, біржола құрып кеткенінен гөрі олардың өзінің үстемдігін мойындап, өз жерінде еркімен жүре бергені пайдалы еді.

	Бұл, ең алдымен, «Жабайының қолымен жабайыларды құрту» саясатында Тай-зунның түріктерді қарсыласына сілтер сенімді қаруына айналдыруына мүмкіндік береді. Дұрыс бағыттай білсе заманында түріктің атты әскеріне тең түсер күш болмағаны тағы белгілі.

	Екіншіден, жеке-жеке жүрген тайпа көсемдері далада өз үстемдігін орнату үшін императорға жағынып, жылына бірнеше дүркін елшілерін жіберіп, сыйлықтарын қаптатып әкеліп жатады. Империяның ішкі экономикалық жағдайын жақсартуға бұл бір үлкен қор, тегін олжа. Император жауынгерлерінің жорық аттарының дені осындай сыйлықпен келген даланың сәйгүлектері болатын. Іргесін жаңа ғана бекітіп келе жатқан империя үшін кезінде мұндай тегін олжаның қаншалықты мәні болғанын да бағалау онша қиын емес.

	Бұл ретте мынандай шындықты ескермеске болмайды. Таң империясы түріктерді өз күшімен жеңген жоқ. «Жабайылардың қолымен жабайыларды құрту» саясатын пайдалану арқылы Тай-зун түріктерге қарсы Сеиәнто-ұйғыр бірлестігін тиімді айдап салды. Сөйтіп, Сеиәнто-ұйғыр терістігінен, таң әскері күнгейінен қыспаққа алып, қағанаттың қанат жазуына мүмкіндік бермеді. Екі жақтап Шығыс Түрік қағанатын құлатты. Алайда қағанат құлағанымен, Сеиәнто-ұйғыр бірлестігі аман қалды. Ал бұлардың кейін күшейе келе Орталық мемлекетке көз алартуы әбден мүмкін еді. Мұны Тай-зун де сезді. Елінің ертеңгісін ойлаған есті басшы сонымен бірге осындай қаһарлы күштің тегеурініне қалқан болар қорғанның қажеттігін және оның осы түріктер екенін де білді. Соның үшін де ол жеңдім екен деп түріктердің желкесіне мініп алған жоқ. Қайта оларды іш тарта жақын тұтып, кінәлі деген көсемдердің өзіне кешіріммен қарап, оларға шен-шекпен үлестіріп беріп отырады.

	Ол мұндай кеңдікті тек көшкіншілерді жеңгенде ғана емес, басқа елдермен болған соғыстан кейінгі жеңістерінде де танытып отырған. Бір ғана мысал. Корейлермен соғыста Лиау-дунның терістігіндегі Бай Иәйчен қамалын Таң империясының әскері үлкен шабуылмен, көп жауынгерлерінің қиылған өмірін баспалдақ етіп барып зорға алғаны белгілі. Сол жолы алдыңғы шеп қалаға кіргенде Тай-зун соғысты тоқтатып, қала басшыларымен келісімге келуді ұсынады.

	Көп күнгі қоршаудан кейін жеңісті қолға түсіріп, қаланы алып, байлығын талауға енді саламыз дегенде, императордың шабуылды тоқтауға берген бұйрығына риза болмаған қолбасшы Ли Зи Тай-зунның алдына келіп:

	– Қамалды алу үшін жауынгерлер төбесінен жаңбырдай жауған тасқа, ысқырған жебеге қарамастан шепті бұзды. Енді қамал құлауға айналып, жеңіс қолға қонғалы тұрғанда жауынгерлердің меселін қайтарып, келісімге келудің қанша қажеті бар? – деп күйіп-піседі.

	 Сонда Тай-зун аттан түсіп, жаяулап келіп, өз қолбасшысынан кешірім сұрайды.

	– Рас, – дейді ол, – сенің айтып тұрғаның шындық. Бірақ мен жазықсыз жандарды біле тұрып әскерге қырғызып, әйелдерді бала-шағасымен жылатып тұтқынға қалай алғыза аламын? Оған қалай шыдаймын. Бұл әділет бола ма? Сенің жауынгерлерің шынында да ғажайып ерлік жасады. Мен оларға мемлект қазынасынан сыйлық бергіземін. Сөйтіп мен сенен бұл қаланы сатып аламын (Қ. Салғарин. Көмбе. – Алматы, 1989. – 141-142-бб.).

	Бұл ретте Тай-зун өзінен бұрын билік басына келген әулеттердің бірде-біріне ұқсамайды. Асылы, бұлай істеу елінің болашағын ойлаған саясатқа жүйрік көреген басшының ғана қолынан келсе керек. Бұл Тай-зунның қарсыласына өзін адамгершілік қасиетімен мойындатып, оны өз жағына еріксіз шығаратын ерекшелігін айғақтайды. Кореяға (Ляоға) қарсы соғыста жараланған түрік қағаны Ашына Сымонның жарасын өзі тікелей аузымен сорып, жебенің уытын кетіруі – осының айқын дәлеліндей. Сондай-ақ бұл – Тай-зунның өзіне адал берілген бағыныштыларын да бағалап, өз жақынындай көре білетіндігінің де жарқын мысалы бола алады. Тарихшылардың айтқаны рас болса, ол өлгенде сарайдағылар бейне әкелері өлгендей еңіреп, жоқтады деседі. Тіпті, түрік қағаны Ашына Шыар (Л. Гумилев пен Н. Бичуринде: «Ашина Шэни») «Тайзунның артында қалмаймын, бірге өлемін» деп әлек салса керек.

	Жалпы, қалай болғанда да, Тай-зун – өз тұрғыластарынан озық тұрған тұлға. Оны Л. Гумилевтің Наполеонмен салыстыра қарайтыны тегін емес. Расында да екеуінде біраз ұқсастық бар. «Екеуі де әскери қызметін лейтенаттықтан бастап, қабілет-талантымен билікке жетеді. Екеуі де серіктестерін баурап алып, құрметіне ие бола біледі. Екеуі де ержүрек, ақылды. Екеуі де өз халықтарының өмірінде елеулі рөл атқарған» (Л. Гумилев. Древние тюрки. – М., 1993. – Стр. 235).

	Осындай ұқсастығымен бірге соншалық айырмашылықтары да болған. «Наполеонның ісі өзінің көзі тірісінде-ақ күйреп тынса, Тай-зунның ісі өзі өлгеннен кейін де тура бір ғасырға жалғасты. Наполеонның Фушесі болса, Тай-зун: «Патшалық етуші ешкімге күдіктенбеуі керек», – дейді. Наполеонның кезінде drande silence de I′ эmpire үстемдік етсе, Тай-зунның кезінде мәде ниет гүлдене түсті. Наполеонның тұсында Франция ең қажетті деген азық-түліктің өзіне зәру болса, Тай-зун қытай халқын бұрын-сонды көрмеген молшылыққа кенелткен» (аталған еңбек. – 235-б.).

	Император ретінде Тай-зунның ең басты қасиеті өзі басқарған елге тыныштық, бейбіт тұрмыс, байлық әперуді мұрат тұтуы еді. Суй әулетінен ішке тартыстан, сыртқы соғыстан әбден сілесі қатып шаршаған, арып-ашыққан, берекесі қашқан елді мұраланған оған көздеген мақсатына жету оңайға түскен жоқ. Ішкі, сыртқы жаумен бірдей алысты. Тек өлерінен бір жыл ғана бұрын Кучада Батыс Түрік қағанатын жеңгеннен кейін аз да болса тыныс алғандай болды. Тай-зунның осы кездегі жағдайын оның Сарайдағыларға айтқан мына бір сөзі айқын көрсетеді:

	– Үйшік ойнап, ақ таяқты ат қылу – балалардың ермегі. Алтын әшекей тағынып, асыл жібекке орану – әйелдердің ермегі. Пұлын беріп, пұл алып, сауда көрігін қыздыру – саудагердің ермегі. Биік мансап, сый құрмет – әкімдердің ермегі. Қарсыласын қақыратып, жеңістен жеңіске жету – қолбасшының ермегі. Елде бірлік-тыныштық орнату – патшалардың ермегі. Менің көңілім енді ғана жайланды, – дейді ( Бичурин Н.Я. Собрание сведений... Т. ІІ. – М., 1950. – Стр. 298).

	Бірақ Тай-зун өзі көксеген осы тыныштықтың қызығын көре алған жоқ, 649 жылдың арыстан (шілде) айының оны күні бұл жарық дүниемен қош айтысты.

	Тай-зунның өлімі империяға тәуелді болудан құтылуды көксеп жүрген біраз көшпелілердің тынысын аз да болса кеңейтіп, еркін қимыл жасауға мүмкіндік туғызғандай болды. Алғашқылардың бірі болып, Батыс Түрік қағанатының қағаны Ашына Хылу (Шаболо-қаған) атқа қонды. Ол Таң империясының императоры өлімінен кейінгі дағдарысты пайдаланып, Тин-жыу және Си-жыу (Гаочан) өлкелерін именденіп қалуға ұмтылды. Бірақ император Сарайында тәрбиеленген баласы Жіүйін (Бичуринде: «Хи-юнь») қытайлықтардың ықпалымен әкесін бұл ниетінен айнытып, оның әскерінің бетін батысқа бұрғызды. Сөйтіп, Ашина Хылу тосын шабуылдың нәтижесінде бұрынғы Дулу-қаған именденген жердің бәрін басып алды. Енді ол тарихқа «он оқ» деген атпен енген Дулу мен Нушибидің он аймағының толық қожасына айналды.

	Он аймақты иелену көңілге сенім ұялатты. Енді ол бұрынғы жоспарын жүзеге асыруға кірісті. Бұл жолы оған Мохыло иеху атағын алған баласы Жіүйін де бөгет болған жоқ. 651 жыл Тин-жыу (Бичуринде: «Тьхин-чжеу») өлкесіне басып кіріп, бірнеше үйезді талқандады, тұрғындарын қырғынға ұшыратып, мыңдаған адамды тұтқындап әкетті.

	Бұл Ашына Хылудің соңғы жеңісі еді. Сол жылғы қыстың қатты болуы батыс түріктерінің ел ретінде еркіндігінен айырылуына бірден-бір себепкер болды. Қардың қалыңдығы, күннің ерекше суықтығына байланысты олар шалғайдағы империя әскерінен ешқандай қауіп күтпей, жауынгерлер жұтқа ұрынбау қамымен бейбіт тірлікке көшті. Батыс түріктерінің осынау бейқам жайынан хабардар болған империя қолбасшыларнының бірі – Ло Хун-и императорға өз жоспарын ұсынды.

	– Мыңбұлақты мекендеген Шаболо-қаған (Хылу) ордасынан алған хабарға қарағанда, көшпелілер биылғы қыстың қаттылығына байланысты тым алыстағы Таң империясының әскері бізге келе алмайды деп, сақтықты естен шығарып, бейқам отырғанға ұқсайды. Расында биыл қар қалың, күн суық. Мұндай кезде біздің әскердің үлкен азап көретіні де белгілі. Бірақ бұл бөрілерді ұясында басатын нағыз қолайлы кез. Осы сәтті пайдаланып қалу керек. Ал көктемді күтсек, жағдайдың мүлдем өзгеріп кетуі мүмкін. Мұның сыртында қазір оларда ауызбірлік те жоқ. Чума, Чуюе және Чумучунь Хылудан құтылғысы келеді. Сондықтан біз үшін қолайлы осы сәтті пайдаланып, жабайыларды ауыздықтау қажет, – деп арнайы шапқыншымен императорға хат жолдайды.

	Император бұл ұсынысты қабыл алады. Империяның Хылуды тәубаға келтірердей мүмкіндігі де бар еді. Таң әскерінің қос қанаты атанған, көшпелі халықтарды бағындыруда сілтейтін сенімді сойылы болған шығыс түріктер мен телелердің атты әскерінің бұл жолы да діттеген жерден шығып, қысқы шабуылды жүзеге асыруда негізгі күш боларына Тай-цзунның мұрагері Гау-зун берік сенді. Оның үстіне империяның жалдамалы жансыздары да қарап жатқан жоқ болатын. Солардың ықпалымен Дулу қағанның баласы Інжу (Чжан-чжу) Таң үкіметіне бауырласы Ашына Хылуға қарсы күреске өзінің көмегін ұсынды.

	Империяның біріккен күші 653 жылы Хылу әскерімен кездесті. Бұл түріктер үшін күтпеген тосын шабуыл болғанымен, оларға пәлендей зиян келт іре қойған жоқ. Қыстың сұрапыл суығы, қардың ерекше қалыңдығы қанша дегенмен аяққа тұсау, қолға бұғау бола берді. Сол себепті жоспарлы мақсатп ен жасанып келгеніне қарамастан, империя әскері үлкен әрекетке бара алмады. Бар болғаны тек түріктердің қолына өтіп кеткен Тин-жыу өлке сін қайтарып алумен ғана тынды.

	Осы арада бір ерекше айтар кетер жайт, таң әскері қолбасшыларының шабуыл мақсатына нұқсан келтіріп, үлкен қателік жіберуі еді. Олар Ашына Хылуды індете қуып, ес жиюға мүмкіндік бермей, біржола тізе бүктіру орнына оның тілеулес көршілерімен соғысып кетті. Сөйтіп олар қарлұқ, чуюе, чумугүнді талқандап, дулу бірлестігінің бес тайпасының бірі Сүйіншіні (Шунишиді) басып алды.

	Таң әскерінің өзінен беті ауғанын сезісімен, Хылу бар күшін бір жерге топтастырып, қарсыласына соққы беруге дайындалуға мүмкіндік алды. Оған Таң әскерінен жеңіліп, бас сауғалаған көрші көшпелі тайпалар да келіп қосыла бастады. Сондай-ақ күні кеше Таң әскерінің тосын шабуылынан Хылуды аман қалады деп ойламаған император Гау-зунның бұл іске енді ерекше көңіл бөлуіне тура келді. Ол батыстағы әскер басшыларын өзгертіп, Су Дин-фанды батыс майданының бас қолбасшысы етіп тағайындады.

	Шабуыл үш бағытта жүргізілетін болып келісілді. Басқыншылық мақсаттағы бұл үлкен шабуылдың екі қанатына бұл күнде дара билікке қол жеткізу үшін жағынып императордың қолтығана еніп, оның «жабайыларды жабайылардың қолымен құрту» саясатын жүзеге асырудағы аямай сілтер қанды сойылына айналған түріктердің екі бегі – Ашына Мише мен Ашына Бужін басшылық етті. Ал Су Дин-фан болса, жауды империяның негізгі өз күшімен дәл маңдайдан ұратын болды. Оның үстінде Иәнмын басқақтығының басқағына (наместнигіне) бағынышты телелерге Хылудың оңтүстігінен келіп жайлаудағы елге шабуыл жасау тапсырылды.

	Тұтас күшті үшке бөлу Хылуға оңайға түскен жоқ. Бірақ басқа амал да қалмаған еді. Елдің соры мен бағы таразыланар соңғы айқасқа Хылу барын салып-ақ бақты. Бірақ далалықтардың соғыс өнерінің қыры-сырын өздерімен бірдей білетін империяға сатылған туыстары – шығыс түріктері мен телелер өрісін ашырмады. Ақыры Іле (Еде) өзенінің бойындағы соғыста Хылу жеңілді. Қалған әскерін аман сақтап, қайта жасақтау үшін Хылу Шу бойына қашты. Бірақ ол үшін алдымен тасып жатқан Іледен өту керек еді. «Жығылғанға жұдырық» дегендей, бұрқырап жатқан Іле өзенінің суы мыңдаған түрік жауынгерін жағаға жібермей, бауырына басып қалды.

	Хылу сол қашқаннан Шу бойына барып бекінді. Қалған әскерінің басын біріктіріп, қағанатты қалпына келтіру қамына кірісті.

	Хылудың аман кетуі желкеңе төнген жалаң қылышпен тең екенін Су Динфан жақсы түсінді. Сондықтан біріккен үлкен күшпен кідірмей Шу бойына аттанды. Осы аттаныс Батыс Түрік қағанатының тағдырын да шешті. Бұрын жеңіліп, тауаны шағылып қалған түріктер өздерінен әлдеқайда басым күшке төтеп бере алмады.

	Ойсырай жеңілген Хылу енді Шашқа (Ташкентке) қашты. Бірақ ол қашып барып паналаған түрік бегі Ашына Иуән-шуан осы жағдайды пайдаланып, жаңа лауазымға қол жеткізіп қалу мақсатымен Хылуды Су Дин-фаңға ұстатып берді. Ал ол оны бұғаулап император сарайына – Чәнан қаласына жөнелтті.

	Ашына Хылу тұтқындалғаннан кейін, оның иелігіндегі жер түгелдей Таң империясының құрамына енді. Бірақ еркін өмір сүріп үйренген түріктер бұл тәуелдікті біржола мойындағысы келмеді. Бір кезде қағанаттың қабырғасы қақырап, құлауына себепкер болып сатқындық жасаған Дулу-қағанның ұлы Інжу (Чжан-чжу) енді тәуелділік бұғауы өзінің мойнына түскенде, қыспаққа шыдай алмай, алдымен, империяға қарсы бой көтерді.

	Бірақ екінші сатқын Ашына Мише онымен Боротолы өзенінің бойында соғысып, енді қайтып бас көтерместей етіп, басып тастады. Содан кейін араға жыл салып барып нушибидің бес бегінің бірі көтеріліс жасаған еді. Оны Су Дин-фаң әскері талқандап, бектің өзіне өлім жазасын кесті. Бұл Батыс Түрік қағанаты тарихындағы тәуелсіздік жолындағы қарсылықтың ең соңғы тұяқ серпуі еді.

	Ашына Хылу тұтқындалғаннан кейін, оның игілігінде Таң империясы екі басқақтық ашты. Оларды кейде қағанат деп те атайды. Оның бірі – Мыңчы, екіншісі Күнлин деп аталды. Ашына Мише бауырластарын қыруға қатысып, империяға үлкен көмек көрсеткені үшін қызметте жоғарылатып, «жаужүрек атты әскердің үлкен генералы» деген атақ алды. Ол «сенси-ваң» деген атпен «қаған» деп жарияланды. Сонымен бірге Күнлин басқақтығының басқағы болып тағайындалды. Оның қарауына бұрынғы Батыс Түрік қағанатының шығысын мекендеген дулудың бес тайпасы енді.

	Мұндай құрметтен жағынып жанын жалдаған Ашына Бужін де кенде қалған жоқ. Ол да «жаужүрек атты әскердің үлкен генералы» атанды. Ол да «Зиваңзиуе» деген атпен «қаған» деп жарияланып, Мыңчы басқақтығының бастығы болды. Оның қарауына бұрынғы Батыс Түрік қағанатының батыс бөлегін мекендеген нушибидің бес тайпасы тиді.

	Таң империясы аталған екі басқақтықты ғана құрып қойған жоқ, сонымен бірге бірнеше түтіктіктер (дүдуфу) де құрды. Бірақ империя көшпелілерді қанша бөлектеп, оны өзіне берілген жандайшаптарына басқартса да, далада олар күткендей марғау тыныштық орнаған жоқ. Жауынгер ел өздерінің бостандығы мен еркіндігін сатып, билікке қол жеткізіп, бұл күнде тек император қолының қозғалысы ыңғайымен ғана тірлік жасауға бейіл қуыршақ қағандарға қарсы олар таққа отырған күннен бастап тынымсыз күрес жүргізумен болды.

	Ашына Мише мен Ашына Бужін екеуі немере туыстар, атақты Істімі қағанның ұрпақтары еді. Мұрагерлік жолмен келгенде бұлардың екеуі де қаған тағын иеленуге құқықты болатын.

	Он оқ аталғанымен, тұтас бір ел болып келген халықтың билікке таласқан қаған тұқымдарының өзара қырқысуы салдарынан Иби Дулу қаған мен Шаболо Жылишы (Хилиши) қағанның тұсында екіге бөлінгені тарихтан белгілі. Бұған ұзақ уақытқа созылған күрестен кейін, талай қырғынға ұшырап әбден титықтаған елдің өзі мұрындық болып, екі қағанды өзара келісімге келуге мәжбүр еткен. Сөйтіп 639 жылы батыс түріктер екіге бөлініп, Іле өзенінің батыс жақ беті Дулудың, шығыс жақ беті Жылишының игілігіне берілген. Міне, осы кезден бастап Мише де, Бужін де Дулу-қағанның қарамағына енген. Бірақ екі бек те қағанмен тіл табыса алмай, ақыры екеуі сонына ерген жұртты ертіп, әуелі Мише, соңынан сәл кейінірек Бужін қытай императорының қолтығына барып тығылды. Содан бері олар императордың ашса – алақанында, жұмса – жұдырығында. Оның «Жабайыларды жабайылардың қолымен құрту» саясатын жүзеге асыруға жұмсар сенімді құралы болып келді.

	Ашына Хылу жеңіліп, оның иелігіндегі жер екіге бөлініп, оларға император әскерінің күшімен осы екеуі қаған болғанда, халық сатылған бектерді қуана қабылдай қойған жоқ. Олар өздерінің наразылықтарын әр кезде ірілі-ұсақты көтеріліс жасау арқылы білдіріп жүрді.

	Осындай қарсылықтың ішіндегі ең күшті көтеріліс 661 жылы басталды. Оны бір кезде Батыс Түрік қағанатына қарсы күресіп, оның құлауына көмектескен, Кореяға қарсы соғыста ерлігімен көзге түсіп. императордың құрметіне бөленген ұйғырдың атақты бектерінің бірі Пужунның қарындасы Бисуду басқарды. Жастайынан ерке-бұлаң болып еркін өскен ол ағасының жолын қумай, халқымен бір болуды қалап, бостандық туын көтерді. Бірақ көтеріліс кең көлемді қамти алмады, ұйғырдың тоңра және бугу тайпаларынан басқалары тысқары қалды.

	Император бұл көтерілісті өршімей тұрғанда шұғыл басып тастауға арнайы әскер бөліп, оған Су Хай-жінді бас қолбасшы етіп тағайындады. Мише мен Бужін өз жігіттерімен осы қытай әскеріне келіп қосылды.

	Бужін көптен Мишенің иелігіне қызығып жүретін. Оның көкейін тескен бар арман: он оқ халқына өзі дара басшы болу еді.

	Алғашқы кездесуде-ақ Су Хай-жіннің қандай адам екенін аңдап қалған жырынды Бужін осы сапарды өзінің арманды ойын жүзеге асыруға пайдаланып қалғысы келді.

	Осы мақсатта ол ертең Кучаға шабуыл жасаймыз деген күні бас қолбасшының шатырына енді.

	– Көтерілісшілер ішіндегі жансыздарымнан хабар алдым. Мише бізді сатып, бұзықтармен ауыз жаласыпты. Ертең шабуыл басталғанда ол көтерілісшілерге көмектесіп, біздің желкемізден соғуға уәде беріпті. Егер бұл пәленің алдын алмасақ, ертең бәріміз де қырғынға ұшыраймыз, – деп бас қолбасшының үрейін алып, пәлені төндіре баяндаған Бужін бақталасының көзін құртудың жолын да көрсетіп береді.

	Ешқандай күдік туғызбас үшін ол бас қолбасшыға: «Шабуыл алдында орталықтан келген сыйлық пен лауазымды бөлу жөнінде жалған пәрмен шығарып, әскербасылар мен ру көсемдерін жинаңыз. Сонда Мишені қолға түсіріп, үзеңгілес серіктерімен бірге түгел өлтіру керек», – деп ақыл береді.

	Су Хай-жін жалпы түріктерді адалдығы жоқ, жемтік көрсе бір-бірін тарпа бас салып, талап жеуге дайын тұратын бөрінің тұқымы – жабайылар деп түсінетін қатардағы қытай ақсүйектерінің бірі еді. Бужін жеткізген хабардың рас-өтірігін анықтап жатпастан, сыйлық алуға келген бейқам Мишені серіктерімен бірге ұстатты да, бәрінің басын алуға бұйрық берді. Халқының бірлік-берекесін мансап жолына мансұқ етіп, қытай императорына жағынып, оның анда жұмсаса анда, мұнда жұмсаса мұнда шапқылаған қуыршақ қаған Мише осылайша өз бауырының жапқан жаласынан қосақ арасында босқа өледі.

	Найзаның ұшымен, білектің күшімен бағындырылып, Мишенің қарамағына енген ел оның өлгені туралы хабарды алысымен бет-бетіне ыдырап, әрқайсысы өзінше тәуелсіздікке ұмтылады.

	Мұндайлардың біразын Су Хай-жін соңынан қуып жетіп қырғынға ұшыратты.

	 Басқа амалы қалмаған дулулар осының алдында ғана қытай мен тагонның біріккен әскерін талқандап, өзіндік болмысымен тарих сахнасына шыққан тибеттіктерден көмек сұрауға мәжбүр болады.

	Күресте беті қайтпай жеңістен жеңіске жетіп тұрған тибеттіктер көрші лер үніне бірден құлақ асып, көмекке дер кезінде келеді. Су Хай-жін жағдайының қиындағанын сонда ғана біледі. Тибеттермен соғысудың ақыры күйреп жеңілу, ал оның соңы бүкіл ғұмыры бойы тірнектеп жиған абырой-беделден, шен-шекпеннен түгелдей айырылу екенін Су Хай-жін түсінді. Түсінді де дереу айлаға көшті. Тибет ханына тарту-таралғылар жіберіп, тибеттіктермен соғыспайтындығын, өзінің осында бас көтерген бұзықтарды тәртіпке шақыруға келгенін, енді еліне қайтатындығын білдірді.

	Сыйлыққа риза болған тибет ханы соғыспай, Су Хай-жіннің аман кетуіне мүмкіндік берді. Су Хай-жіннің батысқа жасаған сапары осылайша аяқталды.

	Су Хай-жін бір көтерілісті басқанымен, екіншісін туғызып кетті. Бужін өзі ойлағанындай Мишенің жерін де, елін де қарамағына қосып ала алмады. Дулу бектері оған ашық қарсы шықты. Сүйінші (Шуниши) және Барсқан (Басайған) тайпалары бас көтерді. Сөйтіп Бужін де дара билікке жетсем деген арманын жүзеге асыра алмай, 667 жылы өлді.

	 Сенімді қолшоқпары болған түріктің екі бегі өлгеннен кейін Таң империясы он оқ еліне басшы сайлауға онша асыға қойған жоқ. Өздеріне берілг ен, айтқандарын екі етпейтін адам іздеді. Ақылдаса келіп Ашына Жошының (Дужының) кандидатурасына тоқтады.

	Бірақ Жошы олардың үмітін аяқтамады. Ол көп ұзамай өзін өзі «он оқ халқының қағанымен» деп жариялады. Өзінің алдындағы қағандардың тағдырын білетін Жошы мықты біреуге арқа сүйемейінше Таң империясына тәуелділіктен құтыла алмайтынын түсінді. Сондықтан ол Тибет ханына елші жіберіп, оны өзіне Таң империясына қарсы күресте одақтас болуға шақырды.

	Тибет ханының толық қолдауына ие болған ол сөзін іспен дәлелдеу үшін үлкен күшпен Әнсиге шабуыл жасап, оны басып алды. Мұндай соғыс Жошы үшін қажет еді.

	Бұл, ең алдымен, талай жылдан бері екіге бөлініп, бір-бірімен жауығып келген дулу мен нушиби тайпаларының басын біріктіру үшін керек болды.

	Екіншіден, бүкіл Орта Азяны Қытайдан бөліп, жолында жатқан, соңғы кездері өздерінің құдіретті күшке айналғанын бір емес, бірнеше рет ісімен дәлелдеген тибет ханымен одақ болу – өзінің жағдайын нығайтып алудың бірден-бір дұрыс жолы еді. Нәтижесі ойлағандай болды да. Чәниүй басқақтығының 24 әскери аймағы түгелдей Жошының қарамағына өтті.

	Бірақ Таң империясына Жошының бұл қылығы жақпады. Мұндай қылықты ескерусіз қалдыру түрік тайпаларының бірігуіне жол беру деген сөз еді. Сондықтан Гау-зун Жошыны қатты жазалауды ұйғарды. Ашу үстінде әскер шығарып, көтерілісшілерді қырғынға ұшыратуға, сөйтіп түріктерді енді бас көтермейтіндей етіп, езіп-жаншып тастауға бұйрық та берілді.

	Бірақ Жошының сорына осы кезде сарайда болған императордың сенімді жақын адамдарының бірі, белгілі әскери қолбасшы, аққаптал саясатшы Пый Син-зиән (Бичуринде: «Пэй Хин-гянь») көтерілісті оңай басудың жолын соншалықты сенімді дәлелдегені сондай, Гау-зун берген бұйрығын халыққа жеткізбей, тез қайырып алуға мәжбүр болды.

	– Бұл ретте көктің өзі бізге көмектесіп отыр, – деді Пый Син-зиән өз ұсынысын дәлелдеу барысында. – Ертең бе, арғы күні ме, парсы шахының баласын еліне жөнелткелі жатқан жоқпыз ба. Парсы шахы Пероздың (Фируздың) өлгенінен бүкіл түрік хабардар. Демек, шах баласының еліне қайтуы өзөзінен түсінікті. Ал мұндай ерекше құрметті адамды шекараға дейін әскер мен шығарып салу – ежелгі дәстүр, қауіпсіздік заңы. Міне, осы әскерді көтерілісті басуға пайдалану керек. Шахзаданы шығарып салып бара жатқан соң, біздің әскерден ешкім де күдіктенбейді. Жошы да қамсыз болады.

	– Оның үстіне мына жағдайды да ескермеске болмайды, – деді Пый Син-зиән ойын одан әрі жалғап. – Жошының қанша жерден көтеріліс жасап, көрші аймақтары басып алғанымен, бізбен тіресерлік күші жоқ. Оны Жошының өзі де жақсы біледі. Сондықтан бұл істе оған сенімді серік, берік сүйеніш керек. Қазіргі одақтасы тибеттермен бірге ежелгі іргелі ел, тұрақты армиясы бар парсылармен де тіл табыса алса, жағдайының түзелерін Жошы ескермейді емес. Олай болса, парсының болашақ патшасы (шахы) өзінің жері арқылы өтіп кетіп бара жатқанын біле тұрып, Жошы оны пайдаланбай қала алар ма?! Демек, шахзад амен танысып, әлі қолына билік тимей алакөңіл болып, толқып тұрған кезінде оның уәдесін алып қалу үшін тарту-таралғысын алып, Жошының өзінің де келуі әбден мүмкін. Мұндай жағдайда оның жалғыз келмейтіні, қасында ел билігін басқарысқан басшылары мен жанашыр жақындары бірге болатыны және белгілі. Міне, оларды осы келгенінде түгелдей қолға түсірсек, он оқ елінде тізгін ұстар ешкім қалмайды. Басшысыз ел бағымындағы жылқы тәрізді. Айқайға айқай қосып, тықсыра қуып, бірер сойылдап алсаң, қайда айдасаң, солай қарай жосып береді (Салғарин Қ. Көмбе. – Алматы, 1989. – 150-б.)

	Император да, сарайдағы басқа министрлер мен кеңесшілер де бұл ұсынысты қабыл алып, шахзаданы шығарып салу сылтауымен көтерілісті басуға жіберетін әскердің бас қолбасшы етіп, осы арада Пый Син-зиәннің өзін тағайындады.

	Ал тәжірибелі Пый Син-зиән болса, өз жоспарын тура ойлағанындай етіп жүзеге асырды. Жошы мен оның серіктері дұшпаны құрған торға өздері келіп, топ ете қалды. Сөйтіп қытайлықтардың ойында жоқ жерден басталып, оларды қатты састырған бұл көтеріліс оты қалай тез лап етіп лаулай көтерілсе, солай тез жалп етіп, бірден сөніп тынды.

	Ретіне қарай осы арада Пероздың 651 жылы арабтар өлтірген парсы шахы

	Иездигердің баласы екенін де айта кеткен жөн. Арабтардың жаулап алуына байланысты Персия 661 жылы Омейядтер халифатының құрамына енеді. Осы кезде Пероз қашып, Тохаристандағы түріктерге келіп паналайды.

	Бірақ кейін олардан пәлендей тындырымды көмек болмаған соң, ол Таң империясына өтіп, императордан билікті қайтарып алуына жәрдемдесуін сұрайды. Аманатқа император сарайында баласын қалдырады. Жоғарыда айтқан, Пый Син-зиән Жошы қағанды соғыссыз қолға түсіріп, көтерілісті басу үшін, міне, осы аманат баланың әкесі Пероз өлгеннен кейін еліне қайтатын сапарын пайдаланып отыр.

	«Аузы күйген үрлеп ішеді» дегендей, Жошыдан аузы күйген император енді оның орнына жаңа басшы тағайындауға асыға қоймады, қалайда енді қателеспеуге тырысты. Бұл ретте олар өздеріне адал қызмет еткен Ашына Мише мен Ашына Бужіннің балаларынан көп үміт күтті. «Екі қошқардың басы бір қазанға сыймайды» дегендей, әкелері бір-біріне іштей жауығып өткен, ақыры соның салдарынан екеуі де дара билікке қол жеткізе алмай көз жұмған қағандардың балаларының да бір елге басшылық ете алмайтынын император сарайындағылар білді. Сондықтан да бұрынғы қуыршақ қағандардың балаларын пайдалану үшін оларға өз әкелерінің иеліктерін қайтарып беруі керек еді. Ол үшін он оқ халқының арасына жаңадан жік түсіріп, арасын ашу керек болды. Алайда дүниеқоңыз ру-тайпа көсемдерінің арқасында бұл Таң империясына онша қиындық туғызған жоқ. Дулу мен нушуби қайтадан ара ашып, бір-біріне алакөзденіп шыға келді. Осыған орай император Ашына Мишенің ұлы Иуән-цинді баяғы әкесінің лауазымы «Синсиваң» деген атпен дулудың бес тайпасына, сондай-ақ Ашына Бужіннің ұлы Хусэлоны да әкесінің лауазымы «Зиванзиуе» деген атпен нушибидің бес тайпасына қаған етіп тағайындады. Бірақ бұлардың қаған деген аты ғана еді. Шын мәнінде екеуі екі басқақтықтың – Иуән-цин Күнлин басқақтығының, Хусэло Мыңчы басқақтығының басқағы ғана болды.

	Еркіндік аңсап, көтеріліске шыққан тайпалар Тан империясы өздерін билеуге басқақ (наместник) тағайындап жатыр екен деп қол қусырып қарап отырған жоқ. Олар бұл кезде өз қағандарын өздері сайлап алған болатын. Бұл жолы билік тізгіні Ашына Нишу бектің (Г. Грумм-Гжимайлода: «Ни-шофу», С. Жюльенде, Н. Бичуринде: «Ни-шу-фу») қолына тиді. Ол өзінен бұрынғылардың жолымен қытай шекарасына дүркін-дүркін шабуыл жасап, біраз жеңістерге жетті. Тіпті басқақтардың жасанып келген жасақты әскерін де тас-талқанын шығара жеңді.

	Бірақ көтерісшілер үшін бұл жеңіс бір жылдан әріге аспады. Тан империясы оларға қарсы арнайы армия шығарды. Оған екі басқақ – Иуән-цин мен Хусэло өз әскерімен келіп қосылды. Хый тауының етегіндегі айқаста Нишу бектің әскері ойсырай жеңіліп, көп қырғынға ұшырады. Сатқындықпен жан сақтауға тырысқан кейбір бектер өзара ұйымдасып, Нишу бектің оңашалаған бір сәтін пайдаланып, оны опасыздықпен өлтіріп, басын кесіп алып, таң әскерінің қолбасшысына апарып тапсырды.

	Бірақ олар сөйткен екен деп, тәуелділікпен күн кешкеннен гөрі күресіп өлгенді артық санаған елдің ержүрек азаматтары күресін тоқтатқан жоқ. Олардың қырғыннан аман қалғандары Чоно-Тологой (Бөрі-Толағай) тауына барып паналап, күресті одан әрі жалғастырды. Оларды Ашына Фуниән мен халық батыры Віңбо басқарды.

	Вінбо жаудан беті қайтпаған ержүрек көзсіз батырдың өзі болатын. Ол бастап шыққан сапардан жауынгерлер үнемі олжалы оралып отырды. Соған орай оның ел алдындағы беделі де ерекше еді. Жауынгерлердің Вінбоны жақсы көруі қаған тұқымы Фуниәнға жақпады. Іштей оны бақталасы санап, оған үнемі күдікпен қараумен болды.

	Жансыздары арқылы көтеріліс көсемдерінің арасындағы осынау араздықты, іштей арбасқан бақталастықты білген таңдықтар енді соны пайдалануға күш салды. Фуниәнға астыртын адам жіберіп, императордың сәлем хатын жеткізді.

	– Көктің Ұлы қашаннан өз қарауындағы елдің қаған тұқымы ақсүйектерді өзінің баласы санап, үнемі қамқорлық жасап келеді. Әлі де қамқорлығын аямайды. Сен де менің баламсың. Әке баласының тентектігін әрқашан да кешер болар. Егер ақылға келіп, менің тілімді алсаң, мен де сенің тентектігінді кеш тім. Сен – қаған тұқымысың, қаған болуға лайықсың. Сондықтан тағы құсап тауда жүруінді қой да, өз еліңмен бұрынғы мекеніңе оралып, халқынды басқар, – делінген еді хатта.

	Әрине, тегін дүние жоқ. Император осындай жақсылығының төлеуіне «қара табан» Вінбоны ұстап, өз қолымен Сарайға табыс етуін талап етті.

	Күрестен жалыққан, император бермек болған жаңа лауазым, мол сыйлыққа сырттай елтіген Фуниән кейін мұның түбі қалай болар екен деп ойласып та жатпастан Вінбоны алдап далаға оңаша шығарып алды да, оны сол жерде тұтқындап, тікелей өз қолымен қытайлықтардың қолына апарып тапсырды. Бірақ мансапқор сорлы өзінің онбай алданғанын, ел азаттығы үшін күрескен есіл ердің обалына қалғанын өте кеш, Чәнан қаласына тұтқын болып барып, жазалау алаңында жаңғырыққа басын Вінбомен бірге салғанда бір-ақ түсінді.

	Бұл – 681 жылдың қара суық күзі еді. Осыдан көп ұзамай Екінші Түрік қағанатының негізін қалаған, Ел төресі атанған Құтылығ (Гудулу) бастаған жаңа көтерілісшілер ту көтерді. Қытай жылнамасында бұл әдеттегідей «бүлік» деп қана аталды.

	Ел төресі – Құтылығ

	Ел егемендік алып, тәуелсіздікке қол жеткізгеннен кейін жазылған «Қазақстан тарихында», неге екені белгісіз, Бірінші Шығыс Түрік қағанаты жайында да, Екінші Шығыс Түрік қағанаты жайында да жаңалықты ештеңе жазылмаған. Оларға қарағанда біршама толығырақ жазылған Батыс Түрік қағанатының тарихынан да жаңа ізденістің, бұрын айтылмаған, айттырмаған тарихи оқиғалардың шындығын ашуға талпыныстың ізі байқалмайды. Баяғы советтік идеологияның сойылын соққан тарих, өзгертілген жекелеген бірер сөз болмаса, қалғаны сол бойы қайта көшірілген.

	Қай тұрғыдан алғанда да, Түрік қағанатының тарихы қазақ халқының тарихына тікелей қатысты. Түрік қағанаты дәуірлеп тұрғанда бүгінгі Қазақстан жері қағанаттың құрамында болды. Батыс Түрік қағанатының жазғы және қысқы ордалары (астанасы) қазақ жерінде орнады. Қазақ халқы Түрік қағанатының құрамына енген халықтардың негізінде құрылып, қалыптасты. Сондықтан да Түрік қағанатының тарихын қазақ халқының тарихынан бөліп тастау еш қисынға келмейді. Түрік қағанатының тарихын танудағы бұрынғы түрік тілдес халықтардың тектестік бірлігін жоққа шығарып, бөлшектеуге бағытталған советтік идеологияның салып берген соқпағымен тарта бермей, тарихты қайта қараудың, жаңаша пайымдаудың кезі келді. Енді ғасырлар бойы бүркемеленіп келген тарихи шындық айтылуы қажет.

	Мәселеге осы тұрғыдан келгенде, тура жауабын тілейтін сан сауал андыздап алдыңыздан шығады. Айталық, алғашқы Түрік қағанаты құлап, тас жазуда көрсетілгеніндей, түрік халқы елу жыл бойы Қытайға тәуелді болып «ісі мен күшін» соған беріп келді. Осы уақыт ішінде еркіндігін аңсап, тәуелсіз ел болуға ұмтылған халықты бастап талай хан, қаған көтеріліске шықты. Соның ішінде жекелеген ру-тайпалардың ғана емес, біртұтас бір елдің, мысалы, он оқ халқының қолдауына ие болғандар да болды. Жоғарыда олар жөнінде айтық та.

	Бірақ солардың бірде-біреуі соңына ерген халыққа бостандық әпере алмады: алдауға түсті, соғыста жеңілді, әйтеуір тәуелділіктің тар бұғауын үзуге шамалары келмей, орта жолда қалды.

	Сол кездің болмысынан хабар берер тарихи деректерді зерде таразысына тартып, байыптай зерделесек, Екінші Шығыс Түрік қағанатын орнатқан Құтылығтың жағдайы жаңағы қағандармен салыстырғанда, олардың қайқайсысынан да өте қиын болғанын көреміз. Мұны сол кездің куәгері, бар оқиғаны Құтылығпен бірге өткерген Тоңүкөктің «Жауымыз төңірегімізді айналып ұшқан жыртқыш құс сияқты еді де, біз жемтік сияқты едік» деуі де дәлелдей түседі. Соған қарамастан, Құтылығ анталай қоршаған қалың жаудың арасынан аман шығып, құлағанына жарты ғасыр өткен қағанаттың шаңырағын қайтадан көтеріп, ешкімге теңдік бермес ұлы күшке айналады.

	Көшпелілер өмірінде ел тізгінін ұстаушының шыққан тегінің, биік лауазымының да үлкен роль атқаратыны белгілі. Бұл жағынан алып қарағанда да Құтылығтың ерешеленер ештеңесі жоқ. Тегі жағынан қаған тұқымының алыстан қосылатын жақыны, лауазымы – әскербасы – шад (жылнамада тутун) дәрежесіндегі ғана адам. Сөйте тұра ол мақсатты ісіне қол жеткізеді. Осында қандай заңдылық бар? Сіреу қарды тесіп шыққан жауқазындай қоршаған жаудың ортасынан Құтылығтың бұзып-жарып өз қағандығын орната алуының сыры неде?

	Міне, «Қазақстан тарихының» авторлары осы сауалдарға көне дереккөздеріне сүйене отырып жауап бергенде, Екінші Шығыс Түрік қағанатының тарихына қатысты біраз жайдың шындығы айтылар еді. Ең алдымен, далалық мемлекеттердің пайда болуы мен ыдырауын бір қалыпқа салып, бір өлшеммен кесіп-пішіп келген бүгінге дейінгі ресми тарихтың қасаң қағидасын жоққа шығаруға мүмкіндік туар еді.

	Шындығына келгенде, Екінші Шығыс Түрік қағанатын аты далалық мемлекет дегенмен, заты өзге далалық мемлекеттерге ұқсамайтын.

	 Ең алдымен, Құтылығ көтерілісінің басталуы өзінен бұрынғы көтерілісшілер сияқты тосын түрде басталғанымен, оның дамуында елеулі өзгешелік бар. Киіз үйде туып, түрік тәрбиесімен ауызданған, император Сарайында білім алып, сонд а жүріп, соғыс өнеріне машықтанған, отырықшы елдің бұлтарысқалтарысы көп саясатының қитұрқы қыртыстарын көріп-біліп өскен, екі бірдей ақылшы серігі арқасында Құтылығтың көтерілісінде жоспарлы тірлік, мақсаты айқын бағдарлама болды.

	Жылнамада 682 жылы басталған көтерілістен тұтас бір жыл бойына ешқандай дерек болмай, тек 683 жылы ғана олардың көршілеріне шабуыл жасауының жазылуы да осы айтқанымызды растай түседі. Оның өзі шекара бұзып, империяға қыр көрсету емес, көрші теле тайпаларына жасалған барымта секілді көтеріліске қажетті көлік табу үшін жасалған шабуыл. Бұл – Құтылығ қимылының өзінен бұрынғылардың белгілі бір оқиғаға байланысты бұрқ ете қалған ызаның әсерімен аттандап атқа қонып, шекара бұзуына ұқсамайтынын, алда болар азаттық майданына қапысыз жоспарлы түрде дайындалғанынан хабар берер дерек.

	Иуән-жін (Юань-чжень) мен Тоңүкөк (Туньюйгу) бүгінгі түсінікпен айтсақ, көтерілістің шын мәніндегі саяси жетекшілері, білікті комиссарлары еді. Олар тайпалар арасында үгіт жүргізіп, халықты жеңіске ұмтылдырып, бостандыққа жететіндіктеріне сендіре білді. «Жаңа Таң кітабы» («Синьтаншу») дерегі арқылы бізге жеткен Иуән-жіннің Құтылығтан өз тайпасының арасына барып үгіт жүргізуге рұқсат сұрағанын білдірер жалғыз сөйлем («Юань-чжень просил дозволения внушить поколениям откупиться от вины») (Бичурин Н.Я. Собрание сведений о народах, обитавших в Средней Азии в древние времена. – М.-Л., 1950. – Стр. 267) осы айтылғанның анықтығының айғағы болса керек. Сондайақ осы сөйлем «Күлтегін» ескерткішінің Үлкен жазуындағы Білге қаған атынан баяндалатын: «Әкем қағанға он жеті ер еріпті. Шетте жортып жүр дегенді естіп, қаладағылар тауға шығыпты, таудағылар төмен түсіпті. Жиылып жетпіс ер болыпты» (Асыл арна. – 48-б.) деген жолдардың да мән-мағынасын аша түседі. Ел-елді аралап, жұртты азаттық көтерілісіне көтерген ерлердің санының «жиылып жетпіске» толғанын білеміз.

	Өзінен қалған жазба дерек болмағаннан кейін, көшпелі елдің елеулі тұлғалары жөнінде қашанда нақтылығы жоқ, екіұшты пікірлердің туындап жататыны белгілі. Бұдан Екінші Шығыс Түрік қағанатының негізін қаласқан даланың дана екі перзенті – Иуән-жін мен Тонүкөк те тыс қалмаған. Олар жөнінде де әр түрлі пікір айтылады. Мысалы, Г.Е. Грумм-Гржимайло «Батыс Моңғолия және Урянхай өлкесі» атты атақты кітабында Иуән-жін мен Тоңүкөкті бір кісінің аты деп ашық көрсетіп, мұның Хирттің еңбегінде толық дәлелденгенін айтады (Грумм-Гржимайло Г.Е. Западная Монголия и Урянхайский край. – Стр. 285). Бірақ ортағасырлық түріктердің тарихын жан-жақты зерттеген белгілі орыс тарихшысы Л. Гумилев оның бұл пікірін теріске шығарады. Өзінің «Көне түріктер» атты еңбегінде Иуән-жін мен Тонүкөктің екі адам екеніне екеуінің әр жерде, әр кезде өлгенін айғақ тұтады (Гумилев Л.Н. Древние тюрки. – 1993. – Стр. 274). Расында да солай, Иуән-жіннің 691 жылы түргештермен соғыста қаза тапқаны тарихтан белгілі (Бичурин Н.Я. Собрание сведений... – Стр. 268). Ал Тоңүкөк болса одан кейін де ұзақ өмір сүрген. Нақты қашан өлгені жөнінде дерек болмағанымен, оның осыдан тура 23 жылдан соң, яғни 716 жылы 70 жасында Түрік Білге қағанның бас кеңесшісі болып тағайындалғаны жылнамада анық-ақ жазылған (сонда. – 273-б.).

	Алайда соған қарамастан, кейбір ғалымдар «Иуән-жін өлген жоқ. Империямен «Бейбітшілік және туыстық» шартына отырғанда бауырластары императорға жағынып, бір кезде қытайдан қашып келген қашқын ретінде ұстап бере ме деп қауіптеніп, оның өзі «Иуән-жін соғыста қаза болды» деген хабарды жұртқа жайғызып жіберткізген, ал анау «Тоңүкөк» деген сол Иуән-жіннің содан кейінгі жасырын, бүркеншек есімі» дегенді айтады.

	Бірақ бұл да Тоңүкөк пен Иуән-жінді бір адам еді дегенді дәлелдеу мақсатында ойдан шығарылған жалаң болжам ғана. Қай тұрғыдан алғанда да шындыққа келмейді. Тоңүкөк – қатардағы жай көптің бірі емес, үнемі жұрттың алдында жүрген, ордадағы қағаннан кейінгі екінші адам. Сондықтан атын өзгертті екен деп, басқаны былай қойғанда, ордаға «император қызының» нөкері болып келіп, жансыздық қызметін атқарып жүрген жүзге жуық адамның, болмаса ордаға ағылып келіп жатқан қытай елшілерінің біреуінің (ол император Сарайында тәрбиеленген адам ғой) оны танымай жүруі, ал таныса оны Сарайға хабарламай қалуы мүмкін емес. Егер «өлді» деген хабарды таратып, өзі көзге түспей, бүркеншек атпен бөгде елге, бөтен ортаға қашып кетсе сөз басқа. Жоқ, ол өйтпейді. Тоңүкөк деген атпен Иуән-жіннің бар қызметін баяғысынша атқарып жүре береді. Заманында қытайға да, түріктерге де бірдей танымал болған әйгілі адамның атын өзгерткеннен танылмай жүрді дегенге қалай сенуге болады? Бұл – бір.

	Екіншіден, Қытай мен түріктер арасындағы «Бейбітшілік пен туыстық» шарты Құтылығ қаған өлгеннен кейін, 709 жылы Қапаған қағанның тұсында ғана жасалды. Сонда Иуән-жін он алты жылдан кейін жасалатын шарттан қауіп тұтып, өзін 691 жылы «өлді» дегізіп жалған хабар таратқан болып шығады. Ал бұл өмір шындығымен қиыса ма?

	Үшіншіден, Иуән-жін 691 жылы батыста Ыстықкөлдің маңында түргештермен соғысып қаза тапқан. Ал Тоңүкөк дәл осы жылы шығыста Толо өзенінің бойында ұйғырлармен соғысып, оны өзіне бағындырады. Сонда Иуәнжін мен Тоңүкөк бір адам болса, аттан басқа ұшқыр көлігі жоқ сол заманда оның арақашықтығы бір-бірінен бірнеше мың шақырым жерді алып жатқан осы екі майданда бір кезде соғысуы мүмкін бе?

	Бұл арада Иуән-жін түргештермен соғыспады деп және айта алмаймыз.

	Оны басқаны қойғанда, Иуән-жін мен Тоңүкөкті бір адам деп отырған ГруммГржимайлоның өзі де мойындайды. Сондай-ақ Иуән-жіннің түргештермен (қытайша Туциши) соғысып, оның сонда қаза тапқаны Таң мемлекетінің жаңа хроникасында (СТШ) да, Н. Бичурин аударған «Таншуда» да айтылған. Демек, айтылған екі елдің арасында соғыстың болғаны шындық және бұл соғыста түргештің қағаны Ужылының жеңіске жеткені де ақиқат. 690 жылдан кейін Ужылының айтарлықтай күшейгені Таң әулетінің тарихында ашып жазылған. Ужылы бұл жылдары ешқандай жеңіліс көрген жоқ (Түріктер. Жыужәндар. – 103-104-бб.).

	Төртіншіден, егер Иуән-жін мен Тонүкөк шынымен бір адам болса, онда осынау үлкен оқиға Тоңүкөк басына қойылған өмірнамалық тас-кітапқа жазылған болар еді. Бірақ онда ондай жазу жоқ.

	Бұл арада Тоңүкөктің ескерткішінде жазылған түріктердің қырғызды жеңгеннен кейін түргештердің соғысқа дайындалып жатқанын жансыздары арқылы біліп, Ертістен өтіп барып, оларға тұтқиылдан жасайтын шабуылын Иуән-жіннің түргештермен соғысатынымен шатастыруға болмайды. Мұның алғашқысы – Қапаған қағанның тұсындағы соғыс. Мұнда түргештерге қарсы түрік әскерін Қапағанның баласы Инал қаған бастап барған болатын. Бұл, мерзім тілімен айтқанда, Иуән-жіннің түргештермен соғысынан 13-14 жыл кейінгі оқиға. Иуән-жіннің түргештермен соғысы Құтылығ қағанның тұсында болған.

	Міне, осындай нақты-нақты деректер мағлұматынан кейін өз заманының озық ойлы екі азаматын нәсілі түрік болғаны және екеуінің де қытайда оқып, білім алғаны үшін қиыннан қиыстырып әкеліп, екеуінен бір кісі жасау әділетсіздік болмақ.

	Тоңүкөктің ақылымен Құтылығ қаған өз елін бастап Шұғайқұзға келіп орналасқаны тас-кітап жазуларынан белгілі. Шұғайқұз – тектес таулардың iшiнде жалаңаш құздары көп, құж-құж қара тасты шоқылары алыстан айбарланып сұсты көрiнгенмен, етегi елге жайлы балқашты өңір. Айналасын шөл қоршап, аяқ жетер жерден алыста жатқандықтан, аң-құсы жыртылып айырылады. Тоңүкөк Құтылығқа өздерiне қараған елдi Шұғайқұзға көшiруге ұсыныс жасағанда, алдымен, бұл өңірдің жау көзiнен таса шалғайлығымен бірге көтерілісшілерге қажетті азық-түлікті табуға мүмкіндік беретін осы аң мен құсының көптiгiн де ескерген-ді.

	Міне, осы Шұғайқұздың етегiнде болашақ Екінші Шығыс Түрік қағанатының негізін қалаған көтерілісшілердің таяу кезеңде атқарылар ісінің бағдарламасы жасалады. Бұл бағдарламаның авторлары Иуән-жін мен Тоңүкөк болғаны да ешқандай күдік тудырмайды.

	Дегенмен, осы орайда түсiнiкке нақтылықтың тиiмдiлiгiн ескерiп, өмiрде болған-болмағанын тарихшы ғалымдар ресми түрде әлi ашып көрсетпеген бұл бағдарламаны бүгiнгi ұғыммен былайша саралап, түйiндеп көрсетуге болатын секілді.

	Бiрiншi түйiн. Табғаштарға тәуелдi болып келген түріктiң басқа тайпалары арасында үгiт-насихат жұмысын жүргiзу, жұртты жаппай азаттық көтерiлiсіне шығуға үндеу.

	Екiншi түйiн. Тұс-тұстан келіп, жиналып жатқан жауынгерлердi көлiкпен, тамақпен, қарумен жабдықтау.

	Үшiншi түйiн. Бiр қолға (орталыққа) бағынған жансыздар (барлаушылар) мектебiн ұйымдастыру, оған ең сенiмдi, берiлген адамдарды тарту: солардың берген хабары арқылы қоршаған жау елдердiң ой-мақсатын, iс-әрекетiн бiлiп отыру, соған орай жедел қарсы қимыл жасуды жүзеге асыру. (Бұл түйiннiң өзегiнде қытайдың өз тәсiлiн өзiне қолдану жатыр).

	Төртiншi түйiн. Құлағанына елу жыл болған қағанатты қайта қалпына келтiру мақсатында билiк жүйесiн ретке келтіріп, елдi басқару тәртібін орнықтыру.

	Бесiншi түйiн. Жалпы түрік тайпаларының басын біріктіру арқылы қағанат қуатын нығайту, сол арқылы тәуелсiз дербес мемлекет орнату, яғни толық азаттыққа қол жеткiзу.

	Ресми тарих ғылымы қалыптастырған таным-түсінік бойынша Екiншi Шығыс Түрiк қағанатының негiзiн қалаушылардың алғашқы күннен осындай мақсат-мүддесі айқын бағдарламасы болды дегенге сену, әрине, қиын. Өйткені, бұған дейін не көне дереккөздерінің бірінде, не зерттеушілердің талдауларында ешқандай бағдарлама туралы сөз болған емес. Бiрақ, солай дей тұрғанмен, көне қытай жылнамалары мен байырғы түріктердiң өздерінен қалған тас жазулардағы деректерге байыппен ой тоқтата қарап, сол кездегi оқиғаның даму барысына талдау жасау арқылы, жоғарыда айтқандай, нақты бағдарламаның болғанына көз жеткізу онша қиындық тудырмайтын да сияқты. Жалпы зерттеушінің міндеті бар деректi жалаң қайталау емес, керiсiнше, сол бар аз деректiң астарына, мән-мағынасына үңiлу арқылы ғасырлармен өлшенер уақыт тозаңының астында қалған өмiр шындығын хал-қадiрiнше ұрпаққа тазалап ұсыну болса керек.

	Бұл, әрине, оңай шаруа емес.

	Құтылығ көтерiлiсi Ашына Фуниән көтерiлiсi басылғаннан кейiн, көп ұзамайақ басталғаны белгілі. Бiрақ қытай жылнамаларында «Гудолу (Құтылығ) бүлiк шығарды» деген жалғыз ауыз сөзден басқа 683 жылға дейiн көтерiлiсшiлердiң не көшпелi көршiлерiне, не Таң империясының шекарасына шабуыл жасады деген бір дерек кездеспейді. Сондай-ақ олардың империяның көтерiлiстi басуға жiберiлген жазалаушы әскермен қақтығысы да еш жерде айтылмайды. Бірақ Құтылығтың 682 жылы «бүлік шығарғанын» Таң империясы біледі. Оған бұл бүліктің «Жаңа Таң кітабында» тіркелгені айғақ. Ал бұл Құтылығ бастаған көтерiлiсшiлердiң өздерiнен бұрынғылар құсап азаттыққа жетемiз деп бiрден шекара бұзып, империяға қарсы шабуыл жасамағанын көрсетеді. Жан-жағын жау қоршаған көтерiлiсшiлердiң ол кезде мұндай қайрат көрсетерлiктей қауқары да жоқ едi. Көтерiлiсшiлердiң терiстiкке кетiп, Шұғайқұз тауының жықпылына сiңiп, тұтас бiр жылды алдағы күреске дайындыққа жiбергендiгiне бiр айғақты дәлел осы.

	Бұл арада тас жазудағы Бiлге қаған айтатын: «қаған әкем 17 ермен жортып жөнелген екен, сыртқа жүрiс қылайын деген екен», одан кейiнгi «жиналып 70 ер болған екен», «барлығы 700 ер болған екен» деген жолдардың сырына үңiлiп, не айтпағын ұққан жөн (Өмірәлиев Қ. VІІІ-ХІІ ғасырлардағы көне түркі әдеби ескерткіштері. – Алматы, 1985. – 85-б.)

	Қытай тарихнамаларының дерегі Құтылығ көтерiлiс жасағанда оның бес мың жауынгерi болғанын айтады. Осының дұрыстығын кейінгі зерттеуші ғалымдар да (Томсен, Грумм-Гржимайло, Гумилев, Лю-Мао-цзай, т.б.) мойындайды. Олар Бiлге қаған айтқан осы сандардың бәрiн жоққа шығарады. Сонда Бiлге қаған әкесiнiң қол астында қанша әскер барын бiлмегені ме? Олай дейін десең, әкесi өлгенде Бiлге қаған әжептәуiр есейiп қалған жiгiт. Кемi 9-10 жаста. Оның әкесiнiң қанша жауынгерi болғанын, тiптi, нақты бiлмегенiң өзiнде жетi жүзден көп (5000!) екенiн бiлмеуі мүмкiн емес. Білсе, көне тарихтың нақты куәгерінің жалған айтуына не себеп?

	Қарап тұрсаңыз, Бiлге қағанның айтуында кiлең жетi саны (17, 70, 700) қайталанып, бар ой соған негiзделеді. Осыған қарап, бұл түрiктердiң жетi санын киелi тұтуынан десек, онда Білге қаған сол киелi 7 санының өзiн аттап кетiп, бiрден неге 17-ден бастайды? Бұл арада мәселе, менiңше, жетi санының киелiгiнде емес. Бiлге қаған айтқан ерлердiң саны Құтылығтың қанша жауынгерi болғанын көрсетпейдi. Бұл тек Құтылығ қағанның көтерiлiске ұйытқы болған пiкiрлес серiктерiнiң, ұйымдастырушылардың саны ғана. Олар, атап айтқанда, Құтылығтың өзi, екi iнiсi – Қапаған (Мочо) мен Түзелбек (Дусифу), туысы Мұғалбек (Мочюй), екi кеңесшiсi Иуән-жін мен Тоңүкөк (Туньюгу), тағы басқалар, барлығы – 17.

	Кәне, Бiлге қаған сөзiне тағы бiр зер салайықшы: «қаған әкем 17 ермен жортып жөнелген екен, сыртқа жүрiс қылайын деген екен» дейдi. Құтылығ соңына ерген он жетi ерiмен жауға аттанбайды: «бiреумен соғысып, бағындырып, не олжалап қайтайын» демейдi. «Ерлерiмен сыртқы (көршi) елдi барлап, жүрiп қайтайын» дейдi. Мұның астарында он жетi ердiң түрiк тайпаларын аралап, үгiт жүргiзгенi, оларды жаппай көтерiлiске шығуға шақырғаны жатыр.

	Осы арада басын ашып алар бiр мәселе, мұның бәрi тас кiтапта көрсетiлгендей, бiр Құтылығтың еңбегi емес. «Құм жиналып тас болмас, құл жиналып бас болмас» деген билеушi ақ сүйектердiң идеологиясымен сана қалыптастырған көшпелiлердің ел билiгiнiң тiзгiнiн әйтеуiр қаған тұқымынан шыққан бiреуге ұстатуды дәстүрге енгiзiп, заңға айналдырып жiбергенi тарихтан белгiлi. Нақтылық үшiн, тiптi, өте әрiге бармай-ақ, ХVІІІ ғасырда ұлы жүз қазақтарының ел билеуге Абылай ханның бiр баласын арнайы барып сұрап алып келiп, хан көтергенiн айтсақ та жеткiлiктi ғой деймiн. Шындығына келгенде, Құтылығтың еңбегi де осы дәрежеде болуы мүмкін. Оны Тоңүкөктің Құтылығ туралы «Уайым жеп толғадым, арық бұқалы, семiз бұқалы екенiн болашақ қаған кiсi кейiннен бiлсе екен деп ойладым. Бiрақ ол қаған «семiз бұқа, арық бұқа» деп айырып бiлмес екен. Көңiлге түйдiм. Сонша ойландым, толғандым» деуi осы ойымызға айғақ. Құтылығты үлкен ойдың, мол бiлiктiң адамы болмауы да мүмкін деуіміз де осыдан. Сондықтан көтерiлiсшiлердiң бағдарламалы iс-қимылын сол заманның озық идеологтары, көтерiлiстiң саяси жетекшiлерi Иуән-жін мен Тоңүкөктiң еңбегi, солардың ықпалды басшылығы деп ойлау да шындыққа теріс келмейтін сияқты.

	Бұл кез, тас кiтапта жазылғандай, бүкiл түрік халқының «Мемлекеттi халық едiм, мемлекетiм ендi кәнi? Кiммен мемлекет құрармын?! Қағаны бар халық едiм, ендi қай қағанға iс-күшiмдi беремiн?!» (сонда. – 85-б.) деп қайғырып, тәуелдiлiк тауқыметiн тартып, азап шегiп, азып жүрген шағы. Иуән-жін мен Тоңүкөк халықтың бұл көңiл-күйiн тамыршыдай тап басып, тани бiлдi. Ел аралап, халықты азаттық күреске шақырды. Олар бұл ұранға қызу үн қосты. Тұстұстан ағылып келiп Құтылығ көтерген түрік туының астына жиналып жатты. Ұранды естiп, «қаладағы ел тауға шыққан екен, таудағы ел еңiске түскен екен» дейдi Бiлге қаған бұл жөнiнде.

	Бұдан шығар қорытынды сол, тас кiтапта жазылған, Тоңүкөк айтқандай: «тоғай-тоғайда, тау-таста қалған-құтқаны жиналып жетi жүзге жетсiн», Бiлге қаған айтқандай: «Жиналып барлығы 70 ер болсын», қалай болғанда да олар Құтылығ көтерiлiс жасағанда қасында бiрге болғандар оның тек өз иелігінің ғана адамдары емес. Олар – Құтылығтың қол асына үгiттеу арқылы, шақыру арқылы кейiн келген көршi туыстас тайпалардың адамдары.

	Мiне, осылардың бәрi жиналып келгенде, көтерiлiсшiлердiң өзiндiк айқын бағдарламасы болды және оның бiрiншi түйiнi «Табғаштарға тәуелдi болып келген түрiктiң басқа тайпалары арасында үгiт жүргiзу, жұртты жаппай көтерiлiске үндеу болатын» деп болжам жасауға толық негiз бередi. Сондайақ бұл арада Құтылығтың туы астына жиналған алғашқы санаулы ерлердiң негiзiнен Таң империясы тағайындаған басқақпен сыйыса алмай, қазақ шығып (бағынбай еркiн жүрген) кеткен батыр жiгiттер екенін және олардың әрқайсысының соңында өз нөкерi болғанын да аңғару қиындық туғызбайды. Бұлардың бәрі және талай сынақтан өткен, сайдың тасындай кілең «сен тұр, мен атайын» ержүрек жiгiттер болатын. Олар соғыста жауына қырғидай тидi. Бiлге қағанның «қаған әкем әскерi бөрi сияқты, жау қой сияқты болған екен» деуiнiң мәнiсi де осында (аталған еңбек. – 85-б.).

	Әрине, бұдан көтерiлiсшiлердiң бәрi бiрдей осындай еді деуге тағы болмайды. Олардың бiр тобы азаттыққа ұмтылғанмен, дәрменi жоқ, кедей тобыр болатын. Тоңүкөктiң жауынгерлердiң «екi бөлегi аттылы едi, бiр бөлегi жаяу едi» дейтiнi де осыдан. Жаяу әскерге көлiк керек. Мынау жалпақ далада астында қусаң жететiн, қашсаң құтқаратын сәйгүлiк болмаса, жауға аттанып не қиратпақ. Атсыз түрік – қанатсыз құспен тең, жау жебесiне жем болып, айдалада көмусiз қалары хақ. Өмiрi ат үстiнде алыс-жұлыспен өткен көтеріліс басшыларының жауынгер үшiн жақсы аттың қаншалықты қажет екенiн ешкімнен кем білмесі аян. Соның үшiн де олар, алдымен, «ашты тойындыруды, жаяуды көлiктендiрудi» өздерiне бiрiншi мiндет етiп қояды.

	Осы мақсатта олар таңдаулы батыр жiгiттерден шағын-шағын жасақ құрып, оларға шалғайдағы тоғыз оғыз тайпаларының бай ауылдарының жылқысын үйiр-үйiрiмен қуғызып алдырып, оның бәрiн жауынгерлерге бөлiп бередi. Соның нәтижесінде аз күнде жаяу жiгiттер түгел атты жауынгерге айналады.

	Аң аулап елдi тамақпен, жылқы алдырып жауынгерлердi көлiкпен қамтамасыз ету арқылы көтерiлiс басшылары екiншi мақсатты iсiнiң үдесiнен шыққандай болды. Ендiгi мiндет қолдағы бар жауынгердi соғыс өнерiне үйрету және құзғындай қоршаған жау елдердiң тiрлiк-тынысын, iс-әрекетiн бiлiп отыру қажеттiлiгiне қарай ойысқан едi.

	«Көп қорқытады, терең батырады», қаймықтырар қалың күшiң болмаған соң, сақтық керек. Қарсыласыңның өзiң туралы не ойлайтынын, не iстеп, не қоятынын алдын ала бiлiп отырмасаң, кез келген кездейсоқтықтың құрбаны болып кетуiң мынау қатыгез заманда оп-оңай. Мұны басқа бiлмесе де Қытай императорының көшпелілер арасындағы жансыздары арқылы олардың қыбыр еткен әрбiр қимылын бiлiп отырып, iнiнен шыға берген суырды желкесiнен басқан аңшыдай олардың бұлқынуға мұршасын келтiрмей тұншықтырып оты ратынын талай естiген, көзiмен де көрген Тоңүкөк жақсы біледі. Қазіргі жағдайда жау арасында жүріп, жағдайды хабарлап отыратын жансыздың болуы – көтерілісшілер үшін қажетінің қажеттісі. Сондықтан да Тоңүкөк бұл іске айрықша көңіл бөліп, бар тірлігі құпия ұсталатын тыңшылар мектебін ұйымдастырады. Кейін ол айтарлықтай жемісін берді. Басқаны айтпағанда, жанжақтан ағылып келіп, жаңа күш жиыстыра бастаған көтерілісшілерді қоршап алып, біржола құртып жіберуді көздеген Табғаш, Оғыз, Қытаң қағандарының үштік одағының құпиясын ашып, осынау қанқұйлы әрекеттің алдынан алуға мүмкіндік туғызған осы Тоңүкөк жансыздары болатын. Бұл туралы тас жазуда Тоңүкөктің өзі: «Оғыз жұрты жағынан жансыз келді. Жансыздың сөзі мынау болды: Тоғыз оғыз халқының үстіне (тағына) қаған отырды. Ол қаған табғаш қағанына Куны Сеңуңді, Қытаңға Тоңра Семді жіберген. Мынандай сөзбен жіберген: «Аз ғана Түрік елі (өзінше мемлекет болып) жүреді еміс, қағаны Алып еміс, ақылшысы білікті еміс. Ол екі кісі тұрса, сені (Табғаш қағанын) өлтірер деймін, шығыста Қытанды (қағанын) өлтірер деймін, мені (оғыз қағаны) өлтірер-ақ деймін. Табғаш (сен) түстік жағынан ти! Қытаң (сен) шығыс жағынан ти! Мен терістік жағынан тиейін. Түрік-сыр халқының жерінде ие қалмасын! Осылай иесін жоқ етелік!» – деп айтыпты. Ол сөзді естіп, түнде ұйқым келмеді, күндіз отырғым келмеді», – дейді (Өмірәлиев Қ. Аталған еңбек. – 74-б).

	Міне, жансыз ұстап, жасырын әрекет жасап көрмеген түрік елінің тарихында отырықшы елдерге тән құпия майдан әрекеті осылайша өзіндік көрініс табады. Мұны жоспарсыз, кездейсоқ тірлік деуге әсте болмайды. Демек, көтерілісшілердің жыл бойы жүргізілген дайындық жұмысында тындырылған елеулі істің бірі – жансыздар дайындау екеніне бұдан кейін күдік тумасқа тиіс. Біздің мұны үшінші түйінге енгізіп, қадап айтуымыздың сыры да осында.

	Шұғайқұзға жиналған батырлардың саны жеті жүзге жетті. Әрқайсысының соңында ерген руы, нөкері бар. Жер қайысар қолға айналды. Ал бұл елдігіңді танытып, ерлігіңді көрсетер шақтың туғанының белгісі еді. Игілікті істі бастарда тізгінді ұстар тұтқа керек. Бір қолға қарамаған, бір билікке бағынбаған елде береке жоқ. Осыған орай Тоңүкөк пен Иуән-жін қаған сайлауды жедел қолға алды.

	Бұл ретте құранды жұрттың бір пікірге қалтқысыз қоруына, яғни қаған көтеруге лайық жалғыз адам – Құтылығ болатын. Жол жағынан тікелей мұрагерлік құқы болмағанымен, әйтеуір, негізі қаған тұқымы болып есептелінетін Құтылығтың қаған болуына батырлардың ешқайсысы да қарсы болмаған сияқты. Тоғызыншы айдың толық толуы қарсаңында түрік-сыр халқы Шұғайқұздың етегінде ақ боз биені шалып, ақ киізге отырғызып, Құтылығты қаған көтерді. Сөйтіп, Ел-төресі деген атпен Құтылығ түрік елі билігінің тізгінін өз қолына алады.

	Назар аударалық бір дерек – Құтылықты қаған тағына отырғызушылар түрік елінде бұрыннан қалыптасқан дәстүр бойынша оны қаған не хан демейді, «Ел-төресі» деп атайды. Меніңше осы атауда көтерілісшілерге тән рух, демократиялық сипат бар, қаған мен ханға қарағанда «елтөресі» лауазымында киімнің ішкі бауындай халыққа деген жақындық бар. Мұны Құтылығтың әйеліне де ерекше құрмет көрсетіліп, «ханның ханымы» ұғымындағы «Қатын» деген атауға «Ел-данасы» (Ил-білге) деген мәртебелі сөздің тіркелуінен де байқауға болатын сияқты.

	Осыған қарағанда, Құтылығтың әйелінің де көтерілісшілердің құрметіне бөленген қасиеті болған секілді. Әйтпесе бүкіл түрік халқының тәңірісіндей Бумын қағанының әйелінің өзіне «Қатын» дегеннен басқа ат берілмеген ғой. Осыдан шығарып, Құтылығ әйелін көтерілістің алғашқы кезінде тұс-тұстан арып-ашып ағылып келіп жатқан жарлы-жақыбайларды ашық қабақпен жылы қарсы альп, аналық мейір танытқан ізгі жан болған-ау деп шамалауға болатын тәрізді. Құранды елдің бас біріктіріп, ынтымағы жарасып кетуіне мұның да үлкен ықпалы болары сөзсіз. Тас жазудағы Білге қағанның: «Жоғарыда Көк тәңірі, Түріктің Ыдуқ Жері, Суы былай деген екен: «Түрік жоқ болмасын, жұрт болсын деген екен. Сөйтіп әкем Илтеріс (Ел-төресі) қағанды, шешем Ил-білге (Ел-данасы) қатынды Тәңірдей төбесіне қойып, жоғары көтергенге ұқсайды» (аталған еңбек. – 85-б.) деп айтуына қарағанда, Құтылығ әйелі ел билігіне араласып, ел анасы дәрежесіне көтерілген, кісілігі мол, ақылды адам болған секілді. Өйткені Білге қағанның: «Әкем Ил-теріс қағанды, шешем Ил-білге қатынды тәңірі төбесіне қойып, жоғары көтерген» деп, қабат айтып, қабат құрмет тұтуы балалық махаббатынан гөрі, елге сыйлы болған ата-анасына деген мақтанышын білдіретіндей. Қалай болғанда да, әйелді мұндай қағанмен бірге қойып, құрметпен атау бұған дейінгі түрік қағандарының тарихында кездеспейді.

	Құтылығ хан тағына отырғаннан кейін Тоңүкөк пен Иуән-жінді Орданың бас кеңесшілері етіп тағайындап, оларға «бойла баға тартқан» деген атақ, ал екі інісіне қарауындағы екі елді басқартып, біріне – Қапағанға шад деген, екіншісіне – Түзелбекке иеху (иағбу) деген атақ береді.

	Жауынгерлер арасында қатаң тәртіп орнатылып, әскер басшылары тағайындалады. Соғыс өнеріне жаттығу күндіз-түні бірдей жүргізіліп жатты.

	Аттаныс

	683 жылдың көктемі ене Құтылығ азаттық аңсаған ерлерін атқа қондырды. Бұл – қыс-зымыстанның шідері ағытылып, аяқ-қолдарын енді ғана еркін соза бастаған Чәниүй басқақтығының малшы ауылдары қырға шығып, ауызы аққа жаңа тиіп, мәре-сәре болып жатқан кезі еді. Көктен түскендей ойда-жоқта сау ете қалған түрік әскері осынау мамыражай тірліктің берекесін кетіріп, түлкі кірген тауық қорасындай, түте-түтесін шығарады. Алғашқы аттанға ілесіп, ата қонған басқақ әскері жасанған қолға қайрат көрсете алмай, тоз-тозы шығып, әрқайсысы өзінше бас сауғалауға мәжбүр болады. Айдауға жарайтын мал Құтылығ жігіттерінің алдында кетеді.

	Алғашқы жеңіс рухтандырған Құтылығ енді әскерін бірнеше топқа бөліп, бір мезгілде шекаралық үш аймаққа (Бин-жыу, Лән-жыу, Дин-жыу) шабуыл жасап, губернатор Ван Ды-мыуды өлтіреді. Үш аймақтың да мал-мүлкін талауға салады. Еш жерден пәлендей тегеурінді қарсылық көрмеген Құтылығ қолы жеткенге мәз болып тоқтап қалмай, шабуылды өрістете түседі. Чәниүй басқағанның әскерін талқандап, әскери басшысы Жан Хин-шины, Гуй-жыу және Юй-жыу аймақтарын тонап, губернатор Ли Си-киәнді өлтіреді. Фын-жыу аймағының бас қолбасшысы Цуй Жи-биәнді тұтқынға түсіреді.

	Осы кезде Тоңүкөктің тоғыз оғыз жұртындағы жансызынан: «Тоғыз оғыз тайпасының басын біріктірген Баз қаған маңайын өрттей жалмап, өршіп келе жатқан түрік әскерінің екпінінен секем альп, жан-жаққа жаушы шаптырыпты. Күн тайпасының бегі Секүнді табғаш қағанына, Тоңра тайпасының бегі Семді Қытаң қағанына жіберді», – деген хабар келеді.

	Бұл хабарды алысымен Құтылығ шұғыл әскери кеңес шақырып, не істеу керектігін ақылдасады. Жансызы арқылы хабарды жұрттың бәрінен бұрын естіп, белгілі бір байламға келген Тоңүкөк өз ойын ортаға салып: «Табғаш, Оғуз, Қытаң – үшеуі де іргелі ел. Жауынгері көп, қаруы мол. Бұлар бірігіп, күш тоқайластырса, бізді таптап кетеді. Түрік-сыр жұртында тігерге тұяқ қалмайды. Сондықтан олардың бірігуін күтіп отыру – ауру адамның ажалын күткенімен бірдей болмақ. Бірақ біз сондай дәрменсіздік үшін атқа қонып па едік.

	«Тозған жұқа таптауға оңай, тозған жіңішке үзуге оңай. Бірақ жұқа қалыңға айналса, жіктейтұғын алып-ты, жіңішке жуанға айналса үзетұғын алып-ты» деген бар. Алыптығымызды танытар кез енді келді. Бұлардың басын біріктермей, жеке-жеке құрту керек. Тосын шабуыл – жеңістің басы. Баз қағанның қытаң мен табғач қағандарына жіберген жаушысы жетіп, олар әскер жиып келгенінше әлі көп бар. Сондықтан уақыт оздырмай мына көрші тоғыз оғызға шабуыл жасау қажет», – дейді (Көмбе. – 177-178-бб.).

	Жиналғандар Тоңүкөк ұсынысын бірауыздан құптап: «Бізге қазған орына жаудың өзін құлату керек», – деп келіседі.

	Құтылығ екі кеңесшінің ақылымен шабуылдың тұтқиылдығын арттыру мақсатында бүкіл жауынгерін ата қондырмай-ақ, солардың ішінен іріктеп, ең таңдаулыларын ғана алып, суыт жүріспен Көкөңірді өрлеп келіп, Өтүкен (Отыкен) қалыңына келіп, осы арада ерулеп, аттарын тынықтырады. Алға барлаушылар жібереді.

	Тоғыз оғыз негізінен малшы ел. Жоқ қараған малшылардың бірі көріп хабарланған болса керек, қанша білдірмеуге тырысқанымен, оғыздар түріктердің әскері келіп қалғанын естіп, тез қол жинап қарсы шығады. Барлаушылар асығ ыс жиналған қолдың ала-құлалығын, көбісінің өгіз мініп келгенін хабарлайды.

	Мұны естіген Құтылығ ашық айқасқа дайындалады. Өгізді жаудың атты әскерге, он ішінде іріктелген жауынгерлерден құралған өз әскеріне төтеп бере алмасын білсе де, сақтықты да естен шығармай, әр қадамын есептеп бағ ады.

	Сөйтіп екі жақ Тоғла жазығында кездеседі. Тау саясында аты мен өзі әбден тынығып, шайқас тілеп жұтынған түріктің жаужүрек батырлары өгізді тобырға өңмеңдей кіріп, алты мың оғыз жауынгерін бөрі араласқан қойдай бөліпбөліп альп, ту-талапайын шығарады.

	Тоғыз оғыз әскері ойсырай жеңіліп, Баз қаған шайқастың басында Құтылығ қолынан қаза табады. Байғұстың жан-жаққа кісі шаптырып, шырылдап жүр гені өлетінін білгендіктен бе екен, кім білсін?!

	Тоңүкөк қолға түскен тұтқындардың бәрін Құтылығқа айтып, ауыл-ауылына қайтартқызды. Еліне қайтқалы жатқан тұтқындарға Тоңүкөк: «Түбіміз бір туыспыз. Өзара таласқаннан басқаға жем болғанын басқа табар пайда жоқ. Ауылдарыңның азаматтарына сәлем айта барыңдар. Достықпен келгенге әрқашан құшағымыз ашық. Жеріне де, малына да тимейміз. Тек түрік байрағының астына жиналып, тату бірлікті мойындаса болғаны. Біз тоғыз оғыз жұртына жау емеспіз. Туыстықты аяққа басып, шығыстағы қытаңды, түстіктегі табғашты көмекке шақырып, бізге өлім тілеген Баз қағанның өзі еді. Ақыры аңсаған өлімін тапты.

	Біз сендер жеңілді екен деп. ауылдарыңды шаппаймыз. Қатын-баланы шулатпаймыз. Міне, осы арадан ат басын кейін бұрамыз.

	Табғаш елі қашаннан ортақ жауымыз еді. Өзді-өзімізді қырғынға ұшыратып, өзара қырқысқанша ортақ жауымызға қарсы күш біріктірейік. «Түбі бірге – түртпейді», – дейді бабалар. Бір-бірімізді өгейсіп көзге шұқудан тапқан олжамыз, кәні? Ел болайық, жұрт болайық. Осыны айта барыңдар. Кімде-кім мақұл көрсе, бірлік байрағын көтеремін, ата жауға қарсы бірлесе аттанамын десе, ақ ту альп Өтүкенге келсін. Біз сонда бірер күн еру боламыз», – деді.

	Аман-есен еліне жеткен тұтқындардың аузынан шығып, бір құлақтан екінші құлаққа өткен бұл хабар тоғыз оғыздың тау жайлаған ру-тайпаларына қазірде тарап кетті. Араға күн салып, Құтылығтың жорық шатырының алдына бірлікке қорып, бәтуаласуға байерку, суқыт, сап, эдиз руларының басшылары кеді. Әлгі тас-кітаптағы Тоңүкөктің: «Осыдан соң оғыздар түгел өз аяғынан көтеріле келді. Келтіргендей-ақ келтірдім-ау», – деп мақтанатыны да осыдан.

	Бірақ Тоңүкөк солай дегенімен, тоғыз оғыз тайпалары түгелдей Құтылығқа бағынған жоқ. Ұйғырлар өз дербестігін сақтап қалды. Оларды бағ ындырамын деп бүкіл телелерді өзіне қарсы қойып алудан қаймыққан Құтылығтар ұйғырларды бағындырудан гөрі, олармен дос болып, туысып таб ысуға ұмтылды. Өйткені Құтылығтар олармен тіл табыспаса, желкесінен телелер, алдынан қытайлар шықса, екі ортадағы түріктер балға мен төстің арас ына түскен темірдей жентелектелетін еді. Сондықтан бұл арада Тоңүкөк пен Иуәнжін ұсынған үгіт-насихат жұмысынан басқа жемісті әрекет ете қою қиын болатын.

	Осылайша тоғыз оғыздармен жағдайды бірыңғайланғандай болған Құтылығ бар назарын қайтадан Қытайға қарай аударады. Қытай әскерінің тактикасы- нан хабардар Тоңүкөк пен Иуән-жін бұл жолы шекараға шабуылды бұрынғылардан басқаша ұйымдастырады. Қытайдың тұрақты әскерімен ашық шайқасқа шықпай, тек шекара аймақтарына әр тұстан шабуыл жасап, бейне қармақтағы жемді жұла қашқан шабақтар тәрізді кездескен мекенді тонап, аламанасырын шығарып, тайып тұрады. Қуғыншы әскерге қара көрсетіп қашып, шөл далаға шыққаннан кейін із тастап адастырып кетіп отырады.

	Даланы босқа шарлап, түк бітірмей шаршап қайтқан империя әскері азыптозып тұрағына қайтып келгенде, түріктің екінші бір жасағының өздерінен кейін осында шабуыл жасап, түк қалдырмай үптеп кеткенін бір-ақ біледі. Ақыры бұлай қуғындаудан түк шығара алмасына көзі жеткен шекара гарнизондары қорған қабырғасына тығылып, түріктердің елді тонап, малды айдап кеткенін тек сырттан бақылап, әрекетсіз қарап отыратын халге жетеді.

	Мұндай мүшкілдікке шыдай алмаған қытайлықтар 684 жылы көтерілісшілерді біржола құрту үшін арнайы армия жасақтап, оған Чен Ву-тинді бас қолбасшы етіп тағайындайды. Қытай әскері Иң тауынан асып, батысқа қарай ұзап шыққанда Құтылығ бастаған түрік әскері Чен Ву-тиннің тылына шығып, Шо-жыу және Дай-жыу аймақтарын талқандап жатқаны жөніндегі хабары жетеді. Чен Ву-тин кері қайтуға мәжбүр болады. Бірақ ауыр қол артынып-тартынып мұнда жеткенде түрік жауынгерлерінің ізі суып та үлгірген еді. Сөйтіп бұл жазалау экспедициясы да түк бітіре алмай еліне оралады.

	Келесі жылы Шүн-юй Киң-пиннің қолбасшылығымен қытай әскері Шұғайқұзға барып, көтерілісшілердің ұясын талқандауға арнайы тапсырма альп, жолға шығады. Бірақ Тоңүкөктің жансыздары бұл жорықтың құпиясын ашып, Құтылығқа ерте хабар жеткізеді.

	Жазалаушы әскерді қарсы алуға қапысыз дайындалған Құтылығ жауын Шұғай-құзда күтіп жатпай алдынан шығып, Сиңжау қаласынан аттанып, далаға бет алып, ұбап-шұбап қамсыз келе жатқан әскерге тұтқиылдан шабуыл жасайды. Қытайлықтар табан тіресіп соғысып, үлкен ерлік танытады. Бірақ жеңіске өлермендікпен ұмтылған түріктер шыдатпайды. Көп ұзамай қытайлықтар ұрыс даласында бес мыңнан астам жауынгерінің өлігін тастап, қашуға мәжбүр болады.

	Бұл жеңіс түріктердің шығысқа қарай қытай шекарасына дендеп кіруіне жол ашты. Олар 687 жылы Юй-жыу аймағын тонады. Бірақ бұл жолы оларға қарсы негізгі тегі корейден шыққан, дене бітімі ерекше альп жаратылған, жаудан беті қайтып көрмеген, тибеттермен соғыста айрықша көзге түскен батыр Хыйчы Чан-жидің әскері шыққан еді. Қайда барса беті қайтпай жеңістен жеңіске жетіп, іштей дандайси бастаған түрік әскері тұңғыш рет жартасқа келіп соғылған теңіздің дәу толқынындай лықсып барып, кері шегінуге мәжбүр болады. Жолы болмаған түріктер енді Шо-жыу аймағын шабады. Бірақ оларды Чан-жи Хуанхуадуй тауының етегінде қуып жетіп, тағы да соғысуға мәжбүр етеді. Алғашқы айқаста тауы шағылып, әлі өзіне-өзі келе алмаған жауынгерлер бұл жолы да пәлендей ерлік көрсете алмай, тағы жеңіліс табады.

	Бұдан кейін Құтылығ жауынгерлердің босқа қырылып қалуынан сақтанып, ешқайда мойын бұрмастан Иң тауынан асып, шөл далаға шығып кетеді. Чанчжи болса, түріктерді жиырма шақырымдай жерге дейін қуып, бұл тірлігінен түк шықпайтынын сезіп, кері қайтады.

	Бірақ Чан-чжидің қарамағындағы әскер басшыларының бірі Цуән Бау-би деген қолға түскен түрік жауынгерлерінің бірін қинау арқылы одан Құтылығ ордасының қайда орналасқанын біліп алды да, көтерілісшілердің ұясын талқандауды көздеп, сол арқылы осының алдында тибетпен соғыста жіберген қателігі үшін төмендеп кеткен лауазымын қайтып алуды ойлайды.

	Жаудан жеңіліп, жолы болмай оралғанмен, жауынгерлік рухын түсірмеген Құтылығ сақтықты бір сәт естен шығармай, қуғыншы жау әскері осы арамен келеді-ау деген жерлердің бәріне бірнеше қабат қарауыл қойғызады. Жауынгерлерін дем алуға таратқанда да әскер басшыларына қамсыз болмау жағын баса ескерткен болатын. Содан да болар, қытай әскерінің тақағаны жөніндегі алғашқы хабар жеткенде-ақ бүкіл жауынгер атқа қонып жаумен алысуға дайын тұрады.

	Түріктерді қамсыз жатқан жерінде бас саламын деп, сатқын түріктің бастауымен суыт жүріп келе жатқан Бау-би Қарақұмның жал-жал құмының арасынан сауыты күнмен шағылысқан түріктің ауыр қолы шыға келгенде, есінен танып қала жаздайды. Шекарадағы шайқаста жеңіліп өші кеткен түріктер жаралы жолбарыстай ызалы еді. Отар қойды көрген аш бөрілердей жауына бірден лап береді. Қытайлықтар да жан сақтаудың жалғыз жолы – өліспей беріспеу екенін, қашқанмен мына шөл далада аман қалу мүмкін емесін жақсы түсінеді.

	Ұзақ жолдан қажып жеткен қытайлықтарға түріктің тың күшімен алысу оңайға түспейді. Алғашқы айқаста-ақ түріктер айқын басымдық танытады. Уақыт өткен сайын бұл басымдық өсе түсіп, Құтылығ қытай әскерін қоршап алады. Шайқастың барысын сырттай бақылап тұрған Бау-би түріктердің пиғылын бірден аңғарып, әскерін тастай қашады. Сөйтіп, қара басының мүддесін ойлаған басшысынан басқа бүкіл әскер түріктің қайқы қылышынан қаза табады.

	Қайқы қылыштан қашып, бас сауғалағанмен, Бау-би алайда император әйел Ву-хыудың қаһарынан қашып құтыла алмайды. Барған жерінде тұтқынға алынып, өлім жазасына кесіледі.

	Император әйел Құтылығтың Гудолу атын өзгертіп, Бу-цзулу (қанішер) деп атайды.

	Құтылығ көтерлісшілерге басшы болып Ел-төресі аталғанмен, бергі өмірінде жауларына қарсы 47 рет жорық жасап, соның жиырмасына тікелей өзі араласып соғыс салған екен. Ол осының бәрінде біреуді жаулап алу үшін емес, өзін қорғау, қоршаған жаудың жемі болып кетпеу үшін соғысыпты.

	Құтылығ Бау-би әскерін құртып жібергеннен кейін Шұғай-құздың енді сенімді мекен болмайтынын, үнемі жау назарында тұратынын түсінеді. Сондықт ан ол ордасын Өтүкен қалыңына көшіреді. Бұл атақты Хангай (Қы дыр хан) тауының бөктеріндегі жау әскерінің тосын шабуылынан қорғануға жықпыл-жықпыл қуысы, ит тұмсығы өтпес қалың жынысы мол берекелі мекен еді. Құлылығ осы арада ержүрек серіктерімен бірге Екінші Түрік қағанатының іргесін қалап, шаңырағын көтереді. Біріне-бірі ұласқан жеңістері арқылы ол жауынгер елдің өшіп бара жатқан жауынгерлік рухын қайта оятып, жас ұрпақты ерлік іске баулып, оларды ата-бабасының өткендегі ұлы дәстүрлеріне оралтады. Тас кітапқа жазылғандай, елдік құрған дұшпанын елдігінен айырады, қағанды болған дұшпанын қағанынан айырады, тізеліні шөктіреді, бастыны идіреді.

	Сөйткен Құтылығ 691 жылы жау оғының зардабынан қаза табады.

	Осы арада басын аша кететін бір мәселе – біраз зерттеушілер Құтылығтың өлген жылын 693 жыл деп көрсеткен. Мысалы Таң империясының тарихы «Таншуда» да солай жазылған (Бичурин Н.Я. Собрание сведений... – Стр. 268). Бірақ ол датаға көптеген ғалымдар күдік келтіреді. Сол кездің оқиғаларына талдау жасай келіп, Грумм-Гржимайло, Хирт, Лю Мао-цзай және басқалар Құтылығтың қайтыс болған жылын 691 мен 693 жылдардың арасы деп көрсетеді. Ал «СССР археологиясы» деген сериямен шыққан «Орта ғасырдың дәуіріндегі Евразия даласы» атты кітаптың екінші тарауындағы түріктер туралы жазған мақаласында В.А. Могильников Құтылығты тура 692 жылы өлді деп жазады (Могильников В.А. Тюрки // Степи Евразии в эпоху средневековья. – М., 1981. – Стр.29). Алайда бұлардың бірде-бірінде неге олай екеніне келтірілген дәлел жоқ. Сондықтан бұл ретте шындық іздеген адамға нақты деректі, меніңше, «Күлтегін» ескерткішіндегі жазудан табуға болатын сияқты. Тек барға байыппен қарап, аздап арифметикаға жүгінсек жетіп жатыр.

	«Күлтегіннің үлкен жазуында» Білге қаған: «Қаған әкем өлгенде інім Күлтегін жеті жаста қалды», – дейді. Негізгі кілт – осы дерек. Өйткені Күлтегіннің 731 жылы (қой жылы) қырық жеті жасында өлгені бізге осы ескерткіштегі жазудан да, «Таншудан» да белгілі. Сонда 731 жылдан Күлтегіннің жасаған 47 жасын алып тастаңыз, оның туған жылы – «684» шыға келеді. Енді осыған, яғни 684-ке Күлтегіннің әкесі өлген кездегі жеті жасын қосыңыз. Сонда Құтылығтың өлген жылы 691 жыл екені белгілі болады. Менің Құтылығтың өлген уақыты деп қытай жылнамалары мен басқа тарихи деректерден белгілі 693 жылды көрсетпей, 691 жылды алуымның мәнісі осыдан. Меніңше, бұған ешқандай талас болмайды ғой деп ойлаймын. Сондықтан белгілі ғалым Л. Гумилевтің «әкесі өлгенде Күлтегін тоғыз, болмаса он жаста» (Древние тюрки. – Стр. 334) деген тұжырымымен де келісе алмаймыз. Бұл арада Гумилев мұны Құтылығты 693 жылы өлді деген дерек бойынша айтып отыр. Егер шынында Құтылығты осы жылы өлді дейтін болсақ, онда Күлтегіннің әкесі қайтқанда тоғызда екеніне дау жоқ. Бірақ Құтылығтың қайтқан жылы 693 емес, 691 жыл.

	Құтылығтың 691 жылы қайтыс болғанына жоғарыда айтқандарымыздан басқа да дәлелдер келтіруге болады. Соның бірі – Құтылығ қай жылы өлсе, сол жылы оның орнына Қапағанның отырып, қағанат билігін өз қолына алғаны. Оны қытай тарихы да, ол жөнінде ой толғаған көптеген ғалымдар да теріске шығармайды. Ал Қапағанның қай жылы таққа отырғанын білу үшін, алдымен, Таң әулетінің тарихындағы (Таншудағы) 694 жылы болған оқиғаны баяндайтын «Мочжо (Қапаған) өзін-өзі хан деп жариялап, таққа отырғаннан кейін бірнеше жылдан соң Лин-жыу аймағына шабуыл жасады. Шекара жауынгерлерін қырғынға ұшыратып, көп адамды тұтқындап әкетті» дейтін жолдар дерегіне мән беру керек. Осындағы «бірнеше жылдан соң» деген мерзімнің ең кем дегенде екі немесе одан да көп жылды көрсететін дәлелдеудің қажеті болмас. Олай болса, егер Құтылығты 693 жылы өлді десек, онда сол жылы таққа отырған Қапағанның шабуылы бірнеше жылдан соң емес, соның келесі жылы-ақ болған болып шығады. Бірақ тарих олай демейді, «бірнеше жылдан соң» деп көрсетеді. Ал бұл Құтылығтың өлген жылының 693 емес, 691 екеніне куәлік береді.

	Бұл арада Қапағанның таққа отырғаннан кейін, тылын қауіпсіздендіру мақсатымен бар күшін теле тайпаларын бағындыруға жұмсағанын де естен шығаруға болмайды. Сондай-ақ Қапағанның ұйғырларды Халхадан қуып, Хэси өлкесіне кетуге мәжбүр ететін кезі де осы жылдар. Сонда Қапағанның билікке ие болған кезі мен қытай шекарасына шабуыл жасағаны арасындағы үш жыл үзілістің, міне, осы жылдар екеніне де дау болмаса керек. Біздің Құтылығты 691 жылы өлді деуіміздің де, Таншудағы көрсетілген «бірнеше жылдан соңның» сыры да осында. Мұнда сол кездің жағдайының шындығы жатыр. Сонсоң Күлтегін ескерткішіндегі «Қаған әкем өлгенде інім Күлтегін жеті жаста қалды» деген Білге қаған сөзінің шындығын осы ескерткіштегі Күлтегіннің жасына байланысты берілген, мысалы, «Күлтегін отызға қарағанда қырғыз тарапқа әскер жүргіздік», «Жиырма жеті жасында қарлұқ халқы жау болды», «Күлтегін өлді қырық жеті жасында» деген деректер де дәлелдейді.

	Шөл даланың шорасы (Мочо)

	Шаңырағы көтеріліп, босағасы бекігенімен, әлі төңірегіне ел болып, еленіп үлгермеген жас мемлекеттің билік тізгінін Құтылығ өлгеннен кейін Қапаған өз қолына алды. Анталаған жаудың әлі іргесі сөгілмеген қалпы тұтас тұр еді. Құтылығ болса, өзі құраған елінің құрып кетпес қамымен үнемі қорғаныста болды. Басқа қылар шарасы да жоқ еді. Ал қорғанғанның күні қараң – сілтенген соққының бірде болмаса, бірде жанды жеріңе тиюі ықтимал. Не де болса, шабуылға шығу керек. Осыны түсінген Қапаған шабуылды көрші көшпелі тайпаларды бағындырып алудан бастады. Алғашқы соққы ұйғырларға тиді. Жеңілгендері түріктердің қол астына өтті. Бағынғысы келмегендері қашып, Хыси өлкесіне барып, онда Таң империясының қолтығына енді. Сөйтіп, Халха өңірінің дені түріктердің иелігіне айналды. Қапаған ордасын енді осында көшірді.

	Күн санап өсіп, нығайып келе жатқан Түрік мемлекетін көре алмаушылар көп еді. Олардың бірінің түріктерде кеткен кегін ойлап жүректері сыздаса, енді бірінің жан-жағын жапырып келе жатқан жауынгер елдің айбынын көріп, ертеңін ойлап бойлары мұздады. Солардың қай-қайсысы да бағын бір сынап қалу мақсатында әлі де болса қаз басып, нық тұрып кете қоймаған түрік еліне түйіліп келіп, тиісіп кетіп жүрді. Бірақ жеңіске жеткені болмады, талқаны шығып түрікке бағынды, не бас сауғалап Қытайға қашып барып, соны паналады. Бұл ретте түріктер – даланың арлан бөрісіне, ал жаулары – ауылдың ашқарақ төбетіне ұқсайтын.

	Көшкінші көршілерімен осындай арпалыспен өткен үш жылдан кейінгі болған аз тыныстауды пайдаланып, Қапаған қаған Тоңүкөктің ақылымен 694 жылы келіп, Қытайдың шекарасын бұзады. Лин-жыу аймағының астаңкестеңін шығарып, шекара жауынгерлерін қырғынға ұшыратып, көп адамын тұтқындап әкетеді. Мұндай тосын әрекетке баруға Қапағанды итермелегенде бар жағдайды електен өткізген Тоңүкөктің көздегені көп болатын. Ол соның бәрін Қапағанның алдына жайып салған еді.

	– Табғаштар қазір бізді тиіседі деп ойламайды. Сондықтан қамсыз жатқан шекара әскері тосын шабуылға тойтарыс бере алмайды. Ал бұл қоластындағы көшкінші халықтарды аяусыз қанап, байыған шекара әкімдерінің бүкіл байлығын алуымызға, құлдықта жүрген түрік жұртын азат етуге ешқандай бөгет болмайды деген сөз, – дейді ол өз жоспарын қағанына түсіндіріп. – Империяның тұрақты әскері көмекке келмейді, келсе де кешігіп келеді. Бірақ ол кезде олар біздің өзіміз түгілі, ізімізді де таба алмайды.

	Расында да, бұл кезде қытайлықтардың түріктерге қарсы шығуға мұршасы жоқ еді. Олар шығыста чидәндармен (киданьдармен) соғысып жатқан. Оларға татабтар (қытай жылнамасында: «хилер») көмектесіп, қытай әскеріне кәдімгідей қауіп туғыза бастаған кез болатын. Чидәндар мен татабтардың бірігуіне де, жалпы бұл соғыстың басталуына да қытай әкімдерінің өздері себепкер болған. Солардың бетімен кеткен бейбастық әрекеті жергілікті халықты әбден ығыр қылып біткен-ді. Осындай орынсыз қорлықтар мен үстемелете салған ауыр салықтар төзім жібін тоздырып, үзілгелі тұрғанда қытайдың Сунмо өлкесіндегі әкімі Иң-жыу аймағының бас билеушісі Жау Він-хұй осы өлкенің бұрынғы билеушісі, чидән елінің белгілі көсемдерінің бірі болған Когэнің артында қалып, ісін алға жалғаған екі немересінің бірі, жалпы көптің сүйіктісі Ли Зиң-жунді жұрт алдында қорлап, тіл тигізеді. Бұл тұтанғалы тұрған қауға от қойғанмен бірдей қылық еді.

	Чидәндықтар Қытайға қарсы көтеріліске шығады. «Ву-шан-хан» деген атпен көтеріліс туын Зиң-жун көтереді. Айға жетпейтін уақыттың ішінде қытай императорына көтерілісшілердің саны жүз мыңға жетті деп хабарланады. Шын мәнінде, олардың саны бұдан аз болатын. Бірақ көтерілісшілер әскерінің бас қолбасшысы болып тағайындалған Ваңиуннің соғыс ісіне шеберлігі, ержүрек батырлығы, оған деген жауынгерлерінің шексіз берілгендігі арқасында олар аз да болса жүз мың деуге тұратындай еді. Ваңиуннің бүкіл халықтың құрметіне бөленуіне алғашқыда атасы – даңқты Аоцау батырдың атақ-абыройы да үлкен ықпалын тигізген еді. Кейін оған жастайынан қытай императорының сарайында аманатта болып, қытай әскерінің соғысу тактикасын жете меңгерген өз қабілеттілігі қосылады. Осының бәрі оның соғыста қарсыласынан үнемі үстем болуына көмектеседі.

	Жердегі тәңірі бір өзіндей сезініп, мейманасы тасып кеткен Иң-жыу аймағының бас билеушісі Жау Він-хұйды өлтіруден бастаған көтерілісшілер аз күнде бірнеше жеңіске жетіп, өздерінің шығыстағы үлкен күшке айналғанын маңайына тез танытып үлгіреді. Қытай үкіметінің чидәндармен санасуына тура келеді. Император әйел Ву-хыу Ву Сан-сыны бас қолбасшы етіп тағайындап, барлығы жиырма сегіз қолбасшы басқарған әскерді шұғыл чидәнға аттандырады. Оларға көтерілісшілерді аяусыз қырып, енді қайтып бас көтермейтіндей етіп басып-жаншуды тапсырады.

	Қытай әскері көтерілісшілермен Хуан-жан-гу жазығында кездеседі. Ваңиуннің шабуылды өте білгірлікпен ұйымдастыра білуінің арқасында көтер ілісшілер жасанып келген империя әскерінің тас-талқанын шығарды. Олардың бірнеше қолбасшы тұтқынға түсті.

	Империяның өз ішінде не болып жатқанын жансыздары арқылы біліп отырған Тоңүкөк Қапағанға император әйелге қыр көрсетіп, ендігі жерде өзіңмен есептесіп отыру керектігін ескертіп қоятын ең қолайлы кезеңнің осы екенін түсіндіріп бағады.

	– Еріккен жауға тиіссең, есіңнен танасың. Деміккен жауға тиіссең, кеткен есеңді аласың. Табғаштар қазір чидәннан жеңіліп, демігіп отыр. Бізге олардың шекарасын бұзып, сол маңайдағы елді тонау түкке тұрмайды. Тосын шабуылмен құйындай үйіріп, астығын алып, малын айдап кете барамыз. Ал бұл табғаштар үшін үлкен соққы.

	Жаңадан әскер құрап, оны бізге аттандырғанша біз өз жерімізде боламыз. Чидәндар мен татабтардың әскерімен алысып жатқан табғаштың бізге жіберген жазалаушы қолының шекарадан асып, далаға шығуға шамасы жоқ. Амалсыз кері қайтады.

	Тоңүкөктің айтқаны айны-қатесіз келеді. Ву-хыудің шұғыл ұйымдастырып, шекараға жіберген әскері түк бітірмей, түріктердің тонауына ұшырап, титықтап отырған елге қосымша салмақ болып, аз-кем күн тұрады да, кейін қайтады.

	Қытай әскерінің кері қайтқан хабары жетісімен Тоңүкөк Қапағанға тағы да ақыл салады.

	– Жан-жағымыз толған жау, қыбыр еткенімізді аңдып отыр. Біреуіне өзіміз бас салсақ, екіншісінің желкемізден ұруы әбден ықтимал. Соның үшін ең болмағанда бір тұсымызды тұтас қауіпсіздендіруіміз керек. Сырттан соғылар соққыны болдырмаудың сенімді жолы осы. Бұл ретте бізге қазір ең қолайлысы – табғаштар. Жеңістен жеңіске жетіп, шығыста чидәндар мен татабтар есін бір алса, шекарасын талқандап мұнда біз зәресін бір ұшырдық. Қазір табғаштың қаған әйелінің бір көзі шығыста болса, бір көзі терістікте, бізде. Батыста қаһарлы күшке айналған тибеттер тағы бар.

	Ал іштей тынышы кетіп, ойы онға бөлінген адамның қашанда көңілі – алаң, ісі – қараң. Табғаштардың қазіргі жағдайы да осындай. Міне, осы кезде біз жаулық жасамай елдік жасасақ, достық қолымызды ұсынсақ, ол жай күндердегідей елеусіз қалмайды. Бұл шөлден қаталағанда бір тостаған су бергенмен немесе суға кетіп бара жатқанға таяқ ұсынғанмен пара-пар, ұмытылмайды.

	Сондықтан табғашқа тездетіп елші жіберіп, достық қолыңызды ұсынып, мынау өрттей өршіп бой бермей келе жатқан жауы – чидәндарды талқандап беруге рұқсат сұраңыз. Бұған қаған әйел бірден келіседі. Келіспеске шарасы жоқ. Тіпті келіскені былай тұрсын, бізді сыйлықтың астында қалдырады. Өтпегенде ше! Терістіктен бүйіріне тікендей қадалып, берекесін алған жауы жаулығын қойып, дос болумен бірге қатерлі дұшпанын талқандап берейін деп отырса!

	Қапаған Тоңүкөк ұсынысын бірден қабыл алады. Бұлай істеу, шынында да негізгі жауы – табғаштарды өздеріне кіріптар етіп, бұл жақтан келер қауіпті біраз жылға кейін шегеруге мүмкіндік беретін еді. Сондықтан да Қапаған қаған лайықты тарту-таралғысын шұғыл дайындатып, інісі Түзелбекті басшы етіп, табғаштарға өз елшісін аттандырды.

	Бұл жолы да Тоңүкөктің айтқаны келеді. Осыдан онша көп ұзамай Қапаған ордасына император әйел Ву-хыудің сенімді адамдарының бірі Чжи Вій бастаған елшісі келіп, император әйел Ву-хыудың Қапағанды түрік даласының «атақты қағаны» деп танып, оған «Циән-шән» деген ат бергенін хабарлайды. Қисапсыз көп тарту-таралғысы өз алдына.

	Қапаған өз әскерінің ішінен іріктеп алған он мың жауынгермен чидәнға аттанады. «Жолы болар жолаушының желі оңынан тұрады» дегендей, түрік әскері чидән жеріне енгенде көтерілісшілердің көсемі Ли Зиң-жун кенеттен қайтыс болып, қара жамылған қайғылы ел тосыннан келіп, лап қойған Қапаған әскеріне тегеурінді қарсылық көрсете алмай, қапыда қырғын табады. Осының алдында Тән-жыу аймағында қытай әскерімен кездейсоқ кездесіп қалып, үлкен қыр ғынға ұшырап, тауға қашып барып жан сауғалаған Ваңиун Зин-жүнге дер кезінде көмекке келе алмайды. Сөйтіп Сунмо аймағын еркінше тонап, көтерілісшілерді аяусыз қырып-жойған Қапаған зор табыспен еліне оралады.

	Бұл хабарды естіген Ву-хыудің түріктердің қызметіне ерекше ризалық білдіргені сондай, баяғы Чжи-Війді қағанатқа мол сыйлықпен шұғыл қайыра аттандырады. Қапағанға «Ты-зин Жиа Делишы Чәниүй» деген үлкен атақ беріп, мойшақты аса таяқты қоса жібереді. Бірақ қайда барса да жеңіс қошеметшісі болғанға мастанған Қапаған қытай елшісінің келуін күтіп жатпайды, шекарадағы Лин-жыу, Шен-жыу аймақтарына шабуыл жасап, тұрғындарын қырғынға ұшыратып, мал-мүлкін талап әкетеді. Бұл сәтті басталған жоспарлы істі орта жолдан үзіп, осыған дейін жасалған бүкіл тірлікті жоққа шығарумен тең еді.

	Қағанының ұрда-жық бұл тірлігіне Тоңүкөк қатты налиды. Бірақ мансабы биік, құдіреттіге не шара?! Амалы таусылған ол қағанына жалынып, оны Қытайдан кешірім сұрап, келісімге келуге үгіттейді.

	– Қазір бізге табғашқа күш көрсеткеннен гөрі, келісімге келу тиімді. Сондықтан олармен қалайда тіл табысуға ұмтылу керек. Мықты да қатерлі жауын жеңіп берген бізге табғаштар қазір теріс қарай қоймайды. Міне, осы кезді пайдаланып, табғаштарды іш тартып, бар күш-қуатымызды басқа жауымыздың бетін қайтаруға жұмсаған жөн. Онсыз елге тыныштық-береке орната алмаймыз, – дейді ол жалынғандай болып. – Жағдайды ескермеу жарға жығады. Бүгінгі біз шапқан табғаш кешегі табғаш емес. Шығыстағы жауын талқандап, тыныс алған олар енді қолы босаған жауынгерлерімен шекара әскерін толықтыра бастайды. Ал бұл бүгінгі әліміз келгенге ертең әліміз келмейді деген сөз. Демек, шағатынын біле тұрып, тек жатқан жыланның құйрығын басу – ағаттық болмақ.

	Ызасы мен өкінішін ішке бүккен Тоңүкөк қағанына «сен былайсың» деп қадап айтпаса да сыздықтатып отырып, көкейдегісінің біразын жеткізіп, Қытайға тиісудің қазірге жағдайда зияннан басқа тигізер пайдасы жоғын ұғындырып бағады.

	Талай тұйықтан шығарған, ертеңгіні көріпкел әулиедей дәл болжап, алдына салатын уәзірінің айтқандарын Қапаған теріске шығарған жоқ. Бірақ қағандық өркөкіректікпен қатесін де мойындамады. «Көрейік, ойласайық» деген сырғытпа жауаппен шығарып салады.

	Ауа райын дәл болжаған есепшідей, Тоңүкөк сыртқы жағдайды шынында көрегендікпен дәл бағалаған еді. Осының алдында Шен-жыу аймағын тонауға жіберген Қапағанның екі батыры шекара әскерінен жеңіліп, жауынгерлерінің жартысынан айырылып, көндерін сүйретіп, елге зорға жеткен. Бұл да Тоңүкөк сөзінің ақиқаттығына берілген куәліктей еді. Бұдан кейін өз тірлігінің дұрыс еместігін түсінген Қапаған Қытай еліне шұғыл елші аттандырды.

	– Көктің нұрынан жаралған қасиетті анамыз Ву-хыуге тәңірінің құдыретімен түрік елінің билік тізгінін қолға алып, таққа отырған Қапаған қаған зор денсаулық, ұзақ ғұмыр тілейді, – деп бастайды ол сәлем хатын Қытай дипломатиясының бар ресмилігін сақтап. Содан кейін ғана барып, өз қызметін еске салды. – Сіз – баршамыздың қамқор анамызсыз. Анасына қауіп төнгенде баласы тыныш жата алмаса керек. Сондықтан да мен сіздің рұқсатыңызбен кеше басымды бәйгеге тігіп, жауыңа қарсы аттандым. Тәңірім қолдап, Сіздің жебеуіңізбен ортақ жауымыз чидәндарды ойсырата жеңіп қайттым.

	Сізден жасыратын сыр жоқ. Содан кейін сол жеңістің буына мас болып, далада еркін өскен ерке мінезіммен шекара бұзып, тентектік жасағаным рас. Анасы баласының қандай еркелігін де кешіреді ғой. Аналық жүрегіңізден мейір тілеп, осы тентектігімді кешіруіңізді өтінемін.

	Сіз мені аналық қамқорлығыңызға алып, ұлым деп қабылдасаңыз, мен өз күнәмді адал қызметімен өтер едім. Осыған орай өзіңізге айтар бірер тілегім бар. Екі ел арасындағы «туыстық пен бейбітшілік» қатынасының орнауы үшін мен бой жетіп отырған қызымды сіздің сүйікті бектеріңіздің біріне тұрмысқа берсем деймін.

	Менің бар мақсатым сізге адал қызмет етіп, еліңіздің терістігіне қорған болып, шекараңыздың тыныштығын күзетсем деймін. Ол үшін, әрине, маған күш керек, сенімді жауынгерлер керек. Сондықтан сіз маған кешегі Көктің ұлы Тай-зун заманында қолға түсіп, тәуелді болған Ордостағы түріктерді бізге қайтарсаңыз екен. Сонда мен сіздің шекараңызды сырт қолын сұқтырмай, берік күзете алар едім.

	Көктің нұрынан жаралған аса мейірімді анамыз менің бұл тілегіме таршылық жасамайды ғой сенемін. Әрине, жауынгер саны көбейген сайын оны асыраудың, қару-жарақпен жабдықтаудың қиынға түсетіні белгілі. Соның үшін анамыз баласының бұл жағдайын да ескеріп, жүз мың ху тұқымдық тары, жер өңдейтін үш мың құрал-сайман және қару-құрал соғу үшін ондаған мың гин темір беруіңізді өтінемін.

	Ву-хыу Қапағанның елшісін бос қайтарды, қағанның бірде-бір өтінішін қанағаттандырмады. Қапаған бұған қатты ашуланды.

	«Жарайды, қатын қағанға сөзіміз өтпесе күшіміз өтер! Мықты болса тіресіп көрсін», – деді ол ызалы ойын қысқа түйіп.

	Қағанының қайтпас шешімге келгенін көрген Тоңүкөк жақ ашқан жоқ. Тек кеңестен шығысымен Қытайдың Тиән Жуй-дау бастаған елшілерін түгел тұтқынға алуға бұйырды. Бұл – елдесуден кетіп, белдесуге шыққанның белгісі еді. Ол осы әрекетімен қағанның шешімін құптайтығын да білдірген болатын.

	Бұл хабар император сарайына тез жетті. Елшілердің қамалуы қанды қырғынның басы екенін олар да бірден ұқты. Сарайдағы кеңеске жиналғандар екіге бөлінді. Министр Ли-Циау бастаған топ түріктердің өтінішін орындамауды, соғысуды қолдады. Олар: «Егер Ордостағы алты аймаққа (Фын-жыу, Шенжыу, Лин-жыу, Хиа-жыу, Шо-жыу, Дай-жыу) орналасқан түріктерді Қапағанға берсек, олар қазіргіден де күшейіп кетеді. Сонда оларға біздің әліміз келмей қалады. Қазір бүкіл күшті терістік шекараға топтастырсақ, оларды толық жеңе аламыз», – деген уәжді алға тартты.

	Ву-хыудің бас кеңесшісі Иау-шеу бастаған топ түрктердің өтініштерін орындау керек десті. Олар: «Түріктерге соғыстың керегі жоқ. Қапаған сонау 695 жылдан бері бізбен «іліктік пен бейбітшілік» қатынаста болуды сұрап келеді. Бірақ біз шалқайып келеміз. Ол осы мақсатына жету үшін кеше бізге жағынып, өзі тіленіп барып жауымызды талқандап берді. Сөйткен түріктер бүгін тілегін орындасақ, бізге жау болып шығады деп ойлайсыздар ма? Жоқ, олар жау болмайды, өздері айтқандай біздің терістігімізді қорғап, сенімді күзетшіміз болады.

	Жарайды, жаңағы Ли Циаулар айтқандай, түріктердің өтінішін орындамай соғыстық делік. Ал сонда одан не ұтамыз? Түріктер оңай жау емес. Жеңсек те титықтап зорға жеңеміз. Мал-жаннан бірдей шығынға батамыз. Соғыстан әлсіреп шыққанда басқа бір жауымыз бас көтеріп, тарпа бас салып жүрсе не істейміз? Оны қойғанда өз арамыздан бүлік шықса ше? Соның үшін бізге қазіргі жағдайда түріктердің өтінішін орындаған тиімді.

	Оның үстіне мынаны ескермеуге тағы болмайды. Біз түріктермен ертеден бері көрші болып келеміз. Олар ешкімге бір себепсіз тиіспейді. Ал олардың мына өтінішін орындау – түріктерді соғысқа итермелер себептің бәрін болдырмау дың бірден-бір жолы болмақ», – деген өз топшылауларын алға тартты.

	Ву-хыу соңғылардың пайымдауларын дұрыс деп тауып, Қапаған қаған сұраған тарыны да, құрал-сайманды да, темірді де беруге бұйрық етті. Сондайақ сан мыңдаған түрік отбасына да бостандық берілді. Тәуелдікте күн кешіп келген түріктер рұқсат алысымен, ауыл-ауыл болып, Халха даласына үдіре көшіп жатты.

	Аз уақыттың ішінде Түрік қағанаты баяғы Хели замандағы дәрежесініне жетті. Жер көлемі бірнеше мың шақырымға кеңіп, сарбаздар саны жүз мыңнан асып жығылды. Қапаған қаһарлы қағанға айналды.

	Осы кезде баяғы Қапағанның өзі берген уәдесі бойынша оның қызын алуға Ву-хыудің сүйікті кінәздарының бірі Ву Яң-сю келді нөкерімен. Қасында Қытайдың екі атақты адамы, императордың өкілі екенін танытар қолдарында моншақты аса ұстаған Иән Жы-вэй мен Иән Лиуән-жун бар. Бұлайша келіс күйеу баланың император сарайындағы беделінің қаншалықты зор екенін сырт көзге жариялап-ақ тұрғандай еді. Сондай-ақ олардың жүріс-тұрыстарынан да мейманасы тасқан жандардың төңірегін көзге ілмес менменсіген өркөкіректігі бірден байқалып, алыстан «мен мұңдалайтын».

	Осының бәрі түріктерге түрпідей тиді. Қытайдағы түріктер келіп, жауынгерлер саны көбейісімен-ақ Тоңүкөк қағанына енді қандай жаудан болсын қаймығудың жоқтығын ескерткен болатын. Бас уәзірінің осы ақылы көкейіне ұялаған, әрі Қытайдан келген құдалары мен күйеу баласының көрер көзге өзін менсінбей астамшылық жасауы жынына тиген Қапаған оның алдындағы Қытайға елші жіберіп, өзі берген уәдесінен айнып сала берді. Бұл арада да сырт жауларының арасында не болып жатқанын жансыздары арқылы біліп отыратын Тоңүкөктің сұңғылалығы көмекке келді.

	Қонақтарды қабылдаған Қапағанның сөзі қысқа болды.

	«Тәңірге аян, мен қызымды Таң империясының императоры Көктің Ұлының баласына беремін дегенмін. Ал келген күйеу қатын қағанның төркін жұртынан көрінеді. Мұның сыртында мен Таң патшалығына қызмет етемін. Бұл күнде Таң патшасының тұқымынан екі адам бар деп естимін. Соның біреуін менің таққа отырғызуым керек», – деді (Түріктер. Жыужәндар. – Алматы, 1999. – 75-б.). Қаған сөзі бұйрықтай естілді. Жаңа астамсып, маңайына құдайсынып отырғандар қазір де жаңбыр астында қалған күшіктей жүні жығылып, еңселері түсіп, салбырып шыға келді. Бұларды онан сайын жер қыла түсейін деген дей, Қапаған сырттағы күзетші жігіттерді шақырып алып, мыналардың бәрін жеке үйге қамап, тұтқында ұстауға әмір етті. Тек император әйел Ву-хыудың өзін е берген лауазымын әкеп тапсырғаны үшін және өздеріне ертеден таныс Иән Жы-вэй ғана бөтен ойы жоқ, елшілік міндетін атқарушы деп танылып, тұтқындалмай еліне қайтарылды.

	Иән Жы-вэй аттанысымен Қапаған атқа қонды. Жүз мың салт атты жауынгерімен шекарада тұрған қытай корпустарына шабуыл жасады. Тосын шабуыл өз нәтижесін берді. Бірде-бір корпус Қапаған әскеріне қарсы тегеурінді қарсылық көрсете алмады. Жолындағысын өртей жалмап, жапырып келе жатқан түріктердің хабарының өзі өзгелерге үрей туғыза бастады. Зин-иән корпусындағы бес мың жауынгер алғашқы күні-ақ қаған жағына шығып кетті.

	Қытай империясы терістіктен шын қауіптің пайда болғанын анық сезіне бастады. Сондықтанда Ву-хыу көшпелілерді бір жола езіп-жаншып, енді бас көтеруге мүмкіндік бермеу мақсатымен оларға қарсы бірнеше армия жасақтады. Олар үш жолмен шекараға аттанды. Әр жолда жүз мыңнан солдат болды.

	Көшпелілердің тосыннан болатын шабуылынан ертеден хабардар Ву-хыу сақтық ойлап, кейін өкініштің оты өзегін шарпып жүрмес үшін 150 мың солдаттан тұратын қосымша жаңа армия жасақтап, оған тәжірбиелі қолбасшылары Иән Жин-жүң мен Ли До-зоны басшы етіп тағайындады.

	Бірақ Ву-хыудің бұл әрекетінен де ештеңе шықпады. Шабуылын империя әскерінің соғыс тактикасына орай ұйымдастырған Қапаған императордың қолбасшыларын бұйдалаған тайлақтай соңынан ертті де отырды. Сөйтіп Қапаған бастаған түріктер империя әскерінің ауыр қолы жүрген жерден емес, олар күтпеген басқа аймақтан шығады, соны талауға салып, мал-мүлікін тонап, адамдарын тұтқындап әкетеді.

	«Ойбай, түріктер ана аймақты тонап жатыр екен» деген хабарды алысымен, қытай армиясы сонда ұмтылады. Бірақ олар артынып-тартынып, ұбап-шұбап жеткенше, түріктердің ізі суып та үлгереді. Содан кейін қытайлықтар «енді түріктер, тіпті, барады-ау» деп ойламаған басқа бір аймақты шауып, губернаторын өлтіріп, мал-мүлкін тонап кеткені жөнінде хабар жетеді. Түріктер осылайша алдымен Юй-жыу, одан кейін Дай-жыу аймақтарын шапты. Көптеген елді мекендер қаңырап бос қалды.

	Әр аңға бір жүгіріп, соқыр тышқан ұстай алмаған барақ иттей алаөкпе болып, көшкінші жабайыларға бірде-бір соққы бере алмай, онда бір шауып, мұнда бір шауып, азық-түлікті тауысып, күшін босқа сарыққан генералдарына ыза болған Ву-хыу арнайы пәрмен (указ) шығарып, кімде-кім Қапағанды өлтіріп басын кесіп әкелсе, соған Чжан-чжо (бекті өлтіруші, яғни Қапағанды (мочжоны) өлтіруші) деген ат беріп, оны бүкіл империя гвардиясының бас қолбасшысы етіп тағайындауға уәде етті.

	Алайда Ву-хыудің бұл пәрменінен де қайран болмады. Түріктер шабуылын үдете түсті. Жау-жыу аймағын талқандап, оның губернеторы Гау-жүйді өлтірді. Содан кейін Сян-жыу аймағына шабуыл жасады.

	Амалы таусылған Ву-хыу Жун Зунді Фаң-линнен шақырып алып, оны «тақ мұрагері» деп жариялауға мәжбүр болды. Сөйтіп оны түріктерге қарсы жорықтың жоғарығы көсемі, ал Ди-Жін-жиені оған көмекші, Сун Сиуән-шуанды іс басқарушы етіп тағайындады. Бұл қытай өкіметінің түріктерге қарсы ұйымдаст ырған шараларының ірісі еді.

	Тоңүкөктің жансыздары бұл жолы да қызметтерін мінсіз атқарды. Империяның өздеріне қарсы жасағалы жатқан жаза жорығы туралы ерте хабарланған Қапаған жедел іске кірісті. Ол қытайлықтар күшін әлсірете беру мақсатында осының алдында Жау-жыу және Дин-жыу аймақтарын шапқанда қолға түскен тоқсан мыңға жуық тұтқындарды түгел қыруға бұйрық берді. Бұйрық сол сәтте орындалады.

	 Бұдан кейін түріктердің үлкен қосыны Ву-хой жолы арқылы шекара сыртына шықты. Олар жүріп өткен жердегі елді мекенің бәрінің адамы айдалып, малмүлкі түгел талауға түсті. Император әскерінің қолбасшыларының бірде-бірі түрік әскеріне қарсы әрекет жасай алмай, тек сырт бақылаушыға ғана айналды. Жалғыз Ди Жін-жие өзінше әрекет жасап көріп еді, одан да түк шықпады, түріктердің артынан салпаңдап біраз еріп барып бос қайтты.

	Жеңістен жеңіске жетіп, мерейі үстем болған Қапаған қаған енді Орталық патшалықты менсінбей оған сес көрсете бастады.

	Ағасы өліп, өзі таққа отырған сегіз жыл ішінде Қапаған қағанат иелігін ұлғайтқаны сондай, оларға тәуелді жер көлемі шығысынан батысқа дейін де, күнгейіннен теріскейге дейін де он мың лиге жетті. Осынша көлемдегі жердегі елді басқару үшін Бірінші Шығыс Түрік қағанаты кезіндегі ел басқару тәртібін қайта қалпына келтірді. Осыған орай ол қағанатты үш әкімшілік орталыққа бөліп, батыс бөлігіне інісі Түзелбекті, шығысына – Құтылығғтың баласы Могиляньді (Могюя) шад етіп тағайындап, олардың әрқайсысына жиырма мыңнан тұрақты әскер берді. Ал өз баласы Фугюйдің иелігіне Чумугай тайпасы мен соған көршілес ірілі-уақты он тайпаны бөліп беріп, оны «кіші қаған» деп атады. Оның билік дәрежесі ана екі ағасынан жоғары еді. Сондықтан да оның қарауына қырық мың әскер берілді. Бұл Қапағанның өз орнына басқаны емес, өз баласын қоюды көздеген түпкі мақсатынан туған іс болатын. Бұлардың бәрі Қапаған қағанға бағынды. Шадтар да, кіші хан да жыл сайын шекараға келіп, түрік әскерінің қуатын танытуға міндетті болды.

	Империя түріктерге қарсы жаңа әрекеттер жасап бақты. Бин-жыу аймағының билеушісі Вій Иуән-жунды жазалаушы әскердің бас қолбасшысы етіп тағайындап, Лыу Шы-дыны оның көмекшілігіне бекітті. Оларға терістіктегі көшпелілерді бағындыруды міндеттеді.

	Алайда тойтарыс көрмей тойтаңдап кеткен түріктерге олардың да шамасы келмеді. Қапаған қағанның өзі бастаған қол Лун-иу аймағынан он мың жылқыны айдап кетті. Осыдан көп ұзатпай олардың жекелген жасақтары шекараны бұзып, тағы да тонауға кірісті. Бұған қалайда тойтарыс беруді ойлаған Ву-хыу Солтүстік елдерінің ұлы басқағы (наместнигі) Сиән-ваңды император әскерінің жоғары көсемі етіп тағайындады. Осы арқылы түріктерге тойтарыс беріледі деп күтілді. Өйткені бұл әскердің құрамында басқа көшпелі тайпалардың жауынгерлері көп болатын.

	Бірақ бұдан да түк шықпады. Қытай әскері жорыққа енді шыққалы жатқанда түрік жауынгерлерінің шекараны тастап, далаға шығандап кеткені жөнінде хабар келеді. Ол кезде шекарадан шығып, көшкіншілермен далада соғысарлық шама қытай әскерінде жоқ-тұғын. Сондықтан олар да мемлекетке экономикалық мол шығын келтіргеннен басқа түк бітірмей, кері қайтты.

	Қапағанның шекараны тастап, далаға кетуі аз күндік амал еді. Ол араға біраз уақыт салып барып, қытай шекарасына тағы да орасан шабуыл жасады. Иәнжыу, Хя-жыу аймақтарын тонап, жүз мың жылқы мен қойын айдап кетті.

	Олар мұнымен де тоқтамай, сол беттерімен Шил-тин қаласына шабуылдап, Бин-жыу аймағын қоршап алды. Империя бұларға қарсы тоғыз аймақтағы әскерді топтастырып, оған Юн-жыу аймағының басқарушысы Сиө Жи-иуңді бас қолбасшы етіп тағайындап, шұғыл аттандырды. Ал басқа аймақтардан құралған әскерге Иң-жыу аймағының басқарушысы Жан Жін-дәнді бас қолбасшы етіп, оған Чин-и мен Жан-сәй бекінісінің әскерін басқару тапсырылды. Бұлардың бәріне баяғы жоғарғы көсем Сиән-ваң басшылық етті. Сиән-ваң шұғыл жорыққа аттанып, елді ойрандап жүрген түріктерге соққы берудің орнына жоқтан өзгені сылтауратып, айналақтап жолға шықпай қойды. Осыны пайдаланған түріктер Дәй-жыу және Син-жыу аймақтарын талқандап, адамын өлтіріп, мал-мүлкін талап алып кетті. Сиән-ваң бұл жолы да түк бітірмей қайтты. Оған керегінің өзі де осы еді.

	Қапаған келесі жылдың жазы шыға Мохы тарханды император Сарайына елші етіп аттандырды. Екі ел арасында «туыстық пен бейбітшілік» қатынасын орнатып, өз қызын тақ мұрагеріне тұрмысқа беруге ұсыныс жасады.

	Ву-хыудің бұл ұсынысты қабылдамасқа амалы қалмаған-ды. Сондықтанда ол Қапаған қаған ұсынысын қабыл алып, дереу Жун Зунды Сарайға шақырды да, оған қаған қызын алу тойының жабдығына кірісуге бұйрық берді.

	Қапаған Іле бойының төбе биі Танханды басшы етіп, жаңа елші аттандырып, император әйелдің бұл жолғы шешіміне ризалығының белгісі ретінде іріктелген мың жылқыны сыйға тартты.

	Ву-хыу бұл сыйлықты зор құрметпен қабылдады. Сөйтіп түріктер мен қытай арасындағы қақтығыс осымен аяқталып, екі ел арасында мамыражай тыныштық орнай бастағандай болды.

	Бірақ Қапаған қаған оны Жун Зун таққа отырған кезде тағы бұзды. Ол Тардуш шад әскеріне Мин-ша қаласына тосын шабуыл жасатқызды.

	Жас император бұл жолы бұрынғы Ву-хыудай емес, әбжіл қимыл танытты. Әскерді шұғыл жасақтап, жорыққа аттандырды. Бас қолбасшы Шачи Жунидің басшылығғымен бұл әскер Лин-Ву маңындағы түріктермен айқасқа түсті. Көптен ашық майданда айқаса алмай ішқұса болып жүрген қытай жауынгерлері үлкен ерлік көрсетті. Бірақ жеңіске жете алмады. Ондаған мың өлігін майдан даласына тастап, кері шегінуіне тура келді. Түрік әскері осы бетімен Иуән-жыу аймағын тонап, бар жылқысын тік көтере айдап кетті.

	Мин-ша қаласының оңтүстігіндегі Мин-ша-гуән жазығындағы қытайлықтармен болған бұл соғысқа Құтылығтың кіші баласы Күлтегін де қатысқан болатын. Осы жолы Күлтегін түрік елі тарихында атын қалдырған ерлік ісінің жарқын өрнектерін салған еді. Оны тасқа түсірткен немере інісі Жолық тегін былайша баяндайды:

	«Күлтегін жиырма бір жасқа келгенде Чача Сенгунмен соғыстық. Тадык Чурдың боз атына мінген Күлтегін қол бастап жауға енді. Ол ат сонда өлді. Оған Ышбара Жамтардың ақсұр атын әкеп берді. Ол тағы да жауға қырғидай тиді. Ақсұр ат та оққа ұшты. Күлтегін енді Жегін Сіліктің торына атына ауысып мініп, жауға соққы берді. Оның сауыты мен жалмасына жүзден артық оқ қадалды. Түрік бектері, оның жауға жасындай тиген ерлігін өздерің де білесіңдер. Ол әскерді сол арада жоқ еттік» (Өмірәлиев Қ. Аталған еңбек. – 89-б.).

	Бұдан кейін Қапаған қағанның өзін Таң империиясының қызметшісімен, тақ мұрагерінің қолдаушысымын деуі жай сылтау, сөзге желеу екені анық белгілі болды. Осыны аңғарған император Жун Зун қағанның қызын алудан бас тартып, Қапаған қағанның өзін өлтіріп, басын әкелген адамды императордағы ең сыйлы кісі етуге уәде берді. Мұнымен бірге ол шекарада тұрақты әскер ұстап, оларға ел шетін түріктерден қорғауды тапсырды. Ал келесі жылы шекара қауіпсіздігін нығайта түсу үшін «Шыу-жиан» деген ортақ атпен үш бекініс қалашығын салғызды. Шекарадағы қорғаныс ісімен көпті көрген тәжірбиелі әскер басшысы Тан Хю-зин айналысты. Ол бұл кезде сексенге келген қарт кісі болатын.

	Империяның шекараға айрықша көңіл бөліп, оны жан-жақты нығайтып жатқаны туралы хабарланған Қапаған орда басшыларымен ақылдаса келіп, таққа Жуй Зунның отыруына байланысты (710 ж.) император сарайына жаңадан елші жіберіп, екі елдің «туыстық пен бейбітшілік» қатынаста болуын өтінді. Ол бұл жолы сарайдың атақты адамдарының бірі, Су кінәзі Чың-цидің бойжетіп отырған қызын «Жин-шән (Алтын тау) ханшасы» деген атпен өзіне әйелдікке беруін талап етті.

	Жуй Зун бұл талапты қабыл алды. Бұған оны түрік әскерінің қуаты еріксіз мәжбүр еткен еді. Өйткені осының алдында ғана Лын-хин түбіндегі соғыста қытай әскері ойсырай жеңіліп, қолбасшысы Сүн Чиуән басқа әскер басыларымен бірге қолға түскен болатын. Қолға түскендер Қапаған қағанның тікелей әмірімен өлім жазасына кесілген.





Империямен арақатынас жақсарып, таяу уақытта бұл жақтан қауіп тумасын сезсе де, ел тыныштығын ойлап «күндіз күлкісі, түнде ұйқысы бөлініп», жарғақ құлағы жастыққа тимеген Тоңүкөктің көңілі тыныш таба алмады. Ел-елдегі жансыздарынан алған хабарлары да мазасын онан сайын ала түсті. Терістіктегі қырғыздар, бастыстағы түргіштер астыртын империямен бірігіп, түрік елін тұншықтырудың шарасын қарастырып жатқанға ұқсайды. Империя жағынан әзірге қауіп жоқ дегенмен, оған да сену қиын. «Туыстық пен бейбітшілік» шартына қол жеткіздік дегенмен, ол да шіріген жіп сияқты, ұстауға жарағанымен, тартуға келмейді. Бар ғұмыры бір қақтығыстық қана. Басқаны қойғанда, осы Қапаған қағанның өзінің тұсында-ақ мұндай шарттың әлденешеуі жасалды. Соның бәрі тентек бектердің шекараға жасаған бір шабуылына төтеп бере алмай, быт-шыт болды. Демек, шарт бар деп шалжаюға болмайды. Қолайлы сәтті құр жібермей, қимылдап қалу парыз. Әсіресе, қырғыздардан сақтанған жөн. Олар түргештермен біріксе, онда ажалыңның жеткені. Не де болса, оларды біріктірмей, алдын алу міндет.

	Осы оймен Тоңүкөк қағанның алдына барады. Бар жағдайды жасырмай Қапаған алдына жайып салады. «Қамданған қапы қалмайды» деген ата сөзін еске салып, ерте қамданудың, болғалы тұрған апаттың алдын алудың қажеттігін айтады. Бұл ретте бәрінен де қатерлісі – қырғыздар екенін, алғашқы соққыны соларға беру керектігін ескертеді. «Қырғыздар – қауіпті жау. Қағаны – батыр, жауынгері – батыл, ашық майданда ала алмауымыз мүмкін. Сондықтан тосыннан бас салып, тұтқиыл шабуыл жасауымыз керек. «Ашық ажал ауыртып алады, тосын ажал тоңқалаң асырады» деген бар. Қырғыздарға тосынан тиіп, тоңқалаң асырсақ жөн болар еді», – дейді.

	Қапаған Тоңүкөк ойын толық құптады. Екеуара отырып не істеу керегін ақылдасты. Тоңүкөк қарсыластарының өзара бірігу ойы барын білген соң, жанжаққа жансыздарын жіберіп, қырғыздардың өздерінен қауіп тұтып, Көгмен тауындағы жалғыз асуды қалың әскермен күзетіп тұрғанын естіген. Сол себепті қырғыздарға бұл жолмен баруға болмайды деп шешіп, қазіргі кезде ұшқан құс, жүгірген аңнан басқа ешкім жүре алмайтын Ақтермелдің қарлы асуынан асуды жөн көрді.

	Бұл – қиындығы мол, қатерлі асу. Бірақ басқа жол жоқ. Көгменге барып, асуда күтіп жатқан әскерге барып тиісу – ажалды тілеп алумен бірдей. Сондықтан түріктер тәуекелге бел буып, Аз (Ас) елінің адамдарының ішінен бұрын Ақтермелден асып жүрген жолбасшы тауып, жедел қырғыздарға аттанады.

	Қапағанның бұл жорыққа баруына Тоңүкөк келісім бермейді. «Қағанның ордада болуы – дұшпан көзіне түсер шелмен тең. Өйткені олар «Қапаған ордасында жатыр» дегенді естиді де, ештемеден қауіп тұтпайды, басқа әрекетке бармайды. Мұнда ордаға да қауіп төнбейді», – деп отырып алды.

	Бұған Қапаған да қарсы болған жоқ.

	Сөйтіп, осыған байланысты жорық көсемі Қапағанның баласы – Бөгу қаған, ал оның бас кеңесшісі Тоңүкөк болып тағайындалады. Инел қаған мен Тардуш шад Бөгу қағанның көмекшілері болып бекіді. Көз алдап, із тастау мақсатында әр әскербасы өз жауынгерлерімен әр кезде аттанып, Көгмен тауының бергі етегінде кездесетін болып келісті.

	Жорық көсемі Бөгу қаған болғанымен, бар билік Тоңүкөктің қолында еді. Сақтық ойлаған Тоңүкөк жан-жаққа шолғыншылар жіберіп, жүрер жолдың жағдайын алдын ала біліп отырды. Сөйтіп сырт көзге түспей, суыт жүріп, аманесен асуға ілігеді.

	Асудан өту бұлар ойлағаннан да ауыр болды. Сүңгі бойы соқта қар тұтасып, жолды бөгеп, әр қадамды аттау мұңға айналады.

	Тоңүкөк әр түменнің қарулы жігіттері мен мықты аттарын таңдап алып, оларды жүз-жүзден бөліп, күні-түні дем алдырмай, кезектестіріп жол салғызады. Осындай ауыр азаппен түріктің ауыр қолы Ақтермел асуына иек артады. Бірақ таяқтастам жердей көрінген асудан өту қияметтің қияметіне айналады.

	Қия беттің қылт етпе асуы көкшақа мұз бүркеніп, айнадай жалтырап жатыр. Одан аман өтіп, асып түсу мүмкін емес тәрізді.

	Тұйыққа тірелген осынау үрейлі сәтте түріктерге Тоңүкөктің көріпкел даналығы тағы да жебеуші қолын ұсынды. Тау асуының осындай күтпеген кездейсоғы болатынын алдын-ала ескерген ол, осы жорыққа дайындық барысында ру-тайпа басшыларына арнайы тапсырма беріп, ауыл-ауылдан кесек киіздер жинатып, тең-тең қылып будырып, қосынмен бірге ала шыққан болатын. Міне, сол киіздер енді кәдеге асты. Беліне арқан байлаған жігіттер көкшақа мұз бетін сол киізбен жауып, оларды осы мақсатқа арнайы естірілген жіңішке қыл арқан-жіппен жөргемелдей көктеп, тігіп шығады. Сөйтіп, бір күннің ішінде қылт етпе көк мұз асу үстінде қаражолақ киіз көпір салынады.

	Атақты Ақтермел асуын түріктер осылай алған еді.

	Киіз көпір жиналып алынып, түсер жолдың қиын жерлеріне ғана төселінді. Өз қиындығы болғанымен, таудан түсу түріктерге шығудан гөрі әлдеқайда оңайға соқты. Дегенмен мұнда да олар күтпеген жағдайға тап болды. Жолбасшы бұлтаққа салып, шырғалаңға түсіріп, біраз әуре етті. Жол азабын көріп, жаны қиналып келе жатқан жұрттың мұндай еркелікті көтерер шамасы жоқ еді. Ақыры ол Бөгу қағанның әмірімен бауыздалып, денесі құздан лақтырылды.

	Шолғыншылар біраз әуре-сарсаңнан кейін, ағып жатқан тау өзеніне кездесті. Өзен бойында қашанда ел болары хақ. Қосын басшылары өзара келісіп, не де болса осы өзеннің бойын қуалай жүруге келісті. Бұл ең дұрыс шешім еді. Оныншы күн дегенде түрік әскері қырғыз елінің шетіне ілікті. Жан-жаққа жіберілген жансыздар ел жайын, жер жағдайын біліп қайтты.

	Үш түмен түрік қолы қырғыз елін ұйқыда жатқан жерінде басты.

	Жасанып келген жауды күзетшілер кеш аңғарып, олар дабыл қаққанша түрік жауынгерлері лек-легімен орда шебіне енді. Шапқыншылардың қиқуынан шошып оянған ауылдың бала-шаға, қатын-қалашының жылаған айқайшуы мен қолына түскенін бойына іліп, қорғанысқа ұмтылған жауынгерлердің жаныққан айқай ұранына иттердің әлдебір жамандық сезгендей ұлып үргені қосылып, кең алқапты қазірде жын көшіп, пері қонып жатқандай етіп жіберді.

	Түн жамылып келіп, ұйқыда басып, жауынгер қырғыз елінің осылайша қапысын тапқан түріктер, ешқандай шығын шығармай, өздеріне бағындырады. Онда өз тәртіптерін орнатып, өздеріне беріліп, жағынып жалпақ қаққан қырғыз бектерінен әкімдер тағайындайды. Осылайша ойдағысын жүзеге асырған олар мұнда көп кідірмей, енді осы арадан бірден түргештерге аттанады.

	Түрік қосыны Алтынжысқа жеткенде, түргеш елінен жансыз келді. Ол «Түрегеш қағаны қырғыздарға көмекке жолға шықты. Он оқ халқының қару ұстар азаматы түгел атқа қонғанға ұқсайды. Оның сыртында бұларға табғаш қолы келіп қосылатын болыпты» деген хабар жеткізеді.

	Дәл осы кезде қаған ордасынан жамандық хабар әкелген шапқыншы да жетеді. Бөгу қағанның қатыны қайтыс болыпты. Соны жерлеуді Бөгудің келуіне қаратып отырған көрінеді. Мұны естіген Бөгу қатты қайғырды.

	Шұғыл әскери кеңес өткізілді. Бөгу қаған елге барып өлген бәйбішесін жерлесіп қайтатын болды. Ол әскерге өзі оралғанша Алтынжыста ерулей тұруды тапсырды. Инел қаған мен Тардуш шад әскерге басшылық жасайтын болып келісті.

	– Бәрі өзіңізге аманат, – деді ол аттанып бара жатып. Тоңүкөкті оңаша шақырып алып. – Ретіне қарай әрекет жасарсыз. Мен не дейін. Бәрі өзіңізге белгілі ғой. Түрегештер келіп қалса, оны көрерсіз. Жаудан беті қайтпаған, от пен суға түсіп сыналған ержүрек ерлер ғой. Айқасқа түсер, алдырмас. Ал келмесе, онда жансыздарыңыз арқылы тіл алып, менімен хабарласып отырарсыздар.

	Бөгу қаған кідірмей жүріп кетті.

	Қосын Алтынжыста ерулеп отырып қалды. Қағаны кетісімен Тоңүкөк түргештерге бірінен соң бірін жеделдетіп, бірнеше жансыз аттандырды.

	Бұл күндері күйеу баласы Тардуш шадты қасына ерткен ол дамыл тапқан жоқ. Қос-қосты аралап, тәртіптің қатаң сақталуын талап етумен болды. Түрік елі де, жауынгерлері де Тоңүкөкті әулие тұтып ерекше сыйлайтын. Бұл сыйлауда оның алдағыны көріпкелдей дәл болжайтын даналығына деген құрмет пен айтқанына көніп, айдауына жүрмегенді аямайтын аса қаталдығынан туған қорқыныш астасып жататын.

	Мерзімді кезеңде түргіштер жағынан үш жансыз қайтып келді. Бір-бірін білмейтін үш жансыздың сөздері бір жерден шықты. «Бүкіл он оқ халқын көтерген түргеш қағаны жолға шығыпты».

	Хабардың растығына күдік болмады. Тоңүкөк сол күні ақ осы хабарды айтып, Бөгу қағанға шапқыншы жіберді.

	Қосын жедел жорыққа дайындалды. Әне-міне дегенше қағанның да шапқыншысы жетті. Қаған: «Қосын Алтынжыныстан қозғалмасын. Жауды сонда тоссын», – депті.

	Мұндай бұйрық Тоңүкөкті қанағаттырмады. Дереу әскербасыларын жинап, кеңес өткізді. Тоңүкөк кеңеске қатынасушыларға түргештерді мұнда күтудің зияндылығын айтып түсіндірді.

	– Біздің негізгі күшіміз тосындықта. Қанша жорыққа шықты дегенімен түргеш әскері әлі бейқам. Өйткені олар бізді алыста, қырғыз жерінде деп ойлайды. Біз жеделдетіп қарсы аттанып, оларды сол бейқам кезінде тұтқиылдан басс ақ, түргештер бізге қарсы тұра алмайды, тасқындай тапап өтеміз.

	Ал егер мұнда әрекетсіз жата берсек, оларға табғаш әскерінің келіп қосылуына мүмкіндік береміз. Екі күш біріксе, қанша мықты болсақ та бізге бой бермейді. Сөйтіп, өкініштің ащы уын ішеміз. Сондықтан кідірмей шұғыл аттанумыз керек. Қағанға осылай деп хабарлаймыз.

	Тоңүкөктің сендіре айтқан сөзіне ұйыған Инел қаған мен Тардуш шад та аттануды мақұл көрді. Тек Апа тархан ғана құптамаған ыңғай танытты. Тоңүкөк түйіліп себебін сұрады. Апа тархан екі оттың ортасында қалғанын сезді. Өзіне жан-жақтан анталай қараған көздердің мысы басып, маңдайынан тер шықты. Енді айтпай қалуға болмайтын еді. Сипалақтап өзіне Бөгу қағанның арнайы тапсырма бергенін айтты. Бөгу қаған оған: «Тоңүкөк – қу адам. Ол қолды жүргізейік дер. Бірақ сен оған келіспе», – деп нақты бұйрық берген екен.

	Жұрт үнсіз қалды. Бәрі Тоңүкөкке қарайды. Тоңүкөк те тұйыққа тірелген секілді. «Жарайды, өздерің біліңдер. Жаумен айқас - жата-жастана жайғасып шешер құдалық емес. Оған батыл да білгір шешім қажет. Жауды күтпей алдынан шығудың неге керектігін жаңа айттым», – деп, бұған «сендер не дейсіңдер» дегендей, Инел қаған мен Могиләнға қарады.

	– Бұл арада бір-ақ шешім болуға тиіс. Жағдай ырың-дырың айтысты көтермейді, – деді Инел бар салмақтың өзіне ауғанын түсініп. – Бәрің де сан соғысты бастан кешірген, от пен суға түсіп, шыңдалған жансыңдар. Қалай істеу керегі өздеріңе де белгілі. Қазір бізге жауды күту тиімсіз. Тоңүкөк сөзі – ақ сөз. Негізгі мақсат – қалайда жауды жеңу. Сондықтан жауға қарсы өзіміз аттанып, оларды тосыннан бас салсақ, жеңіс біздің қолымызда болады. Ал жеңгенге жаза жоқ. Аттанамыз. Мен айттым.

	Әскер басшыларының көкейіндегі сөз осы еді. Бәрі бірауыздан дуылдай қолдап, сол күні-ақ түрік қосыны жолға шықты.

	Бұл жорықтың жауапкершілігі тікелей өзіне түсетінін сезген Тоңүкөк әдеттегіден де ширығып алған. Жасының алпыс беске аяқ басқанына қарамай қажып-талу дегенді естен шығарған секілді. Бәріне өзі үлгереді, бәрін өзі тексеруден өткізеді. Әскербасыларының да тынышын алып бітті. Қосынға да маза жоқ.

	Түрік қолы Алтынжыстан жолсыз жермен асып түсіп, Қара Ертіс өзінің елсіз, өткелсіз тұсынан өтті де, күндіз дем алып, түн жүріп, Болчыға жетті. Жансыздар жіберіп, түргештерден тіл алдырды. Олар бір ауыздан он түмен әскердің «Жарыс жазығында жиылып, ерулеп жатқанын» айтты.

	Бұл хабар түріктерге үлкен қобалжу тудырды.

	– «Мысық жолбарыс боламын деп мүйізге ілінді» деген бар. Өзімізден де үш еседен де көп жауға тиісіп, босқа қырылғаннан не пайда? Онан да аман тұрғанда кері, елге қайталық. Мұндай көп жауды бар күшті біріктіріп барып көрген жөн. Текке қырғын тапқаннан ару ұят жақсы, – деп әскербасылар бірбіріне ақыл салады.

	Бұған Тоңүкөк үзілді-кесілді қарсы шықты.

	– Қамсыз жатқан қалың жауды ұйқыда бассақ, ақылын үрей жеңіп, апа-лақтаған он жауынгерге жалаң қылышы жарқылдаған біздің бір сарбаз қожа болмай ма? Көп деп неге қорқамыз? «Алғашқы ұрған алыппен тең» демей ме аталар, – деп Тоңүкөк оларға жігер бере сөйледі.

	Тоңүкөк үнінен жалыну емес, ызғарлы зіл байқалды. Қаһарланғанда қағанның өзі қаймығатын қытымыр қартқа қарсы шығып, «жоқ, болмайды, кері қайтамыз» деу үшін кімге болса да үлкен жүрек керек еді. Сондықтан болар, дуыл су сепкендей басылып, аз кеңестен кейін, бәрі бірауыздан жауға шабуылға шығуға қориды.

	Түрік қосыны осы күні ымырт үйіріле атқа қонып, түн ортасы ауа Жарыс жазығында ұйықтап жатқан түргеш әскеріне келіп тиді. Шырт ұйқыда жатқан түргештер лап қойған түріктердің жан түршіктірер ащы айқайы мен тұлпарларының тұяқтарының жер жүрегін жұлқылаған жойқын дүбірінен шошып оянып, шатырларынан жүгіріп шыққан беттерінде бір-бірімен сеңдей соғысып, улаған-шулаған болады да қалады. Ертерек ес жинап аттарына мініп үлгергендері қараңғылық қойнауына еніп, беті ауған жаққа қашып кетеді. Ал не істерін білмей босқа апалақтап аласұрғандары түріктердің қайқы қылышының жемі болды.

	Ертесіне түнгі қасап-қырғыннан аман құтылғандар бас қосып, түріктерге қарсы шықты. Сан жағынан түргештер әлі де болса түріктерден басым еді. Бірақ бұл түнгі жеңіл жеңіспен рухтанып алған түріктерге үрей туғыза алмады. «Келсең кел» деген сеніммен айқасқа түсті.

	Инел қаған оң қанатты, Тоңүкөк сол қанатты басқарды. Тардуш шад інісі Күлтегінмен өз қолын бастап екі аралықтан, жаудың маңдай тұсынан келіп тиісті. Башғудың Боз атына мінген Күлтегін жау тобына еміне енді. Ол сол бетінде жолында кездескенді жұлындай түсіріп, соңына ерген батырлармен жау қолына кідірмей, жарып өтті. Күлтегін осы бетінде түргештің екі атақты батырын көк сүңгімен түйреп түсірген еді. Олар қайта оралып, айқасқа араласқанда түрік жауынгерлері түргеш қолын еңсеріп-ақ тастаған болатын. Үрей билеген түргештер әр тұстан топ-тобымен майдан даласын тастап, қаша бастады.

	Күн екіндіден ауа түргеш қолы жеңіліс тауып, мыңдаған жауынгер қолға түсті. Туысқан халықты осындай соғысқа итермелеп, қырғынға ұшыратқаны үшін айыпталаған тұтқындағы түрегеш қағаны және жабғу, шадтары мен тұтұқтары бүкіл жұрт алдында өлім жазасына кесілді. Содан кейін елге сөзі өтетін беделі зор атақты кісілерінен елу адам тұтқында қалдырылды да, басқалар түгел босатылды.

	Сол түні ақ ел сайын шыпқыншылар жіберілді. Олар түргеш әскерінің қирай жеңілгенін хабарлап, қашып кеткендер мен елдегі бектері өздері келіп еріктерімен бағынғандықтарын білдірсе, оларға ешкімнің тимейтіндігін айтып жар салды. Сөздерінің дәлелі ретінде қолға түскен тұтқындардың бәрінің босатылып, еліне жіберлігенін алға тартты.

	Үгіт жұмысы өз нәтижесін берді. Он оқ бектері мен халқы өз аяғымен көтеріле келіп, түрік қағанына бағынғанын білдіріп, қызметіне дайын екендіктерін танытты.

	Осы кезде жансыздар бағынғысы келмеген түргештердің кейбір руларының көтеріле көшіп, қашып кеткенін хабарлады.

	Тоңүкөк оларды қуып жетіп, тоқтату үшін он оқ жауынгерлерінен іріктелген әскерді шұғыл аттандырды да, олардың артынан өз қолын жүргізді. Олар сол бетімен Иінжу суын кешіп өтіп, қашқандарды Темір қақпаға жеткізбей Тінесұлы жайлап отырған Беңгілек тауынан кері қайтарды.

	Қаптап келе жатқан түрік әскерінің жеңімпаз күші қашқандар арқылы жолдағы елге дабырайып жетіп, орасан үрей туғыза бастады. Бопсаға шыдамаған Соғдақ патшасы мол тарту-таралығымен Инел қағанға өзі келіп, тізе бүкті. Сөйтіп, түрік әскері таңқаларлық үлкен жеңіспен өз еліне оралады.

	Бұл кезде Қапаған қаған шығыстағы қыдандар мен татабтарды бағындырып үлгерген еді. Қоршаған жауының бәрін жеңіп, тынысы кеңіген Қапаған қаған енді жалпақ әлемде өзінен мықты, өзінен ақылды ешкім жоқтай алшаң басып, артық әрекеттер жасай бастайды.

	Астамдықтың ақыры апатқа ұшырататын ескертіп, Тоңүкөк оңашада ақыл салып көріп еді, оны тыңдар Қапаған болмады. Қайта оның жанашырлық сөзі қағанның басына қонған бақты көре алмаған іштар қызғаныштықтың белгісі ретінде қабылданды. Сөйтіп, оны ордадағы келелі кеңеске қатыстырмай, шеттете бастады.

	Сол жылы Қапаған жоқтан өзгені сылтау етіп, Таң империясымен арадағы үш-төрт жылға созылып, қалыптаса бастаған «туыстық пен бейбітшілік» қатынасын үзді де, баласы Инел қағанға бастатып, оған Туны тегін мен Хоба Шиелифаны көмекші етіп, іріктелген атты әскермен шекараны бұзуға жіберді. Тоңүкөктің қағанның ойын өзгертіп, әскерді жібертпеуге жасаған әрекетінен түк шықпады.

	Сөйтіп, 715 жылы түрік әскері Бей-тин бекінісіне шабуыл жасады. Бірақ империяның шекарасы бұдан он жыл бұрынғы шекара емес еді. Қазір әр басқақтың (наместниктің) өз қарауында тұрақты әскері бар-тын. Сондықтан түрктер шабуылын Иәнжан басқағы Го Чиән-хуән бірден тойтарып, қарсы соққы берді. Туны тегін Бей-тин бекінісің іргесінде қаза тапты. Инел қаған аман қалған аз жауынгерімен жеңіліп еліне қайтты. Қапаған қағанның қаһарынан қорыққан Шышібидің бегі Хоба қырғыннан аман қалған жігіттерін ертіп еліне суыт барды да, өзіне ерген ел-жұртты бастап қашып барып, империяның қол астына өтті.

	Қарсыласының күшінің ыдырап әлсірегенін күткен жас император Иуән Зун өзгелерге үлгі қылу үшін оны зор құрметпен қарсы алды. Хобаны бірден Сарай қызметіне қабылдап, үлкен әскери шен берді. Әйеліне «Жин-шән ханшасы» деген жоғарғы атақ берді. Хобаның отбасы да, оған еріп келгендер де император тарапынан берілген мол сыйлыққа қарық болды. Императордың Хобаны бұлай қабылдағаны жансыздар арқылы түріктердің арасына тарап жатты. Олардың тіл майын тамыза айтқан хабарына еліккен түрк бектері кәдімгідей елеңдесіп, іштей империя жағына жалт берудің сәтін күтті.

	Баласының жеңілісі Қапағанды ызаландыра түсті. Ол осының бәрін Тоңүкөктен көрді. Бірақ ел құрметіне бөленген дана қартқа ашық ештеме істей алмады. Соған орай ол қалайда Тоңүкөкті мұқату үшін оны қолдайтын, іштей ниеттес тайпа көсемдерін жазықсыз жазғырып, бірінен соң, бірін жазалай бастады. Қағанның бұл тірлігі ел ішінің бірлігіне жарықшақ түсірді. Бас-аяғы жарты жылға толмайтын уақыт ішінде он оқ халқы (бес тайпа дулу, бес тайпа нушиби) гылолу, хуву және шуниші тайпалары түгелімен, сондай-ақ Гоби шөліне тақау өңірді жайлаған Тыжинусы бек, Иң тауының бөктерін мекендеген Мулофужи бек, Сиуән-чыдегі Ташли Хуби бек өз руларымен империя жағына өтіп кетті.

	Қапаған қашқан тайпаларының бірінен соң біріне аш қасқырдай ұмтылып, күшпен тоқтатуға әрекеттеніп-ақ бақты. Бірақ үріккен жылқыдай бір еліріп алған ел ешбір қоқан-лоқыға ыққан жоқ. Қолдан сусып төгілген сынаптай қағанаттың қол астынан сытылып шығып, Таң империясының қарауына өтіп кете барды. Сөйтіп түрік жауынгерлерінің жылдар бойы аққан терімен, төгілген қанымен құралған мемлекет астамшылық иектеген басшының ағат істерінен кейін, аз уақыт ішінде қайтадан құрып бітуге айналды.

	Амалы таусылған Қапаған Иуән Зунға шұғыл елші аттандырып, «туыстық пен бейбітшілік» қатынасын орнатуды өтінді. Біраақ император оның бұл өтінішіне жауап та қайырмады.

	Кеудесін ашу буған Қапаған дәл осы кезде тоғыз оғыз тайпалары да империя жағына өткелі жатыр деген хабарды ести салысымен, әскерді тікелей өзі бастап, шұғыл сонда аттанды. Толо өзенінің бойында Байегу тайпасының жауынгерлерімен кездесіп, олардың тас-талқанын шығарды. Жаралы аңдай ызаланып алған Қапаған тұтқынға түскендердің бәрін өлім жазасына кесті.

	Осынау қасап-қырғыннан кәрі жаны аз да болса ләззат тапқандай болған Қапаған әскерін кейін қалдырып, өзі аз нөкерімен елге қайтты. Жолай олар түрік әскерінен жеңіліп, бас сауғалап орманға тығылған Байегу тайпасының жауынгерлерінің үстінен шықты. Қашуға мүмкіндік болмай қалды. Байегулер Қапағанның аз нөкерін қоршап алып, бірін шашау жібермей түгел қырып салды. Қапағанның басын кесіп алып, қытайдың елшісі Хау Лин-чиуәнге апарып тапсырды. Ол арнаулы шапқыншымен оны император сарайына жөнелтті. Сөйтіп бүкіл Шығысты дүр сілкіндірген түрік елінің қаһарлы қағаны Қапаған қар тайған шағында бүкіл абыройдан айырылып, ойда жоқ жерде опат болды.

	Осы арада «Күлтегін» және «Тоңүкөк» ескерткіштеріндегі жазу деректері негізінде жоғарыда баяндалған жайларға қатысты ұғым нақтылығы үшін арнайы тоқтап, түсіндіре кетуді қажетсінетін біраз мәселелер бар екеніне назар аудартқым келеді.

	Қазір қазақ тарихшылары Екінші Шығыс Түрік қағанаты туралы сөз қозғалғанда Қапаған қағанға ерекше ілтипат білдіріп, түрік елінің даңқын асыруда басқаларға қарағанда оның еңбегі мол болды дегендей ыңғай танытады. Бұған қарағанда, біздің жоғарыдағы әңгімемізден Қапағанды ондай ерекшелейтіндей ештемңе байқалмайды. Бар тірлігі тек Тоңүкөктің ақылымен жасалған, ол араласпаған жердің бәрінде бүлдіретін, ақыр аяғында өз еңбегін өзі жоққа шығарып кеткен адам сияқты әсер береді. Қапағанға қарағанда қайта жоқтан бар жасап, Екінші Түрік қағанатының шаңырағын көтерген Құтлұғ ерекше қабылет иесіндей көрінетін секілді.

	Мұны арнайы тоқтап, ежіктеп айтып жатқаным, жасыратыны жоқ, бізде біреуді жамандасақ, оның бүкіл тірлігін жоққа шығаруға, ал мақтасақ кемшіліксіз керемет жан етіп көрсетуге дайын тұратын жаман әдет бар. Жақсылығы мен кемшілігін қатар саралап, зерде елегіне өткізу, тіршілік қарекеттерінің әрбір бұлтарыс-бұралаңына сын көзбен қарап, әділ бағасын беру жағы кемшін соғып жатады.

	Жалпы, менің ойымша, тарихи тұлғалар (личность) туралы пайымдағанда оларды бір-бірімен салыстырып, сол арқылы түйін жасау әрқашан шындықтың бағасын аша бермейтін секілді. Анау үйтіп еді, мынау бүйтпеді, болмаса анау олай істеп еді, мынау олай істеледі деген бағалау пәтуалы шешім болмақ емес. Парасатты байлам – әрбір Тұлғаның болмысы сол өзі өмір сүрген кезеңнің болмысымен сабақтастырылып, оның сол кезеңге қатысы, яғни өз уақытының мұқтажмұратын түсінуі, соның қажеттілігін өтеу үшін рақаттан безініп, жан қинап еңбектенуі, талмай күресуі, керек болса басын бәйгеге тігуі қоғам мен ортаны дамудың жаңа жолына түсуге бағыттаған ісәрекеті таразылану арқылы жасалмақ.

	Құтылығ та, Қапаған да өз заманы тудырған дара тұлғалар. Сондықтан олардың әрқайсысының тарихтан алар өзіндік орны, өзіндік бағасы бар. Бірақ, қалай дегенде, бұлардың екеуі де халық жүрегінен жаратылған талант та, өз дәуірінің биігінен қараған ақыл-ой иелері де емес. Олардың халықты сүюі, оның мұң-мұқтажын ойлауы, келешегін көздеуі өздерінің мансап тұғыры – сол халық иығындағы билік тағының шайқалмай ұсталуымен өлшенеді. Олар тақ шайқалмаса – қамқоршы, шайқалса – жазалаушы. Тас жазудағы «Өлімші халыққа жан кіргізіп, асырадым. Жалаңаш халықты тонды, кедей (шығай) халықты бай қылдым, аз халықты көп қылдым. Тату елге жақсылық жасадым. Төрт бұрыштағы халықтың бәрін бейбіт қылдым» деген (Асыл арна. – 52-53-бб.) қаған мақтанышындағы қамқорлық төркіні де осы ақиқаттан өріс тартады.

	Екінші мәселе – түріктердің қырғыздарға қарсы жорығына қатысты. Осында біз қырғыз жорығына Бөгу қаған басшылық жасады дейміз. Ал осы орайда қалам тартқан кейбір ғалымдар бұл жорықты Қапаған қағанның өзі бастап барды дейді. Мысалы, Л. Гумилевті алайық. Түрік әскерінің қырғыздарды жеңіп, Алтынжысқа (Алтын-нурға) келгенде өздеріне қарсы түргештердің шыққанын жансыздардан естіп, ақылдасатын тұсын Лев Николаевич: «Қапаған хан негізгі басты күштің шығыста топтастырылуына байланысты түргештерге қарсы шабуылға шығуға бата алмады. Оған былай істеу өте қауіпті көрінді. Сондықтан ол қайтыс болған әйелін сылтау етіп, ордаға кетті. ... әскерге кіші баласы Инел қаған мен Тардауш шад Могилиәнді басшы, ал Тоңүкөкті штаб бастығы етіп тағайындады», – деп түсіндіреді (Гумилев Л.Н. Древние тюрки. – Стр. 299).

	Бұған қарағанда, қырғыздарға жорықты Қапаған қағанның өзі басқарған, тек содан оралып келе жатқандағы жолда түргештерге қарсы соғысар алдында әйелі өліп соны жерлеуге кеткен. Басқаны қойғанда, біздің Қазақстан ғалымдары да осы пікірде.

	Меніңше, бұл жаңсақ айтылған пікір. Қырғызға жорықты басқарған Қапа ған емес, Бөгу қаған – Қапағанның үлкен ұлы. Ал Қапағанның өзі, жаңағы Гумилев айтқан, шығыстағы негізгі күштің басында болды.

	Рас, бұл жөнінде – қытай тарихнамаларында жазылмаған. Сондықтан ғалымдардың негізгі басшылыққа алып жүрген құжаты – түріктің көне жазбалары, атап айтқанда «Білге Тоңүкөк» ескерткішіндегі жазулар. Біз де соған арқа сүйедік. Онда бұл оқиғаны Тоңүкөк былайша баяндайды: «Қырғыздардан қайттық. Түргеш қағаннан жансыз келді. Сөзі мынау: «Алдынан қағанға әскер жүргізелік» деген екен. «Әскер жүргізбесек, қағаны алып, ақылшысы дана емес пе, қанша біреу (мықты) болсаң да бізді өлтірер-ақ», – деген екен. Ол жансыз: «Түргеш қағаны жолға шықты», – деді. «Он оқ халқы қалмай шықты», – деді. Табғаш қолы да бар екен.

	Ол сөзді естіп қағаным: «Мен үйге түсейін», – деді. «Қатын қайтыс болған екен соны қойғызайын», – деді. «Әскерге сендер барыңдар», – деді. «Алтынжыста отырыңдар», – деді. «Егер олар келер болса, онда аруақты ерлер көбейер. Келмес болса, онда тіл алып, сөз алып отырыңдар», – деді.

	Алтынжыста ерулеп отырдық. Үш жансыз келді. Сөзі біреу: «Түргеш қағаны әскері шықты», – дейді. «Он оқ әскері қалмай шықты», – деген.

	Ол сөзді естіп, қағанға ол сөзді жібердім.

	Қайтейін. Сөз жауабы қайта келді. «Күтіп отырыңдар», – деп айтты. Бөгу қаған маған осылай деп айтқан екен. Және Апа-тарқанға (қолбасыға) жасырып сөз жіберген екен: «Білге Тоңүкөк – қу ол, өзі-ақ байқар. Егер ол «Қолды жүргізейік» десе, келіспе!» – деп айтыпты» (Тоңүкөк ескерткіші // Асыл арналар. – 63-64-бб.).

	Бар дерек осы. Қапаған аты еш жерде аталмайды. Әйелін жерлеуге кетуші де, Тоңүкөктің жіберген шапқыншысынан «Шабуылға шықпаңдар, Алтынжыста күтіп отырыңдар», – деп жауап қайырған да, Апа-тарханға «Тоңүкөкті тыңдама» деп жасырын бұйрық беруші де Бөгу қаған. Ал Бөгу қаған Қапаған емес. Оны Тоңүкөктің: «Елтеріс қаған үшін, Түрік Бөгу қаған үшін, Түрік Білге қаған үшін, Түрік Қапаған қаған үшін түнде ұйықтамадым, күндіз отырмадым» деген сөзі анық дәлелі (сонда. – 66-б.).

	Осы арада біздің біраз тарихшыларымыздың көне түріктің «бөгу» және «білге» деген сөздерін бір санап, қателесіп жүргенін де айта кеткен жөн. Бөгу – «бұқа», білге – «дана» деген ұғымды білдіреді. Бөгу қаған – Қапағанның үлкен баласы, – Фугюй (кішік қаған). Бұл – бір.

	Екіншіден, «Батыс Моңғолия және Урянхай өлкесі» атты атақты еңбегінде түріктердің түргештерге шабуылын баяндар Тоңүкөктің осы сөзін аударған В. Радловтың қателігін В. Томсен аудармасы арқылы түсіндірген Г. Грумм-Гржимайло қырғыздарға жасалған жорыққа Қапағанның басшылық етпегенін анық көрсетеді (Грумм-Гржимайло Г.Е. Западная Монголия и Урянхай. – Л., 1926. – Стр. 313).

	Үшіншіден, Тоңүкөк «шабуылға шықпаңдар, Алтынжыста күт» деп, қаған бұйрық берсе де тыңдамай әскерді өзі бастап барып, Жарыс жазығында жатқан түргештерді түн ішінде ұйықтап жатқан жерінде басады. Бұл да әмір беруші қағанның Қапаған еместігіне куәлік береді. Өйткені Тоңүкөк Қапағанның әмірін бұзып, тыңдамай кете алмайды.

	Төртіншіден, көне түріктерде тақ мұрагерін «кіші қаған» деп атау дәстүрі бар. Бөгудің інісі Инелді де қаған деуі осының айғағы.

	Міне, осындай себептерден кейін мен Қапағанды қырғыз жорығына қатысқан жоқ, түрік қосынын Бөгу қаған бастап барды деген тұжырымға келдім.

	Енді берер сөз Қапаған қағанның аты жайында. Қытай деректемелеріндегі «Мочо» (орыс аудармаларында: «Мочжо») аталатын түрік қағанын біз тас жазудағы деректерге сүйеніп «Қапаған» деп алып жүрміз. Бұл дұрыс та. Тас жазудағы баяндалған оқиғалар жүйесі Мочжоның басқа емес, Қапаған қаған екенін дәлелдейді. Оған күдіктенуге болмайды. Дегенмен солай дей тұра «ау, қытайлықтар бұл кезде адам атын бергенде оның өз атының алғашқы буынын сақтаушы еді ғой. Түрік қағанының аты Қапаған болса, онда оның «Ка», не «Гадан» басталмай «Мочо» деп аталуы қалай» деген түйткілдің көңілде тұратыны анық. Мұның себебін, меніңше, былай түсіндіруге болады. «Мо-чо» – Қапағанның көне қытайлықтар берген аты емес, лауазымы. Түрік қағандарын атымен емес, лауазымымен атау дәстүрі қытай жылнамаларында көптеп кездеседі. Мочо – сөзбе-сөз аударғанда «Мо шорасы», яғни «Мо өлкесінің шорасы» деген сөз. Чо-ның түрікше мағынасын бергенде, орыс зерттеушілерінің оны «чур» деп алып жүргендерінің себебі де осында. Мысалы, Л. Гумилев «Мочур» деп қолданады.

	Бірінші Түрік қағанаты құлағаннан кейін олардың бұрынғы иелігіндегі жерді Таң империясының императоры Тай-зунның бірнеше әкімшілік аймаққа бөлгені тарихтан белгілі. Бірақ ол бөлулер тұрақты болған жоқ. Басшылықтың ауысуына орай олар жаңа бөлінулерге ұшырап отырды. Мысалы, 664 жылы Гау-зун бүкіл Моңғолия аумағын екі басқақтыққа (наместникке) бөлді. Оның теріскейі – «Хан-хай басқақтығы» деп аталып, оған Мо-бэй (Шөл даланың солтүстік бөлегінің) өлкесінің империяға бағынған жері – бес облыс (бес «фу»), сегіз аймақ (сегіз «жыу») бағынды. Ал күнгейі – «Чәниүй басқақтығы» деп аталып, оның құрамына Мо-нань (Шөл даланың оңтүстік бөлегінің) өлкесіндегі үш облыс (3 фу) мен жиырма төрт аймақ (24 жыу) түгел енді.

	Кейін Түрік қағанаты күшейіп, империяға бағынған жерді түгел өздеріне қайта қаратып алаған Қапаған осы Мо-бэй мен Мо-нань өлкелеріне өзі дара билік жүргізді. Таң империясының Қапағанды «Мочо» – «Мо шорасы» деуінің мәнісі осыдан. Жалпы қаған тұқымынан шыққан ер-азаматтарды «бек» десе, солардың ішінде ел билігіне араласқандарды «шора» деген. Халық арасында «бек қорғаны – шора, мал қорғаны – қора» деген мәтелдің шығу тегі де осыны меңзейді. Қазіргі тілдік қорымызда бар «еркекшора», «би-шора» секілді сөздердің негізі де осы «шора» ұғымына барып тіреледі. «Шора» келе-келе кісі есіміне де айналған.

	Күлтегін мен Білге қаған

	Қапағанның кісі қолыннан қаза тауып, кесілген басының Таң империясының астанасы Чәнанға жіберілгені жөніндегі хабар ордаға жеткен күні Күлтегін жедел атқа қонады. Бұл кезде оның түрінен қайғы мен қуаныштың жан дүниесінде араласқан жентегінің табын танытқан адам түсінбес бір қапылысты аңғаруға болар еді. Ия, тосын жеткен суық хабар оған өзгелердің өңі түгілі түсіне кірмейтін шұғыл да батыл шешім қабылдауға мәжбүр етті. Оның себебі де бар болатын.

	Төрт жыл бойы қарлұқтармен соғысып, ғажайып ерлік істерімен өзін даңққа бөлеген Күлтегін қарсыласқан елді қағанат құрамына енгізіп, ордаға жеңіспен оралғанда қаған ағасының суық қабағына кездесті. Туысқан бауырлығын былай қойғанда, жауын жеңіп келген қолбасшы ретінде оған ең болмағанда қаған тарапынан болатын ресми ілтипат та бұйырмайды. Өзі үшін қаншалықты ауыр болғанымен, Күлтегін осы бір алалықты қанағат құрамындағы тілдес, қандас ру-тайпалардың бірінен соң бірі бас көтеріп, жеңілгендері жат жұртқа қашып жатқанынан туған көңілсіздіктен болар деп өзін жұбатып бағады. Сондықтан да ол қағанатқа қарсы бас көтерген изгілдерді басуға жібергенде әдеттегідей ынтасымен аттанған. Қаған ағасын қалайда риза қылуға ұмтылған ол изгілдермен соғыста ерекше қайрат көрсетті. Оның сенімді батыр серіктерімен бірге изгілдерді қырғаны сондай, олардың атын жер бетінен біржола жоғалардай дәрежеге жеткізеді.

	Осыдан кейін Күлтегін әскерін бастап сол бетімен барып, Тогу қаласының маңында тоғыз оғыздармен айқасқа түседі. Жау тобына Азбан бозбен ебіне енген Күлтегін алты батырын найзамен түйреп түсіріп, жетіншісін шауып құлатады. Ойсырай жеңілген тоғыз оғыздар бас сауғалауға мәжбүр болады.

	Оларды өкшелей қуған Күлтегін жауынгерлері жолай едіздерді талқандап, суыт алға жылжиды. Сөйтіп олар қаша ұрысқан оғыздармен бірнеше айқасқа түсіп, Шубасындағы соғыста Күлтегін олардың бір атақты батырын жекпе-жекте өлтіріп, қаптама соғыста он ерінің кеудесіне көк сүңгісін қадайды. Оғыздармен ең соңғы соғыста оларды енді бас көтертпейтіндей етіп талқандап, біржола жеңеді.

	Бірақ жеке ерлігімен осынша даңққа бөленіп, қағанаттың жауларын бірінен соң бірін жусата жеңіп, бағындырып келген Күл тегінге қаған ағасы тағы да жылы қабақ танытпайды.

	Күл тегін сонда ғана ағасының көңілін алаңдатып жүрген бұрыңғы бағыныштағы тайпалардың жау болып бас көтеруі емес, інісінің ересен ерлігіне деген қызғанышы екенін біледі.

	«Аға өлсе, ініге мұра» деген заңдылықты бұзып, өз орнына баласы Фугюйді отырғызуды ойлаған Қапаған күн өткен сайын даңқы бүкіл түрік даласына аңыз болып тарап бара жатқан Күлтегіннен қауіп тұтып, оны жолдан ысырудың қамына кіріскен еді. Суық қабақтың сырын сезген Күлтегін іштей түйіліп, неге болсын іштей дайын тұруға бекініп, ағасының әр қимылына зер салып қарай бастайды.

	Сол жылы Күлтегін Орда Мағу Құрғанды қыстайды. Ондағысы ағасынан аулақ болуға тырысудан еді.

	Жаз шыға тоғұз оғыздар тағы бас көтерді. Күлтегін ордаға шақырылды. Ол ордаға жауға қарсы аттандыратын шығар деп, жауынгерлерін ертіп келген еді. Алайда күткендей болмады. Оғыздарға қарсы жорықты Қаған ағасы өзі бастап кетті. Мұны орданы күзетуге қалдырды. Бұл Күлтегін үшін ерекше қорлық болды. Бірақ Күлтегін ағасының қылығына іштей ызаланғанмен, сырттай сыр білдірмей, сабырлық сақтады. Бірдеме деп ағасына қарсы шығу, оның әмірін тыңдамау қазіргі жағдайда өзін өлімге байлап берумен тең екенін білді, аптықпай ақырын күтті.

	Ордада қалған Күлтегін мұнда жан беріп, жан алысқан сұрапыл соғыс боларын ол кезде сезген жоқ-ты. Іштей қапаланып, қайғы ойлаған ол ештемеден хабарсыз бейқам жатқан болатын. Бәрі тосынан болды.

	Қапаған қағанның негізгі күшті бастап оғыздарға аттанғанын естіген қарлұқтар ескі кекті қайтарудың сәті туды деп ойлап, түрк ордасына шұғыл әскер аттандырады. Оларға қаған ордасын тонап, адамдарын тұтқындап әкелу тапсырылды.

	Қарлұқтар қаған ордасына шабуыл жасағанда, онда Күлтегіннің бар екенін білмеген еді. Ер жігіттері майданға кеткенде атының өзі дұшпанына үрей туғызатын түріктің атышулы батырын мұнда, от басы, ошақ қасын күзетіп қалады деген ой оларға, тіпті, келген емес. Қорғансыз қалған бала-шаға, қатын қалашты қалай болса, солай басып-жаншып, түрік қағанының бүкіл қазынасын түк қалдырмай үптеп кетеміз деген сеніммен ордаға лап берген қарлұқтар алдарынан Өгсіз Ақынның атышулы қарагер тұлпарына мініп, күндей күркіреп Күлтегін шыға келгенде төбелеріне жай түскендей болады. Бірақ ес жиып, жағдайды саралап жатуға уақыт жоқ, кескілескен ұрыс басталып кетеді.

	Күлтегін дулығасы күн көзіне шағылысып, жау тобының ортасында шабақ қуған шортандай жойқын қимылмен жолындағысын жайратып, қайрат көрсетіп жүрген қарлұқ батырларының бірінен соң біріне ұмтылады. Сөйтіп ол қол бастаған тоғыз батырды бір өзі найзамен шаншып түсіріп, қарлұқ жауынгерлерін ұрыс даласын тастай қашуға мәжбүрлейді. Күлтегін даңқы тағы да дүрілдей көтеріледі. Бұл хабарды шапқыншылар Қапағанға жеткізеді.

	Бұл кезде Қапаған бастаған түрік әскері Ұлы құм даланың солтүстік жағын мекендеген оғыздарды жеңіп, тоғыз оғыздардың қалған тайпаларын бағындыруға бет алған еді. Осы жолда олар байегу тайпасының әскеріне жолығып, көтерісшілердің тас-талқанын шығарды. Қауіп ойлаған жауының бәрін күшпен тізе бүктіріп, елге оралған бетінде сақтықты естен шығарған Қапаған аз нөкерімен бөлініп кетіп, көтерілісшілердің қолына өзі барып түсіп, қапыда қаза табады.

	Осы хабарды естісімен Күлтегін бүкіл түрік елінің алдына қойылар «қағанаттың ендігі билігі кімнің қолында болу керек» деген жалғыз сұрақты өзіне қояды. Бақса, түрк елінің басына түскен соңғы жылдың ауыр салмағы, өз көкірегін кернеген батпан ой бұл сұрақтың жауабын да әзір еткен сияқты. Билік қалайда өз ағасы Могилиәннің қолында болуы керек. Тек сол! Сол ғана мына ырысы шайқалып, ынтымағы ыдыраған елді бұрынғы қалпына келтіре алады. Басқаның қолынан келмейді.

	Ол осы ойын іштей сан қайталайды. Бірақ шад дәрежесіндегі Могилиәнға ол билікті кім береді? Кіші шад бұл түгіл үлкен шад, өзінің бауыры – Түзелбектің өзін Қапаған баласы – Фугюйге бағындырып қойған жоқ па? Қазір қағанаттағы Қапағанның өзінен кейінгі билік дәрежесі жоғары да сол Фугюй, ресми түрде ол кіші қаған аттанғанымен, шын мәніндегі екінші қаған. Ақ дегені алғыс, қара дегені қарғыс тақ мұрагері. Демек, тақ иесі – Фугюй!

	Күлтегін көкірегінде осыған орай «Могилиәнді қаған етудің ең сенімді жолы – Фугюйдің көзін құрту керек» деген ой бас көтереді. «Құрту керек!».

	Міне, майдан даласынан ордаға жеткен суық хабар құлағына ілінісімен, Күлтегінді атқа мінгізген ой осы болатын. Ойлағанын жүзеге асыру үшін оған асығу керек еді. Өйткені мұның бәрін жорықтағы әскер оралып келгенше тындырылуы қажет.

	Орда адамдары Күлтегіннің жауынгерлерді ертіп бұлайша шұғыл аттануын айтулы батырдың қапыда кеткен қаған ағасының кегін қайтаруға асығуы деп түсінді. Ал Күлтегін болса, сол бетімен суыт жүріп отырып, бейқам жатқан кіші қағанның ордасын келіп шапты. Фугюйді өз қолымен өлтіріп, оған іші бұратын туыстарының бәрін қырып салды. Бір ғажабы, кіші қаған ордасын күзетуге аңызға айналған атақты қолбасшы Алп Елетміш Күлтегінге қарсы шығу орнына оны қолдап, достық қолын ұсынды. Ал екі алыптың бірігуі істің оңға басуының анық белгісі еді.

	Бұдан кейін екеуі бірігіп, Күлтегіннің өзі қорғауға тиісті Мағу Құрғандағы қаған ордасына келіп, Қапағанның үзеңгілес серіктерін тұтқынға алып, бәрін де өлтіруге бұйырды. Сөйтіп Қапаған қағанның тұсында ел билігіне араласқандардан Тоңүкөктен басқасының бәрі түгелдей өлтірілді. Тоңүкөктің тірі қалуына өзінің қағанатқа сіңірген орасан еңбегімен бірге Могилиәнның қайын атасы болуы да септігін тигізген еді. Тоңүкөктің қызы Бопы (Пофу) Күлтегіннің ағасының сүйікті жары болатын.

	Бірақ ағасының қаған болуына мұның да кедергісі бола ма деген қауіппен оны ордада қалдырмай, өз тайпасының ортасына көшіріп жіберді.

	Могилиан жорықтан оралғанда Күлтегін ойға алғанын түгел жүзеге асырып, қаған тағына оны отырғызуға бар жағдайды жасап қойған еді. Бірақ ағасы таққа отырудан үзілді-кесілді бас тартты. «Қағанатты нығайту жолында жан аямай, күндіз күлкіден, түнде ұйқыдан қалып, оқ пен оттың ортасында жүрсің. Тақ саған лайық, өзің бол қаған. Ал мен саған қызмет етейін», – деді.

	Бұған Күлтегін көнбеді. «Аға ініге емес, іні ағаға қызмет етуі керек», – деп отырып алды. Қапағанның қатыгездігі мен қит етсе қылышқа жүгірер қайырсыз тентектігінен ығыр болған ел шілдің боғындай шашырап, ыдырап кеткенін, егер Могилиән таққа отырса солардың біразының өз еркімен ата жайлауына қайта оралатынын алға тартып, ағасын үгіттеп бақты.

	Бірге өсіп, бірге жүрген ағасының сырына қанық Күлтегін оның билікке ұмтылмасын сезген. Сондықтан ағасын көндірудің жолы оның қаған болуының қажеттілігіне көзіне жеткізу деп түйіп, соған іштей дайындалған. Соның нәтижесінде ағасын көндіргендей де болды.

	– Жарайды, келістік делік, – деді ол ақыры інісінің ыңғайына жығылып. –

	Мен билікті қолға алайын. Сонда біздің қолымыздан не келеді. Қысылғанда демейтін, қиналғанда жол көрсететін ел билеген есті қарттарды қырып салғаның анау. Енді кімнен ақыл сұраймыз. Ол аз дегендей қанаттаса қимылдайтын бауырларың – Қапаған ағам балаларын да жауыңдай жайратып салыпсың. «Жақсылыққа – жақсылық» деген ата-баба қағидасы қайда? Әкеміз өлгенде сен жетіде, мен онда ғана едім. Бізді қанатының астына алып, адам қылған қатыгез болса да осы Қапаған ағам еді ғой. Енді бүгін ол өлгенде артында қалған ұрпағын түгел қырып , тұқымына тұз құйдың. Осың да әділдік пе?... – Могилиән енді інісін кінәлай жазғыра сөйлеп.

	Бұған Күлтегіннің жауабы дайын еді. Фугюй мен Инелдің жастайынан билікке араласқанын, өздерінің қағаннан кейін соған бағынын, егер Могилиән қаған болса, олардың бұған бағынбайтынын, ал мұның аяғы түрік халқының екіге бөлініп, бірін-бірі өзара босқа қыруына әкеп соғатынын, сөйтіп біржола ел болудан қалатынын айтты. «Сондықтан да мен оларды ел бірлігінің құрбандығына шалдым. Апаттың алдын алдым», – деді.

	 Қарттарды да қолы қышығыннан қырмаған болатын. Тозғанды жаңарту, бытыраған елді біріктіру үшін бәрін жаңадан бастау қажет деп білді. Қапағанның тұсында соның сеніміне еніп, шайқап ішіп, шалқып сөйлеп үйренген билік басындағылардың ойлағанды жүзеге асыруға кедергі болары сөзсіз еді. Сондықтан олар ағасының сәтсіз басқан бір қадамына сүйеніш орнына құлатушы болады деп қорықты.

	Оның сыртында, ең бастысы, Қапағанның балалары мен ақылшыларын түгел қырып салу арқылы сырт елге де, өз еліне де ендігі ұстар бағыттың өзгеше болатынын жариялау еді. Ал бұл кезінде Қапаған қағаннан жәбір көріп, ашу-өкпемен бөлініп кеткен туыстас тайпалардың атамекендеріне қайтуына көмектеседі деп сенді.

	Могилиән інісінің дәлелді сөзіне қарсы ештеңе дей алмады. Бәрі шындық. Таққа өзі отырсын, мейлі Күлтегін отырсын, билік дәмін татып қалған Қапаған балаларының бұлармен бір болмасы хақ. Қалайда билікті өз қолдарына алуға тырысады. Ал бұл – соғыс, жазықсыз азаматтардың нақақтан төгілетін қаны.

	Билікті тіпті Фугюйге беріп, өздері соның қол астында қызмет істеуге болар еді. Бірақ қаған әке арқасында бетіне ешкім тік қарап көрмеген өркөкірек, іші тар, қызғаншақ Фугюйдің елге Қапағаннан да жайсыз тиері, онсыз да құлауға айналған қағанатты құртып тынары сөзсіз.

	Ағайынды екі жігіт бір-бірін түсініп, ортақ бір түйінге келіп тарасты.

	Могилиән «Білге қаған» деген атпен ел тізгінін қолға алды. Күлтегін бүкіл қағанат әскерінің бас қолбасшысы болып тағайындалды. Бұл – 716 жылдың жазы еді.

	Білге қағанның таққа отыруы жайшылықта соғыспен ғана шешілетін көптеген мәселенің бейбіт шешілуіне жол ашты. Халқына қайырымды, жүзі жылы, жүрек жылуы мол Білге қағанының жақсылықты істері «ұзынқұл ақ» арқылы бүкіл даланы шарлап кетті.

	Білге қаған билікті қолға алғаннан кейін арнайы өзі барып, Тоңүкөкті ауылымен көшіріп әкеліп, бұрынғы орнына қондырды. Бұрынғы Қапаған қаған тұсындағы атақ-дәрежесін түгел қайтарып беріп, өзінің бас уәзірі1 етіп тағайындады. Тоңүкөктің ордаға оралуы империя шекарасындағы көптеген теле тайпаларының өз жайлауларына қайыра көшуіне қозғау салды.

	Тоңүкөк келгенге дейін ел жағдайын біршама түзеп алған Құтылығтың екі баласы одан әрі не істерлерін білмей дағдарған еді. Ақыры ағайынды екеуі ақылдаса келіп, ендігі іс-әрекетін екі бағытта жұргізу керек деп тапты.

	Оның бірі – ұйғырлардың бағынуына байланысты қуаттарының артқандығын пайдаланып, қытай шекарасына шабуылдау.

	Екіншісі – қаған ордасын қорғаныс бекінісіне айналдырып, империянікі секілді айнала биік қорған соқтыру, онда Будда мен Лау-зыға арнап храмдар салдыру. Бұлай істеудегі мақсаттары империяға қарсы болып жүрген басқа көршілерінің назарын өздеріне аударып, солардың ілтипатына бөлену еді. Өйткені бұл кезде империяда Будда дінін ұстауға тыйым салынған император жарлығы шығып, соған деген қарсылық күшейіп келе жатқан болатын. Бірнеше ғасыр бойы ұстап келе жатқан дінін тастағысы келмегендер кей жерде қолына қару алып, өз сенімдерін қорғауға шыққанынан Білге қаған мен Күлтегін де хабардар еді.

	Алайда ордаға келген Тоңүкөк ағайынды екі жігіттің алда атқарар ісінің жоспарымен танысқан соң, олардың ойларын теріске шығарды. Қазіргі жағдайда шабуылға шығудың да, қорған салып қорғанудың да қанағат үшін қауіпті екенін өзіне тән көрегендікпен дәлелдеп берді.

	– Табғашқа қазір тиісуге болмайды, – деді ол Білге қаған мен Күлтегінге ойын ашық айтып. – Көктің ұлының батыс пен шығыстағы соғыстан қолы босап, күшейген кезі. Империя халқы да ынтымақты, іштен бүлік шығарып жатқан ешкім жоқ. Биыл және егін де мол шықты. Ел іші тоқ.

	Ал біз болсақ, әскерімізді одан-бұдан жаңа құрап жатырмыз. Мұндай жағдайда іргелі елге өзіміз барып тиісу басымызға сор тілеп алумен пара-пар. Соның үшін табғашқа әзір тиіспеу керек.

	Сондай-ақ, қорған соғып, бекініс жасауды да құптай алмайын. Рас, бекініс – берік қорған. Кім көрінгеннің киіп кетіп, бұзып-жара бермесі де шындық. Бірақ ол халқың көп болса, іште қорғайтын, сыртта қолдайтын қалың әскерің болса ғана солай. Табғаштардың бекініс салатыны да содан.

	Ал түрік халқының саны табғаштардың халқының санының жүзден біріне келмейді. Түріктің күші – еркіндігінде. Жердің сонысын, судың тұнығын таңдап көшіп, сонымен өзін де, малын да асырайды. Аң қуып, көкпар тартып күн сайын соғыс ісіне жаттығады. Ат үстіндегі түрік жауынгеріне ешкімнің тең түсе алмайтыны да содан.

	Көктің Ұлының күші бізден әлдеқайда басым. Бірақ ол бізге ештеңе істей алмайды. Өйткені мынау байтақ далада бізді ұстау оған желді ұстаумен бірдей. Қалада өскен жауынгерлер далада ұзақ ғұмыр кешіп, бізбен соғыса алмайды. Сол сесбепті де олар шекрадан онша көп ұзамай, амалсыз кері қайтумен келеді.

	Ал біз бекініс салып, олармен сол арада тұрақты күресіп көрелікші, біріміз де құтылмаймыз, өлгеніміз өлеміз, өлмегеніміз тұтқынға түсеміз. Өйткені олар бекіністі қоршап алып, бірімізді де шашау шығармайды. Оның үстіне Будда мен Лау-зы ілімі адамды сүюге үйретеді. Ал бұл әскердің жауынгерлік рухын түсіріп, соғысу қабілетін жояды. Сондықтан тіл алсаңдар, қазіргі таңда шабуылды да, қорған салып, храм тұрғызуды да қоя тұрыңдар. Олай істеу өзімізге көр қазумен тең.

	Біз үшін қазіргі жағдайда ең тиімдісі – империяға елші жіберіп, императордан «туыстық пен бейбітшілік» қатынаста болуды сұрау. Егер ол ұсынысымызды қабыл алса, онда табғаш жағынан келер қауіп болмайды да, біздің Қапаған кезінде кетіп қалған тайпаларды қайырып алуға, бас көтергендерін бағындыруға толық мүмкіндігіміз болады.

	Тоңүкөктің дәлелді сөзіне дау айту мүмкін емес еді. Білге қаған оның айтқандарын дұрыс деп тауып, жедел Таң империясының орталығы Чәнанға елші аттандырды.

	Алайда зәрезап болып қалған император мұны Тоңүкөктің кезекті бір амалы деп түсініп, түріктердің тату көршілік жөніндегі ұсынысын қабылдамай қойды. Ол осы ұсыныстың тасасында өздеріне қарсы жасалып жатқан бір пәле бар деп түсінді. Соның алдын алу үшін жан-жаққа шұғыл елші аттандырып, сыйлық пен шенді аямай беріп, батыста басмалыларды, шығыста чидәндар (киданьдар) мен татабтарды түріктерге айдап салды.

	Түріктерді біржола құрту үшін Чәнанда жасалған жоспар бойынша, басмалы да, чидән мен татабдар да түрлі жолмен Білге қаған ордасына бір мезгілде жетіп, Құтылығтың екі баласы мен Тоңүкөкті тұтқындауы қажет болды. Бұларға көмекке империя армиясынан үш жүз мың адам бөлінді. Оларға императордың екі министрі Ван Зүн мен Жан Жиа-жін басшылық етті.

	Таң өкіметінің бұндай қанқұйлы жоспарын түріктер жансыздары арқылы дер кезінде білді. Күтпеген суық хабар Білге қағанды естен тандырды. Мұншама күш бір кезде келіп соқса, олардың жер бетінен түрік атын өшіріп жіберері сөзсіз еді.

	Бұл хабар Тоңүкөкті де алғашқыда тұйыққа тірегендей болған. Бірақ көпті көріп, небір шырғалаңнан жол тауып шығып жүрген дана қарт жағдайды ой елегінен саралай өткізгеннен кейін бір шешімге келгендей болған. Сол ойын Білге қаған мен Күлтегіннің алдына жайып салды.

	– Меніңше, – деді ол әдеттегісінше байыпты үн қатып. – Бұдан онша сасып, абдырайтындай ештеңе жоқ. Бұл әзірге табғаш қағанының ойы ғана. Мәселе – жақсы ойда емес, оның қалай орындалуында. Бар күш жиналып, бір кезде шабуыл жасасын дегенімен, бір-біріне кереғар бағытта жатқан батыстағы Іле бойындағы басмалылардың қиыр шығыста Қадырханның бергі етегіндегі чидәндармен, татабтармен хабарласып, бір кезде біздің жерге жетуі мүмкін емес. Оның сыртында менің жансыздарымның дерегіне қарағанда қытай әскерінің басшылары Ван Зүн мен Жан Жиа-жін бір-бірімен өлердей өш көрінеді. Демек, олардың да өзара ынтымықтасып, бір шешімге келе қоюы екіталай. Сондықтан бізге бұл арада жан-жаққа қарауылдар қойып, жауды қарсы алуға дайындала беруден басқа ештеменің қажеті жоқ.

	Менің ойымша, қалай дегенмен де табғаштар жақын ғой, бізге солар алдымен келуі тиіс. Олармен соғысып жатпаймыз. Олардың әр қадамын аңдып отырып, ордаға жетуге үш күн қалғанда біз түк көтеріліп, терістікке қарай көшіп кетеміз. Сонда табғаштар біздің жұртымызды ғана сипап қалады. Сөйтіп бізді қуып шөл далаға шығуға олардың жүрегі дауламайды да, азық-түлігінің сарқылуына байланысты одақтастарын күтпей кері кетуге мәжбүр болады. Ал олар кеткен соң, бізге бәрібір – басмалылар бұрын жете ме, жоқ әлде чидәндар мен татабтар бұрын жете ме, қайсысы бұрын жетсе, сонысына тосыннан шабуыл жасап, екіншісі келгенше оларды талқандап үлгіреміз.

	Тоңүкөктің бұл ақылы Могилиән мен Күлтегін екеуінің де көңілінен шықты. Сондықтан олар осылай істеуге пәтуаласып, енді үшеуі бірігіп не тындырып, не қою керектігін ұсақ-түйегіне дейін қалдырмай ақылдасты. Дегенмен, жағдай бұлар ойлағаннан басқаша болып шықты.

	Одақтастардың бас қосып бірігуге келіскен жері – Гило өзенінің бойына басқалардан бұрын басмалылар жетті. Олар осы арада ерулеп, одақтастарынынан хабар күтті. Бірақ олар жөнінде ешқандай хабар ала алмай, оларды күтіп жата беруге түріктердің тосын шабуылынан қорқып, амалсыз кері қайтты.

	Басмалылардың бар қимылын сырттай бағып отырған Күлтегін оларға шабуыл жасаудың сәтті кезі осы екенін айтып, қаған ағасы мен Тоңүкөктің рұқсат сұрады. Тоңүкөк келісім бермеді.

	– Алыстан келген жаудың аянары жоқ, өліспей беріспейді. Жалғызы қалғанша жағаласып өледі. Сондықтан олармен қазір соғысудың қажеті жоқ. Бұларды жеңудің ең оңай жолы бар, ол үшін әскерді екіге бөлу керек те, бір тобы оларды көзден таса қылмай өкшелеп соңынан қалмауы қажет. Ал екінші топ басмалылар ұзаған соң олардың алдын орап сыртынан (тылынан) шығып, Бешбалық қаласын басып алуы керек. Бұл бізге онша қиындыққа түспейді. Себебі Бешбалық тұрғындары әскерлері бізге шабуылға кеткен соң, бізді келеді деп ойламайды. Сондықтан біздің әскерді олар өз әскері деп ойлап, қорғаныс жасамайды. Ал олар бізді танып, ес жинап, қорғанысқа көшкенше, біз қаланың ішіне еніп те үлгіреміз.

	Міне, осы кезде екінші топ хабарласып тұрып басмалыларға соңынан түре шабуыл жасауы тиіс. Әрі-бері жүріп, жол соқты болған жауынгерлер біздің әскермен соғыспайды. Тезірек олардан құтылып, Бешбалыққа келіп тынығуға асығады. Ал онда оларды тынығу орнына біздің әскер қарсы алады. Сөйтіп қоршауда қалған басмалылар үрейге беріліп, өздері-ақ бағынуға мәжбүр болады.

	Талай қиын кезде тұйықтан шығарып, түрік қолын жеңістен жеңіске жеткізген Тоңүкөктің бұл жоспары бірауыздан қабылданады. Әскер жедел екіге бөлініп, жолға шығып, бір топты Білге Қаған мен Тоңүкөк, екіншісін Күлтегін басқарады. Бұдан кейін дана қарттың айтқандары айны-қатесіз келіп, басмалылар түгел тұтқынға түседі. Сөйтіп, түрік әскері Тоңүкөктің ақылымен император жоспары бойынша қағанат жүрегіне қадалуға тиісті төрттік одақтың бір тісін оп-оңай қағып тастайды.

	Алайда түрік қолы бұнымен де шектелмейді. Олар сол Жоңғариядан шыққан бетінде Хыси өлкесінен құлап, Лиән-жыу аймағын тонайды. Осында аймақтың коменданты Иән Кин-шудың асығыс жасақтаған әскерінің тас-талқанын шығарып, үлкен жеңіске жетеді.

	Түрік әскерінің даңқы ұлы даланы шарлап кетеді. Осыдан төрт-бес жыл бұрын Қапағаннан қашып, қытай өкіметінің қарамағына енген көшпелілер бұдан кейін атамекендеріне асығыс қопарыла көше бастайды. Бұл түріктердің шын мәніндегі үлкен жеңісі еді.

	Күлтегін батыр бастаған түрік әскеріне алыс жолдан арып-ашып жеткен, одақтастарынан қолдаусыз қалған чидәндар мен татабтарды да жеңу онша қиынға түскен жоқ. Түріктер, әсіресе, татабтарды аяусыз қырғынға ұшыратады.

	Қағанат қайтадан шырқау биігіне көтерілді. Қапаған қаған заманындағы халықтар түгелдей түрік еліне бағынды.

	Келесі жылы Білге қаған Тоңүкөктің ақылымен императорға елші жіберіп, екі ел арасында «туыстық пен бейбітшілік» қатынасын орнатуды сұрады. Император келісім берді. Білге қағанды «Көк Ұлының баласы» деп қабылдады.

	Бұдан кейін де Білге қаған император сарайына үстемелетіп бірнеше елші аттандырып, өзіне әйелдікке бір қызын беруді өтінді. Қыз беріп, қыз алу ол заман түсінігінде екі елдің бір-бірін терезесі тең санауының айғағы болатын. Императордың қағанатты империямен теңгергісі келмеді. Сондықтан да ол Білге қаған өтінішіне жауапты кейінге қалдыра берді.

	Осы кезде императордың көкке, ата-баба аруағына арнап құрбандық шалу үшін Тай тауына баруы керек болды. Осыған байланысты сақтық ойлаған мемлекеттік кабинеттің президенті Жан Иө түріктердің тосын шабуылын болдырмау үшін жаңадан әскер жіберіп, шекара гарнизондарын күшейту керек деген ұсыныс айтты. Бірақ оған бас кеңесші Пый Гуан-тин қарсы шықты.

	– Киелі тауда құрбандық шалу бүкіл елге соғыстың бітіп бейбіт өмірінің басталғанын жариялайды, – дейді ол. – Егер шекараға әскер жібере бастасақ ол соғыстың біткендігін, бейбіт тірліктің басталғанын білдірмейді, жұрт көңіліне күдік оралтады.

	– Ол дұрыс қой, – дейді Жан Иө де өз пікірінен қайтпай. – Бірақ түріктер «туыстық пен бейбітшілікте» тұруды өтінгенмен, олардың адалдығына сенуге болмайтынын да естен шығармаған жөн. Оның үстіне қағанат басында отырған Білге қаған – халыққа қайырымды жан. Оның кеңесшісі Тоңүкөк – ерлігіне ақылы жарасқан данышпан. Ал Күлтегіннің ерлігі өздеріңе белгілі. Үшеуі қазір үлкен ынтымақта. Егер олар біздің Тай тауына құрбандық шалу сапарына шығатынымызды біліп, біз кеткен соң астанаға шабуыл жасаса, не істейміз? Қандай күшімізді қарсы қоямыз?

	– Иә, бұл жағдайды естен шығаруға болмайды, – дейді Пый Гуан-тин Иөнің ыңғайына жығыла сөйлеп. – Сондықтан да мен түріктерге елші жіберіп, императордың жеке күзетіне қағанаттың беделді бір адамын жіберуді сұрасақ деймін. Егер сенімді бір адамы бізбен бірге болса, олар ешқандай шабуылға бармайды.

	Император осы ұсынысты қабыл алды да, Иуән Жін бастаған елшіні түріктерге шұғыл аттандырып жіберді.

	Білге қаған император елшісін өз ордасына қабылдады. Елшіні қабылдауға әйелі Бопы, қайын атасы, әрі бас уәзірі Тоңүкөк, інісі Күлтегін, атақты батыр Алп Елетміш және бірнеше тайпа көсемі қатысты.

	Білге қаған бас елші Иуән Жінге кінә арта сөйледі. «Император түп атасы иттен жаралған туфандарға қыз беріп, құда болып, туыстық орнатады. Чидәндар мен татабтар – шын мәніне келгенде менің құлдарым, маған тәуелді ел. Ал біз құдалық жөнінде қаншама рет елші жіберіп, өтініш жасадық. Бірақ сенің жағыңнан ешқандай қолдау болмады. Осының себебі не?

	– Қаған, – дейді Жін қулана жымиып. – Ау, сен Көктің Ұлының баласы емессің бе? Өзің айтшы әке мен баласы бір-бірімен құда бола ала ма?

	– Жалған! – Білге қағанның даусы ащы да қатқыл шықты. – Өтірік айтасың. Жаңағы менің екі құлым да Көктің Ұлының баласы болатын. Соған қарамастан олар «император қызына» үйленіп отыр ғой. Немене, оларға болады да, бізге болмай ма? Әлденеше рет сұрап, қалағаныңды ала алмау қорлық екенін түсінесің бе сен өзің?...

	 Иуән Жін үндей алмай қалды. Дәлелді сөз алды-артын бірдей орап тастаған секілді, жалтарарға жер жоқ.

	– Жарайды, қаған! Сөзің шындық. Бұл өкпеңізді императорға жеткізіп, өз атымнан да өтініш жасап көрейін, – деді өз қателігін мойындап (Түріктер. Жыужәндар. – Алматы, 1999. – 81-82-бб.).

	 Бұған Білге қаған да келісті. Ол өзінің жиені Жиалифа бекті император қошеметшісі болып, Тай тауына барып келуге жіберді.

	Император құрбандық шалу сапарынан аман-сау оралды. Білге қағанның жиенін еліне мол сыйлықпен шығарып салды. Түрік елшілері бұдан кейін де император сарайына келіп жатты. Бірақ император құдалық мәселесін кейінге шегере берді.

	Осы кезде туфандардан түріктерге елші келіп, одақтасып, қытай шекарасына шабуыл жасауға ұсыныс жасаған патшасының хатын тапсырды. Білге қаған бұл ұсынысты қабылдамады. Тоңүкөктің ақылымен хатты сенімді адамдарының бірі Мейлу-бек арқылы императорға жіберді.

	Император түрік қағанының бұл қылығын достыққа адалдық деп тауып, қатты риза болды. Білге қағанның елшісі Мейлу-бекке патшаға жасар құрмет көрсетіп, мол сыйлық берді. Шофанның батысындағы Шыу-жиан қаласының сыртында түріктермен айырбас сауда орталығын ашып, қағанына жыл сайын бірнеше жүз бума жібекті сыйлыққа жіберуді тапсырды. Сөйтіп Түрік қағанаты мен Таң империясы арасында талай жылғы соғыстан кейінгі шын мәніндегі бейбіт қатынас орнады.

	Осындай бейбіт күндерінің бірінде дұшпанын қуанышқа, досын қайғыға бөлеп, қырық жеті жасында Күлтегін батыр қайтыс болды. Оның азасына дүниенің төрт бұрышынан түгел жиналды. Жылап-сықтаған чидән (қытан) менен татаб жұртын бастап Удар Сеңун, есебі жоқ алтын мен күмісін, жібегін алып табғаш (қытай) қағанынан Исиі мен Глекең (Чжан Кюй мен Лю Сян), түбіт (тибет) қағанынан Бөлен, күн батысындағы соғд, берчекер, бұқарақ ұлысы жұртынан Нең Сенүң мен Оғыл Тархан, он оқ халқының түргеш қағанынан Макраш тамғашы, оғыз жұртынан Білге тамғашы, қырғыз қағанынан тардуш Ынанчу-шора келді. Мұның сыртында күмбез салушы, өрнек жасаушы, тас қашаушы шеберлерін ертіп, табғаш қағанының жиені Чаң Сенүң жетті.

	Күлтегіннің өлімі Білге қағанға қатты батты. Қос қанатының бірі қырқылып қалғандай болған ол қайғырып, бас көтермей жатып қалды. Оның сол кездегі көңіл күйін өз атынан жазылған тас жазу бізге жеткізді. «Күлтегін інім қайтыс болды. Көрер көрместей, білер білігім білместей болды. Өзім қайғырдым! Тағдырды тәңірі жасар, кісі оғылы бәрі өлмек үшін туған. Сонша қайғырдым! Көзден жас келсе, көңілден жылау келсе, тағы да қайғырдым! Қатты да қайғырдым! Екі шад, ізбасар іні-жиенім оғланым, бектерім, халқым, сендердің қас-қабағың жаман болашақ деп қайғырдым», – дейді қайғырып, қан жұтқан Білге қаған (Асыл арналар. – 57-б.).

	Бұл арада есті азаматтың қайғысы ұрпағының, мемлекетінің белгісіз болашағын ойлаған ел басшысының қайғысымен астасып, оған тарихи мән беріп тұр. Ол әкесі іргесін көтеріп, өзі інісімен бірігіп қабырғасын қалаған мемлекетінің ертеңі жоқ екенін көрегендікпен білген еді. Грумм-Гржимайло айтқандай, «Тоңүкөк, Білге қаған, Күлтегін, даңқы түріктердің ақыры» болатын. Осы үшеуінің ынтымағы жарасып, ақыл біріктіруі арқасында түрік елі тұтас жиырма жыл бойы тыныш өмір сүрді. Бәлкім бұл бейбіт өмір одан да көпке созылар ма еді, кім білсін, егер араға сатқындық келіп тағы да араласпағанда. Амал не, сатқындық өз дегенін істеді. Білге қаған атынан император сарайына елші болып барып, қытайдың мол сыйлығына сатылған Мейлу-бек 734 жылы Могилянды өз қолымен у беріп өлтірді. Бірақ сатқын да әділ жазадан құтыла алмады. Өзін Мейлу-бектің улағанын бірден сезген Білге қаған жаны қиналып жатқанда ананы ұстатып алдырып, көз алдында өлтірткізді. Бүкіл ұрпағын қыруға бұйрық берді. Ол өз бұйрығының орындалғанын естігеннен кейін ғана барып, көз жұмды.

	Жиырма жыл еліне бейбіт өмір сыйлаған Білге қаған өлгеннен кейін Түрік қағанаты бар болғаны он-ақ жыл өмір сүрді. Оның орнынан Ұйғыр қағанаты шаңырақ көтерді. Осы он жылдың да, салыстырмалы алып қарағанда, Білге қағанның баласы Ижан-хан басқарған бес жылы былайша тыныш өткен сияқты. Ал оның орнына отырған Бижиа Гудолу қағанның тұсында Ордадан ойран шығып, қаған тұқымдары бір-бірін өлтірумен болды.

	«Бұзықтың басы – Бурылдан» дегендей, ойран басы Білге қағанның жесірі Бопыдан басталды. Ол баласы Бижиа Гудолуды үгіттеп екі шадтың біреуін, туған қайнысын өлім жазасына кескізді. Бопы мұны өзінің көмегімен орданың ісіне араласа бастаған Инсы тарханның ықпалымен істеткен еді. Осыған кектенген өлген шадтың ағасы қаған ордасына басып кіріп, Бижиа Гудолу қағанды өлтірді. Сол-ақ екен, бірін-бірі өлтірген қасап қырғын басталып кетті.

	Ақырында қаған тағына Бижиа Гудолудың баласын өлтіріп, Гуду Иеху қаған болып отырды. Оның билік тізгіннін қолға алғанын естісімен оған қарсы ұйғыр, қарлұқ және басмалы үшеуі бірігіп бас көтерді. 742 жылғы болған алғашқы соғыста Гуду Иеку қаған қаза тапты. Бұдан кейін Басмалының идыкуты өзін қағанмын деп жариялап, қарлұқ пен ұйғыр бектеріне жабғу атағын берді. Алайда түріктердің бұларға бағынғысы келмеді. Білге қағанның немересі Озмыш-тегінді өздері қаған көтеріп, үштік одаққа қарсы күресті жалғастырды. Қытай императоры Озмыш-тегінге «егер қытайға бағынып, тәуелділікті мойындаса, өзінің үштік одаққа қарсы күресте көмекші болатындығын» білдірді. Бірақ Озмыш тегін түрік би-бектерінің айтқанына көнбей, ол ұсынысты қабылдамай тастады. Сөйтіп ол басмалы, қарлұқ, ұйғыр одағына қарсы күресте жылғыз қалды. Ақыры 744 жылы солардың қолынан өзі де қаза тапты. Оның орнын інісі 744 жылы солардың қолынан өзі де қаза тапты. Оның орнын інісі Баймей-хан басты. Бірақ ол да ұзақ отыра алаған жоқ. Ұйғырдың бегі Пыйло әуелі одақтасы басмалының идыкуты И-сидің ордасына шабуыл жасап, оны өлтірді де, содан кейін келіп Баймей қағанның ордасын шапты. И-сидің өзін өлтіріп, басын кесіп алып императоры сарайына, Чәнан қаласына жіберді.

	Сөйтіп ол бос қалған түрік қағанының тағына өзі отырып, Ұйғыр мемлекетінің негізін қалады, «Құтылығ Білге Күл қаған» деген ат алды.

	Осымен Екінші Түрік қағанаты ел есебінде өмір сүруін тоқтатты. Кейін жаңағы Пыйлоның баласы, ұйғырлардың екінші қағаны, «Ел-етміш Білге қаған» атанған Мойын-шораның басына қойылған ескерткіштегі жазуда Екінші Шығыс Түрік қағанатын құрушыларды «түрік-қыпшақ» деп атады. «Түрікқыпшақ елу жыл биледі», – дейді Мойын-шораның өзі. Ал бұл Екінші Түрік қағанатының негізгі ұйытқысы қыпшақтар болғанына бірден-бір дәлел болса керек.



	ЕКІНШІ ТАРАУ

	 Тоңүкөк пен Қорқыт

	Адам табиғаты қызық – білсем, көрсем деген тілектің жоқшысы секілді. Кейде өзіңді қызықтырған бір мәселені шұкшия зерттеп, соның нақты шешілер түйінін табуға мүдделі болып қапылып жүргеніңде, тосыннан, үш ұйықтасаң түсіңе бір кірмейтін соны ойдың әлдеқайдан жолсызбен келіп, күре жолды қиып түскен суыт жүргіншідей сап ете қалатыны бар. Содан кейін ол сенен талақтай жабысып, айырылмайды. Кейде, тіпті, оның сені еліктіріп әкететіні сондай, анау бұрынғы зерттеп жүрген мәселеңді қоя тұрып, енді осының соңына түсесің.

	Халқымыздың төл тарихын танып-білуге ден қойып, ескі деректерге үңіліп жүргенде, маған да осындай бір ой тап болды. Жатсам да, тұрсам да есімнен шықпайды. Жазу-сызуы кеш дамыған халқымыздың өткенінен хатталып қағазға түскен жазба айғақ қалмағаннан кейін, ауыздан ауызға көшіп, уақыттың түрлі бояуына малынып, ұлы жобасы ғана бізге жеткен тарихтың шындығын тануда әрбір елеусіз деректің өзін құмнан алтын шайғандай сүзгіден өткізіп, кәдеге жарарын қастерлеп теріп құрамасақ, сом алтын кезігер деп жүре беру сағым қуғанмен пара-пар екенін сезінген сана қоя салуға және ерік бермейді. Жаңағы тарыдай алтынды іздеп, таудай құм қопарған, ащы терді сорғалатқан ауыр бейнеттің еш кетпей, зейнетке айналуына иненің жасуындай септігі тиер пікіріңді негіздер дерек іздейсің.

	Халқымыздың талай заманнан бері өзіне рухани мұра етіп келе жатқан ғажайып аңыздарына, мазмұнды ертегілеріне, батырлық жырларына, философиялық мәні зор шешендік сөздеріне бұл күнде түрк тілдес халықтардың біразының ортақтасып, әрқайсысының оны өзінің төл мұрасы санап, еншіленіп жүргені белгілі. Мұның себебін тілдес халықтардың көршілік ауыс-түйістігінен, болмаса адамгершіліктен арна тартатын «жақсыда жаттық жоқтың» иірімінен емес, оны әлгі мұраларды қазіргі таңда еншілесіп жүрген әр түрлі халықтардың түп төркінінің бірлігінен, сол рухани қазына жасалған кезде олардың әлі бөлінбеген тұтастығынан іздеу қажет секілді. Өйткені әлгі халықтардың тек мұраға ғана емес, сонымен бірге сол рухани қазынаны өмірге келтірушіге де ортақтасатындығы, оны өз ортасынан шыққан адам етіп көрсететіні осындай ойға жетелейді.

	Мысалы, аңыз кейіпкері Қорқытты алалық. Көне дәуірде оғыз тайпасынан шыққан осы Қорқыт ата – Азиядағы түрік тілдес елдердің біразына ортақ адам. Қорқыт жырлары «Оғыз тайпасының ұлы тілінде жазылған Қорқыт ата кітабы» («Китаб дадам Корқут ғали лисан тайфа оғузан») деген атпен бізге жетті (Қорқыт ата кітабы. – Алматы, 1986. – 3-б.). Бұл кітап жер жүзі түрікологтарына мәлім. Ғалым Ә. Қоңыратбаевтың мәліметі бойынша «ол жөнінде орыс тілінде 314, азербайжан, Анатолия түріктері, Батыс Европа және Шығыс елдері тілдерін де 462 зерттеу еңбек жазылған» (Қоңыратбаев Ә. Қорқыт ата хақында // Қорқыт ата. Энциклопедиялық жинақ. – Алматы, 1999. – 460-б.). Аз дүние емес. Бірақ соған қарамастан, әлі де болса Қорқыттың шын мәнінде кім екені, қашан және қайда туғаны, сол сияқты қашан және қайда өлгені, қай халықтың перзенті екені толық анықталып, сараланған жоқ. Керек десеңіз, Қорқыт ата әлі күнге аңыз кейіпкері ғана, нақты болған тарихи тұлға дей алмаймыз.

	Мұның бәрі, сайып келгенде, көшкінші халықтардың өзінің өткенін айғақтар хатталып қағазға түскен жазба тарихының жоқтығынан екені даусыз. Сондықтан да Қорқыт тәрізді көне заманда өткен тұлғалар жөнінде бірдеме білгіміз келсе, күні бүгінге дейін бар жүгінеріміз сонау есте жоқ ескі замандардан бері қарай құлақтан құлаққа ілігіп, айтушысы мен естушісінің білігі мен біліміне, сөз ұстамына қарай азды-көпті өзгерістерге ұшырап, бізге жеткен көне аңыздар мен кезінде тағдыр айдап, түрлі мақсат жетегімен көшпелілер арасында болған шетелдіктердің қалдырған жазбалары болып келеді.

	Қорқыт ата жөнінде де осыны айтуға болады. Ол жөніндегі деректе нақтылықтан гөрі болжам-жорамалдың көптігі де, қайшылықтың молдығы да сонда. Сол толып жатқан жорамалдар мен қайшылықтардың себеп-салдарын ашуға ұмтылу барысында мен: «қазақ халқының аңыздарындағы Сырдария бойын қоныс еткен оғыз-қыпшақтың батагөй данышпаны, асқан қобызшысы, болашақты болжап сөйлеген сәуегей қарты атақты Қорқыттың өмірдегі прототипі сонау Орталық Азияда, ұлы шөл даланың терістік шығысында Шұғайқұзда алғаш шаңырақ көтерген Екінші Шығыс Түрік қағанатының негізін қалаушылардың бірі, заманының білімпаз ойшылы, ел бірлігіне ұйытқы бола білген, көріпкел әулие ретінде танылған данышпан Тоңүкөк болуы керек» деген байламға бекігендей болдым.

	Жасыратын не бар, сырт қарағанда бұлай деу қисынға келмейтін, қияли ой секілді көрінетіні де рас. Халықтың санасында сан ғасырлар бойы қалыптасып, өмірдің нақты ақиқатындай болып кеткен ұғымды теріске шығарып, «жоқ, олай емес, бұлай» деу, әділін айтсақ, оңай шаруа емес. Бірақ, соған қарамастан, халқымыздың өткен тарихына қатысты әрбір деректі – мейлі ол ірі ме, ұсақ па, маңызды ма, маңызсыз ба – бәрібір, қалай болғанда да, жаңсақтық қауызынан аршылып, ұрпақ игілігіне өз болмысымен таза күйінде тисе екен деген мүдделі мақсат ештемеге қаратпай, ойға оралғанды ортаға салуға итермелейді де тұрады. Бәлкім, бұл «көп айтса көнді, жұрт айтса болды» деп, ұлы Абай айтқан надандыққа ішкі қарсылықтан шығар. Қалай болғанда да, оқушы қауымнан бұрынғы қалыптасқан түсінік ықпалымен кетіп, «жоқ, олай болуы мүмкін емес» деп, бірден үкім шығармай тұрып, әуелі менің пайымдауымды да «несі бар, бұлай да болуы мүмкін-ау» деген ниетпен байыппен оқып, сонсоң оны бұрынғы бар дерекпен салыстырып көруді сұрар едім.

	«Қорқыт пен Тоңүкөк бір адам ба, яғни Тоңүкөк Қорқыттың прототипі ме» деген ойдың байыбына бару үшін, алдымен, осы тарихи екі тұлғаның өмірлеріне байланысты өзімізге мәлім деректерді салыстырып көрген жөн. Бұл – түсіністіктің басты шарты.

	Әуелі өзімізге ертеден таныс Қорқыт атадан басталық.

	Бұл үшін және әр ғалымның әр кезде осы орайда айтқан болжамын қайталап сөз көбейтпей-ақ, «Қазақ Совет Энцоклопедиясының» алтыншы томындағы Қорқыт атаға берілген анықтамадағы деректі келтірсек те жеткілікті ғой деп ойлаймын. Онда былай делінген: «Қорқыт ата – VІІІ ғасырда (туған, өлген жылы белгісіз) Қызылорда облысы, Қармақшы ауданының жерінде өмір сүрген атақты ақын, асқан күйші, аңыз кейіпкері. Тарихи деректер мен халық шежіресі бойынша Қорқыттың анасы қыпшақ тайпасынан, ал әкесі Қарақожа оғыздардың Қамы (Қайыспас) деген атасынан шыққан. Сондықтан Қорқыт оғыздар мен қыпшақтар арасында бірдей кемеңгер ел ағасы болып өткен. Ватикан архивінде Қорқыт туралы: «Расул пайғамбар заманына жақын кезде (VІІ-VІІІ ғасырлар)» Баят (Сырдария) бойында Қорқыт ата атты бір ер болыпты. Оғыз ішіндегі бар уәлаятты ол өзіне қаратып, не түрлі ғажайып сөздер сөйлеуші еді. Қорқыт ата оғыз қауымының мүшкіл халін сөйлер еді. Бәрі оның алдына келіп, кеңес сұрап, ол не бұйырса соны қабыл етер еді» деген дерек бар. Жазба ескерткіштердегі деректерге қарағанда Қорқыт – 95 (кей деректе 195) жыл жасаған қарт данышпан. Қорқыт ата өз өмірінде үш ханның тұсында уәзірлік қызмет атқарған. Тарихта Қорқыт ықпалында болған Инал, Көл-Еркен, Қаңлықожа (басқа деректердің бәрінде Тұман) деген хан аттары аталады. Ал бұл хандардың Жетісу (Алмалық, Ыстықкөл, Талас, Сайрам, Қазығұрт. Қаратау, Сыр бойы), Орталық Қазақстан (Ұлытау, Кішітау, Есіл, Нұра, Сарысу), Торғай өлкесі, Ертіс бойы мен Алтайда әкімшілік құрғандығы белгілі.

	Ел аузында Қорқыт айтты деген мақал-мәтелдер жиі кездеседі... Ел ауызындағы аңыздарға қарағанда Қорқыт – асқан күйші ғана емес, қазақ музыкасының, ән-күйі өнерінің атасы. Қорқыттың әдеби-музыкалық мұрасы – тек қазақ халқында ғана емес, бүкіл түрік текткес халықтарға ортақ асыл қазына. Оның мазары соңғы кезге дейін Сырдария өзенінің жағасында сақталып келді. Қорқыт ел аузында таралған аңыздарға өлімге қарсы күресуші, өлім дегенді білмейтін, мәңгі жасайтын өмір іздеуші ретінде суретттеледі (ҚСЭ. – Алматы, 1975. – 615-б.).

	Енді Тоңүкөк туралы. Бұл кісі жөнінде Энциклопедияда ештеме жазылмаған. Ол жайында біз азды-көпті деректі Таң әулетінің шежіресі – «Таңшудан», жалпы қытай тарихы «Джы дзы туң-жианнан» және Тоңүкөк құрметіне қойылған үлкен ескерткіштегі тас жазудан (автоқазанамадан) ғана кездестіреміз.

	Жоғарыда айтқандай, Тоңүкөк – Екінші Шығыс Түрік қағанатының негізін қаласқан адам. Тапқырлық даналығы, сендіре білетін шешендігі, ержүрек батылдығы кезінде халқына аңыз болып тарған. 646 жылы туған. Әке-шешесінің кім болғаны белгісіз. Шыққан тегі теле бірлестігіне қарайтын оғыз тайпасы. Жас кезінде Қытайда оқып, тәрбиеленген. Екінші Шығыс Түрік қағанатының үш бірдей ханына (қағанына) уәзір болған. Қол бастаған батыр, соғыс өнерін жетік меңгерген қолбасшы. Ел қамын ойлап, өз сөзімен айтқанда «түнде ұйқыдан, күндіз күлкіден» қалған кемеңгер қамқоршы. Алдағыны ақылмен болжаған дана. Сондықтан да оны түрік елі Білге Тоңүкөк (дана Тоңүкөк) деп атайды. Қытай тарихы дерегі бойынша 716 жылы 70 жасқа келгені белгілі. Ал нақты қай жылы, қайда қайтыс болғаны еш жерде айтылмаған (Бичурин Н.Я. Собрание сведений... – Стр. 266-273).

	 Қысқаша қайырғанда, көне заманның екі дана қарты жөніндегі деректің айтарлары осы деңгейде ғана. Енді осындағы ескі заманда хандарға (қағандарға) ақылшы-кеңесші болған кісілерге тән болып келетін батырлық, шешендік, алдағысын ақылмен болжай алатын сәуегейлік, өнерлілік секілді ортақ қасиеттерді былай қойып, тек екеуін бірлікке бейімдеп, оларды бір кісі емес пе деген ойға жетелейтін ұқсас тарихи нақты деректерге назар аударып көрелік.

	 Екеуі де бір кезеңнің перзенті – VІІ ғасырдың орта шенінде туып, VІІІ ғасырдың басында қаза болады. Екеуі де оғыз тайпасынан шыққан. Екеуі де өз ғұмырларында бірінен кейін бірі билік басына келген үш ханға (қағанға) уәзір болып қызмет істейді. Шынына келсек, оларды бір кісі емес пе деген ойға шақыратын басты дерек те екеуінің осы үш бірдей билеушіге уәзір болулары.

	Бірақ екеуін бір өзеннің екі саласындай бір-біріне жақындатпай алыстатып әкететін айырмашылықтар да бар. Мысалы, Қорқыт Сырдария бойында туған, сонда өскен, сонда өлген. Аңыздардың айтуынша солай. Сырдария бойындағы Қорқыттікі деген мазарды басқаны қойып, біздің аталарымыз бен ағаларымыз да көрген. Ал көз көргеннен көңілді айныта қою оңай шаруа емесі тағы аян.

	Бұған керісінше, Тоңүкөк болса, Алтайда туған, Қытайда өсіп, тәрбиеленген. Егер ескерткіш қойылған жерді оның бейіті десек, онда ол сонау Орталық Азияда, Моңғолия жерінде жерленген. Бұл деректердің мәні де, шынын айту керек, Қорқыт пен Тоңүкөктің бір кісі екенін дәлелдеуге мүмкіндік береді деген әлгі жоғарыда айтқан ұқсастықтардан бір де кем емес.

	Сондықтан аңыз кейіпкерінің тарихи тұлғаға айналуына айғақтық рөл атқаратын ұқсастықтарды нақтылай талдап көрсетіп, оның кездейсоқтық еместігін дәлелдеумен бірге, әлгі айтылған айырмашылықтардың неге олай болатынының себеп-салдарын да ашып көрсету керек. Онсыз сөзде пәтуа жоқ. Соның үшін шама келгенше әуелі бірлікке бейімдейтін деректерді талдап көрейік.

	 Бұл ретте алдымен ауызға алармыз екі дана қарттың – Қорқыттың да, Тоңүкөктің де үш бердей ханға (қағанға) уәзір болулары...

	 Рашид ад-Диннің және Әбілғазының деректері бойынша Қорқыт уәзірі болған алғашқы ханның аты – Инал сар йабғу. Ал түрікменнің ХVІ ғасырда (жасалған) жазылған 730 беттік «Салор баба Күл-Әли оғлы» тарихында оның аты – Инал Сыр Иады хан. Бұл хан өзі билік құрған кезде елді күшейтіп, бейбітшілік орнатқан, жеті жыл билік құрған. Қорқыт алғаш осы ханның тұсында елге танылып, құрметке бөленген.

	Бұған қоса академик А.Н. Кононовтың «Түрікмен шежіресінде» көрсетілгендей, осы ханның екі баласы болғанын, олардың әкеден жастай жетім қалғанын, кейін оның үлкенінің хан тағын иеленгенін де айта кеткен жөн. Бұл да назар аударалық дерек.

	 Бұлардан біз Қорқыт уәзірі болған ханның әуелі Сыр халқының йабғуы, содан кейін барып хан тағына отырғанын білеміз. Осы арада ескерте кететін бір жай, жоғарыда айтылған Инал да ханның төл аты емес. Алим Ғафурдың «Есім және тарих» атты сөздігіне жүгінсек, Инал – көне түріктің билеуші деген ұғымды білдіретін сөзі. Ал йабғу – көне түріктердің ханнан кейінгі адамының билігін білдіретін лауазымы. Кейін оғыздар қағанаттан бөлініп, Сырдария бойына келгенде бұрынғы йабғу жеке хандықтың басшысы ретінде хан дәрежесінде танылған. Ал жаңағы «Салор баба Күл Әли оғлы» тарихындағы «сыр» – әйгілі Түрік қағанатын құрған көне түріктердің билеуші тайпасы екені тарихтан мәлім. Тоңүкөк ескерткішіндегі тас жазуда бұл халық – «түрік-сыр» деп аталады.

	«Таншудың» мәліметі бойынша, Тоңүкөктің уәзірі болған алғашқы ханы ның (қағанының) бірнеше аты бар. Ол – қытайша: «Гу-до-лу», түрікше: «Құтылығ», тас жазуда «Ел төресі» («Ил-теріс»). Гудолудың қандай мағына беретіні белгісіз. Құтылығ – ханның лақап аты. Ел төресі – лауазымы. Көне түріктердің хандарының бірнеше аты болған: бала кезде, есейгенде, билікке араласқанда, хан болғанда жаңа есім беріліп отырған. Сондықтан оның шын аты кім екенін анықтау қиынның қиыны. Ал біз нақтылық үшін бұл арада оның түрікше «Құтылығ» деген атын аламыз.

	Құтылығ та бірден хан болмаған. Оның мұрагерлік жолмен тиген лауазымның түрікше қалай аталатыны белгісіз, ал қытайша: «тутүн». Кейін Тоңүкөктің тікелей көмегімен 683 жылдың аяғы, 684 жылдың басында Елтөресі деген атпен түрік-сыр халқына қаған болады. Ол да (684-691 жж.) жеті жыл хандық құрып, Екінші Шығыс Түрік қағанатының шаңырағын көтеріп, іргесін бекітеді. Тоңүкөктің өз сөзімен айтсақ «Ел төресі қаған иеленбесе (хан болмаса) түрік халқы да, елі де жоқ еді».

	Тоңүкөк есімі де осы ханның тұсында алғаш елге танылып, құрметке бөленген.

	Елтөресі Құтылығтың да соңында екі баласы – Білге қаған мен Күлтегін жетім қалады. Кейін бұлардың да үлкені – Білге қаған әке тағын иеленеді.

	 Көрдіңіз бе, Қорқыттың да, Тоңүкөктің де уәзірі болған хандарының есімдері әр деректе әр түрлі аталғанына қарамастан, бір-біріне іс-әрекеті, тірлік болмысы, тіпті жеті жыл хан болғаны, артында екі баласының жетім қал- ғаны – бәрі-бәрі дәл келеді. Бұл – бір!

	Рашид ад-Диннің, Әбілғазының деректері бойынша Қорқыт уәзірі болған екінші ханның аты – Көл-Еркі (кей деректе Көл-Еркен), Қорқыт бұл ханды ұнатпайды. Инал ханның баласы Тұман ержеткенде хандықты одан тартып алып, осы балаға әперуді ойлайды. Бірақ ақырының жақсы болмасын сезген дана қарт бұл ойынан тез айниды. Сондықтан ол мұны Тұманға: «Сенің жас кезіңде ел басқаруды Көл-Еркіге берген едік. Ол енді қартайды, бірнеше жыл ғана ғұмыры қалды. Қазір сен одан тақты тартып алсаң, халық саған наразы болады. Бұл саған жараспайды», – деп түсіндіреді. Ақырын күтеді (Марғұлан. Ә. Қорқыт: аңыз және ақиқат // Қорқыт ата. – Алматы, 1999. – 55-б.).

	«Таншудың» мәліметі бойынша Тоңүкөктің уәзірі болған екінші ханының аты – қытайша: «Мо-чо», түрікше: «Қапаған». Бұл да, шындап келгенде, оның төл есімі емес. Қапаған – түрікше «үлкен хан» деген мағынаны білдіреді. Қапақ – түрікше: «үлкен» деген сөзді білдіреді (Қапақ-хан). Құтылығ өлгеннен кейін оның балалары жас болғандықтан, ел басқаруды осы Қапаған өз қолына алған. Тоңүкөк те Қапағанды ұнатпайды. Тас жазуда Тоңүкөктің өзі «Елтөресі қаған, Білге Тоңүкөк қам жеп, иелік қалғаны үшін Қапаған қаған бар болып отыр» дейді, әйтпесе «қолынан ештеңе келмес еді, қаған болмас еді» деген ұғымды аңғартады. Қытай жылнамасы Қапағанды қарамағандағыларға аяусыз қатыгездікпен қарады, қартайған сайын қызғаншақ, ақылсыз бола бастады деп суреттейді. Кезінде көптеген ру-тайпа көсемдерінің соңдарына ерген халықпен одан бөліне қашып, Таң империясына өтіп кетуі, Қапағанның өмірінің соңында бұрын қарамағында болған, кейін империяға қашқан тайпалармен соғысумен өтуі, ақырында өз жұрты – байегу тайпасының адамдарының қолынан қаза табуы – қытай тарихнамасындағы оған берліген мінездеменің шындығын дәлелдейді. Осының салдарыннан Екінші Шығыс Түрік қағанаты құлауға айналады. Қапаған қаза болғаннан кейін Құтылығтың үлкен баласы Мо-ги-лиән (қытайша есімі, түрікшесі белгісіз) «Білге қаған» деген атпен қаған тағына отырады.

	Міне, мұндағы деректер де бірін-бірі қайталап, Қорқыт пен Тоңүкөктің және олар уәзірі болған хандардың есімдері әртүрлі аталғанмен, бәрі тарихи бір оқиғаның кейіпкерлері, яғни Қорқыт пен Тоңүкөк, Инал Сар Йабғу мен Құтылығ, Көл-Еркі мен Қапаған бір тарихи тұлғаның әр дереккөзінде әр түрлі аталуы деген ойды бекіте түседі.

	Енді үшінші ханға келелік.

	Рашид ад-Дин мен Әбілғазының деректері бойынша Қорқыт уәзірі болған үшінші ханды – Иналдың баласы Тұманды өз ұлындай ерекше жақсы көреді.

	Оның атын қойған да Қорқыттың өзі.

	«Тұман – қараңғылық деген сөз. Бұл ат хан баласына жараспайды, бұған басқа ат қою керек», – дегендерге Қорқыт: «Тұман түскенде ауа қоюланды, ешнәрсе көрсетпейді. Бірақ өсімдік үшін пайдасы зор, жерде дымқылды көбейтеді... Күн көзі шығып, дүние жүзін жасыл шөп көркейткенде әркім игілікке бөленеді. Бұл баланың үміті сонда, сондықтан осы атты қойдым», – дейді (аталған еңбек. – 56-б.) Қорқыт Тұманға адал қызмет етеді.

	«Таңшудың» мәліметі бойынша, Тоңүкөк те өзі уәзірі болған үшінші ханды – Білге қағанды баласындай ерекше жақсы көреді. Өзінің қызы Бопы (қытайша: «Пофу») сұлуды соған қосады. Оған мейлінше адал қызмет етіп, үнемі қасында болады. Тоңүкөк ескерткішіндегі тас жазуда ол «Түрік Білге қаған түрік-сыр халқын, оғыз халқын асырап, мерейін үстем қылып отырар», – деп, оған үлкен сенім артады (Өмірәлие Қ. Аталған еңбек. – 80-б.).

	Ал балаға ат қою фактісіне келсек, «Таңшуда» бұл жөнінде ешқандай дерек жоқ. Бірақ бұл балаға атты Тоңүкөк қойды деп толық ойлауға болатын сияқты. Себебі Білге қаған – Тоңүкөк Құтылығпен бірігіп көтеріліс жасап, түріктер Шұғайқұзға кетіп, алдағы күреске дайындыққа кіріскен кезде туған бала. Осы кезде Құтылығтың қасында күні-түні бірге болып, оның барлық ісіне араласып, ақыл-кеңес беріп отырған көтеріліс көсемдерінің бірі – Тоңүкөктің жаңа туған сәбидің атын өзі қоюы әбден мүмкін екендігін жоққа шығара алмасақ керек.

	Міне, бұл деректер де Тұман хан мен Білге қағанның, Қорқыт пен Тоңүкөктің аттары әр түрлі болып аталады дегенмен, іс-әрекеттері бір кісі тәріздес. Қытай тарихнамалары мен Орта Азия тарихшыларының жазбаларында бір-бірінің көшірмесіндей дәл қайталанатын бұл деректердің бәрін бірдей кездейсоқтық деуге ауыз бармайды. Мұның сыртында олардың жеке басына берілетін мінездемелерден де бір кісі деуге мүмкіндік беретін ортақтық аңғарылып отырады. Мысалы, Әлкей Марғұланның жазуында Дрезден мен Ватикан кітапханасында сақталған Қорқыт кітабының екі нұсқасында да «Қорқыттың өзі ғажайып ерлігімен халыққа қорған болған, халықтың сүйіспеншілігіне бөленген адам» делінген (Марғұлан Ә. Аталған еңбек. – 47-б.). Ал «Таңшуда» Таң империясының мәртебелі адамының бірі Пый Гуан-тин «Туньюгу (Тоңүкөк) батыр адам, жасы ұлғайған сайын ақылы асып, тәжірбиесі артып келеді» дейді (Түріктер. Жыужәндар. – Алматы, 1999. – 81-б). Мұны Тоңүкөктің өзінің және Күлтегіннің ескерткіштеріндегі тас жазулар да растайды.

	Екеуі де ұзақ жасаған адамдар. Қорқыт ата 95 жылы өмір сүрсе, Қытай тарихнамасының мәліметі бойынша Тоңүкөктің 88-ге келгені белгілі, бірақ қашан, қайда өлгені айтылмаған. Ал сондағы әңгімеленетін оқиғалардың ыңғайына бақсақ, оның бұдан кейін де біраз жыл жасағанын байқауға болады. Демек оның да 95 жыл өмір сүруі әбден мүмкін.

	Тоңүкөктің 646 жылы туғаны белгілі. Ал Қорқыттың туған жылы белгісіз. Бірақ оның қай заманда өмір сүргенін шамалауға мүмкіндік берер деректер бар. Мысалы, Рашид ад-Дин Қорқыттың уәзір болған алғашқы ханы – Иналды «Мұхаммед пайғамбармен тұтас еді», – дейді. Ал Мұхаммед – 570 жылдың шамасында туып, 632 жылы, алпыс үшке қараған шағында өлген адам. Енді бір деректерге А.Н. Самойлович мұрағатында сақталған қолжазба бойынша «Қорқыт – арабтардың Аббас халифасы заманында шыққан кісі. 95 жыл өмір сүрген» делінген.

	Аббас – Мұхаммед пайғамбардың немере ағасы, 654 жылы өлген кісі. Міне, осы деректерді өзара салыстыра келгенде Қорқытты нақты жылын дәл атамағанмен, VII ғасырдың орта шеңінде туып, VIII ғасырдың бас кезінде өлді деуге толық негіз бар. Тоңүкөктің де өмір сүрген кезі осы шама екені жоғарыда айтылды.

	Бұл арада бар қиындық, менің ойымша, кісі аттарының қытай тарихында бұрмаланып, қытайлық түсінікте берілуінде жатыр. Әйтпесе кімнің кім екенін айыру онша қиындыққа түспес еді. Оның сыртында көне түріктер дің хандарының қашан таққа отырып, тарихқа танылғанша төрт-бес есімді иеленетіні де қиындық салмағын ауырлатып, шытырман шиырды одан әрі қоюлата түседі. Жоғарыда есімдері аталған хандардың бірінің де шын төл атын біле алмауымыз содан. Бәрі қызметіне, лауазымына қарай берілген лақап есімдер. Меніңше, Қорқыт деген де оның төл аты емес, кейін берілген лақап есім. Егер Қорқыт пен Тоңүкөктің нақты төл аттары белгілі болса, шындықтың пердесі өз-өзінен ашылар еді-ау деген арманды ой көңілден кетпейді.

	Осы арада тарихтан хабардар адамдар ұқсастықтың бәрінің бірдей тарихи шындыққа негіз болмайтынын айтып, жұртқа белгілі тарихи екі тұлғаның – Наполеон мен Гитлер тағдырларының ұқсастығын алға тартуы мүмкін. Атап айтсақ, мысалы, Наполен да, Гитлер де өкімет басына 44 жасында келеді, екеуі де 52 жасында Россияға шабуыл жасайды, екеуі де 56 жасында соғыста жеңіліс табады. Осыларға қарап, әрине, Наполеон мен Гитлерді бір адам дей алмайтынымыз баршаға аян.

	Бірақ ол ұқсастық пен бұл ұқсастықтың арасында елеулі айырмашылық бар. Айталық, әлгі Наполеон мен Гитлердің арасын ғасырдан астам, яғни табаны күректей 120 жыл бөліп жатыр. Мұның сыртында бұл екеуі сөйлер тілі, ұстанған салт-дәстүрі, жалпы тұрмыс-тірлігі бөлек екі халықтың өкілі. Ал, Тоңүкөк пен Қорқыт болса бұларға, тіпті, керісінше. Алдымен, олардың өмір сүрген уақыты бір. Сондай-ақ екеуі де түрік халқынан, оның ішінде оғыз тайпасынан шыққан. Мұның сыртында олардың уәзір болған хандарының өзі түрік-сыр тайпасынан (халқынан). Оны қытай тарихы да, Рашид ад-Дин мен Әбілғазы жазбалары да теріске шығармайды.

	Бұл арада Қорқыт пен Тоңүкөкті бір адам ба деп түйін жасауға басты кедергі – Қорқыттың Сырдария бойында туып-өскені, сол жерде жерленгені. Бірақ, жасыратыны жоқ, мұның өзі халықтың көне аңыздары берер деректер. Басқа жазба дерек жоқ. Ал аңыздың аты аңыз, оның айтқанының бәрін нақты өмір шындығы деп қабылдай беру қиын. Сондықтан аңыз берген деректі тарих дерегімен салыстырып, шындық шырайын шығару парыз. Осы тұрғыдан зерделегенде Қорқыт атамыздың Сырдария бойында туып өскеніне күдік туғызуға әбден болатын секілді.

	Қолда бар деректердің бәрі бірдей Қорқыттың оғыз тайпасынан шыққанын айтады. Егер Қорқыттың осы оғыз тайпасынан шыққаны рас болса, онда осы оғыз тайпасының Сырдарияның бойына алғаш VІІІ ғасырдың орта шеніңде келгені тарихтан белгілі. Атап айтсақ, «Қазақ ССР тарихының» (1980 ж.) бірінші томында оғыздарың әуелде Моңғолияның теріскейінде, дәлірек айтқанда, теріскей шығысында болғанын, тек кейін Жетісу жеріне келгенін айтады. «Шамамен, – дейді әлгі тарихтың «Оғыздар» атты тарауында. – VІІІ ғасырдың орта шенінде әуелгі оғыз тобының тайпалары Жетісу өңірінен кете бастайды. Тегінде, бұл Батыс Түрік және Түргеш қағанаттары құлағаннан кейін, тайпалар арасындағы күреске және Жетісуда қарлұқтар федерациясының құрылуына байланысты болса керек. Оғыздардың жылжып көшуі және Сырдарияның орта шенінде тұратын қаңғар-печенег бірлестігімен ұзақ уақыт бойы шайқасулары басталады.

	Печенегтермен ұзақ уақыт шайқасу тайпалардың оғыз одағының саяси топтасуына себепші болды. Оғыз конфедерациясы кірме элементердің Оңтүстік және Батыс Қазақстанның байырғы тұрғындарымен араласуының нәтижесінде құрылды. Оның құрамына қаңғар-печенегтердің біразы және Сырдария аңғарының, Арал маңының және Каспийдің солтүстік төңірегінің басқа да далалық тайпаларының біразы енді» (Қаз. ССР тарихы. – Алматы, 1980. – 366-б.) десе, Қазақ Совет Энциклопедиясының сегізінші томында бұл деректі одан әрі нақтыландырып: «Жетісу түріктернің (оғыздардың) бір бөлігі Қаратау бөктері, Сырдарияның төменгі бойына қоныс аударды» деп жазады. Бұл пікірді ІХ-ХІІІ ғасырлардағы Орта Азия оғыздары мен түркмендерінің тарихи очеркін жазған С.Г. Ағаджанов та, «Гуздардың қалалары» атты зерттеу мақаласында С.П. Толстов та, түрікмен халқының тарихи очеркін жазған В.В. Бартольд та, «Түрікмендер және оғыздар» атты еңбегінде А.А. Росляков та теріске шығармайды. Демек, оғыздардың VІІІ ғасырдың орта шенде ғана Сырдария бойына барғаны, ал ІХ ғасырда олардың саяси бірлестінінің, яғни феодалдық мемлектінің құрылғаны тарихи шындыққа келеді. Олай болса, VІІІ ғасырдың орта шенінде бұл жарық дүниеде жоқ Қорқыттың (ол осы ғасырдың басында өлген) оғыздармен бірге Сырдария бойына келуі де, соған орай онда туып-өсуі де шындыққа келмейтін сияқты. Сырдария бойын оғыздар келгенге дейін қаңғарлар мен печенгтердің қалың тайпалары мекендеген.

	Осыған байланысты әр көкіректе: «Ау, олай болса, онда, басқаны былай қойғанда, күні кешегіге дейін сақталып келген, жай адамдар ғана емес, ғалымдар көріп, «Қорқыттыкі» деп анықтаған, Сырдарияның бойындағы Қорқыттың мазарын қайда жібереміз» деген сауалдың оянары ақиқат.

	Бұл сұраққа жауап мұны жеке әңгіме етуді керек етеді. Ал қазір айтқанымыз түсінікті болуы үшін қысқаша былай қайыруға болады. Мұсылман дінін қабылдағанға дейін түріктер Тәңірге табынып, Жер-Суға, ата-баба рухыаруақтарға сыйынып келген. Сол үшін де олар көктемде, күзде өздері қасиет тұтатын жерге барып, Көк тәңірге, Жер-анаға, ата-баба аруағына арнап құрбандық шалып отырған. Ондай жерлер көбіне адамзат баласына жалаңашжалпы жүрген терімшілік кезіндегі панасы – таудағы үңгірлер болған. «Үңгір – адам баласының ежелгі тұрағы, өсіп-өніп із қалдырған жері. Ондай үңгірлер замандар өткен соң, кейінгі ұрпаққа ата-бабаның ежелгі қонысы, ұйық жері болып саналған. Үңгірді қасиеттеу, үңгірдегі ата-баба сүлдесіне бас ию ежелгі түрік тайпаларының байырғы ісі болған», – дейді Әлкей Марғұлан. Әлекең сондайақ бұл дәстүрдің, әсіресе, оғыз-қыпшақтарда ерекше орын алғанын да айтады.

	Демек, үңгір – қасиетті орын. Алайда діні бір, дәстүрі бір далалық аймақтағы түріктер құрбандық шалар осындай үңгірлі тауы жоқ болғандықтан, бертін келе-келе көзі тірісінде өздері әулие тұтқан, елге пір болған кісілердің жерленген жеріне, соның мазарының басына барып, құрбандық шалуды әдетке айналдырған. Кейін жаугершілік, шапқыншылықтың жиі болуының салдарынан атамекенінен жиі айырылып, басқа жерге қоныс аударған тайпалар құрбандық шалар кезінде бұрыңғы қара жұртқа – киелі орынға жете алмайтын болған соң, сол жаңа барған жерінде баяғы ел таныған, өздері табынған әулиелерге арнап, жаңадан әуелгі кезде бастапқы түріне ұқсатып, кейін оның архитектурасын жетілдіре жаңартып мазар тұрғызып, соның басына құрбандық шалуды әдетке айналдырған. Міне біз білетін Сырдария бойындағы, сондай-ақ әлгі Олеарий жазатын Дербенттегі Қорқыт мазарлары осындай ретпен өмірге келген мазарлар болса керек...

	Ашығын айту керек, бұл мазарлар жөнінде дау-талас көп. Соның бәрін жөн дей беру де қиын. Мысалы, академик Әлкей Марғұлан «Ежелгі жыр, аңыздар» деген кітабында: «Дербенттегі Олеарий айтқан Қорқыт моласына мән беруге болмайды. Ұлы Қорқыт ол жерде болмаған», – деп ашық жазады. Мұның сыртында акдемик В. Бартольд Дербентте Қорқыттың мазары жоқ дегенді айтады дейтін де пікір бар.

	Бұл арада екі академиктің пікірлерінде қайшылық бар. Бірі – «бар» дейді, «бірақ оған мән беруге болмайды» дейді. Екіншісі – «Дербентте Қорқыттың мазары жоқ» дейді. Былай қарағанда Ә. Марғұланның айтып отырғаны дұрыс. Расында да Қорқыт ол жерде болмаған. Бірақ ол жерде оғыздардың болғаны шындық. Х-ХІІІ ғасырларда Закавказье мен кіші Азияға кеткен оғыздардың оңтүстік тобы Азербайжан мен Анатолия түріктерінің халық болып қалыптасуына үлес қосқаны жұрттың бәріне белгілі. Демек, Дербентке барған оғыздардың онда Қорқыт мазарын салып, сонда ата-баба аруағына арнап құрбандық шалуы әбден мүмкін. Біздің айтпағымыз да осы.

	Енді В.В. Бартольдтің «Дербенте Қорқыт моласы жоқ» дегеніне келейік. Рас, Бартольд 1908 жылдың 21 июнь күні Дербентке барып, Олеарий айтқан Қорқыт мазарын таба алмағанын «Тағы да Қорқыт туралы хабар» деген мақаласында айтқан болатын. Бірақ оның өзі кейін Қорқыттың мазарын Дербентте басқа қорымнан іздегенін, Олеарийдің замандасы түрік тарихшысы Эвалия Челебидің жазғандары арқылы Дербенттің жанындағы Қорқыттың мазарының қайда екенін білгенін жазады. Мазардың маңдайында «Қорқыт ата зираты, Бұл – ұлы сұлтан. Бұл сұлтанға ширвандықтар табынады» деп арабша жазылған көрінеді. Осының өзі-ақ бұл мазардың кейін, оғыздар мұсылман дінін қабылданғаннан соң салынғанын білдірсе керек.

	Міне, осылардың бәрі түрік халықтарының біразы әулие тұтқан Қорқыт атаның мазарының бір жерде емес, әр жерде бар екеніне айғақ. Бір кісіге мұндай бірнеше мазар салу мысалы тарихта көп. Бұған мысал үшін атақты Қобыланды батырдың мазарын алуға болады. И.А. Кастаньенің жазуы бойынша белгілі болған оның бір мазары Орал облысының Илецк – Защита темір жолының бойында, Қобыланды стансасына таяу жерде үйінді болып жатыр. Екінші бір мазары Орталық Қазақстандағы Сарысу өзенінің бойында. Тастан қиюластырып қалап тұрғызылған бұл мазарды Шоқан Уәлихановтың өз көзімен көргені жөнінде жазғаны оның еңбегінен мәлім. Үшінші мазар – Ақтөбе облысындағы Қобда өзенінің жағасында. Ал Әуелбек Қоңыратбаев «Қазақтар Қобыландының қыстауын Ұлытауда, моласын Сағыз өзенінің бойында дейді», – деп жазады. Төртіншісі осыдан он шақты жыл бұрын «Қазақ әдебиеті» газетінде жарияланған оқушы хатындағы хабардан белгілі. Онда Қобыланды Астрахань облысы жерінде жерленген, бейіт басындағы құлпытаста арабша «Бұл жерге Қобыланды мен Құртқа жерленген» деген жазуы барлығы айтылған.

	Тап осындай жайды қырғыз халқының атақты батыры Манастың мазары жайында да айтуға болар еді. Қырғызстандағы Талас өзенінің бойындағы «Манас батырдың күмбезі» деп аталатын мазарда Әбу-кәмірдің қызы Кәнизакқатынның жатқанын қазір археологтар анықтап отыр.

	Демек, Қорқыттың мазары Сырдария бойында екен деп оны сонда туғызудың шындыққа кепілдік бере алмасын ескерген жөн. Бұл Қорқыт атаның аңыз кейіпкеріне айналуына орай туған қиял жемісі болса керек. Ал шындығында қолда бер кейбір деректердің пайымдауы Қорқыт атаны қарт Алтайдың қойнауында туып-өскен дегенге қарай мезгейді. Мысалы, философ ақын Шәкәрім өзінің «Қорқыт сарыны» деген өлеңінде «Ашулы, зарлы сарынмен, Қорқыт түбі түрік, қалмақ» деп, оның шығу тегін сонау ескі тарих тереңіне жіберсе, ақиық ақын Мағжан Жұмабаев өзінің «Қорқыт» поэмасында Қорқыттың қайда туып, қайда өскенін анықтар бағыт сілтейді.



	 Алтайдың Қорқыт кезді алаптарын,

	Ешкімге ұқтыра алмай жанның зарын.

	Ата-ана, дос-туысқан бәрін тастап,

	Талақ қып қара көзді қарақтарын...

	 Ауасы уланбаған өлімменен,

	Сөз де жоқ өлу түгіл «өлем» деген.

	«Адамзат таппаса егер ажалға айла,

	Не қылмақ пайдасы жоқ білімменен?!», –

	Деп ойлап, қайырылмай ешбір затқа,

	Ажалдан қашып шығып құтылмаққа,

	 Айырылып Алтайынан кетті Қорқыт,

	Өлімнен аман-есен жер таппаққа...

	(Жұмабаев М. Шығармалары. – Алматы, 1989. – 223-224-бб.)

	Осынау жыр шумақтарындағы Қорқыт жөніндегі деректі ойды өз заманының білімпазы, түрікшіл ақын М. Жұмабаевтың белгілі бір аңызға, болмаса өзінен бұрын жазылған, бізге белгісіз әлдебір шығармаға сүйеніп барып айтқаны даусыз. Бірақ ол қандай аңыз, қандай шығарма? Ол жағы бізге жұмбақ. Қалай болғанда да, осы жырда өмірлік шындық бар.

	Осындағы «Айырылып Алтайынан кетті Қорқыт, өлімнен аман-есен жер таппаққа» деген жолдарға мән беріп, зерделеп көрсек, осында Қорқыттың Алтайдан тек қартайған шағында ғана, «ажалдан қашып құтылмаққа» кеткендігі анық-ақ аңғарылып тұр. Өйткені уақыт озып, заман өзгергенмен, адамдыққа тән жағдаяттар өз болмысын сақтары хақ. Қай заманда да адам жас кезінде өлімді ойлап қайғырмаған. Күнді күнге, түнді түнге ұрып, «мынаны істеймін, анаған жетемін» деп, әркім өз дәрежесінде арпалысты ғұмыр кешкен. Бұл – тіршілік заңдылығы. «Қартайдық, қайғы ойладық, ұлғайды арман» деп Абай айтқандай, адам қартайып, кәдеден қалып, қадіріңді білетін жан азайып, орның оттың басы, ошақтың қасы болып қалған кезде ғана ойлаған өлімді. Осыдан келіп, Қорқыттың ажалдан қашып, Алтайынан кетіп, өлмейтұғын жер іздеген кезі де сол қартайған шағы болуға тиіс дей аламыз. Осы тұрғыдан салыстырып қарасақ, бұл қытай жылнамасынан мәлім Тоңүкөктің «күйеу баласы Білге қаған өліп, бар мағыналы өмірін сарп етіп, өзі құрысқан қағанаты құлауға айналып, таққа таласып, бірін-бірі қырып жатқан кейінгі қаған тұқымдарынан түңіліп», қартайып, қайғы ойлаған кезін еске салады. Түрік қағанаты құлап, түрік халықтарының елдіктен қалып, ханзадалардың айтағымен бір-бірін аяусыз қырып жатқанын көрген, қарсы тұрып, қайрат көрсетуге бұрынғыдай шамасы жоқ, әбден қартайған Тоңүкөктің бәрінен безіп, желмаясын мініп, қобызын өңгеріп, сәуегейлік құрып, ел аралап кетуі әбден мүмкін-ау! Оның Қорқыт аталатын тұсы да, меніңше, осы кез болуы керек.

	Тірліктен түңілген адамның төндіре айтып, қорқыта сөйлеуі де заңды психология. Оның үстіне Тоңүкөк қасы қалың, көзі үлкен, сұсты кісі болған. Билікке араласып жүргенде одан қатардағы адамдар түгілі қағандардың өзі қатты қаймыққан. «Таңшуда» «оны халық сыйлайтын әрі одан қорқатын» деген дерегі де соны аңғартады (Аталған еңбек. – 79-б.). Оның көзінің үлкен, үкі көздігі «Тоң» деген атына көне түрікше «үкі» дегенді білдіретін «үкөк» сөзінің тіркелуіне себепші болған сияқты. Ватикан мұрағатындағы деректе: «Қорқыт ата оғыз қауымының мүшкіл хәлін сөйлер еді» деген жолдар бар. Бұл Тоңүкөк бастан кешірген қилы замандағы ауыр жағдайды мезгейді. Оғыз тайпасының мүшкіл хал кешіп, босқынға ұшыраған кезі – сол Екінші Түрік қағанаты құлағаннан кейінгі кезі. Олар Сырдария бойына жеткеннен кейін «Қорқыт ата оғыз қауымының мүшкіл халін сөйлер еді» дейтіндей мүшкіл халге келген жоқ. Шығыстан жылжыған оғыздардың өз тарихында ең дәуірлеп көркейген жеке мемлекет болған кезі осы Сырдарияға келген соң басталады.

	Содан кейін қадай айтар тағы бір тарихи шындық, Қорқыт өмір сүрген кезде жеке оғыз хандығы болған жоқ. Сондықтан ол уәзірі болатындай үш ханды ол кезде (VІІ ғасырдың аяғы, VІІІ ғасырдың басы) оғыздарда бар еді деу де шындыққа келмейтін сияқты. Өйткені оғыздардың жеке хандығы, жоғарыда айтқандай, ІХ ғасырда ғана Сыр бойында құрылды. Орталығы – Жанкент қаласы болды. Оған дейін оғыздар Түрік қағанатының, ал одан бұрын теле тайпалар бірлестігінің құрамында жүрді.

	Ал Екінші Шығыс Түрік қағанатының сол кездегі алғашқы үш қағанының уәзірі басқа емес, Тоңүкөк қана. Бұл ғылымда дәлелденген шындық. Демек, көне түріктердің (оғыздардың) үш ханына уәзір болған Қорқыттың прототипі тарихқа белгілі Тоңүюкөк деуге негіз болар бұл да бір дәлел секілді.

	Осындай ойдан ойға жетелейтін ұқсастықтардан кейін қазақ аңызындағы Қорқыт пен қытай тарихындағы Тоңүкөк екеуі бір адам ба деймін де тұрамын. 734 жылы Білге қаған өліп, қағанатта тақ таласы басталғанда 88 жасқа келген Тоңүюкөк түрік-қыпшақтардан, яғни көк түріктерден туған тайпасы – оғыздардың ортасына кетіп, сонда қобызын шалып, ел қорғаған ерлердің ерлігін ұрпағына үлгі етіп, нақыл сөздерін айтып, елді бірлікке, ынтымаққа шақырып жүруі әбден мүмкін. «Қорқыт ата» кітабында баяндалған оқиғалардың соңында «Қорқыт ата да осында болып, өзінің өсиет сөзін айтқан екен» деп, түйінделіп отыратыны да осыны құптайды. Сонымен бірге ежелгі оқиғаларды кезінде оғыздар ортасына келген Қорқыт атаның айтқандығын, ал кейінгі ұрпақ соны еске сақтап келіп, жазу-сызуға қолы жеткен кезде қағазға түсіргенін дәлелдейді. Кітаптың «Қорқыт ата кітабы» аталуында да осы біздің пайымдауымызды айғақтар шындық жатыр.

	Сөз соңында басын аша кетер бір мәселе – қазақ аңыздарында Қорқыттың ел қорғаған батыр емес, асқан күйші, қобызшы, жырау екендігі. Қазақ халқы, мысалы, оны бәрінен бұрын осы жағынан жақсы біледі. Қобызшылар күні бүгінге дейін сол кісінің атымен аталатын күйді сахнада тамылжытып орындап жүр. Ал мұндай қасиеттердің Тоңүкөкте болғаны жөнінде ешқандай дерек жоқ. Бірақ бұған жауапты да, меніңше, жаңағы «Қорқыт ата кітабынан» табуға болатын секілді. Осындағы Қорқыт ата мадақтаған батырлардың бәрі қобыз шалып, күй тартады. Ғалымдар мұны ертеде, яғни Қорқыт ата заманында «Қобыз культі» болған дегенмен түсіндіреді. Демек, бүкіл елге тән бұл құбылыстан сол заманның перзенті, оғыздан шыққан ерекше дарын иесі Тоңүкөкті де тыс қалдыра алмасақ керек. Тоңүкөк те қобыз шалған.

	Тоңүкөк ескерткішіндегі тас жазуда оның авторының да, яғни Тоңүкөктің де Қорқыт ата сияқты сөзді кестелеп төккен кемел адам екенін дәлелдер сөз тіркестері көп. Оның елді бірлікке шақырып, халықты жауына қарсы көтере білген шешен, өнерлі жан екеніне айғақ болар деректер қытай тарихнамаларында да баршылық.

	Сондай-ақ халық аңыздарына ден қойсаңыз, қобыз шалып, күй тартқан бала Қорқыт, не жігіт Қорқыт жөнінде ешқандай әңгіме жоқ. Қобыз үні тек ол қартайып, өлімге қарсы күреске шыққанда ғана естіледі. Менің түсінігімде бұл да біраз жайға куәлік беретін тәрізді.

	Жалпы, бір ғажабы, Қорқыттың тарихта болған адам екеніне академик Әлкей Марғұланнан бастап біраз ғалымдар ешқандай күдік келтірмейді. Бірақ, солай дей тұрғанымен, айтқандарына қалтқысыз сендірер нақты тарихи дәлелдері де жоқ. Егер ғалымдарымыз бұл мәселені жан-жақты зерттеп, біз айтқан және айта алмаған жайларды бұлтартпас дәлелдермен шегендеп берсе, осы күнге дейін дүдәмал болып, талай айтысқа тамызық болған жайлардың басы ашылар еді. Ең алдымен, Қорқыт атамыз аңыз кейіпкерінен шығып, нақты тарихи тұлғаға айналар еді. Сонда түрік-қыпшақтар заманының, яғни Екінші Шығыс Түрік қағанаты дәуірінің тарихы да бұрынғыдан нақтылана, толыға түсері сөзсіз. Сол секілді Қорқыт ата қай халықтың перзенті деген таласты сұрақтың да жауабы өз-өзінен берілері тағы аян. Демек, бұл ат үсті сөз арасында емес, түбегейлі зерттеу арқылы ақиқаты ашылуға тиісті маңызды мәселе. Бұл тарих үшін де, бүгінгі біз үшін де керек.





	Оглавление

	БІРІНШІ БӨЛІМ

	ЕКІНШІ БӨЛІМ

	ҮШІНШІ БӨЛІМ





