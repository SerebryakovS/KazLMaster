	Қайролла Аман

	Соғыстан соңғы сергелдең



	Хикаят





	Қаламгер Аман Қайролланың бұл кітабына өмір баспалдақтарында кездескен қиын да қызықты, үлкенді-кішілі оқиғалар өзек болған. Кейіпкерлердің қилы-қилы тірлік соқпақтары, адалдық пен достық, адамгершілік, махаббат секілді асыл қасиеттер шығарманың өн бойына өріліп, әдемі тілмен айшықты суреттеледі.





АЛҒЫ СӨЗ ОРНЫНА




	Өмірдегі түрлі құбылыстарға бейжай қарай алмайтын, соны түбегейлі болмаса да өзгертуге тырысатын, соған хал-қадірінше араласып, өзінше үлес қосатын адамдар болады. Менің кейіпкерім де сондайлар санатынан еді.

	Ол – Сарыарқаның сайын даласындағы Ақтау деген таулы өңірді мекен еткен шағын ғана қырғыз руының қоңырат деген табынан шыққан азамат. Ныспысы – Бекайдар Кәріпбекұлы. Аққұба өңді, ортадан жоғары бойлы, етжеңді, замандастарымен қалжыңдасқанды тәуір көретін, өзі ұстанған принципінен айнымайтын, ақиқат жолындағы арпалыста ештеңеден қаймықпайтын да, тартынбайтын да жан болатын.

	Бірде ол менің үйімнің келіп қақпасын қақты. Бұрын шақырмаса келмейтін, әкемнің көзін көрген замандасы, тіпті бауырындай көретін жақын жолдасы, Бекеңнің бұл келісі жайдан-жай еместігін ішім бірден сезді. Амандықтан соң-ақ, ол бірден қолындағы былғары сөмкесіне көзінің қиығын бір тастап:

	– Мен саған аманат тапсырғалы келдім, – деді, аңырып қалған жүзіме барлай қарап.

	– Аманаттың жүгі ауыр деуші еді, оныңызды мен орындай алар ма екенмін?!

	– Орындай алатыныңа сенгендіктен келіп тұрмын ғой.

	– Үйге кірсеңізші, «тұрған аяқта шындық жоқ» дейтін еді.

	– Жоқ, кірмеймін. Шындық тұрған аяқта болмағанмен, мынаның ішінде, – деді ол тағы да сөмкесіне көз тастап.

	– Ол қандай шындық болды екен?

	– Оны оқып көресің.

	Бекең бір тізесін көтеріп, ап-ауыр сөмкесін соған қойды да аузын ашып, ішінен қалыңдығы бес елідей бір папка алып шықты.

	– Бұнда менің бүкіл өмірім жіпке тізілгендей етіп жазылған. Әрине, есімде қалғандары ғой. Осыны өзің жақсылап, асықпай отырып оқып, жариялауға болады-ау деген жерлерін қажетіңе жаратарсың, – деді ол әлгі папканы қолыма ұстатып тұрып.

	– Сіздің атыңыздан жариялауым керек пе?

	– Жоқ! Өз атымнан осы күйінде-ақ кітап қылып шығартып аламын ғой. Мұны саған беріп тұрғаным, ішіндегі деректерді пайдаланып, мені басты кейіпкер етіп, бір көркем шығарма жазсаң деп едім. Әсіресе, соғыс кезіндегі, одан кейінгі кезеңдегі көрген сергелдеңдерім жазуға тұрарлық болуға тиіс деп ойлаймын.

	– Жарайды, қолымнан келсе, байқап көрермін.

	– Байқап қана қоя салма, бұл – саған аманат деген жоқпын ба жаңа.

	– Дедіңіз ғой...

	– Десем, соны орында! Асықтырмаймын.

	Осыны айтты да Бекең, ақыры табалдырықтан да аттамастан, жөніне кете барды.

	...Сонан бері де он бес жылдай уақыт өткен екен. Бекеңнің «асықтырмаймын» деген сөзіне арқаландым ба, әлде күйкі тірліктің соңында жүріп қолым тимеді ме, әйтеуір, қолжазбаны ол кісі қайтыс болғаннан кейін ғана қолыма алуға мұршам келді. Шынында да бүкіл өмірін тізіп шыққан екен. Сол күйінде, әрине, көркем шығарма бола алмасы анық. Бірақ оқиғалары мені бірден баурап алды, қиялымды шарықтатты. Ақыры осы хикаятты жазып шығуыма себепкер болды.



	Қайролла ЖӨКЕНҰЛЫ





БІРІНШІ ТАРАУ




	«Мен адаммын және адамға тәннің бәрін де өзіме жат деп санамаймын»

	ТЕРЕНЦИ

	б.э.д. 2-ғасыр





1. БАЛАЛЫҚ ШАҚ




	Бекайдардың өскен ортасы – тамырын тарихтың тереңіне тартқан қоңырат қырғыздарының ішінде «Шонай балалары» атанып кеткен, ұйымшылдығымен, еншісі бөлінбеген біртұтастығымен ерекшеленетін әулет.

	Шонайдың үлкен баласы Кәріпбектің жалғыз перзенті болғандықтан, ағайын арасында шолжаңдау болып өскен Бекайдар тұрғыластары арасында бірден көзге шалынар еді. Әкесінің бауырлары да, ауылдас жамағайындары да оның айтқанын екі етпеуге, өздері тұрмақ өзгеге де оны жәбірлетпеуге бейіл болатын.

	Кезінде болыс болған Шонайдың кіндігінен жеті ұл, бір қыз тараған. Солардың ішінде әкесі Кәріпбек пен оның Қожахмет, Шәріпбек, Кәрібай, Адамбек есімді інілері ғана Бекайдарға етене таныс. Әкесінің ертеректе қайтыс болған екі інісі мен қарындасын өзі кешеуілдеп туған ерке бала көрген де емес.

	Шонайдың тұңғышы болғандықтан да Кәріпбек өзіне көп жауапкершілік алатын. Қилы-қилы мінезді інілерінің шалалықтары мен шалағайлықтарын да көтерер еді. Солар үшін дау-дамайға да киліккен тұсы аз емес. Кәріпбекті былайғы жұрт тура жолдан таймайтын әділ жан деп біліп, құрмет тұтатын. Оның бұлардыңауылыалғашколхозболыпұйымдасқаннан сол колхоз басқа бір колхозбен бірігіп, іріленгенге шейін тексеру комиссиясының тұрақты төрағасы болуының өзі көп нәрсені аңғартқандай.

	Ақтау таулары тізбегіндегі Үлкен Ақмая шоқысының күнгейіндегі Бекайдар дүниеге келген шағын ауыл «Шонай көңі» деп аталады. 1927 жылдың ақпанында жалғыз ұлдары туғанда Кәріпбектің қырықтың бесеуіне, ал оның әйелі Хадишаның жиырма беске шыққан кездері екен. Кәріпбек зарығып көрген перзентінің ештеңеден таршылық көрмей өсуіне жағдай жасауды өзінің басты парызы деп білген. Келесі балалары туғанша бесікті құр қойғысы келмеді ме, Бекайдарды төртке толғанша бесікке бөлеп жүрді. Оған баланың өзі де қарсылық білдіріп көрген емес. Тіпті, ұйқысы келсе шешесін бесікке қарай сүйреп, «мені бөлеші, ұйықтаймын» дейтін. Онымен де қоймай, анасы көрпесін жабарда «сілкіп жап, көзіме қоқым түседі» деуді де ұмытпайды. Ұйқысы қанып оянған соң, «Қайсың барсың, шешіп алыңдар!» деп айқай салатын. Бірде қыдырыстап келген бір қонақ жанында беті жабулы тұрған бесіктен әлгіндей оқыс дыбыс шыққанда шошынып, далаға атқып шығамын деп, ауыл жұртына біраз уақыт күлкі болғаны да бар. Ауыл ағасының ерке баласының кейбір қылықтарын ағайындары ол ер жетіп, жігіт болған шағында да езулеріне күлкі үйіріле отырып еске алысушы еді. Шонайдың кенжесі Адамбек үлкен ағасынікіне бір топ жолдастарын ертіп келіп, «Бекайдар бізді құртпен атқылап, көзімізді шығарар, байқап отырайық!» десе, бұл оларды құртпен атқылайды екен, ал олар «Ойбай! Ойбай!» деп, бастарын қорғаштаған болып, қойын-қоныштарын құртқа сықап, қашып құтылған болады. Әлгі ағалары бертін келгенше Бекайдарды көрген сайын соны есіне салып, «сөйткен Бекіжансың ғой» деп арқа-жарқа болатын.

	Бекайдардың ешкімнің көмегінсіз-ақ есіне түсетін балалық шақта бастан кешкен оқиғалары да жетіп артыларлықтай. Әсіресе, 1933 жылдың жазғытұрғысынан бергі өмірін ойға алса болды, күні кешегідей бәрі көз алдына көлеңдеп тұра қалады...

	Кәріпбек аңқұмар кісі еді. Бүркіті, Ақбілек атты қасқыр алатын тазысы болды. Ол екеуін қасқырдың, түлкінің, қарға мен сауысқанның етін беріп асырайтын.

	Елді жан-жаққа босытып, жолай немесе тұрғылықты жерлерінде қырғынға ұшыратқан отыз екінің мешінінен Шонай балалары соншалықты шығын тарта қоймады. Ең бастысы, бастары аман болатын. Ағайынды бесеудің үшеуі: Кәріпбек, Қожахмет, Адамбек өз көңдерінде отырып қалғанда, Шәріпбек пен Кәрібай 1931 жылдың күзінде жағдайдың мүшкілденіп бара жатқанын көріп, жамағайындары Байбосынның балалары – Мүшен, Кенжелерге ілесіп, Ақмола жаққа көшіп кеткен. Шәріпбек ол жақта бір қысты ғана өткеріп қайта оралғанымен, Кәрібай сол кеткеннен ел енді-енді ес жия бастаған 1935 жылдың жазында ғана Аюбекті жайлап отырған бауырларының қатарына қосылып еді. Бұл оқиғаның Бекайдардың есінде қалатын басты себебі – сол жолы оның алғаш рет жүк мәшинесін көруі. Көшіп келіп жатқан ағаларының жүктері тиелген көлікті көргенде көпшіліктің қатты таңырқасқаныжадындажатталыпқалыпты. Әйтпесе, бала Бекайдардың есінен кетпейтін жағдайлар сол бір қиын-қыстау кезеңде де аз болмаған.

	...Бұрын қыста бір жерді қыстап, жаз жайлауы етіп басқа жерді таңдайтын көшпелі тірліктен арыла қоймаған, 1932 жылдың мешінінен аман қалған жұртты үкімет отырықшылыққа бейімдеп, тау сағалаған жерлерінен жазыққа түсіріп қоныстандыра бастаған. Сол дүрмекке іліккен аз ауыл қырғыздар 1933 жылы арғынның ішінде алсай-мұғал табынан шыққан Әлмен байдың қыстауына көшірілді. Бұл қыстау Сарысу өзенінің оң жақ жағалауындағы Атасу станциясының терістігінде, Тоқты тауының шығысында орын тепкен, көдесі қалың, шөбі шүйгін жер еді. Іргесіндегі таудың Тоқты атануына арғын руының тоқа тармағынан тарайтын дәулетбике табынан шыққан, орта жүзге әйгілі Сапақ байдың бес мың тоқтысының бір жұт жылғы қыстан шығынсыз аман шығуы себеп болса керек.

	Әлмен атанып кеткен бұл қыстауды Ақтаудан көшіріп әкелінген қырғыздардан бөлек, арғынның бекше, аралбай деп аталатын тармақтарынан да адамдар қоныстанатын. Ымыралары жарасқан жиырма шақты түтіннен тұратын осы қыстаудың үйлері екі көшеге қатарласа орын тепкен бес-алты қорадан ғана тұрады. Әр қорада төрт-бес отбасыдан. Әр үйге тиесілісі – шымнан салынған бір-бір бөлме.

	Мал атаулыдан ауылдың екі түйесі ғана бар. Олардың өзі – қысыр. Ішер астары тек тарыдан. Соны суға қайнатады, ісініп, қабығы жарылған соң, қазанға салып қуырады. Қуырылған тары келіге салынып, түйілгенде қабығынан ажырайды, сосын оны желге ұшырып тазартады. Осылайша тазартылған тарыдан нан да, көже де, палау да әзірленеді. Бірақ қатықсыз. Бастапқыда тұзы да болмаған. Кейін Кәріпбек Әлменнен жүз шақырымдай қашықтықтағы Ақбастау деген жерден бір арба тұз әкеліп, ауылдың бүкіл үйіне үлестіріп беріп, қажеттерін ашқаны бар.

	Кәріпбек осы тарыдан боза жасап, ауылдың атқамінерлері соны ішу үшін жиі бас қосатын болып алып еді. Бозаның адамды қыздыратын қасиеті бар. Ондай қасиетке ие болу үшін тарыға қант қосып ашытады. Ал қант әлгі бозақұмарлардыкінде ғана. Боза жасату үшін олар қанттарын аямайды. Артылған қантты Хадиша шешесі тары палауға араластырып бергенде, Бекайдарға дүниеде одан тәтті тамақ жоқтай көрінетін.

	...Мешіннен тірі қалған ауыл адамдарының бәрінде тарының болуы: 1933 жылы жазда үкімет елге тұқымдық тары таратқан. Соны әркім өздеріне тиесілі жерлеріне егіп, біршама қор жинап алған. Шонай балалары да қарап қалмай, көктем шыға егін егудің қамына кірісті. Кәріпбек інілері Қожахмет пен Адамбекті қара бие мен сары інгенге мінгізіп, өздерінің жайлаулары Аюбекке тары егуге жөнелтті. Ал өзі өз көңдерінде қалып, жылдағы дағдысымен аңшылықты кәсіп еткен. Ол атып әкелген қоян, үйрек, көк кептер, шіл көңде қалған жұртқа әжептәуір азық. Балалар болса, күні бойы тау мен сайды кезіп, тау жуа, қымыздық теріп жейді. Жуа мол болғанмен, ащы-ақ, жеуі қиын. Ал қымыздықпен қосып шайнағанда қышқыл, сүйкімді асқа айналғандай еді. Қымыздық жоқта жуаны отқа бір қайнатып, ашуын қайтарып жейтін.

	Сол жылғы көктемнің екі-үш айын Шонай әулеті арғынның бекше, қаракесек тармақтарынан болып келетін бес-алты үймен қоңсылас болып, киіз үйде өткізді. Күнделікті тіршілік. Әркім өз шаруасымен айналысады. Алты жасар баланың есінде қаларлықтай ештеңе жоқ тәрізді күндердің бірінде шағын ауыл дүрлікті де қалды. Кеше ғана жерленген бір адамның қабірі бұзылып, өліктің еті сылынып алыныпты. Мұндай сұмдықты бұрын-соңды білмек тұрмақ, естімеген халық жағаларын ұстап, дереу кінәліні іздей бастаған. Ақыры күдіктіні анықтау үшін барлық үйді тінтіп шығу ұйғарылды. Тінтушілер Үсейіндікіне келгенде киіз үйдің ортасына қалыңдап салынған төсектің үстінде оның әйелі көрпеге оранып жатыр еді. Кәріпбек бастаған топ үйге сау етіп кіріп келді де, о жер, бұ жерді қарай бастады. Басын да көтермеген қалпы қозғалмастан жатқан әйелге сезіктене қараған Кәріпбек оған зілдене «Тұр!» деп ақырып жіберді. Анау міз бағар емес. Үсейін: «Ол ауырып жатыр» деп оған ешкімді жуытар түрі жоқ. Сол-ақ екен, басқалары Үсейінді жабылып ұстап тұрды да, Кәріпбек жатқан әйелді қолынан тартып, төсектен сүйреп түсіргенде, әйелдің бұтының арасынан бір жартылық арақтың бөтелкесі құлап түсті. Ауызы ашық екен, ішіндегісі ақтарылып жатыр. Оған қарап жатқан ешкім жоқ. Дереу салулы төсек қопарылып тасталды. Асты қазылған шұңқыр екен. Ішінен шыққан қаптан өліктің сылынып алынған еті де табылды.

	Табылған етті Үсейіннің өзіне арқалаттырып апарып, қайта көмгізді. Мана шөлмектен төгілген адамның майы екенін жұрт кейін білді. Марқұмның туыстары осындай сұмдыққа барған Үсейінді Кәріпбектің атып тастауын қанша сұраса да ол ондай әрекетке бармады. Бекайдардың есінде қалғаны: адам жегіш Үсейіннің бірнеше күн далада байлаулы жатқаны. Арада талай уақыт өтіп, есейіп кеткеннен кейін де Бекайдар сол кісіні көре қалса, онымен жолығысып қалмау үшін анадайдан басқа көшеге бұрылып кететін болған. Ал ол елуінші жылдарға шейін өмір сүріп, өз ажалынан өмірден озды.

	Осы жағдайға тікелей байланысты мына бір оқиға да Бекайдардың жадынан еш өшпек емес.

	Егін салып біткеннен кейін Қожахмет Аюбекте қалып, Адамбек сары інгенді жетекке алып, өзі сол жақта құлындаған қара биені мініп, туыстарын көшіріп әкетпекке Шонай көңіне қайтып оралды. Көптен көрмей сағынысқан туыстар жылап көріскен. Әсіресе өзі келін болып түскенде 7-8 жастағы қайнысын «Кенжетайым» деп еркелететін Хадиша Адамбекті құшақтап жылап қояр емес. Ондағысы «Қожахмет, Адамбек сияқты егін салуға кеткендерді жолшыбай егіндік басында өлтіріп, көліктерін алып кететін көрінеді» деген ел арасындағы сөздің өз қайындарына қатысты болмай шыққанына қуанғандағысы болса, Адамбектің еңіреуіне себеп: ағасының жалғызының ауылда болмай шығуы екен. Ауылда жалғыз Бекайдар емес, бірнеше бала жоқ болатын. Тіпті оның әкесі Кәріпбек те көрінбеген.

	Дегенмен, Бекайдарды іздеп жылауына себеп: өздері Аюбекте жүргенде «Үсейін адам етін жепті» деген сөзді естігенде, оған алдымен «Бекайдар семіз еді, соны жеп қойған жоқ па екен?» деген ой келіпті. Жол бойы соны уайымдап келген ғой. Келсе, алдынан қуанып қарсы алғандардың арасынан Бекайдарды көре алмайды. Оның үстіне жеңгесі солқылдап жылап тұрса, басқаша қалай ойласын!? Жеңгесінің құшағынан босағаннан кейін де іргеге қарап жатып алып, еңкілдеп жылай берсе керек. Жиналған ел:

	«Ей, Адамбек, саған не болған, қойсаңшы!» десе де көз жасын тыя алмаған.

	Бұл кезде тауда аң аулап жүрген Кәріпбек ауылға түйе жетелеп, соңына жас құлынын ерткен бие мініп келген інісін танып, жуа теріп жүрген балаларға соғып, Бекайдарды ертіп төмен түскенше, Адамбектің көзі жылаудан бұлаудай болып ісіп те кеткен еді.

	Үйіне кірген бойда Бекайдар Адамбек ағасының мойнына асыла кетті. Ол бауырын аймалап мауқын басқан соң, қойнынан бір түйіншек алып шығып, байлауын шеше бастады. Ішінен тарының талқанына тола топы шықты. Талқанды қолына алған Бекайдар дереу жеп көріп еді, сүт татиды екен. Сөйтсе, Адамбек ауылға жақындағанда ғана топысына тары толтырып, үстіне биені сауған ғой. Биенің сүтінде қант көп болатындықтан, талқан сондай тәтті! Баланың аузынан көпке шейін дәмі кетпей жүрді.

	Шонай балалары Аюбектегі егіндік басына көшіп келгенде, егілген тары масақтары дәндене бастаған. Соны сезген торғайлар да дәнді алқапты торуылдауды күшейткен еді. Оларды егіннен үркіту үшін Қожахмет балаларға ағаштан бес-алты «дырылдауық» істеп берді. Сабынан ұстап айналдырса, дырылдаған ащы дыбыс шығарады. Бар бала соны ұстап жүгіріп, торғайларды үркіткен болады. Біраздан кейін олар мұның дыбысына әбден үйреніп алып, үркуді де қойды. Енді оларды балалар, егістіктің арасымен жүруге болмайтындықтан, отырған жерлерінен тас, кесек атқылап қуатын болды. Егін пісетін уақыт жақындағанда, тарының дәні түсіп қалады деп, үлкендер оны да қойғызды.

	Торғайдан қорғанудың айласын ақыры Кәріпбек тапқан. Ол кісі өмір бойы бүркіт ұстаған адам ғой, Аюбекке жақын маңдағы Жанбаба деген кісінің моласына ұя салған күйкентайлардың алтауын тор құрып ұстап әкеліп, оларды атыздың әр тұсына орнатылған ұзын ағаштарға бір аяқтарынан жіңішке ұзын жіптермен арқандап қойды. Ата жауларын көрген торғайлар бұл маңайдан безіп кетуге мәжбүр болды. Ал күзетші күйкентайларды қосаяқ, сарышұнақ еттерімен асырауға тура келген. Бұлар да тарының жауы. Сарышұнақтар күндіз, қосаяқтар түнде шабуылдайды. Оларды жиырма шақты қақпан құрып ұстайды. Осылайша амалдап жүріп, Шонай әулеті тарыдан біршама өнім жинаған еді.

	Бұл әулеттің егіншілікпен айналысуда бұрыннан-ақ тәжірибесі болған. Қыстауларының төңірегіне шамалы бидай егіп, содан 1932 жылы да өздеріне жетерлік астық алған. Сол жылғы ашаршылықта қырылып қалмағаны да сондықтан.

	Ал Аюбектегі тарыдан түскен түсімнің қызығын Шонай балалары Әлменді қыстағанда көрді. Тамақтың барлық түрін тарыдан дайындап қана қоймай, боза ашытуға да артылтқан жайлары бар еді.

	Егін қоруға көп септігін тигізген әлгі кішкентай қақпандарды кейін Еділ бойынан жер аударылып келген немістер кәдеге жаратты. Сол жылдары Аюбектің маңына қаптап кеткен сарышұнақтар оларға жаз бойы әрі ермек, әрі азық болды.

	Жеті жасар Бекайдардың есінде Әлменді қыстаған жылдардан жоғарыдағылардан бөлек тағы да мынадай оқиғалар жақсы сақталған еді...

	1934 жылдың көктемі болатын. Түс әлеті. Кенет аспан қатты гүрілдеп, сыртта жүргендердің бәрі аспанға көз тігісті. Бұрын-соңды ешкім көрмеген алып құс қанатын қақпастан қалықтай отырып, қанаттарын жимаған қалпында ауылдан аулақтау жерге барып жайлап қонды. Іле-шала аспанды тітіреткен гүріл де тына қалды. Ауылдың барлық адамдары солай қарай лап қойды. Бұның «аэроплан» деп аталатын қатынас құралы екенін дәл сол сәтте әлмендіктердің ешқайсысы тап басып айта алмас еді. Ауыл белсенділерінің арасында мұндай да техника болатынын естігендері болса, болған да шығар, бірақ көздерімен көрмегендері анық.

	Жүгірісіп жеткен жұртты ұшқыш екі орыс қарсы алды. Бірінің сөзін бірі түсінбейтін екі жақ қанша ымдасса да дым ұғынар болмаған соң, ауылда орысша білетін жалғыз Рақымжанға жүгінуге тура келген. Оның өзі айырплан қонғанда ауылда болмай, таңырқаушы жұрттың қатарын соңырақ толықтырыпты. Келген бойда-ақ Рақымжанды орыстардың қасына дедектетіп алып барды. Екі орыс онымен жарыса сөйлесіп, бірдеңелерді ұғынғандай бас шұлғи бастағанда, өзгелер Рақымжанды «не дейді?», «не сұрайдының?» астына алды. Сөйтсе, бұл ұшақ мұнда барар жерлерінен адасып қоныпты. Бағыттары Жаңаарқа ауданының орталығы екен. Соған қалай жетудің ретін білмей қалғанға ұқсайды. Бұндайда жұрттың бәрі білгішсіп кететін әдеті емес пе, жапатармағай білгендерін айтып, қолдарын сермесіп жатыр. Орыстар оларға мән де беріп жатқан жоқ, бар зейіндері Рақымжанның аузынан шыққанды зерделеуге ауған. Ұққандары: өзенді бойлап ұша берсе, діттеген жерлеріне жететіндігі ғана. Ақыры олар ауыл адамдарына бір қап кептірілген нан (сухарь) қалдырып, жөндеріне ұшып кетті.

	Алғаш көрген ұшағы мен соған мініп ұшып кеткен тілдері бөлек, көздері көк сары өңді адамдарды, солар беріп кеткен кепкен нанның дәмін көпке шейін есінен шығара алмай жүрген Бекайдар 1935 жылдың ақпанында тағы бір оқиғаның куәсі болды.

	...Бір күні үстіне сап-сарыала шинель, басына шошақ төбелі, маңдайында қызыл шүберектен бес бұрышты етіп қиған жұлдызшалы бас киім киген, белінде қынға салынған қылышы, иығына асынған мылтығы бар бір кісі үй-үйді аралап жүріп тінте бастады. Қай үйге кірсе де сұрайтыны: «Қашқын қырғыз қайда? Қайда жасырдыңдар?» Еститін жауабы да біреу-ақ: «Білмейміз. Көрген жоқпыз». Әрине мұндай жауапқа қанағаттанбайтын милиция енді басқа әдіске көшті. Ол Қожахметті қолындағы қамшысымен нұқып:

	– Қашқын бауырыңды сен білесің. Сені арестовать еттім. Ақтүбекке жүр, сонда сенен жауап аламын, – деді жекіріп.

	Өкіметтің адамына қарсы келуге дәрмені жоқ Қожахметтің милиция Нестенің алдына түсіп жүре беруден басқа амалы жоқ еді. Несте ат үстінде, інісі жаяу кетіп бара жатқанын көрген Кәріпбек шыдай алмады.

	– Әй, Несте! – деді даусы қатқылдана, – Тоқтай тұр! Түйеге шана жегіп, Қожахметті өзім алып барайын.

	Несте атының тізгінін тартып, Кәріпбекке бұрылды да:

	– Жоқ! Сен бармай-ақ қой, мына бала апарсын, – деп Бекайдарды нұсқады. Кәріпбек те осыған келісіп, шанаға сары інгенді жегіп беріп, қала берді.

	Олардың бұлайша бірін-бірі тыңдайтын жөндері де бар. Милиция Несте Тұрғамбеков Кәріпбектің алғашқы әйелінің жақын ағасы еді. Кәріпбек әйелі өліп, екінші рет үйленген соң аралары алшақтағанымен, бұрын қайынаға-күйеу болып сыйласып қалған жандар көбіне әдептен аттап кете алмайтын.

	Дегенмен, Нестенің Қожахметті Ақтүбекке алып кетуінің сырын Бекайдар сонда барғаннан кейін түсінді.

	Қожахмет көкесін үйге алып кіргеніне біраз болған. Әрі-беріден кейін, тоңған бала сыртқы есіктен батыл басып кіргенімен, ішкі есікті еппен ашып, жылы үйге бойын үйретіп алайын дегендей, бөлмеге енген бойда босағада қыбырсыз тұрып қалды. Бұл кірген ауызғы бөлмеде жан жоқ. Тек бір қалыппен сыртылдаған дыбыс шығады. Сол дыбыс қайдан шығып тұрғанын білмекке құмартқан баланың көзі бөлменің төр жағында ілулі тұрған, бұрын өзі көрмеген төртбұрышты бір нәрсеге түсті. Әлгінің төменгі жағында салбыраған екі шынжыр бауы бар екен, сол бауларға екі жұмыр темір ілініпті. Солардың бергі жағында басы доғалданып келіп сүйірленетін бір жіңішке темір екі жағына кезек ырғалып тұр. Әлгі сыртылдаған дыбыс та соның қозғалысына сәйкес шығады. Соған әбден көзін жеткізгісі келгендей, Бекайдар әлгінің қасына аяғының ұшымен жүре жетіп, қолын ептеп созды да, қозғалып тұрған темірді ұстай алды. Сол-ақ екен, манадан бергі «сыртыл» да сап тыйылды. Бала бірдеңені бүлдіргенін сезіп, тез шегініп кетіп, босағаға жетіп тоқтады. Енді оң қапталдағы жабық тұрған есік жаққа көз салды. Бедірейіп тұрған есіктің ар жағында не болып жатқаны белгісіз. Еміс-еміс күбірлескен дауыстар естілетіндей. Бірақ ешбір сөзі анық емес. Жақынырақ барып тыңдағысы келгені сол еді, милицияның боқтық аралас ащы дауысы мен тепкі мен қамшының үні қабаттаса шығып, баланы селк еткізді. «Көкемді ұрып жатыр ғой» деген ой оның басына бірден сап ете қалды. Өзі араша түсе алмайды, «дереу әкеме айту керек» деген ой жетегінде далаға атып шығып, шанасына отыра сала, түйесін Әлменге қарай тайраңдата жөнелді.

	Баласынан мән-жайға қаныққан Кәріпбек іле-шала Ақтүбекке жетіп, інісін Нестенің тұтқынынан алып қайтты. Ал Бекайдар өзінің Ақтүбекте «бүлдіріп» кеткені «ходики» деп аталатын қабырға сағат екенін өсе келе ғана білді.





2. МЕКТЕП ЖАСЫНДА





	Әлмендегі қырғыздар 1934 жылы Атасу, Ақтүбек ауылдарымен бірге «Атасу» ТОЗ-ына ұйысқан.

	«ТОЗ» дегендері – «товарищеская оброботка земли» деген орыс сөзінің қысқарған нұсқасы. Қазақтар оны «мойынсерік» деп те атайтын. Аты айтып тұрғандай, мойынсерік мүшелері серіктесіп егін салады. Өнімін үкіметке өткізеді. Еткен еңбектерінің өтеуіне еңбеккүн ретінде алған өнімдерінен үлес алады. Сонымен жан сақтаған болады. Не ішкен асқа, не киген киімге жарымай, орта құрсақ, қам көңіл тіршілік кешкен ауыл адамдарының жағдайы тап сол жылдары шынымен-ақ мүшкіл еді.

	Балалардың тағдыры туралы айтудың өзі қиын. Қазақ ауылдарының барлық балалары секілді әлмендік «қарадомалақтар» да әр жылдың қыркүйегінде мектепке баруға әзірлене бастайтын. Сегізге толған Бекайдар да 1935 жылы алғаш рет солардың қатарына қосылып еді. Бірақ Әлменде мектеп болмады. Олар үш шақырым жердегі Ақтүбекке қатынап оқитын. Балаларды мектепке алып барып, алып келетін ауылда көлік те жоқ. Бүкіл ауылдың аяқ артары екі түйе ғана. Олардың өзі көбіне бос болмайды. Жұмыстан босай қалып, үлкендер бере қалса, әлмендік бар бала екі түйенің мойындарына дейін жабыла мінеді. Алайда ондай күндер өте сирек болады. Жайшылықта алыса-жұлыса жүріп, жаяулап барып-қайтушы еді.

	Аюбекте 1936 жылы Жаңаарқа ауданындағы барлық дерлік қырғыздың басын қосқан «Үлгілі» колхозы ұйымдасып, әлмендік қырғыздар сонда көшіп барды. Бекайдар екінші сыныпты сол Аюбектегі жаңадан салынған төрт кластық мектепте оқыды. Мектеп – қабырғасы қолдан құйылған саман кірпіштен қаланып, төбесі терекпен жабылған қоржын үй. Едені – қара жер. Қабырғалары да әктелмеген. Мектептің бір бөлмесінде бірінші мен үшінші кластар, екіншісінде екінші мен төртінші кластар оқиды.

	Бекайдардың да, басқа балалардың да бұл жылғы жағдайы былтырғыдан көш ілгері еді. Баратын мектептері де жақын, ішер астары да молайған. Осыдан екі жыл бұрын өкімет Монғолиядан алдырып, үй басы екеуден таратып берген қаракөз ақ қойлар да қоздап, Ресейден алдырып таратқан тайыншалар да бұзаулап, жұрттың аузы аққа тиген. 1932 жылғы мешінде тоз-тоз болып кеткен қырғыздардың елге аман оралғандарының бәрі 1936-1937 жылдары «Үлгілі» колхозына мүшелікке өткен. Сол жылдары Аюбекті мекен еткен тұрғындардың барлығы да қырғыз руынан тарағандар еді. Барлығы 32 түтін болатын.

	Бекайдар екіншіні тәуір аяқтаған. Мұғалімге де үйренісіп қалған. Дегенмен, үшіншіні тағы да басқа мектептен оқуына тура келді. Оқу жылының қарсаңында жайлауда отырғанда киіз үйлері бүкіл мүлкімен отқа оранды. Өрт ауыл адамдарының бірінің темекісінің шоғынан кетті. Сол күні жел де өршелене соғып, жанған үйді құтқарудың еш мүмкіндігі қалмаған.

	Аюбекте салынып жатқан шым үйлерінің құрылысы бітпей қалғандықтан және Ақмола жаққа мешіннің қарсаңында көшіп кеткен Шәріпбек ауылға қайтып оралғаннан кейін, Кәріпбек солардан босаған Ақмоладағы үйге отбасымен көшіп баруға мәжбүр болды.

	Ол жер «Талдыкөл» колхозы деп аталатын.

	Колхоздың басқарма төрағасы Шонайдың ағайын інілерінің бірі Мыңжасардың баласы Серік еді. Кәріпбек те, бастапқыда оның інілері де, сол Серікті сағалап барған.

	Талдыкөлде басқа да жаңаарқалықтар жеткілікті болатын. Солардың арасында Төкен деген бір кісі Бекайдардың есінде ұмытылмастай болып қалып қойыпты.

	...Бір жолы ауылда шілдехана болды. Бекайдар да шешесіне еріп, сонда барған. Сол жерде Кенжеқыз деген бір әйел баланы оңашалап шақырып алып:

	– Қазір сен Төкендікіне бар. Ол ауылда жоқ. Үйіне жайлап кір де, әйелінің қасына барып, үндемей отыр. Не істер екен? Көрейік! Қызық болсын, – деді, Бекайдарға әйелдің киімін кигізіп жатып. Он бір жастағы ойын баласына бұл шынында да қызық көрінген. Кенжеқыздың айтқанын орындамаққа Төкендікіне кірсе, төрде екі көзі қызарып үй иесінің өзі отыр екен. Әйелі ергежейліні көргендей таңырқай қарап қалыпты. Жоспарланғандай болмайтынын ұққан Бекайдар апыр-топыр кері қарай қаша жөнелді. Төкен оны тұра-ақ қусын. Қашып келе жатып, соңынан ілескен Төкеннің «қаныңды ішемін» дегенін анық естіді. Бар ойы үстіндегі киімнен тезірек құтылу. Сонда ғана жаны қалардай. Ақыры шілдехана болып жатқан үйге жетіп, қуғыншы жеткенше киімін ауыстырып үлгерді. Әлден уақытта бір бүйірін басып Төкен де жеткен. Келе:

	– Әлгі тәштек қатынды табыңдар! Оны қолымнан бауыздаймын! Қатыным шошып, бала тастады. Қу бас өтетін болдым, – деді.

	– Әй, қайдағы қатынды айтып тұрсың?! Балалар ғой ойнап жүрген, – деген біреудің басалқы сөзіне құлақ асар болмаған соң, екінші бір әйел:

	– Ол – Бекайдар. Басқарманың інісіне не істейін деп едің? Мықтылығыңды көрсетші, кәне! – деді. Бекайдар апасының қасында отырған. Төкен қалтасынан бәкісін алып ашып, өзіне тап бергенде, бала шындап сасайын деді. Жиналған әйелдер Төкеннің жолын кескестеп әуре болып жатқанда, Хадиша баласын ертіп, сыртқа сытылып шығып кетті.

	Төкеннің ұстамалы ауруы бар еді. Әйелінің екіқабат екені де, басқа балалары жоқ екені де рас болатын. Бірақ әйелінің түсік тастағаны өтірік болып шықты. Кейін ай-күні жетіп аман-есен босанды. Ал Төкеннің бүйірін басып, Бекайдардың артынан кешігіп жетуі – «тәштек қатынды» қуамын деп жүріп, алакөлеңкеде үй іргесінде жатқан сиырларға килігіп, біреуінің мүйізіне құлаған көрінеді.

	Төкен өшін алу үшін Бекайдарды аңдуын қоймады. Ақыры Кәріпбек «қояншық неме жалғызымды мерт етіп жүрер» деп қауіптеніп, 1938 жылдың шілде айында қайтадан кері қарай көшіп кетті. Сөйтіп, Бекайдар төртінші класты Аюбектегі мектептен оқыды. Бұрын өзі білетін балалардан бөлек, сонау мешін жылы Әулиеата жағына қарай босып кеткен Дүйсен деген бір қырғыздың отбасы қайтып оралған екен, соның Жолкен аттас баласы да төртінші класқа келіпті.

	Жолкен кластағы балалардың бәрінен ересек көрінетін. Орысшаға да өзгелерден тәуірлеу еді. Онысы әр кез байқалып қалатын. Сабақ арасындағы үзіліскезінде балалар алысып, күресіп ойнайды. Күші жетпей жығылып, жеңілген бала «ағатай, ағатай, қойдым» деуі керек. Бірде орыс тілі сабағының мұғалімі «төбелеспей ойнаңдар» деп ескерткенде, Жолкен: «Ағатай, ағатай, қойдым» деген орысша қалай болады?» деп мұғалімнен сұрамасы бар ма?! Мұғалім сөз таба алмай, мүдіріп қалғанда, Жолкен мағұрланып: «Братец, братец, не буду!» деп айтады дегені бар. Содан бастап кластастарының бәрі орыс тілі сабағында бірдеңені білмей қалса, Жолкеннен сұрайтын болған.

	1940 жылы іргелес жатқан «Үлгілі» мен «Қызылоба» колхоздары біріктіріліп, атауына «Үлгіліні» алғанымен, колхоздың басқармасы Қызылобада болатын болып ұйғарылды. Бұл – көрші екі ауылдың өзара қарым-қатынасының тереңдей түсуіне оң ықпал етті. Аралас-құралас көбейді. Бұрыннан бір-бірімен құдандалы қырғыз бен сайдалы рулары ендігі жерде былайғы жұртқа тұтас бір ру сияқтанып, «сайдалы-қырғыз» деген атау орныға бастағандай еді. Екі ауылдың балалары да жеті шақырымдық жолды қашықсынбай, бір-біріне жиі қатынайтын.

	Бекайдар Ақмоладан қайқыбас коньки ала келіп еді. Қыстыгүні соны тебетін Аюбектен мұз таба алмай, Қызылобаға барғыштауларының алғашқы себебі де сол болды. Өйткені, ол ауылдың іргесінде аумағы отыз шақты шаршы метрдей болатын көлшік бар. Коньки тебетін жалғыз алаң – сол. Қысқы каникулда Бекайдар өзі құралпылас Жолкен, Шубай, Қанайдар секілді бірнеше баланы ертіп барып, Қызылобадағы көлшіктің басын күнде думанға бөлейтін болып еді. Конькиді кезектесіп тебеді. Балалар тым көп болып, кезекті ұзақ күтуге тура келсе, кейде аяқтарына сыңар конькиден байлап, сырғанағандарына да мәз болысатын. Бір киіп, бір шеше бергеннен де, су болып, ірігенінен де конькиді аяққа байлайтын жіп шақ келмейді. Үзіле береді. Мұндайда ұзаққа шыдас беретін қайыс табу да оңай емес. Ақыры балалар оның да амалын тапты. Ауылға келетін қонақтар мен уәкілдер аттарының әбзелдерінен: қанжыға бау, тізгін, айыл, тартпаларынан жиі-жиі айырылып қалып жүрді.

	Қыста конькидің қызығына тоймайтын балалардың жаздағы негізгі ермегі – асық. Ойынның бұл түрінен де Бекайдардың мерейі үстем. Қой өте аз сойылатындықтан, Аюбектегі ауыл балаларының бар-жоғы жүзге тарта ғана асығы бар еді, 1940 жылдың жазында соның бәрін бір өзі ұтып алған. Бұл оның атқыштығынан ғана емес, қолайына жағатын сақасына да байланысты болатын. Көп баланың көзқұртына айналған ол сақа – әкесі Ақтауда жүргенде атып алған арқардың солақай асығы. Әркім қызыққанымен, қолдарына түсіре алмасын біледі.

	Бірде Бекайдар қарагер тайын мініп, Қызылобадағы балалармен асық ойнамаққа аттанды. Ол ауылда барып түсетін үйі – құдалары Сарбастікі. Оның өзімен қарайлас Әди деген баласы бар. Барған бойда тайын үйдің көлеңкесіне байлап қойып, Әдиді асық ойнайтын балаларды жинап келуге жұмсап, өзі дайын тұрған шайдан ішіп шықпаққа ішке енген. Араға жарты сағаттай уақыт салып, балалар жиналды-ау дегенде сыртқа шыққан Бекайдар қанжығасында байлаулы жүрген қалтасынан асықтарын шығара бастады. Қолына бірден іліге кететін, басқа асықтардан ірірек құлжа сақасы таптырар болмаған соң, қалтаны қанжығадан шешіп алып, ішіндегісін жерге төгіп те қарады. Сақасы жоқ! Енді Бекайдардың асық ойнауға құлқы да қалмаған. Асықтарын жиып алып, тезірек осы арадан кеткісі келді. Сақасының жоғалуын кімнен көрерін білмеді. Жолға шығарда өз қолымен түгендеп салған. Құда бала Әдиден көрудің реті жоқ. Басқаға сенбесе де, оның адалдығына сенімді. Арнайы келген соң, ойнамай кетудің де жолын таба алмады. Көңілсіз жүрсе де ойнады. Көп болмаса да біраз асық ұтып қайтты. Кетерінде Әдиге жоғалған сақасының түр-түсін, сипаттамасын айтып, «қарастыра жүр» деп тапсырып кетті.

	Қызылобаға келесі бір барғанында, оған Әди әлгі сақаны Жолкеннің қолынан көргенін айтты. Бекайдар келіп-кеткеннен кейін екі-үш күн өткен соң, Қызылобаға Жолкен де жалғыз келіп асық ойнапты. Қолында «күлгіш» құлжаның сақасы бар екен, Бекайдар айтқан асыққа қатты ұқсатыпты.

	Бұны естіген Бекайдар ауылына келе сала Жолкенненсақасынқайтарудыталапетті. Ұрлағанын мойындағысы келмеген Жолкен қасарысып көріп еді, ызаланған Бекайдар оны жығып салып умаштай бастады. Дәл сол сәтте құдықтан су алып келе жатқан Жолкеннің інісі Жолшыбек ағасына көмекке жүгіріп жетіп, қолындағы қауғаның шылқыған жібімен Бекайдарды басынан тартып жібергенде, оның көзінің оты жарқ ете қалып, шалқасынан құлап түсті. Таяу маңдағы қырманда жұмыс істеп жүрген бір топ адамның арасындағы Әлмағанбет балалардың жай алысып жүрмегенін байқап, олардың жанына жетіп келді де:

	– Бекайдар жалғыз емес пе? Сен екеуің неге жабыласыңдар? – деп, өз балаларының жақтарынан тартып-тартып жіберді. Жылаған қалыптарында үйлеріне кеткен балаларының артынан Бекайдарды ертіп жеткен Әлмағанбет мән-жайға қаныққан соң, Жолкенді қасына шақырып алып, жер-жебіріне жетердей етіп әбден ұрысқан соң, алған сақасын иесіне қайтартқызды.

	Сәл кейіндеу Жолкен құлжаны қалай қолына түсіргенін де айтып берді. Бекайдар Қызылобаға асық ойнауға жалғыз барған жолы Жолкен де сол ауылға қыдырып барыпты. Барған үйінде отырып, терезеден Бекайдардың келгенін көреді. Ол үйге еніп кеткен соң, бұқпантайлап келіп, асықтардың қанжығадағы қалтада жүретінін білетіндіктен, бірден соған жармасып, керегін тез-ақ тауып алып, тайып тұрған екен.

	Әлмағанбет адал, ақкөңіл адам еді. Келесі жылы соғысқа алғашқылардың қатарында кетіп, оралмады. Жолкен де 1943 жылы майданға аттанған болатын. Соғыс біткен соң елге олжалы оралды. Ол Германиядан екі сүт тартатын сеператор ала қайтқан екен, елге келген соң соларын колхозға екі бұзаулы сиырға айырбастап, бірден малды болды. Құрдастарының арасында алғашқы болып үйленді, қызметке де ерте аралсты.

	Ауылда бастауыш мектеп қана болғандықтан, бесінші класты Бекайдар ауданда тұратын, сол кезде-ақ танымал молла болып үлгерген әкісінің інісі Шәріпбектікінде жатып оқыды. Бұл үйде сол жылы Бекайдардың немере ағасы Қанайдар да жататын. Екеуі бір класта оқыды. Оқу озаттары болатын.

	Оқу жылының ортасына таман класс жетекшілері Балғатай Өтешев деген мұғалім бұларға мектептің қабырғасында тұратын стендке іліп қою үшін суретке түсуді тапсырады. Өздерінің әке-шешелері қастарында болмағандықтан, балалар суретке түсуге қажетті ақшаны моллекелерінен алған. Жаңаарқаға көшіп келгендеріне көп болмаған, әлі жұмысқа орналаспаған Шәріпбектің балаларға берген ақшасы бас-басына бөлек суретке түсуге жетпейтін еді. Басқа ақша табудың ретін таппаған олар суретке бірігіп түсіп, соны екіге бөліп тапсырмақшы болды.

	Фотоға түсіретін орыс бұлардың бастарын түйісердей жақындатып отырғызып, өзі үш аяқты тұғырға орнатылған фотоаппаратына кеткенде, балалар араларын ажыратып ала қояды. Фотограф орыс шүлдірлеп келіп екеуінің арасын қайта жақындатып кетеді. Ол орнына жеткенше бұлар қайыра бөлектенеді. Ақыры амалы таусылған орыстан айласын асырған екеуі бір фотоны ортасынан екіге бөліп, класс жетекшілеріне екі бөлек тапсырған. Білмей қалатын шығар-ақ деп ойлаған еді олар. Мұғалім екі суретті қолына ұстап тұрып, «мыналар неге жіңішке?» деп сұрады. Балалар шындарын айтты. Ұстаздары күліп алып, суреттерін қабылдады. Ол суреттері стендке де қойылды. Екеуі де бесіншіні грамотамен бітірді.

	Сабақ үлгерімдері жақсы болғанымен, балалардың тұрмысы нашар еді. Тұрақты табысы жоқ отбасында олар үнемі ашқұрсақ жүрді. Сабақта отырып тамақты ойлайтын кездері көп болатын. Күн ашық болса, сенбі күндері сабақтан кейін он сегіз шақырым жердегі Аюбекке жаяулап тартып кетеді. Бір-екі қонып қайтады. Әкесі баяғы сары інгенмен әкеліп салады. Кейде ол бос болмай қалса, сауын сиырға мінгесіп, аудан орталығының тап іргесінен ағып жататын Сарысу өзеніне дейін келеді де оны кейін қарай айдап жібереді. Сиырдың ауылда қалған бұзауына кешке шейін бір жететінін біледі. Ол уақыттың сиырларының бәрі бас білетін. Өйткені, күш көлігі ретінде соқаға да жегілетін көбіне солар еді.

	Балалар тамаққа жарымағандарымен қоймай, қыс бойы тоңып та шықты. Жағатын отын тапшы боды. Ауданға теміржол келсе де, жаппай халыққа көмір сатылмайды. Қолы жететіндер ғана алады. Шәріпбекте оны сатып алатын ақша да жоқ. Дегенмен, ол есебін тауып, шанамен бір қорап көмір түсірген. Оны қатты суықтарда ғана жағады. Көмір жанып болғаннан кейін, үй суып кетпеу үшін пештің мұржасын сырттан жауып қояды. Сөйтеміз деп жүргенде, бұларға бір жолы иіс тиіп, қырылып қала жаздағандары да бар. Ал қатты суық емес күндері күзде Шәріпбек шотпен шауып, балалар жіппен буып арқалап тасыған бір мая шиді үнемдеп жағып, үйдің зәрін сындырады. Осылайша, дірдектеп жүріп қысты да өткерген.

	Соғыстың қарсаңындағы әрі өзі сияқтылар үшін соңғы болған 1940-1941 оқу жылында Бекайдар 6-класты толық аяқтай да алмады. Бұл жылы да ол кісі үйінде жатып оқыған. Көктемгі каникулда Шәріпбектің үлкен ұлы Зүпар екеуі Аюбекке барды. Қайтар жолдарында оң жақтарынан соққан қатты желдің әсерінен бе, ертеңіне екеуінің де мойындарының оң жақтары ауырып, бұрғызбай қалды. Бір-екі күннен кейін Зүпардың оң жақ шықшытының асты, Бекайдардың мойнының оң жақ үсті күп болып ісіп кетті. Ісіп тұрған жерлері сыздап ауырады, түнімен ұйқы көрсетпейді. Сабақ жайына қалды. Қазақша ем-дом нәтиже бермеген соң, Шәріпбек балаларды дәрігерге алып барған.

	Дәрігер-хирург «халық жауы» ретінде жер аударылып келген ленинградтық еврей Рабинович деген кісі еді. Екі баланың ісіктерін ұстап көріп, «ісікті жарылмай тұрғанда сылып тастау керек» деді. Бірақ балалардың әке-шешелері: «Бәрі бір алладан, жақсылығын берсе, отасыз да жазылып кетер. Баяғыда (әр қайсысы әркімнің атын атап) соның да осындай ісігі болған, сол да пісіп жарылып, жазылған. Азар болса орнында тыртық қалар» десіп, балаларын пышаққа қимады. Сөйтіп Зүпар өз үйінде қалып, Бекайдар Аюбектегі өз үйіне қайтқан. Алайда өздігінен жазыла қояр ісік көрінбеді. Кәріпбектің отбасы түн баласына ұйқы көруден қалды. Осылай жалғаса берудің реті жоқ еді. Бір күні Қожахмет Бекайдардың мойнын сипап отырып, «мына ісіктің өзі ет пен терінің арасында бөлек тұр екен ғой, оп-оңай-ақ сылып тастауға келіп тұр. Апарыңдар дәрігерге! Құдайдың жазғаны болар. Бүйтіп қиналғанша...» деп, кеңес берді. Кәріпбек те сол ұйғарымға тоқтады.

	Келесі күні Бекайдар Рабиновичтің алдына барып, операция столына жатты. Оның шала-пұла қазақшасы да бар еді. Баланы столға жатқызып жатып, оның: (Бұл – оңай ота. Балаң өлмейді. Мен жауап беремін» деген сөзі әкесінің де, баласының да көңілін жайландырған.

	Бекайдар стол үстінде сол жақ қырынан жатыр. Мойнының астына бір жұмыр, тығыз жастықты қойып еді, мойнының оң жақ үсті молдау ашылды. Одан кейін дәрігер үлкендігі шай кеседей исі жаман бір нәрсені мұның аузы-мұрнын бастыра жапсыра салды. Бекайдар алғашқыда тұншығыңқырап дем ала алмады. Құлағына дәрігердің «бір, екі, үш» деп санай бер» дегені талыңқырап естіледі. Санай бастағаны сол еді, тұла бойы ұйығандай болып, ұйқысы келді. Сол мезет ісігінің үстінен пышақпен тілгенін сезді. Бірақ ауырғаны білінбеді.

	Солай жатып түс көрді. Өзі мектепте орыс тілінен сабақ беретін Нина деген жас мұғалиманы ұнататын, сол бір бағананы құшақтап, сонымен қоса айналып тұр екен дейді. Одан арғысы есінде жоқ.

	Отадан кейін есін жинағанда көргені: Зүпар мен әкесі қасында отыр. Зүпар оның жанына жетіп барып:

	– Қалай, ауырған жоқ па? – деп, дереу сөзге тартты.

	– Ауырған жоқ. Ұйықтап кетіппін, түсімде Нина мұғалиманы көрдім, – деп бастаған Бекайдар не сезіп, не көргенін тегіс айтып берді. Зүпар күлді. Сөйтсе, мұның көргені түс емес, өңі екен. Нина Бекайдарға ота жасалып жатқанын Қанайдардан ести сала, ауруханаға келіпті. Ішке кіргізбейтіндіктен, операция жасалып жатқан палатаның терезесі алдындағы телефон бағанына сүйеніп тұрған ғой, соны стол үстінен көзі шалып қалған Бекайдарға басы айналған кезінде ол сүйеніп тұрған бағанымен қоса айналғандай болып көрінген.

	Кешке таман палатаға Нинаның өзі де келді. Он шақты кәмпит ала келіпті. Зүпар оған бұның «көрген түсін» айтып еді, екеулеп біраз күлді. Зүпар ол кезде он жетіге шыққан бозбала. Өзінен шамалы-ақ үлкен әдемі орыс қызын ауруханадан үйіне шығарып салу бақытына ие болған одан Бекайдар қызды кәдімгідей қызғанатынын сезінді. Бұл – он төртке жаңа толған жеткіншектің ең алғашқы жүрек бұлқынысы болатын.

	Ертеңіне Зүпар да мойнына ота жасатты. Екеуі де тәуір болғанша ауруханаға күн аралатып бірге барып, жараларын таңдырып жүрді. Алайда, бір-бірінен бірде-бір рет Нина жөнінде сұрасқан емес.





3. ЕҢБЕК МАЙДАНЫНДА




	Бекайдардың мойыны әбден жазылған шақта соғыс басталды. Ел қатты үрейленіп қалған. Майданға жаңаарқалықтар да шақырыла бастап еді, колхоздарда жұмыс күші жетіспеуге айналды. Сондықтан басқа балалар секілді Бекайдар да жұмысқа араласты. Күн ұзаққа егістік арасындағы арамшөптерді жұлады. Бұны балалардың бригадирі етіп бекіткен. Арамшөптің ішінде, әсіресе, есекмияны жұлу қиын. Балалардың көбінің оны тамырымен жұлып алуға шамасы жете бермейді. Солардан қалып қоятын әлгі есекмияларды Бекайдар бір күні бәкісімен қиып жүргенде, аңдап қалған бригадир Дін Орынбаев оның қасына жетіп келіп, қамшысымен тартып жібергенін ол көпке шейін ұмыта алмай жүрді.

	Балалар жазда тек арамшөп жұлып қана қоймайды. Егін орағы кезінде лобогрейка, молоток, молотилкаларға жегілетін өгіздерге мінетін де, қыстыгүні әйелдермен бірге егістікке, шабындыққа күрекпен үйіп қар тоқтататын да осы Бекайдар сияқты жеткіншек балалар еді.

	1941 жылы елдің жағдайы ауыр болатын. Ер азаматтардың біразы майданға аттанған. Көпшілігі кезегін күтіп жүрді. «Қай күні алып кетеді» деп алаңдайтындықтан, самарқау тартып жүргендері де баршылық. Оның үстіне азық-түлік тапшы. Мешіннен кейін үкімет үлестіріп берген қолда бар азын-аулақ малдың сүтін ғана талғажау етеді жұрт. Қатығы да, майы да, ірімшігі де, құрты да әр үйдегі жалғыз сиырдың сүтінен. Оның өзі үкімет сиыр басына салатын 7 келі қорытылған сарымай алымынан артылса ғана колхозшылардың аузына тимек. Ешкімнің ол малдарды, аштан өліп бара жатса да, сойып жеуіне құқығы жоқ. Бұзауы еркек болса, колхозға өткізіледі, ұрғашы болса, малданады. Бірақ жемейді. Дегенмен, малы ауырып, ақыры өлетіндей болса, мал дәрігерінің рұқсатымен бауыздауға болатын.

	Сол жылы Кәрібайдың үйіндегі қара сиыр қысыр қалыпты. Өзі күзде әбден семірген. Қарны ашқан адамның бәрінің көзі соған түскендей. Оның бойдақ болғанына Шонай балалары қуанбаса, ренжімеді. Орнын басар буаз тайыншасы бар. Қар бір жауып, күн суи бастағанда көптен ойлап жүргендерін іске асырудың сәті келді.

	Бір күні Кәріпбек үйге асығыс кіріп, шай ішіп отырған Бекайдарға:

	– Тез барып, Әубәкір дәрігерді шақырып кел.

	«Кәрібайдың сиыры ауырып тұр екен, әкем көріп берсін деп жатыр» деп айт, – деді де қайта шығып кетті.

	Бекайдар барып, мал дәрігерін ертіп келгенмен, ол ауырып тұрған сиырға еш дауа жасай алмады. Аузынан сілекейі шұбырып, қайта-қайта лоқсып тұрған қара сиыр сол күні пышаққа ілікті. Сойып жатқанда Бекайдар әдейілеп қараса, сиырдың өңеші мен ұлтабары қып-қызыл болып кеткен көрінеді. Әубәкірдің оған қандай диагноз қойғанын білмесе де, әйтеуір союға рұқсат ететін анықтама беріп кеткенін біледі.

	Сол жылы Аюбекті қыстаған Шонайдың үш баласының: Кәріпбектің, Кәрібайдың және Адамбектің отбасылары қызылсыраған жоқ. Қара сиырдың семіз етін теңдей бөліп алған еді. Ал оның неден ауырғанын Бекайдар кейін білді. Ағайындылар өзара ақылдаса келе, соғымның мәселесін жан түршігерлік қулыққа бару арқылы шешуді жөн көріпті. Семіз сиырдың ауыздарынан жырылып кетпесі үшін оған қиянат жасаудан қаймықпапты. Сақырлап қайнап тұрған бір шәйнек суды жануардың тілін шүберекпен ұстап тартып тұрып, аузына құйып жіберген. Осыны естіген балаң жігіт көпке шейін жазықсыз жануарға ара түсе алмағанына өкініп жүрді. Кейін: «бәрібір соятын болған соң, қалай өлгенінде не тұр?!» деп өзін-өзі жұбатқан.

	Ауылдың қай үйінде болмасын қыста отын тапшы. Пешке жағатындары сабан, малдан қалған шөптің сағдары. Кешкі астарын пісіріп алғаннан кейін, елдің бәрі пештерінің мұржаларын жауып тастайды. Сонда да таң ата үйлері суып кетеді. Аз ғана малдың жаздайғы болмашы тезегі ол уақытта жағатын сабан, сағдар болмайтындықтан, сол жазда-ақ таусылып кетеді. Қараған, тобылғы жинап алуға жаздай колхоздың жұмысынан қол тимейтін. Жас балалардың күніне терген бір қап тезегі үнем болып жарытпайды.

	Солай бола тұрса да, Бекайдар үйінің бір артықшылығы болды. Өзінің асықты жақсы ойнайтындығының арқасында ол сол жылы ауыл балаларының барлық асығын ұтып алған еді, енді соны кәдеге жаратып, асық ойнауды үйреніп алған неміс балаларына бір қап тезекке бес асықтан айырбастауды шығарды. Бекайдардан басқа, неміс балаларымен асық ойнайтын бала да табылмайды. Олар амалсыздан бұған қайтып келіп, асық ойнайды. Қанша тырысқандарымен ұтылады, осылайша Бекайдар күніне 4-5 қап тезек табады. Онысын қыста жағу үшін жинай береді. Бұл – 1942 жылдың жазы болатын.

	Жер аударылып келген немістердің жасы алпысқа жетпеген әйел-еркектерінің бәрі 1942 жылы күзде еңбек армиясына алынды. Ата-анасыз қалған балалары ауыл үйлеріне таратылып берілді. Аюбектегі Шонайдың үш баласының үлестеріне бір отбасының Андрей, Георгий, Виктор есімді 12-15 жас аралығындағы балалары тиді.

	...Немістің осы үш баласы 1975 жылы жазда балалық шақтары өткен «Үлгілі» колхозын арнайы іздеп келді. Бұл кезде колхоз атаулының мүлдем жоқ екенін білгендерімен, олар сол ауылдың өздері білетін тұрғындарын сұрастыра бастаған. Солардың қатарында Бекайдардың да аты аталып еді. Оның аудан орталығында тұратынын біреулер арқылы біліп, үйіне іздеп барды.

	Арада өткен отыз төрт жыл болмағандай, алыстан келген қонақтар Бекайдарға «ас піскенше асық ойнайық» деп қолқа салды. Өздері сайланып, асықтарын ала келіпті. Бұл жолы олар ұтты. Бастары қосыла қалса, осы уақытқа шейін балаларымен қосылып асық ойнайды екен. Қазақшаларын да ұмытпапты.

	Ал, әке-шешелері еңбек армиясынан оралмаған көрінеді. Өздерін жастары 15-16-ға келген шақтарында ФЗО-ға алыпты. Соғыс аяқталғаннан кейін Теміртауға орнығып, әрқайсысы отбастарын құрған.

	Қонақтар кетерлерінде «егер сіздер болмағанда, аштан өлетін едік қой, сол үшін де сіздерге алғысымыз шексіз» десіп, қимай-қимай қоштасты.





4. ЖАЙЛАУДА




	1942 жылы жасы он алтыға толған балаларды ФЗО-ға ала бастады. ФЗО – орысшадан аударғанда «фабрика-зауыт оқулары» дегенді білдіретін. Дегенмен, ол оқу дегеннен гөрі, мәжбүрлеп қара жұмыс істету дегенге көбірек саятын. Ал ауыл қазақтары, тілдері келмегендіктен болар, оны «бұзу» деуші еді. Кәріпбек жалғыз баласы ФЗО-ға алынса, бұзылып кетеді деп ойлады ма екен, Бекайдарды соған жібермеу үшін 1942 жылдың мамыр айында Ақтаудың сыртындағы Айдаһарлы тауларындағы қой фермасына апарып тастауға бекінді. Ол жерде екі колхоз біріккеннен кейінгі «Үлгілінің» 300 қойының шопаны болып кеткен Қожахмет інісі тұратын.

	Алаң-пелеңде жолға шығар алдында Кәріпбек әйелі мен інілеріне бізді сұраған жұртқа «Шікір көпіріндегі Әлидікіне кетті» деңдер деп тапсырып кетті. 57-разъездегі Шікір көпірінің күзетшісі Әли – өз інісі Қожахметтің әйелінің інісі болатын.

	Бекайдарғабастапқыдаөзінетанысемес жерлермен сапар шегу бір шама ұнады. Бұлар бөгде жандардың назарына ілікпеу үшін, аудан орталығына да соқпай, одан онша қашық емес жердегі Қарауылтөбе мен «Алғабас» колхозының ескі көңі арасымен жүріп отырып, Сарысуды кешіп өткеннен кейін Манақаға қарай бет түзеген. Шамалы жүргеннен кейін олар сұлбасы саусақтың саласындай сайрап жатқан, ені 30-40 метрдей болатын тарам-тарам жолға килікті. Бұрын мұндайды көрмеген бозбала әкесінен:

	– Мына жол неге мұнша кең? – деп сұрап еді, әкесі:

	– Бұл – Ташкент тракті. Осы жолмен ел баяғыда Ақмолаға базарға мал айдайтын. Содан қалған із ғой, – деп түсіндірді.

	Бұдан кейін де Кәріпбек баласына жолай ұшырасқан терең өзек, бейіт, құдық, басқа да елеулі, көзге түсетін жер атауларының шығу тарихын әңгімелеп беруден жалықпады. Сол күні олар Манақаның арғы қабағына шығып түнеді. Ертеңіне мосыға іліп қайнатқан шәйнектен шай ішіп отырып, әкесі Бекайдарға:

	– Мына жадағай төбені «Шайтантөбе» дейді, – деді төңірегіне қарап.

	– Немене, мұнда шайтан бар ма? – деді Бекайдар жұлып алғандай.

	– Жоқ! Мұны «Шайтантөбе» деп жүрген казак-орыстар ғой. Ертең көресің, алдымызда Дуан деген жер бар. Ол – орыстардың Кенесарыдан қорғану үшін салған қамалы. Сол қамалды салып жатқанда атаң Шонай, менің әкем, казак-орыс солдаттарының мінетін аттарын бағыпты. Біздің қырғызға қараған ауылдарда темірден түйін түйетін ұсталар көп болған екен сол кезде. Солар да осы дуанды салуға жұмылдырылыпты. Оларға орыстар кәдімгідей ақшалай жалақы төлеп тұрған. Атаң осы маңайда жылқы бағып жүріп, Ақмоладан, сол уақытта ол Қараөткел деп аталатын, құрылыс материалдарын алып келе жатқан көп арбалы казак-орыстарға кезігіпті. Арба саны жүз қаралы көрінеді, бәріне де пар аттан жегіліпті. Орыстар тап осы біз отырған төбешікке аттарын доғарып, аяқтарын тұсап шалдыруға жіберіп, өздері алаңсыз тамақтанады, өзенге шомылады, арақтарын ішеді. Әбден тынығып, бойларының құрыс-тырыстарын жазған соң, қайтадан жолға қамданайын десе, аттары ұшты-күйлі жоқ! Жапа-тармағай жан-жаққа жүгіріп, біреулері төбе басына шығып, біреулері сайға түсіп, қанша іздегендерімен, өз қолдарымен тұсап жіберген екі жүзге жуық аттарын таба алмайды. Орыстардың арасында қазақшаны тәуір білетін біреуі болса керек, сол: «Вот Шайтантөбе!» деп қалады. Содан бастап осы жер «Шайтантөбе» болып атығып кетіпті.

	Манадан әкесінің әңгімесін үнсіз тыңдап отырған Бекайдар аттардың қалай жоғалғанын білгісі келіп:

	– Соншама ат қайда кеткен сонда? – деді.

	– Оның сыры былай: Әкем анау Қаракемерде жылқы жайып жүріп, Ташкент трактімен Манақаға қарай құлап келе жатқан казак-орыстардың көшін көреді. Олардың Манақада 4-5 сағат аялдайтынын бұрыннан біледі екен. Өйткені, бұл – бірінші керуен емес. Сол жылы Кенесарының шолғыншы-жансыздары Дуан төңірегіндегі елмен, ондағы жұмысшылармен астыртын байланыс жасап, қамал салуға кедергі келтіру үшін орыстардың аттарын ұрлау керек деген талап қояды. Жылқышы Шонай атаң да тапсырма алады. Оның міндеті: аттарды қалай алудың жолын қарастыру болса керек. Өзі бағып жүрген жылқыларынан айырылатын болса, сезік тудыратын болғандықтан, ол күні бұрын бірнеше епті, пысық адамдарды ескертіп, кейін «Шайтантөбе» атанып кеткен жайдақ төбенің батысындағы өзекке жасырып қояды. Ішінде ағасы Игілік батыр, інісі Қонай, немере інісі Қосан, тағы басқа екі-іш адам бар сайланған топ казак-орыстар бой жазып жатқанда әлгі екі жүздей атты айдаған бетінде Кенесарыға апарып беріпті. Ал Шонай атаң сезік тудырмау үшін әлгі «шайтан алған» аттарды орыстармен бірге іздескен болып қала беріпті.

	Алты-ақ кластық білімі бар Бекайдарға ол кезде Кенесарының кім екенін, оның орыстарға неге өшігетінін білу маңызды емес еді, сондықтан да қазбалап сұрамаған. Тек «Шайтантөбеде» шайтанның жоқ екендігі ғана көңілін жайландырған. Сапарларын әрі қарай жалғастырған әкелі-балалы сол күні «Жартас мектебі» деп атанып кеткен жерге жетіп қонды. Бұл – Жаңаарқа ауданы бойынша ең алғаш ұйымдасқан мектептің орны болатын. Кейін ол аудан орталығына көшірілді де, орны Карлагтың малын бағатын қыстауға айналған. Ал жердің атауы «Жартас мектебі» болып қала берді.

	Кәріпбек пен баласы Жартас мектебінде бір отар қозылықойбағыпжүргенекітұтқынәйелдікезіктірді. Кешкі астарын ішіп отырғанда үстеріне қолдарында сүт құйылған кішірек шелегі бар әлгі екі әйел келіп, бұлардан нан сұраған. Біреуі – өзбек, екіншісі қандай ұлт екенін бұлар айырып болмайтын еуропалық еді. Әйтеуір, орысша сөйлейді. Өзбек әйелдің шала қазақшалап айтуына қарағанда, олардың ет, жарма сияқты басқа тамақтары болғанымен, нан жеткізіліп берілмегеніне екі-үш күн болыпты.

	Кәріпбек алыс жолға қапысыз дайындалып шыққан. Біразға жетерлік талқандары, қуырылған бидайлары, 4-5 таба нандары болған. Өздеріне әкелінген сүтті қолма-қол бақырашқа құйып, талқанкөже жасады. Екі әйел екі бақыраш көже ішіп алды. Бұрын-соңды көрмеген астары болса да тартынбаған. Қуырылған бидайды жеп көрулері де алғаш рет екен. Тойғандарына разы болысып, кетуге ыңғайланған екі әйелді Кәріпбек тоқтатып алып:

	– Мына бір таба нан мен шамалы қуырылған бидайды да ала кетіңдер, – деді. Екеуі рахметтерін жаудырып кете барды. Бірақ өзбек әйел ертеңгілік қайтып оралып:

	– Ака, бізге бір шелек бидай беріңіз де мына қойдан таңдаған біреуін алыңыз. Бірақ сойып аласыз да басы мен терісін тастап кетесіз, – деді. Кәріпбек сөзге келмей келісті. Қожахметтікіне деп алып шыққан бір қап бидайынан бір шелегін қолма-қол салып берді. Содан кейін әйелге еріп барып, отар қойдың арасынан ең ірісін таңдап алды.

	Бекайдарбұндайүлкенқойдыбұрынкезіктірмеген, әкесі екеуі арбаға зорға көтеріп салып еді. Енді бұлар Жартас мектебіне көп кідірмей, екі шақырымдай ұзап барып, бір талдың көлеңкесіне жайғасып, қой союға кірісті. Өзбек әйелмен келіскендей, қойдың басы мен терісін сол жерге қалдырып, етін тұтқын әйелдер берген тұзбен тұздап алды. Барар жерлеріне тағы екі қонып жеткендерінше, ет сүрленіп те қалған.

	Жартас мектебінен шыққаннан кейін Кәріпбек:

	– Саған Дуанды көрсетейінші, – деп, сары інгеннің басын солай қарай бұрды.

	Дуан дегендері аяқталмай қалған құрылысқа ұқсайды. Биіктетіп үйілген топырақтан өзге көз тоқтатар дәнеңе де қалмапты. Бекайдар келе арбадан секіріп түсіп, дуанның ең биік тұсына көтерілді. Жан-жағына көз салып еді, қаптап келе жатқандай бірдеңелер қарауытып көрінді. Не екенін біле алмаған ол дереу әкесінен:

	– Әке, анау қарауытқан немене? – деп сұрады.

	– Е, е! Ол – сағым көтерген Кенесары шиі ғой, – деді де Кәріпбек баласына – Кел, отыр қасыма, енді қозғалайық, жолай ол шилердің қалай «Кенесары шиі» атанғанын айтып берейін, – деді.

	...Сол жылы орыстар «Кенесары әне келіп қалады, міне келіп қалады» деп үрейленіп отырса керек. Содан бір күні ана шилер сағым көтеріп жаңағыдай көрінгенде, орыстар: «Бұл қаптап келе жатқан Кенесарының қолы екен» деп, бар мүлік, ауыр қаруларын, арба-жиһаздарын тастап, қаша жөнеліпті. Содан өзеннің арғы жағына шығып алғаннан кейін баспалап қараса, өздерінің зәресін ұшырған сағым екендігіне көздері жетеді. Соңдарына түскен қуғыннан аман екендіктеріне әбден сенген соң ғана олар дуанға қайтып оралыпты.

	Келесі түнді бұлар Ақтаудың Ақтұмсығының арғы жағындағы займкеде «Алғабас» колхозының бір отар қойын бағып отырған олжа руынан тарайтын Түспай дегеннің үйінде өткізді. Бұл үйге Кәріпбек бұрыннан етене еді. Жылда Ақтауға аң аулауға келгенде осы Түспайдыкінде болатын. Өзі Кәріпбектен бірер жас үлкен болса да әзілдері жарасып, бірін-бірі құрметтейтін. Сол сыйлы қонағына Түспай бір қойын сойып, әңгімелесіп бірге отырсын деп, жақын маңайда тұратын Бейсенбек деген кісіні арнайы шақыртып алды.

	Қонағы мен көршісін риясыз күткен Түспай ертесіне қой бағуға өзі бармай, бой жетіп отырған қызын жіберіп, қонағына тағы бір күн қала тұруды өтінді.

	– Кездеспегелі көп болды, қайда асығасың? Бейсекең бар, әңгімелесіп отырмаймыз ба біраз, – деп қолқа салды.

	– Қойды Бекайдар мен Нұрила бағып келсін, екеуі де дырдай азамат емес пе, біз шынында да бір бой жазып, көңіл сергітейік! Мына соғыс деген зұлматтың ес жиғызар түрі көрінбейді ғой, – деп Бейсенбек те сөзге араласып, Кәріпбектің қала тұруын қалайтындығын аңғартқан.

	– Жұмыстан үш-төрт-ақ күнге сұранып едім, қалай болар екен? – деп қипақтаңқыраған Кәріпбек ақыры қалуға көнді.

	Бекайдар алғаш рет иен далада өзі құралпы бойжеткенмен оңаша қой бағуға мәжбүр болды. Оңаша деудің өзі айтарға ғана, екеуі отардың екі шетінде күн ұзаққа үнсіз жүрді де қойды. Бұрын бірін-бірі білмейтіндіктен болар, әңгіме қылар ортақ сөз де табыла қоймаған. Тек, малды ауылға беттетіп келе жатқанда қатарласып қалған Нұрила:

	– Күн ұзаққа бір тіс жармадың-ау, аузын буған өгіз сияқты екенсің, – деп, сықылықтай күліп, атының басын шұғыл бұрып, тебініп қалып еді, күрең төбелі орнынан ытырыла жөнелді. Бекайдар тап осы сөзді күтіп жүргендей, астындағы қаракер атты қамшылай түсіп, қызға жақындап келді де:

	– Аузымның бууын өзің шештің ғой, сүзіп алсам қайтесің!? – деді, сынай қарап.

	– Сүзіп көрсеңші! Теуіп жіберейін! – деді қыз одан сайын сықылықтай күліп.

	– А-а! Сен ат па едің? – деді бозбала да оңайлықпен қоя қоятындай көрінбей.

	– Ат қана тебе ме екен, қыздардың да тебегені болады, байқап жүр, бозбала! – деген Нұрила атын сауырынан қамшысымен осып жіберіп, отардың келесі басына қарай жер апшысын қуырардай дүсірлетіп шаба жөнелді. Әлгі қамшы өзінің жон терісін сыдырғандай болған Бекайдар не бірдеңе деп жауап қатарын, не үнсіз қаларын білмей, тосылыңқырап қалғанда, бойжеткен бұрымдары желбіреп, бозбаламен арасын қашықтата түскен.

	«Бәлем, үйге барған соң сөйлесермін сенімен!» деп іштей кіжінген Бекайдардың алдындағы қойларды қуыңқырап айдағаннан басқа амалы да қалмап еді.

	Күн батардың алдында бұлар үйге келгенде екеуі де өздері күтпеген әңгіменің куәсі болды. Бұлар ішке енген бойда-ақ Бейсенбек:

	– Әй, Түспай, Кәріпбек! Екеуіңнің не ойлағаның бар, мына екі бала бүгін есейгендіктерін көрсетіп, бірлесіп қой бағып келді. Өздері жасты екен, «Тең теңімен, тезек қабымен» деген ғой атам қазақ, мен бір ұсыныс айтсам, қалай қарар едіңдер, – деп екі баланың әкелеріне қарады. Олар қосарлана:

	– Айтыңыз, Бейсеке, айтыңыз! –десті.

	– Айтсам, құдай аузыма салып тұрған шығар, сендер құда болыңдар! – деді екеуіне кезек қарап.

	– Түсекең қолқаңызды қабыл алса, мен келісуге әзірмін, Бейсеке! – деді Кәріпбек көп ойланып жатпастан.

	– Мен сенен артық құда іздемеймін, Кәріпбек, – деді Түспай да келісетіндігін білдіріп.

	Тап сол сәтте екі беті ду ете қалған Нұрила бұрылып алып, сыртқа жүгіре жөнелді. Бұны көрген Кәріпбек:

	– Қап! Жаңағы баланың көңіліне де қарамаппыз-ау! Оңашада айту керек пе еді, бекер ұялттық-ау, – деді ыңғайсызданып.

	– Не ыңғайсызданатыны бар, «қыз жат жұрттық» демейтін бе еді, бүгін сен айттырмасаң, ертең басқа біреу келіп айттырады. Әрі-беріден соң, бой жетіп отырған қыз бір күні танымайтын, білмейтін көлденең көк аттымен қол ұстасып кете барса, қайтпекпіз?! – деді Бейсенбек Кәріпбекке қаратып айтқан болып.

	Кәріпбек үндеңкіремей қалып еді, Түспай қалжыңға сайып:

	– Өй, қыз беретін өзің сияқтанып, ұнжырғаң түсіп кетіпті ғой, – деді зорлана жымиып.

	Осы сәтті пайдаланып қалғысы келген Бейсенбек:

	– Ендеше, не тұрыс?! Түспай, құданың құйрық-бауырын әкел! – деді де екі қолын жайып, – Ниеттеріңді Алла қабыл алсын, Аллаһу әкпар! – деп бетін сипады. Басқалары да, оның ішінде Бекайдар да бар, Бейсенбектің тілегін бата ретінде қабылдап, «Әумин!» десіп, қоштай жөнелген.

	– Құйрық-бауырды кешелі бері жеп жатқан жоқпыз ба, біз жолымыздан қалмайық, – дей берген Кәріпбектің сөзін бөлген Бейсенбек:

	– Ол – қонақасың. Ендігі жейтін құйрық-бауыр құдалықтарыңды бекітетін болады. Бүгін осы шаруаны тиянақтап кет, бауырыңдікіне ертең-ақ барарсың, – деді өктемдеу үнмен.

	– Иә, Бейсекең дұрыс айтады, – деді Түспай Бекайдарға қарап, – Сен бәлденсең, менің де айнып қалуым оп-оңай. Бір сенің көңіліңе қарап отырмын, әйтпесе өткізе алмай отырған қызым жоқ.

	– Түсеке, қатты кеттіңіз-ау, енді қайтсем екен? – деп, Кәріпбек қиналыс білдірді.

	Ақыры Кәріпбек пен Бекайдар Түспайдікіне тағы бір қонатын болды. Үлкендердің сөздерін тек үнсіз тыңдап отырған бозбаланың қиялы шартарапты шарлап кеткелі қашан?! Нұриламен қазірден бастап ерлі-зайыпты болып қойғандай күй кешіп отырды. Ал қыз болса, мана ұялып шығып кеткеннен қайтып оралмаған. Көрші бір үйге барып, қонақтардың тезірек аттанып кетуін күтіп отыр еді. Бірақ, ол ойы орындалмайтынын естіген бойда-ақ үйіне кердеңдей басып кірді де, отырған қонақтарға назар да салмастан, төр жақтағы жатын бөлмесіне өтіп кетті. Бекайдар бұл жолы оған сұқтана қараған. «Дене бітімі де, түр келбеті де көз тартарлықтай екен» деп ойлап қойды іштей.

	Нұрила өзін адам құрлы көрмей, сыртынан тон пішіп, құдалық кәдесін жасап жатқан мына «шалдарға» жыны қозып, жылап та алған. Әрі-беріден соң, «дәл қазір ұзатылайын деп жатқан жоқпын ғой, неменеге «күн жаумай су боламын» деп, өзін-өзі жұбатты. Біраз уақыт өте келе: «Бекайдар былай жаман бала да емес сияқты, түрі де келіскен, денесі де мығым екен, жасы жиырмадан асқанда қандай жігіт болар екен?!» деп, қиялына ерік берген жайы да бар еді. Сөйтіп жатып, көзі ілініп кетіпті. Түс көрді. Бекайдар екеуі қой бағып жүр екен дейді.

	Кенет Бекайдар сүзеген бұқаға айналып кетеді. Бұны сүзейін деп келе жатыр екен. Зәресі ұшып, қашайын десе, жүгіре алмайды. Бұқа қуып жетіп, «міне, сүзеді-ау!» деп жатқанда, шошып оянды. Оянып алып, өзінен-өзі мырс етіп күліп жіберді. «Ол бұқа болғанда, мен ат болып, тебуім керек еді ғой» деп бір ойлады да, іле: «мен оны не үшін тебуім керек, сүзген жоқ қой» деп онысынан тез айныды.

	Ертеңіне Бекайдар осы ауылдан аттанарында Нұриламен қалай қоштасудың ретін таппады.

	«Шалдардың» келісімдерінеоныңқалайқарайтынын білгісі-ақ келген. Бірақ ретін тауып қалай сұрамақ? Қыздың өзінен бір белгі болып қала ма деп, сол жаққа жапақтап қарай берген. Соны аңдап қалған Кәріпбек баласын жауырынынан итеріп:

	– Бар, Нұриланың қолын алып қоштас. Енді қашан кездесетіндеріңді бір құдай білер, – деді.

	Бекайдар тап осы сөзді күтіп тұрғандай, шешесінің жанында оны қолтығынан ұстап тұрған Нұрилаға имене тұрып қолын ұсынды. Қыз, әдеп сақтағаны болар, бірден қолын соза қоймап еді, шешесі:

	– Қолыңды берсеңші, Нұрила, қонақ баладан ұят болды ғой, – деді, қызының қолын өзі икемдеп.

	– Қонақ балаң не, күйеу бала демейсің бе, – деп, осы кезде манадан үнсіз тұрған Бейсенбек сөзге араласты.

	– Қойыңызшы, Бейсеке, бұлар әлі бала емес пе?! Әзір қысылтпайық балаларды, – деді Кәріпбек, – Құдай жазса, бәрі өз уақытымен болар.

	Кәріпбектің бұл сөзі ұнаған болуы керек, Нұриланың жүзі нұрланып сала берді. Тіпті ойындағысын да жасыра алмай:

	– Хабарласып тұрайық, – деп, ернінің ұшымен сыбырлағандай бәсең дауыспен үн қатып, Бекайдардың қолын жайлап қысқандай болды.

	Бекайдар оны емеурінінен ұғып, басын изей берген.

	Араға бес қонып Қожахмет інісінікіне жеткен Кәріпбек онда тағы екі күн аялдап, ауылға қайтты. Фермада меңгеруші, ветеринар дәрігер, бригадир, тағы бірнеше қара жұмысшыдан басқа, олардың отбасылары да не бары сегіз киіз үйде тұратын. Бекайдарды запперме (ол уақыттың қазақтары ферма меңгерушісін солай атайтын) қуана қарсы алды. Перменің шөп шабатын үш машинасының басына мінетін кісі жетіспей жүр еді. Бірден жұмыс құралын белгілеп берді. Әр шөп машинаға парлап өгіз жегіледі. Әлгі үш шөп мәшинені тартатын алты өгізден басқа, мұнда сегіз мінгі ат та бар. Колхоздың мұндағы бар ірі малы осы ғана. Адамдар да, барлы-жоқты техника мен күш-көлік те осындағы екі отар қойды асырап-сақтауға жұмылдырылған.

	Шөп шапқаннан бөлек, Бекайдар мен сол ферманың қойшысы Нығыманның әр жарты ай сайын атқаратын тағы бір міндеттері бар. Ол – киіз үйлерді жаңа қонысқа көшіріп-қондыру. Жиі-жиі жұрт ауыстыратын себебі, мал тұяғымен жер құнарын қашырып алмаудың амалы. Сондықтан да болар, бұл перменің қойлары алабөтен семіз. Семіз марқалардың қызығын көбіне Нығыман мен Бекайдар көреді. Запперме Құлмағанбеттің үйі жаңа жайлауға ертелетіп бірінші көшіріледі де, қалған үйлер қоныстанып біткенше, сол үйде Бекайдар мен Нығыманға арналып сойылған семіз марқаның еті былқып пісіп тұрады. Бұлар соны тауысып кететін. Қамыр жайып салынбайтын бір тегене етті қымызбен жылжыта отырып жеп алатын екі жасөспірім сырт көзге аштан келгендей көрінгенімен, ол кезде ел бір шама тоқ еді. Фермада ешкімнің сауын сиыры болмаса да, екі отар қойдың көбі сауылады. Қойдың сүтінен алынатын қаймақ, май, қатық, құрт-ірімшік, сірне мол. Тек нан жағы тапшы.

	Ақтауды бөктерлеп жайлап жатқан фермалар қой сүтін брынза жасау үшін ауданға өткізеді. Оны жинайтын арнайы адам бар. Ал мұндай брынза соғыс уақытында әскери госпитальдарға жіберілетін, генералдарға берілетін көрінеді.

	Ол жылдары Ақтауды бөктерлей ағатын Атасу өзенінің аңғарында айдыны үлкен, суы терең қарасулар көп болушы еді. Сол қарасуларға Ақтау өңірін шарлап, кен барлап жүрген орыс геологтары ау құрады. Өздері күн ұзаққа тау-тасты кезіп жүргендіктен, олардың ауларын жиі қарауға да мұршалары бола бермейді. Сондай сәттеріне тап болғанда Нығыман мен Бекайдардың әлгі ауларды бір-екі рет үптеп те кеткені бар. Алған балықтарын ауылға апарып, не пісіріп, не қаймаққа қуырып жейтін. Ауларындағы балықтарына «жиендік» жасалып жүргенін сезіп қойған геологтар бір жолы Айдаһарлыдағы фермаға соғып, өздерімен бірге ала келген екі ауын қаймақ, қатық, құрт-ірімшікке айырбастап кетті. Оларға Нығыман мен Бекайдар иелік ететін болды. Сөйтіп, екі жасөспірім шағын ауылды балықпен асырауға бейімделді. Бірде олардың құрған ауларына өте көп балық түсіпті. Судың жағасына екеулеп сүйретіп, зорға шығарса, ішіндегі сазан, шорағай, табан балықтардың арасында орасан үлкен бір шортан бар екен. Қомағай неме ауға түсіп тұрған бір табан балықты қылғытпақ болып, тұншығып өлгенге ұқсайды. Ауды жыртып кетпеуі үшін шортанның екі езуін тіліп барып босатып алуға тура келген. Ал оны екеулеп жүріп Нығыманның қанжығасына байлаған кезде, оның құйрығы жерге сүйретіліп жатты. Салмағы да екі пұтқа жуықтайтын болса керек, еті дәу бір қазанға сыймай қалған. Бүкіл ауыл болып жиналып, тойғандарынша жеп еді.





5. АЛҒАШҚЫ МАХАББАТ




	1942 жылдың қыркүйек айында Бекайдар жүрген фермадан Әубәкір деген кісі майданға алынатын болып, оны аудан орталығына жеткізіп салу үшін әйелі бір айлық баласын құндақтап алып, арбамен жолға шықпақшы болды. Содан құлақтанған Бекайдар бәтеңкесі тозып, жалаңаяқ жүргенін сылтауратып, ауылына қайтқысы келген. Соны сезіп қойған запперме Құлмағанбет кешкісін Қожахметтікіне Бекайдарды арнайы іздеп келіп:

	– Ауылға барсаң, бірден ФЗО-ға алып кетеді. Қал осында. Бәтіңкең тозса, кие тұруға етігімді беремін. Сосын ауданға барғанда жаңа бәтіңке әкеліп берейін. Үйлеріңе соғып, күзгі, қысқы киімдеріңді де ала келейін, тілімді алып, осында қал, – деді жалынғандай болып.

	– Мен де соны айтып отырмын, бірақ бұл інімнің көнетін түрі жоқ. Шамасы, шешесінің емішегін ембегелі көп болған ғой, – деді Қожахмет те заппермені қоштап. Сол кезде манадан үнсіз тыңдап отырған оның әйелі Әлиман:

	– Қойыңызшы, отағасы, балаға ұқсатпай, Бекайдар қайным дырдай азамат емес пе?! Үйін сағынып қалды дейсіз бе, әнеугүні қайнағам айтып кеткені қайда, «Ақтұмсықтағы Түсекеңмен құда болдым» деп, ауылды сылтау қылып, қалыңдығына соға кетпек ойы бар шығар, – деп бала қайнысына сынай қарады.

	«Қалыңдық» деген сөзді естігенде тұла бойы дір еткендей болған Бекайдар үлкендердің сөзіне ешбір уәж айта алмады. «Шешемді сағынбадым» деуге де, «қалыңдық менің не теңім?» деуге де шамасы жетпей, үнсіз төмен қарап отыра беруден басқаның ретін таппаған.

	Айтарын айтып болған соң, Құлмағанбет те бұны жайына қалдырып еді. Көкесі мен жеңешесі де қажамаған. Бекайдардың алған бетінен айнымайтынын білетін олар Әубәкірмен сөйлесіп, баланы өздерімен бірге ала кетуге көндірді.

	Айдаһарлыдан шыққан атарба аудан орталығына тікелей баратын төте жолдан бұрыстау болса да Ақтұмсықтағы займкеге әдейі бұрылып, Түспай үйінің алдына келіп бір-ақ тоқтады. Күн кешкіруге айналған. Үй иесі отар соңында жүрген. Есік алдына келіп тоқтаған атарба дөңгелегінің сықырын естіп, үйден жүгіре шыққан Нұрила өз көзіне өзі сенбей, босағаға сүйеніп тұрып қалды. Арбадан түсіп, үйге беттеген Әубәкір мен әйелі бойжеткен қызбен жылы амандасып ішке өткенде, Бекайдар әлі қипақтап арба жанынан ұзай қоймап еді. Нұрила да тұрған орнында қимылсыз қалған. Бір сәт екеуі де оңаша қалғандарын сезініп, біріне-бірі қарсы жүрді. Бұл жолы қыз бірінші болып қолын ұсынды. Бозбала да оның қолын оң қолымен жайлап қысып, сол қолымен қызды иығынан ала ұстап, өзіне қарай икемдей берген. Алайда, Нұрила Бекайдардың дегеніне бірден көне қоймайтынын аңғартып, жігіттің уысындағы қолын тез босатып алып, теріс айналып кетті. Бұнысын түсіне алмаған Бекайдар өзінен арасын алыс ұстағысы келген қыздың сол қолынан шап беріп ұстай алды. Ұяңдау көрінген бозбаладан мұндай қылық күтпеген Нұрила оған жалт бұрылып:

	– Шапшаң екенсің! – деді күлімсіреп.

	– Қашып бара жатсаң, енді қайтпекпін!?

	– Қашқым келсе, ұстап қала алармысың?!

	– Қашып көрсейші әуелі, – деді, қалжыңға бой үйретейін деген бозбала.

	– Жоға, қашып қайда барам, әкем саған матап берген жоқ па!? – деді Нұрила көздері боталап.

	– Өй, жылайын деп тұрмысың?

	– Жоқ! Мені адам құрлы көрмегендеріне намыстанамын. Сыртымнан тон пішіп, құдалық кәдесін жасамақтары не?!

	– Қазақтың ежелгі ғұрпы ғой ол. Біз сияқты ер жеткеннен кейін түгілі, бесіктен белі шықпай жатып та, тіпті балалары тумай тұрып та құда түсе береді екен ғой бұрынғылар.

	– Ол бұрынғы заманда. Қазір қай заман?! Совет өкіметінің әйелдерге теңдік әпергені қайда қалады сонда?

	– Түу, сен де қайдағыны айтады екенсің. Бізді дәл қазір үйлендірейін деп жатқан ешкім жоқ қой. Қаламаймын десең, бізді ешкім зорлап қоспайды. Шалдар «құда болдық» деп мәз болып жүре берсін, біз өзіміз білеміз ғой не істейтінімізді, – деді Бекайдар қызды тағы да өзіне қарай тартып. Жігіттің мына сөзіне жібиін деді ме, Нұрила бұл жолы оның ыңғайына көне берген. Соны сезген жігіт шөп еткізіп қыздың бетінен сүйіп алды. Бекайдардың еріні тиген бетін қолымен басқан Нұрила «бұның не» дегендей оған тіке қарады. Бекайдар тағы да ұмтыла түсіп, енді қыздың ернінен сүймекке еңкейе беріп еді, Нұрила тағы да жалт етіп сытылып кетті де жігітті қолынан тартып:

	– Жүр, үйге кірейік! Мына тұрысымызды біреу көрсе, ұят болар, – деді екі беті бал-бұл жанып. Ендігі жерде Бекайдардың қыз жетегіне еруден басқа амалы қалмаған.

	Түспай қойдан келгеннен кейін қонақтарына бір марқасын сойып, жақсылап күтті. Сөз арасында ол Әубәкірге:

	– Кәріпбектің сен де бір інісісің ғой, демек сен де құдасың, – дей отырып, Бекайдарға ұрлана бір қарап қойды.

	Бекайдар онсыз да қысылыңқырап отыр еді, мына сөзден кейін тіпті ұяттан өртеніп кете жаздады. Соны сезе қойған Түспай:

	– Балам, сен, қысылма! Еркін отыр. Әубәкірді жақын тартып айтып жатқаным ғой. Құдайдан жасырмағанды адамнан жасырып бола ма, алла қош көрсе, Нұрила екеуіңнің отау құрғандарыңды көрсек деп отырмыз, – деді.

	– Түсекең дұрыс айтады, қысылатын дәнеңе жоқ, бәріміз де күйеу болғанбыз, – деді Әубәкір де аузына басқа сөз түспей.

	Бекайдар мұнан әрі отыра бере алмай, сыртқа шығып кетті. Түн қараңғы болатын. Есік алдында шамалы тұрған соң, түнекке сүңгіп, беті ауған жаққа жүре берді. Алдынан қарауытқан бірдеңе көрініп еді, мана өздері мініп келген арба екен. Соған барып отырды. Үй жаққа қарап қояды. Тым-тырыс. Бір кезде есіктің сықырлап ашылғаны естілді. Біреу сыртқа шыққан сияқты. Бұл – шешесінің айтуымен Бекайдарды іздеп шыққан Нұрила болатын. Ол қараңғылықтан қорықты ма екен, әлде басқа бір ойлағаны болды ма, жан-жағына қарағыштап тұрды да аузын екі қолымен көлегейлеп тұрып:

	– Бек-ай-да-ар! – деді.

	Сол сәтте Бекайдар арбадан секіріп түсіп, оған қарай жақындай түсті де:

	– Мен мұндамын, – деді. Енді бір-біріне қарсы жүрген олар, бетпе-бет келіп тұра қалысты. Бастапқыда екеуі де не істерлерін білмеген. Солай тұра берер де ме еді, кенет «әуп» етіп ит үрмесі бар ма?! Оқыс дыбыстан шошынып кеткен қыз жігіттің құшағына қалай кіріп кеткенін де байқамай қалды. Жігіт те осыны күткендей екен, бас салып аймалай бастап еді, бойжеткен де бойында бұлықси тулап келген сезімін ірке алмай, еріндерін тоса берді.

	Екеуінің де бұл – алғашқы сүйісуі еді. Аралары ажыраған кезде Нұрила:

	– Ауылға барған соң не істемексің? – деді бірінші болып тіл қатып.

	– Өзім де білмеймін. ФЗО-ға да алып кетуі мүмкін.

	– Өзіңнің барғың келмей ме?

	– Оны да білмеймін. Әкететін болса, менен сұрамайтын шығар.

	– Сен қыз емессің ғой күйеуге бере салатын.

	– Қыз болып, сен бара салатын шығарсың берген жеріне?! – деп, Бекайдар Нұрилаға сынай қарады.

	– Бара салуға келісіп тұрған жоқпын ба?! – деп күлді қыз.

	– Расымен-ақ маған күйеуге шыққың келе ме? – деп сұрады Бекайдар әңгіменің бірден бұлай өрбитінін күтпегенін жасыра алмай.

	Қыз біразға дейін үндемеді. Жігіт те үнсіз жауап күтті. Уақыт ұзап бара жатқан соң, Бекайдар бір кезде:

	– Мен саған сауал тастап едім ғой, Нұрила, неге жауап бермейсің? – деді. Үнінде жабырқау бар еді. Қыз да соны сезе қалып:

	– Қызға сұрақты осылай қоя ма екен? Қазақтың бір қызы жігітке «саған күйеуге шыққым келеді» депті» дегенді қашан естіп едің? – деді жігітке тіке қарап.

	– Естіген емеспін. Бірақ сен айтып қала ма деп ойлағам, – деді Бекайдар жүзіне күлкі үйіріле тұрып, әзілге шаптыра.

	– Ол ойың бола қоймас!

	– Ал мына ойым ше? – деген жігіт қызды қайрадан бас салып, ернінен шүйліге сүйген күйі оны орнынан тік көтеріп алды. Қыз қарсыласқан болып, аяғын қайшылағанымен, онысы ұзаққа созылмады. Еріндері жігіттің аузынан босаған бетте-ақ:

	– Түсір! Күтіп қалды ғой, үйге кірейік, – деп күбірледі Нұрила.

	Бекайдар қызды жерге түсірді де және бір сүйіп:

	– Сен биыл оқуды қойғансың ба? – деді.

	– Қойған жоқпын. Ауданға қатынайтын көліктің реті болмай жүрген. Бәлкім, ертең сендермен жетіп те қалармын, – деді Нұрила үйге қарай аяңдай түсіп.

	– Жақсы болар еді.

	– Не жақсы болар еді?

	– Бірге оқысақ дегенім ғой.

	– А-а! Әрине жақсы болар еді. Айтпақшы, сен нешіншіні бітіріп едің?

	– Алтыншыны да толық бітіре алмадым.

	– Қазір нешіншіні оқуың керек еді?

	– Менің класымдағылар сегізінші оқып жүрген шығар. Жалпы мен біріншінің өзіне бір жыл кешігіп барғанмын, – деді Бекайдар ақталғандай болып.

	– Ал мен былтыр сегізді бітіргенмін. Әкем тоғызды оқығанымды қаламайды. Тек шешемнің айтуымен «көлік кезіксе, жіберерміз» деп жүрген.

	– Ертең сонда жібермей қалуы да мүмкін екен-ау.

	– Әбден мүмкін!

	– Неге жібергісі келмейді екен?

	– Біріншіден, ФЗО-ға алып кетеді деп қорқады, екіншіден, әкемнің ойынша, бойжеткен әрі айттырылып қойылған қыз баланың кісінің үйінде жатып оқуы дұрыс емес.

	– Ол кісі дұрыс ойлайды екен онда, – деді кенет Бекайдар. Нұрила оған одырая қарады. «Ашуланып қалар ма екен?» деп ойлаған жігіт қызды иығынан қапсыра құшақтап, – Ойнап айтам, оқыған дұрыс қой, – деді іле шала.

	– «Қалыңдығымды басқа біреу иеленіп кетеді-ау» деп қызғанбайсың ба? – деді Нұрила бір мәселенің басын тап осы сәт ашып алғысы келгендей.

	– Әрине қызғанамын. Дегенмен, менің қалыңдығым екендігіңді мойындадың ғой ақыры, – деді Бекайдар қызға барлай қарап.

	– Мойындамасқа лаж қайда!? – деді Нұрила сыртқы есіктің тұтқасынан ұстап тұрып.

	– Мұныңды берген сертің деп қабылдайын ба? – деді Бекайдар сыртқы есіктің табалдырығынан аттай беріп.

	– Мейлің! – деді де Нұрила ішке бірінші болып еніп кетті. Жігіт ауыз сенекте сәл кідіріп барып, ішкі есікті ашуға ыңғайланды.

	Ертеңіне қонақтар аттанып кеткенде Нұрила оқуын жалғастыра алмайтындығына өкінді ме екен, әлде Бекайдармен дұрыстап қоштаса алмағанына өкінді ме екен, көздеріне мөлдіреген жас тұнып, әке-шешесіне өкпелеген сыңай танытқансып, біраз уақытқа дейін үнсіз жүрді.





6. АУЫЛҒА ОРАЛУ




	1942 жылдың қыркүйегін аяқтай бере Аюбектегі үйіне жеткенде Бекайдар өзі құралпы балалардың көбінің ФЗО-дан қашып келіп, әр жерде бой тасалап жүргендерін естіді. Бәрі де әр жердегі туыстарын сағалап кетіпті. Бұған да нағашылап кетуіне тура келген. Бірақ ол жақта да көп аялдамай, алғашқы қар түсісімен ауылына оралды.

	Ауылға асығуына себеп те жоқ емес еді. Былтыр ғана бір алғыр тазылы болған. Жездей қызғылт болғандықтан Жезкиік деп аталған сол ит өзінің жүйріктігін алғашқы қар басқан жылы-ақ көрсетіп, «үйіне» жетпей тұрып түлкі алған. Жезкиіктің қызығын көруді көптен аңсап жүрген Бекайдар келе-ақ аңшылыққа кірісті. Аюбектің төңірегін шолғындап біткен соң, аудан орталығының маңынан түлкі қағып жүріп, бір күні өзі оқыған мектептің директорын ұшыратып қалды. Ол жақын ауылдарды аралап, ФЗО-дан қашқан мектеп жасындағы балаларды оқуларын жалғастыруға үгіттеп жүр екен. Бекайдарды бұрыннан жақсы білетін директор Бименде амандық сұрасқаннан кейін:

	– ФЗО-ға жібермеймін, оқуыңды жалғастыр, – деді.

	– Алтыншыны да ауырып бітіре алмадым, қай класқа бармақпын сонда? – деді Бекайдар сұраулы жүзбен.

	– Сенің биыл сегізіншіге баратын жылың емес пе, бар да өзіңнің сол сегізінші класыңа отыра бер, – деді де, Бименде қалтасынан блокнотын шығарып, хат жазып, – Мынаны мектептің оқу ісінің меңгерушісіне апарып бер, – деді.

	Бекайдардың хатты алғысы келмей:

	– Мен сегізіншіні қалай меңгеремін. Алгебраны алтыншыда жаңа бастағанбыз, химия мен физикадан мүлде хабарым жоқ. Сөйте тұрып, сегізіншіні қалай оқымақпын, – деген уәжіне директор көнер болмады.

	– Үй арасы жақын ғой, сабақтан кейін сені өзім күніне 1-2 сағат оқытармын. Сен сабаққа жақсы едің ғой, сондықтан сені біз сегізінші класқа көшіреміз. Ештеңеден қысылма! – деді бастырмалата. Бекайдардың келіспеске лажы қалмады.

	Бекайдардың иліккеніне көңілі жайланғаннан кейін, Бименде бұлар сөйлесіп тұрғанда манадан шоқиып отырған Жезкиікке көзі түсіп:

	– Қызылшоқыға бара жатырмын, сен мені біраз жерге шейін шығарып сал. Түлкі кезіксе, Жезкиіктің өнерін тамашалайық, – деді.

	Бименде Жезкиікті күшігінен білетін. Бұны Тілеуберген жездесі біреуден ат-түйедей қалап алған еді. Өзі соғысқа аттанарында көршісі Шәріпбек молланың үйінде жатып оқыған Бекайдар қиылып сұрағаннан кейін, өз үйінде күшікке ие болатын ұл бала болмағандықтан, соған бере салған. Енді әлгі күшіктің үлкен тазы болғанын алғаш көрген Бименденің есіне көптен бері хабары болмай кеткен жездесі түсіп, сол көре алмай кеткен Жезкиіктің қаншалықты алғыр екендігіне көз жеткізгісі келіп еді.

	Қар түнде ғана жауған. Нағыз қансонар болатын. Бекайдар бұрын Жаманадырдың күншығыс жағынан келіп, жотаның қыр арқасымен жүріп отыратын. Жезкиік дағдысынан жаңылмай, таудың екі етегін өзі кезек қағады. Етектен қашқан түлкі міндетті түрде тауға қарай өрлейді. Сондықтан қашқан түлкі де, қуған тазы да қыр басынан алақандағыдай көрінетін. Бұл жолы қасында Бименде болғандықтан, адырдың теріскей етегімен Қызылшоқыға қарай төтелеп келеді. Бұлардың алдын орап ерсілі-қарсылы із кесіп жүрген Жезкиік бір кезде тауға қарай құйғыта жөнелді. Шамасы түлкінің ізін кескен. Қос аттылы да желдірте түсіп, одан көз жазып қалмауға тырысты. Дегенмен, бір дөңнен асып көзден ғайып болған тазыны бұлар әлгі биіктің басына шыққанда ғана аңдады. Киіз үйдің аумағындай бір қойтасты айнала қашып жүрген түлкіні Жезкиік жанын қоярға жер таптырмай қуалап жүр екен. Түлкі тасты тастар емес. Одан кетсе-ақ болды, құтылмасын біледі. Аттылылар жақындаған кезде түлкі амалсыздан тастан тасқа секірді. Сонда да Жезкиік оны жүз қадам ұзатпай, белінен тістеген күйі сілкіп-сілкіп әлсіретті де тамағына жабысты. Бекайдар оларға жақындап барған бойда атынан секіріп түсіп еді, Бименде:

	– Тоқтай тұр, қалай өлтіргенін көрейік! – деді. Бекайдар қалт тұра қалды. Бұрын Жезкиік иесі жеткенше түлкіні өлтіріп тастамаса, ол аттан түскен бойда олжасын жайына қалдырып, былайырақ шығып тұратын. Бекайдар оған арнайы алып шыққан құртын беріп, шалажансар жатқан түлкіні тұмсығынан ұрып өлтіріп барып, қанжығасына байлаушы еді. Сол әдеті бойынша, Жезкиік иесі аттан түскен бойда түлкіден аулағырақ барып, «құртың қайда» дегендей, бұған қарап қалды. Ал алқымынан алған ажал аузынан босаған түлкі қозғала бастаған бойда Бекайдар соған ұмтыла түсіп еді, Бименде тағы да Бекайдарды тежеп:

	– Тиме, тиме! Жезкиік не істер екен? – деді.

	Тазы иесіне бір, түлкіге бір қарап сәл тұрды да, Бекайдардың қозғала қоймайтынын аңдаған соң, жауын кеуде тұсынан қапсыра тістеп, сіресті де қалды. Сосын, оның жаны әбден шықты-ау деген кезде сылқ еткізіп тастай салды. Итінің түлкіні бұлайша өлтіргенін Бекайдардың бірінші рет көруі. Ендігі жерде оған Жезкиікке сыбаға-құртын беріп, түлкіні мектеп директорының қанжығасына байлаудан басқа ештеңе қалмап еді. Солай етпекке ұмтылған шәкіртін бұл жолы да Бименде кідіртті.

	– Мен мұны қайда апарамын. Барған үйім алып қояр. Онан да мұны сен көкеңе апарып сойғыз, илесін. Жаңаарқаға бір келгенде ала келер. Жезкиікті саған Тілеуберген жездем беріп кетіп еді ғой, соған арнап тымақ тіктіріп қояйын. Тілеулес болып жатсын! – деді толқығандай көрініп.

	Бекайдар мұғалімінің айтқанын істеді. Алайда, Бименде арнайы тіктірген тымақты Тілеубергеннің киюін құдай қош көрмеген екен. Соғыстан оралмады. Жезкиік аудан орталығына не Кәріпбекпен, не Бекайдармен еріп барғанда Тілеубергеннің әйелі Секер оған тамақ әкеліп беріп тұрып, «Сен әперген түлкіні Тілеуберген кие алмай кетті ғой, ...артында бір еркек бала қалғанда үйде жүретін едің-ау, Жезкиік-ай!» деп жылайтын.

	Сол Жезкиік енесі Сарқасқадан да даңқы асқан, өңірге әйгілі тазы болды. Оның алғырлығына қоса, естілігін де жұрт жыр қылып айтатын. Күшігін алу үшін үйлеріне алып кетіп, күшіктететіндер де көп болды. Жезкиік күшіктерін сүтімен ғана емес, өзі ұстап әкелетін ұсақ аңдармен де асырайтын. Жазда күндіз сарышұнақ, түнде қосаяқ, күзен аулайды. Сарышұнақ пен қосаяқты күшіктеріне жегізіп, күзенді Кәрібайдың үйінің алдына апарып тастайды. Өйтетін себебі, Жезкиіктің ұстаған аңдарының терісін сыпыратын сол Кәрібай еді. Соны біледі. Оның ойлау қабілетінің күштілігі сонша, аңнан қайтарда шаршаса, Бекайдардың атының артына ырғып мініп, адамша шоқиып отыратын.

	Мектеп директорына берген уәдесін жұтпай, Бекайдар келесі аптаның басында өзі оқыған мектептің 8-класының ең артқы партасына барып отырды. 1940-1941 оқу жылындағы ер балалардан ешкім қалмапты. Класс ортайып қалғандықтан, басқа балалармен толықтырылған. Жаңадан келгендердің арасында үш-ақ ұл бар екен. Олар да, мұны танымайтын басқа қыздар да бұған одырая қарайды. Бекайдардың бойы кластағылардың бәрінен де биік. Соған қарап, мұның жасы да үлкен деп ойлайтын болса керек. Бұл уақытта шаш қойып, бозбала болып қалған Бекайдар мыналардың арасында бойы сыймайтынын сезе бастады. Оның үстіне, бірінші сабақта-ақ мұның өзін ыңғайсыз сезіне түсуіне себепші болған тағы бір жағдай орын алды.

	Сол күні бірінші сабақ химия болатын. Шашын келте қиғызған мұғалима қыз класқа келген бетте жаңа оқушыға қарап:

	– Сіз кімсіз? – деді.

	Бұл жасырмай шынын айтқан. Айтуын айтса да сабақ біткенше зорға шыдады. Өзінен-өзі қысылып, «сабақ сұрап қалса, қайтпекпін?» деген ой мазасын ала берген. Ақыры «бүйтіп қиналғанша, оқымай-ақ қояйын» деген ойға тоқталып, қоңырау соғылысымен қағаз-қаламын жиыстырып алды да, ешкімге ескертпестен Аюбекке тартып отырды.





7. АБАҚТЫДА




	1942 жылдың жазынан бастап Кәріпбектің кенже інісі Адамбек Жезқазғанның арғы жағындағы рудниктееңбекармиясындаболатын.Шәріпбексоған ай сайын тамақ апарып беріп жүрді. Сол уақытта ол ауданның указной молласы (имамы) болып қызмет істейтін. Ауаткомның қызметкері сияқты беделді қызмет еді ол. Соғыс кезінде дінге жеңілдік берілген. Діни ұстанымы үшін ешкім қудаланбайтын. Соғыс қару-жарақтарын жасау үшін қор жинау мақсатында мұсылмандардан әр жұма сайын қап-қап киім-кешек, ақша жинап, оны аудандық қаржы бөліміне өткізу осы указной молланың міндеті. Мінсіз қызметі үшін, Шәріпбек молла Сталиннің атынан бірнеше рет алғыс хат та алған. Қызмет бабымен теміржолда тегін жүретіндігін пайдаланып, еңбек армиясында жүрген Адамбек інісіне жиі-жиі барып тұрды. Бір-екі рет Бекайдарды да ерте барып, жол көрсетті. Жолды біліп алғаннан кейін Бекайдар жалғыз өзі де жүре беретін болған.

	Еңбек армиясында Адамбекпен бір жатақханада тұратын жаңаарқалықтар Бекайдардың ФЗО-ға барудан қашып жүргенін білетін. Солардың көрсетуімен оны 1943 жылдың басында милиция ұстап, ФЗО-ға тапсырды. ФЗО-ның жатақханасы Адамбектердің жатақханасының дәл жанында еді. Еңбек армиясындағылар шахтада, ФЗО-дағылар Рудник кентіндегі шахталар арасындағы теміржолда істейтін. Бекайдар ебін тауып, шамалы уақыттан кейін Адамбектердің жатақханасына ауысып алды.

	Адамбек шешесінен екі жасында жетім қалғандықтан, үлкен ағасы Кәріпбектікінде өскен. Тіпті ол есін білгенше ағасын әкем екен деп жүрді. Бекайдарға да әкесінің інілерінің ішінде осы Адамбек бірге туған бауырдай еді. Екеуінің бір жатақханада жатуы Шәріпбекке де ыңғайлы болды. Әкелген тамағын екеуіне бөліп-жармайды. Бұларға да бірге тамақтанған қолайлы. Өздеріне тиесілі азық карточкасының біреуін Адамбек күндіз айдаусыз жүретін лагердегі бір тұтқынға беріп, оның орнына көйлек-дамбал, аяқ киім, жастықтың тысы, сейсеп, т.б. заттар алады. Өзі де қарап жүрмей, бытыра жасау үшін шахтадан электр кабельдерін қаптайтын қорғасын, оқ-дәрі орнына пайдалану үшін аманалы (жарылғыш зат) ұрлайды.

	Адамбек 1943 жылдың 17 желтоқсаны күні біраздан бері жинақтаған олжаларын екі шабаданға сықап салып, соны ауылға жеткізіп тастау үшін Бекайдарды пойызбен жіберіп алмақ болды. Ол кезде Жезқазғаннан Жаңаарқаға жету үшін Жарыққа дейтін қатынайтын жолаушылар пойызына отыру керек болатын. Жезқазғанның вокзалына жетудің өзі оңай емес еді. Оған Рудниктің станциясынан жүк пойызына мініп қана жетуге болады. Ол станцияға жету үшін де екі шақырым жаяу жүру керек. Бекайдар екі шабаданды бір-біріне байлап, астына шана табаны ретінде тақтайдан екі қарғаша қағып, жатақханадан сүйреп шығып, енді-енді ұзай бергені сол еді, артынан бір қазақ милиционері қуып жетіп тоқтатты. Ай-шайға қаратпай, милиция бөліміне алып келіп, шабадандарды ақтарғанда, ішінен жарты келі жарылғыш зат, 8 келі қорғасын, лагердегі сотталғандар киетін көйлек-дамбалдар, жастық тыстары, сейсептер, 2 жұп ботинка шыға келді. Бәрінде де лагердің қара тушпен басылған мөрлері бар. Табылған айғақтар ұрлықтың орын алғанын бұлтартпастай еді. Бекайдардан дереу жауап алынды. Ол бұл заттарға өзінің қатысы жоқтығын, ағасының тапсырмасы бойынша осыларды ауылға апарып тастап, тамақ алып келуге бара жатқанын айтқанымен, оны КПЗ-ға апарып қамап тастады.

	КПЗ-да не жарық, не жылу жоқ. Бірақ Бекайдардың киімі жылы болатын. Аяғында кебісті пима, басында түлкі тымақ, үстінде қой терісінен тігілген тон. Қамақта отырған жалғыз өзі. Жататын жер болмағандықтан, бір бұрышқа сүйеніп отырған. Түн ортасына таман салдыр-гүлдір етіп ашылып, қайта жабылған темір есіктің дыбысы шықты. Біреуді бұның үстіне кіргізіп кеткенін сезіп отыр. Іле-шала:

	– Бекайдар, осындамысың? – деген Адамбек ағасының үнін естіді. Тап жанынан шықты.

	– Иә.

	– Қарның ашты ма?

	– Жоқ.

	– Сен не деп жауап бердің?

	Бекайдар өзінің милицияға не деп айтқанын тегіс жеткізді. Бәрін мұқият тыңдап алғаннан кейін Адамбек:

	– Сені ұстатқан өзіміздің Тәжікей ғой, – деді.

	– Мұныңыздың қисыны бар, – деді Бекайдар ағасының сөзін құптай басын изеп.

	...Өткен жазда тап осылай ауылға бір бара жатқанында осы Тәжікей өзінің үйіне бұдан бірер көйлегін беріп жіберген. Бекайдар Жезқазған вокзалының көлеңкесінде манағы екі шабаданды астына төсеніп, қалпағымен көзін көлегейлеп жатып, ұйықтап кеткенде қалпағын ұрлатып алып еді. Жан-жағын қаранғанмен, ұрыны таба алмады.

	Сол күні пойызға мінетін адам мұнша көп болар ма?! Бекайдар екі ауыр шабаданмен мықшыңдап вагонға жұрттың соңын ала мінген. Вагон ішіндегі астыңғы орындардың бәрі бос емес. Күн батуға тақап қалғандықтан вагонның іші қаракөлеңке. Паровоз әлі тіркелмегендіктен жарық жоқ. Ол орын іздеп вагонның түбіне қарай бара жатып, терезе сәулесінен ортадағы бір сөренің түсірілмей тұрғанын байқап қалды. Қуанғанынан шабадандарын еденге қоя салып, әлгі сөрені түсіріп, еңкейіп қараса, шабадандары ізім-қайым. Ол аз болғандай, онсыз да тар дәлізде кісі тығыз. Жандәрмен ерсілі-қарсылы жүріп, «шабадан украли, шабадан украли» дегеніне құлақ асар пенде көрінбейді. Ешкім «көрдік, анау алды» демеген соң, жүгіріп жерге түсті. Қырсыққанда таяу маңнан милиция да кезігер емес. Амалы таусылған Бекайдар пойызға қайта мініп, ауылына кеткен. Сол жолы қолды болған шабадандармен бірге Тәжікейдің де көйлектері жоғалған. Бірақ, ол бұл оқиғаға сенбей қойып еді. «Соның кегін қайтару мақсатында осындай қысастыққа баруы әбден мүмкін-ау» деп ойлады Бекайдар.

	Шындығында, Бекайдардың ұсталуына басқа да бір себеп бар еді.

	Бекайдарлардың бригадир-мастері бір егде тартқан орыс болатын. Бригададағы он шақты баланың тек екеуі ғана орыс та қалғаны қазақ балалары. Сол бригадир қазақ балаларына «Ей, калбит, турок, татар, черножопый» деп, намыстарына тие сөйлеуді әдетке айналдырған. Қазақ балалары орысша білмегендіктен, сөз қайтара алмаушы еді. Тек Бекайдар ғана тілі жеткенше салғыласып, кейде сыбап та салатын. Абақтыға жабыларынан бес-алты күн бұрын ол бригадиріне тағы да тіл тигізді. Соған ыза болған бригадир оған ұмтыла беріп еді, Бекайдар оны қолындағы костыл қағатын балғамен бел ортасынан періп жіберді. Қиралаңдап барып құлап түскен бригадир орнынан тұрып жатып:

	– Я тебе покажу! В тюрьме будешь сидеть! – деп кіжініп кеткен.

	Ақыры ол милицияға шағымданды. Сол шағым бойынша милиционер жатақханаға Бекайдарды іздеп келгенде, ондағылар оның жаңа ғана шығып кеткенін айтқан. Соңынан тұра қуғанда қолға түскен Бекайдар тінту барысында ұрлыққа да қатысты болып шығып, Рудник абақтысынан бір-ақ шығып еді.

	Рудниктегі КПЗ бір-ақ бөлме. Онда еркек те, әйел де бірге ұсталады. Олардың бір-бірлеріне «тиіспеуін» кезекші милиционер есіктегі тесіктен бақылап тұрады. Бірақ есік шығарылған қабырғадағы екі бұрыш әлгі бақылау аумағына енбей қалады. Оны жақсы білетін мұнда түсетін жас жігіттер мен қыз-келіншектер сол бұрыштарға тұрып-ақ «шаруаларын» бітіре береді. Адамбек пен Бекайдар осында он бес күн жатқанда әлгіндей былапыт істің талайын көрген. Сол жарты айда мұнда түскендердің бұлардан басқасының бәрі еуропалық нәсілден шыққандар еді. Бәрі де не бұрын сотталып, осы Степлагтан бостандыққа шыққандар, не әлі лагерде жүрсе де күндіз жұмысқа айдауылсыз баратындар. Көбісі бірін-бірі бұрыннан біледі. Сондықтан да болу керек, тез тіл табысатын. Және де оларды КПЗ-да көп ұстамайды, бір-екі күннен кейін басқа жаққа алып кетеді.

	КПЗ-да мүлдем тамақ бермейді. Онда жылу да жоқ. Адамбек жатақханадағы ауылдан келген бар тамағын қапқа салып, осында ала келген. Ол милицияның қоймасында. Керек уақытында өзі барып, мөлшерлеп әкеліп тұрады. Оның өзін үнемдеп, Бекайдар екеуі өзектері талғанда ғана жейтін.

	Жарты ай өткен соң бұларды Қарсақпайдағы төбе басына тастан ойып салынған түрмеге апарып қамады. Мемлекет мүлкін ұрлағаны үшін Адамбек екі жылға, соған жәрдемдескені үшін Бекайдар бір жылға бас бостандықтарынан айырылған болатын. Ал Бекайдарға тағылған екінші айып дәлелінің жоқтығынан алынып тасталған. Себебі, бригадирді ұрғанын көргендер ретінде куәге тартылғандар сот кезінде алғашқы берген көрсетулерінен айнып, бригадаластарының бригадирді ұрмағанын «дәлелдеп» шығып еді.

	Қарсақпай түрмесінде ағайындылар өздерін үйлерінде жүргендей сезінді десе болғандай еді. Бәрінен де оларға ұнағаны: түрменің жылылығы болатын. Бір мезгіл болса да мұнда бір тәрелке сұйық тамақ, қайнаған ыстық су береді. Бес-ақ камера болғандықтан, мұнда да адам тығыз. Бұларды камераға қамар алдында түрме қызметкерлерінің бірі:

	– Бұрыннан отырғандар сендердің тамақтарыңды тартып алуы мүмкін. Бірақ, қорықпай қарсы тұрыңдар. Сендер әлді екенсіңдер, олар жүдеу, әлсіз, – деп ескертті. Соны жадына мықтап түйген Бекайдар неге болса да тас түйін еді.

	Бұлар қамалған камерада бұрыннан төрт адам отыр екен. Екеуі мосқалдау, біреуі Адамбек қатарлы, төртіншісіБекайдардан4-5жасүлкендеужігіт.Бәріде бұлардан тілі де, діні де бөлек жандар еді. Сондықтан да ма екен, екі топ бір-біріне жауыға қарасып, біраз уақытқа шейін көздерімен арбасып отырды. Ағайындылар өздерімен ала келген дорбаларын шынтақтап, қисайысып жатқан. Бір кезде әлгі жастау жігіт камера ішін кезіп жүре бастады. Бұларға көзін алартып қарап-қарап қояды. Бекайдар да оған оқты көзін қадап, тайсалмайтындығын аңғартқан. Ақыры шыдамы таусылған кезбе Бекайдарға төніп келіп:

	– А ну, открой мешок! – деді зілденген тұрпат танытып. Бекайдар да соны күтіп жатқандай орнынан атып тұрып, ананың жағасына жармаса кетті. Ол жас тұтқыннан мұндай әрекетті күтпесе керек, абдыраңқырап қалған. Бекайдар ай-шайға қаратпай, алысып-жұлысқанда ауыл балаларына істейтін тәсілін қолданып, қырқадан шалып, жерге алып ұрды. Осы кезде Адамбек те асықпай орнынан тұрып, жығылып жатқан «немені» қабырғалығынан екі рет теуіп қалды. Сол-ақ екен, анау:

	– Дежурный, дежурный, бьют! – деп, айғай салды. Іле-ақ есік салдыр-күлдір ашылып, кезекші милиционер камераға кіріп келгенде, ол әлі еденде жатқан. Ағайындылар оның қасында түрегліп тұр еді. Қалған үшеуі отырған орындарында тапжылмастан қалыпты. Милиционер жәбірленушіні қолынан тартып тұрғызды да, мән-жайға қаныққан соң:

	– А вы их не трогайте! И они вас не тронут, – деп шығып кетті. Осы оқиғадан кейін бұл камераға ағайындылар қожалық етті. Дегенмен, Бекайдарға түрме қызметкерлерінің өзіне көрсетіп жүрген қысастықтары ұнамайды. Қауқарлы болғаннан кейін бе, әлде жассына ма, қар күреуге де, қазандыққа көмір тасып, күл шығаруға да тек соны ғана апаратын болып алған. Төрт-бес реттен кейін ол бұл жұмыстарды істеуден үзілді-кесілді бас тартып, камерадан шықпай қойды. Біреуінің шамасы жетпейтін болғаннан кейін екі милиционер келіп, оны далаға сүйрегендей қылып алып шықты да, қар күрейтін күректі қолына ұстатты. Бекайдар күрекке бір, милиционерлерге бір қарап тұрды да, күректі қар күреуге ыңғайланғандай ұстап тұрып, қатты сермей дуалдың ар жағына лақтырып жіберді. Мұны көріп тұрған милиционерлердің біреуі оны ұрмаққа ұмтылып еді, ол шегініп кетті. Қолы жетпейтін болған соң, милиционер енді теппек болып аяғын көтере бергені сол еді, Бекайдар оны өкшесінен көтеріп қалып, шалқасынан түсірді. Екінші егде тартқан милиционер серігіне жәрдемдескеннің орнына ішін басып, ішек-сілесі қатып күліп жатыр. Құлаған милиционер тұра сала жас тұтқынға тағы да жұдырығын ала ұмтылып еді, әлгі егде серігі күлкісін тыйып, оны «Қайтесің баламен бала болып» деп сабасына түсірді. Алайда, Бекайдарға сол тентектігі үшін үш сағаттай карцерде отырып шығуға тура келіп еді. Сонан кейін оның өзінің келісімінсіз жұмысқа шығармайтын болды.

	Арасында ағайынды екеуі бар он шақты тұтқынды ақпан айында Қарсақпайдағы түрмеден Рудниктегі лагерге ауыстырды. Бұларды Степлагқа қабылдап алған бойда жатақханаға да апармастан, осында өлген адамдарды жерлеуге алып барған. Зират екі-үш шақырым жерде екен. Ұзын-ұзын траншеялар күнібұрын қазылып қойылғанға ұқсайды. Тұтқындармен бірге алты ат шанамен отызға жуық өлік әкелінген. Бұрын мұндайды көрмеген Бекайдар жүрегі дауаламай, олардың маңына да тақала алмады. Қарауыл милиционерлер де балаң жігітті аяды ма екен, оны қыстай қоймап еді. Қалғандары жансыз жалаңаш денелерді орға лақтырып, қар аралас топырақпен беттерін жасырған болды. «Өлсем, мені де осылай орға әкеліп, лақтырып тастайды-ау» деген жаман ой санасын билеп алған Бекайдар көпке шейін өзіне-өзі келе алмай жүрді.

	Зират басынан оралғаннан кейін, түрмеден келген тұтқындарды кешке жатақханаға орналастырды. Ол ұзыннан-ұзақ кең бөлме болатын. Бұл негізгі тұрақ емес, сұрыптау орны болғандықтан, мұнда кісібасына темір кең торлы кереуеттен өзге дәнеңе жоқ еді. Тұтқындар төсек-орынсыз, үстеріндегі киімдерімен әлгі кереуеттерге жата кетіскен. Адамбек пен Бекайдар таяуда ғана ауылдан Шәріпбек жеткізіп берген тамақтары салынған дорбаларын жастанып жатқан болатын. Күндізгі жұмыстан шаршаған болулары керек, электр шамдарының жанып тұрғанына қарамастан, қатып ұйықтап қалыпты. Таңертең оянғанда, кереуеттерінің астына кіріп дорбаларын тіліп, тамақтарының көбін ұрлап кеткенін бір-ақ білді. Келесі түні Бекайдар үстіне жамылып жатқан тонынан да айырылып қалды.

	Үшінші күн дегенде, тұтқындарды негізгі жұмыс орындарына бөліп әкетті. Адамбек лагерь ішіндегі жұмысқа қалдырылып, Бекайдарды «Покро» деп аталатын мыс рудасын өндіретін шахтаға жіберді.

	Шахтадағы жұмыс негізінен қолмен атқарылатын.

	Қопарғышпен жерасты рудасы қопарылады. Қопарылып түскен ірі тастарды дәу балғамен ұрып уатады да оны қолмен кішкентай вагонеткаларға тиейді. Ол вагонеткаларды тар теміржолдың үстімен итеріп, шахтаның шығар ауыз ұңғыларына апаратын да адамдар. Сол жерден руда сыртқа көтеріледі. Ауыр жұмыс тұтқындарды әбден титықтатқан. Үнемі ашқұрсақ жүретін олар ірі етіп ұсақталған руда кесектеріне шамалары жетіңкіремегенде, кувалдашы Бекайдарға ренжиді. Бірақ бригадир Бекайдарды қолдайды. Өйткені, бригада бір жарым норма орындаса құрметке бөленіп, оларды жұмыс аяғында шахта аузында лагердің оркестрі музыкамен қарсы алады. Бригадирге ауыспалы қызыл ту тапсырады.

	Сыртта бірнеше түтіктен жылы жел қатты үріп тұрады да тұтқын-жұмысшылардың үстіндегі шаңды тазартады. Сонан кейін барып, арсылдаған овчаркалы айдауылдардың қоршауында жүріп отырып, арнайы асханадан барып дәмді тамақпен ауқаттанады. Ол бір бақыт сияқты көрінетін. Бекайдар сондай бақытқа шахтада жүріп үш-ақ рет кенелген еді. Бақытты болу үшін бір жарым норма орындамақ түгілі, жай норманың өзін орындау оңай емес. Тамаққа тоямыз деп жүріп зорыққан тұтқын-кеншілер бара-бара норманы орындаудан да қалған. Шахтада жерасты суын сораптар арқылы сыртқа айдайды. Бір жолы электр қуаты болмай қалып, шахта іші қараңғы түнекке айналған соң, жұмысшылар жүрген жерлерінде дамылдау үшін сұлай-сұлай кеткен. Бекайдар да солардың қатарында қисайып жатып, ұйықтап кетіпті. Сораптар істемей қалғандықтан жерасты суының деңгейі көтеріліп, үсті-басы малмандай су болғанша тұяқ серппеген Бекайдар өкпесіне суық тигізіп, лагердің ауруханасынан бір-ақ шықты. Мұнда ес-түссіз жеткізілген ол көзін ашқанда, койкасының қасында отырған Адамбекті қөрді.

	Адамбек Бекайдардың ауруханаға түскенін келесі күні ғана естіген еді. Естіген бойда жүгіріп жетті. Келсе, бір медбибі: «Кәріпбеков жаңа бір әзірде қайтыс болды. Денесі астымыздағы мәйітханада» дейді. Адамбек дереу астына түсті. Барса, інісінің денесі әлі суымаған екен. Дереу көтеріп алып, ауруханадағы орнына қайтып апарды. Дәрігерді ертіп апарып, тыңдатса, жүрегінде қимыл бар. Содан қажетті ем-домын қолданып, «өліп қалған» Бекайдарды тірілтіп алды.

	Айдан артық ауруханада жатып шыққан Бекайдар одан кейін де жұмысқа жарамайтындығы туралы анықтамамен жүргенде, 1944 жылғы 30 сәуірде Шәріпбек келіп, Бекайдардың ісінің бұзылып, оның ақталып шыққандығы туралы жақсылық хабарды жеткізді.

	Осылайша, он жеті жасында Бекайдар 137 күн тұтқында болып, 1944 жылдың үшінші мамырында бостандыққа шықты. Бұған өзі босанғаннан бетер қуанған Адамбек темір тордың ар жағында бір шаруаны бітіргендей, иығынан ауыр жүк түскендей көңілі тоғайып қалды. Өйткені, інісінің сотталуына өзін кінәлі сезінумен үнемі мүжіліп жүретін.

	Бекайдар «Степлагтан» босатылғанмен, елге қайтуына рұқсат етілмеп еді. Жасының құжат бойынша 18-ге толуына байланысты Еңбек армиясына қалдырылған. Жұмыс орны да бұрынғы өзі істеген жер болып белгіленді.

	Солай бола тұрса да Шәріпбек молла Бекайдарды ештеңеге қаратпай, «Арғы жағын көре жатармыз, әуелі сені Кәріпбекке апарып көрсетейін» деп, сол күнгі пойызбен Жаңаарқаға бір-ақ тартты.

	Кәріпбек болса, «тар жерден» босап келе жатқан баласын сол жерде, інісінің үйінде, күтіп отырды. Ауылдан ол 1943 жылы ілкімді жылқылардың бәрі әскерге алынғанда, соған жарамай қалған можантопай көк биесін арбасына жеге келіп еді, ертеңіне-ақ сонымен Бекайдарды алып Аюбекке жөнелді.

	Аюбекте Бекайдар бір айға дейін ешқайда шықпастан дем алды. Бұл екі аралықта Шәріпбек те қарап жатпады. Ауаткомнан Бекайдардың Еңбек армиясындағы жұмыс орнына арнайы қағаз жібертіп, ол жерден де босаттырып алған. Әбден оңалып, қалпына келе бастаған кезде, бұрынғы дағдысынша, аң аулауға дейі ауа берген Бекайдарды селтеңдетіп бос жүргізбеу үшін, Жаңаарқа депосына паровоздардың бетін бұратын үшбұрышқа стрелочник етіп жұмысқа да орналастырды. Бірақ, тәжірибесіз жеткіншек бұл жерде де опа таптырмады. Стрелканы абайсызда теріс ашып, паровозды рельстен түсіргені үшін, тағы да сотталып кете жаздады. Соғыс уақыты. Тәртіп қатаң. Паровозды кран әкеліп көтеріп, рельске қайта қойғанша жарты сағатқа жүру кестесінің бұзылуына тікелей кінәлі өзі болғандықтан, Бекайдар қандай болса да жазаны көтеруге әзір еді. Алайда басшылық оны аяған болуы керек, ісін сотқа бермей, өзін паровозға кочегарлыққа ауыстырумен шектелді. Бұл жұмыс Бекайдарға мүлдем ұнаған жоқ. Ауырлығынан емес, ауыр жұмысқа ФЗО-да, «Степлагта» әбден төселген ғой, ластығынан қашып еді. Дегенмен, бұл жұмыста әскерге жіберілмейтін бронь бар. Солай бола тұрса да, броньға қарамастан, Бекайдар сияқтыларды анда-санда әскери комиссариатқа шақырып, комиссиядан өткізіп қоятын. Бекайдар комиссиядан өткенде, «жарамды» деп танылған. Лагерден келгеннен кейін депоға жұмысқа орналаспай тұрып, 110 сағаттық алғашқы әскери дайындықтан да өткен.

	«Өзі де шығайын деп тұрған көз еді» демекші, кочегар болып істегісі келмей жүргенінде, әлгі «дайындықтан өткен балаларды соғысқа аттандырайын деп жатыр екен» деген хабар Бекайдардың да құлағына шалынды. Бұл хабар Бекайдар үшін «құланның қасуына мылтықтың басуы» дөп келгендей көрініп еді. Дереу әскери комиссариатқа жетіп барды. Ондағылардың «сенің броның бар ғой» деген уәжіне «мені деподан шығарып жіберген» деп өтірік айтып, депомен есеп те айырыспай, алған арнаулы киімдерін де тапсырмай, «ертең жөнелтілесіңдер» деген күнге шейін ешкімге де бұл жөнінде «тіс жармай» жүрді. Тек Шәріпбектің өзімен құралпылас баласы Мадиярға «ертең әскерге кетемін» деген. Аузынан шыққан сол бір ауыз сөз жетіп жатыр екен, Аюбекте жатқан әкесі бір-ақ түнде құлақтанып үлгеріпті. Баласы Мадиярдан мән-жайға қаныққан Шәріпбектің әйелі Баяу қайнағасына түнделетіп кісі жіберіп, тосын хабарды жеткізген ғой. Бұл уақытта Шәріпбек Адамбекке тамақ апару үшін Жезқазғанға кеткен.

	Ертеңіне Кәріпбек сары інгенге аяқ артып, сар желдіріп отырып, станса басына келгенде ғана оның бұйдасын тартты. Эшелон жүріп кетуге шамалы-ақ уақыт қалған. Әкелі-балалы Кәріпбек пен Бекайдар азғантай болса да тілдесіп үлгерді. Сонда әкесі баласын бауырына басып тұрып:

	– Бұлай болатынын қайдан білейін, сен барыс жылының ақырғы айында тусаң да, 1926 жылы туған болып жазылып кетіп едің, шындығында сен 1927 жылдың ақпанында туғансың. Әлі он сегізге толған жоқсың ғой! – деді өкініш білдіре.

	– Ештеңе етпес, жұрттың бәрі барып жатқан соғыс қой, «қырық жыл қырғын болса да тек ажалды өледі» демейтін бе едіңіз, он сегізге толуыма да үш-ақ ай қалыпты ғой, – деді Бекайдар зорлана күлген болып.

	– Ия, ажал – біреу. Одан қорықпа! Өзіңді де, бізді де ұятқа қалдырмайтын бол! Өзің тіленіп бара жатқан әскерден қашпа, тұтқынға түспеуге тырыс... Қайда жүрсең де жолың болсын, жолдасың қыдыр болсын! – деп, баласының маңдайынан иіскеп қана қойды.

	Бұл – 1944 жылдың 24 қарашасы болатын.





ЕКІНШІ ТАРАУ





1. ҚАРАҒАНДЫДА. ЭШЕЛОНДА. АЛМАТЫДА




	Жаңаарқадан сол жолы әскерге жеті бала аттанды. Бәрідежүзонсағаттықалғашқыәскеридайындықтан өткендер. Пойыздан түсісімен бұларды, басқа да шақырылғандармен бірге, Қарағанды қаласындағы Киров атындағы шахтаның клубына алып келген. Сонда бірінші желтоқсанға дейін ұстады. Моншаға түсірді, киімдерін түгелдей «прожаркадан» өткізіп, биттерінен арылтты.

	Бұрын бір жерде әр түрлі ұлттан шыққан мұншама бозбала шоғырланып көрмегендіктен болар, ұлттық, жерлестік ерекшеліктеріне қарай жіктеліп алып, олар бір апта бойына өзара қырқысып бағып еді. Екі жақтан да бастары жарылып, көздері шыққандар болды. Соқыр болып қалған екі орыс жігітін сол жерде-ақ әскерден босатты. Соны естіген кейбіреулер: «қап, менің де көзім шықпаған екен» деп өкінгенде, төбелеске белсене қатысатындар арасынан: «қорқақтығыңнан төбелестен қашып жүретін болсаң, көзің қалай шығады?» деп, келеке ететіндер де табылатын.

	Бұлжанжалэшелонішіндедежалғасты. Жергілікті және жергілікті емес ұлт өкілдері болып екіге бөлініп алған жігіттер бір-бірімен әбден жауыққан еді. Қарсы ұшырасса-ақ ілік тауып, төбелесе кетуге әзір тұратын. Соны ескергендіктен, қазақтарды бір бөлек, басқаларын бір бөлек вагондарға отырғызған. Күн өткен сайын, эшелон солтүстік облыстардағы стансалардан өздері сияқты шақырылғандармен толыға түскен сайын, қазақ балалары азшылық бола түсті. Бұлар енді пойыз әр тоқтаған сайын төбелеспек түгілі, вагондарынан тысқа да шыға алмайтын болып қалып еді.

	Пойыз Сібірге бойлай енген сайын вагондар да қатты суый түскен. Әр вагондағы «буржуйка» деп аталатын пешке жағу үшін әр тоқтаған стансадан көмір толтырылып алынып келсе де, соның бар қиыршығын «жауларына» атқылаумен тауысқан екі тарап соның зардабын енді тартуда. Әсіресе, екі белдікті кіші қызыл вагонға отырғызылған, араларында жаңаарқалық жеті жеткіншек те бар, 46 қазақ баласы мен орталарындағы жалғыз орыс – Алматыдан келіп өздерін қабылдап алған сержант командирлері көресіні көруде. Ол байғұстың жалғыз өзі жүріп тасыған көмірі мен ыстық, суық суына бұлар жарыған емес. Оның үстіне Қарағандыда қазақтардан таяқ жеп, әбден өшіккен орыстар бұлардың командирлерінің орыстығына да қарамастан, тасып жүрген көмірлерін тартып алып, суын төгіп тастап, зәбір көрсететін. Бұларды сөткесіне бір рет, пойыз үлкен стансаға тоқтағанда ғана, үлкен дәретке отырғызу үшін эшелон бастығы бастаған 20-30 әскерилердің қорғауымен сыртқа алып шығады.

	Осылайша, суықтан, құрғақ тамақтан әбден жалыққан болашақ жауынгерлерді Омбы қаласына келгенде ғана ыстық тамақпен тойғандарынша ауқаттандырды. Станса маңындағы үлкен бір қойманы уақытша асханаға айналдырған екен. Ең алдымен қазақ балалары тамақтандырылды. Әлденіп алғаннан кейін олар вокзалға кіріп алып, «Бұдан әрі бұл эшелонмен бармаймыз. Біздің вагондарымызға бөлек паровоз тіркеңдер» деп қиғылық салды. Эшелондағы қазақтардың ұзын саны 500-ге жуық болатын. Әскери басшылардың күнімен-түнімен үгіттегеніне көнетіндей көрінбегендіктен, ертеңіне бұлармен сөйлесу үшін қала басшылары, прокуроры, әскери гарнизон бастығы келді. Олардың арасында қалада үлкен қызмет атқаратын бір қазақ азаматы бар еді, енді бәрі соған шағымданды. Ақыры, екі сағат бойына тәжікелесудің аяғы ымыраға келумен тынды. Қазақ жігіттері мінген вагондар пойыздың алдыңғы жағына тіркеліп, стансаларға тоқтағанда ыстық су, суық су колонкаларының маңына қойылатын болды. Олардың вагондарына көмір тасып беруді эшелон бастықтарының өздері ұйымдастыратын болып келісті. Осы келісім пойыз құрамы Алматыға жеткенше мүлтіксіз орындалды. Ол жылдары пойыз Қарағандыдан Алматыға Омбы, Новосибирск, Барнаул, Аягөз арқылы айналып баратын. Он жеті күн жол жүрген эшелон 17 желтоқсан күні ғана Бірінші Алматыға жетіп еді. Сол жерде бүкіл жеткіншекті пойыздан түсірді де, тағы да қырғын төбелес басталып кетпес үшін орыстарды бөліп алып, басқа жаққа алып кетті. Қалғандарын сапқа тұрғызып, Екінші Алматыға жаяу алып барды. Сол маңдағы иесіз тұрған бір суық шіркеуге түнеп шыққан қазақ балаларын ертеңіне моншаға түсірді. Моншаға кірген жерлерінде бүкіл киім-кешектері қалған. Шомылып болған соң, оларды басқа есіктен шығарып, әскери киім кигізді. Бұрынғы мүліктерінен қалғандары: комсомол билеттері мен азын-аулақ ақшалары ғана. Инкубатордан шыққан балапандардай ұқсас жас жауынгерлер бастапқыда бетпе-бет кездеспесе, бірін-бірі танымай да қалып жүрді. Бірақ бірте-бірте көздері үйренісіп кеткен.

	Бекайдар әскери қызметін бастаған бөлім Кіші Алматы өзенінің Алатау жағына орналасқан. Бөлімнің жатын орыны соғыстан бұрын атты әскердің атқорасы болған жер еді. Пеші жоқ. Екі қатар етіп нар орнатқан. Төсеніштері: арасына шөп тығылған матрац, жастық, сарғайған сейсеп, жұқа одеяло. Жас жауынгерлер таңертең Кіші Алматы өзеніне жуынады. Қашан да дірдектеп жүргендері. Он күнде бір рет моншаға түсіргенде ғана бойлары жылынатын.

	Жаңаарқалық жеті жауынгердің бәрі осы жеке мергендер (снайперлер) ротасына қалдырылды. Араларында командирлерден басқа бірде-бір еуропалық жоқ осы рота медициналық комиссиямен іріктеліп алынған 250 азиаттық солдаттан құрамдалған. Олар елу-елуден бес взводқа бөлінген болатын. Бекайдар мен оның Тұмабай деген ағайыны бойларының тапалдығына байланысты соңғы, бесінші взводқа түсіп еді.

	Мерген болып шығу соншалықты оңай жұмыс емес. Айрықша дайындықты қажет ететін. Снайпер салқын қанды, төзімді болуы керек. Соған қоса өзі шебер жасырына білгені жөн. Оның міндеті – ұрыс кезінде өзі бой тасалаған жерінде қозғалмай жатып, винтовканың оптикалық қарауылы арқылы жаудың мергендерін, офицерлерін, зеңбірекшілері мен артиллерияшыларын тауып, көздерін жою. Бір орыннан көп болғанда үш-ақ рет ату керек.

	Одан артық оқ шығарсаң, өзің әйгіленіп қаласың да құрисың.

	Бөлімше командирлері мергендерді солардың өздері қазған окоптарына жатқызып, үстерін қармен жаптырады. Бұл – бой тасалаудың бір түрі. Алдын-ала әрқайсысының тұсынан, 800 метр қашықтықтан, «немістің снайпері» көрініп қалуы мүмкін деп ескертіледі. Алдыңғы жақтағы траншеяда отырған солдат ұзын белдікке бекітілген жау мергенінің бас суреті жапсырылған нысананы күтпеген жерден 3 не 5 секундқа көтеріп көрсетеді де түсіре қояды. Сол екі ортада тасаланып жатқан мерген әлгі «жауды» дәл көздеп, атып түсіруі керек. Нысаналар орнатылған белдікті айналдыратын солдат командирмен телефон арқылы байланысып отыратындықтан, қай мергеннің қалай атқаны қолма-қол белгілі болады. Бастапқыда болашақ мергендер нысананы көздеп те үлгере алмай қалып жүрді. Атып үлгергендерінің өзі оқты босқа шығындайтын. Жаттыға келе үш оқтан біреуін, кейде екеуін дарытатын дәрежеге жеткен кезде, оларға қойылатын талап бұрынғыдан да күшейе түсті. Ол талап бойынша, үш оқтың біреуін «жаудың» дәл маңдайынан тигізуі шарт. Өйте алмаған жауынгер қайтадан окоп қазып, орнын ауыстыруға мәжбүр. Ал қыстыгүні жері тастақ Алматы маңынан окоп қазу азаптың азабы еді.

	Жаттығудың ең қиыны мергендердің төзімділікке, салқынқандылыққа үйренуі болды. Ештеңеге алаңдамай, қырағы жатқан мерген ғана нысанаға оқ дарыта алатын. Дарытқанда да үш оқты маңдай, көз, кеңсірік тұсынан тең қабырғалы үшбұрыш етіп тигізсе ғана «бес» деген баға алуға болады. Бұдан өзге «төрт», «үш», «екі», «бір» деген де бағалар қойылатын болғандықтан, талап үдесінен шығу жұрттың бәрінің қолынан келе бермейді. Кімде-кім үш рет «бес» алса, жаттығудың «үздігі» деп танылыды да, жаттығудың басқа ауырырақ түрлеріне ауыстырылады. Олардың түрі көп: жүріп не жүгіріп бара жатқан жаяу жау, шауып бара жатқан аттылы, еңкейіп немесе шалқайып алып оқ атып жатқан артиллерияшы, танкистің сығалайтын тесігі, тағы сол сияқтылар.

	Алматының ауа райы көбіне құбылмалы болып келеді. Ылғалды. Кешке казармаға келгенде жауынгерлердің үсті-басы малмандай су болатын. Шұлғаулары да шылқып кетеді. Оны кептіру үшін түнде жамбастарының астына басып жатып ұйықтайды. Ботинкалары мен обмоткалары су қалпында қалатындықтан, ертеңіне аяқтары бәрібір тоңады. Командирлердіңжағдайыбасқашалау. Тоңып баражатса,жаттығуалаңындағыблиндаждарғабарып жылынып келе қояды. Көрешекті аяқтары тоңбайтын осы кіші командирлерден көрген жауынгерлер бір күні өзара келісіп, әрқайсысы өз бөлімшелерінің бір жақ шетінде жататын оларды тоңдырудың амалын тапты. Түнде дәрет сындыру үшін далаға шығып әуре болмай, «запысы өткендердің» аяқ киімдерін шылқытып қоятын болды. Байғұстар окопта «жауларын» көздеп жатқандардың желке тұсында қыдиып тұрумен-ақ тоңып, қалт еткенде жылыну үшін блиндажға жүгіріп барса, ондағы офицерлер «үзіліске әлі ерте» деп қуып шығады. Сөйтіп, олардың да жағдайы мәз болмауға айналған. Ақыры, олар үлкен командирлерге жалынып жүріп казарманың бір бұрышынан шұлғау кептіретін арнаулы орын жасатты. Қатардағы жауынгерлер өздерінің «ұяттау» да болса тапқыр әрекеттерімен «жеңіске» жеткендіктеріне кәдімгідей көңілдері тоғайып жүрді. Бір-біріне: «Нет предела солдатской находчивости» деп мәз болысатын.

	Ауылда жүргенде, жастау кезінде, аяғынан сәл суық өтсе, Бекайдардың екі тізесі күп болып ісіп кетуші еді. Өсе келе, ФЗО-да, «Степлагта», осы Алматыда да, небір тауқыметті тартса да еш ауырмағанына Бекайдар кейде таң қалады. «Үш күннен кейін тозаққа да үйренесің» деген осы шығар» деп ойлайды ондайда.

	Суықтың жағдайы жоғарыдағыдай болғанда, тамақтың ахуалы да мақтауға тұрарлықтай емес еді. Ашық аспан астында берілетін ыстық ауқат жауынгерлердің алдына келгенше мүлдем суып кететін. Басқа тамақты айтпағанда, солдаттарға берілетін нанның күндік нормасы – 650 грамм. Азықтың басқа түрлері де тапшы. Ашыққан жауынгерлердің арасында ісініп, госпиталға түскендері де бар. Казармадан қала сыртындағы жаттығу полигонына жаяу барып-қайту 15 шақырым жол. Мергендер ішінде әйгілі, салмағы бес келілік он бес атар СВТ-ны (самозарядная винтовка Токарева) сол жолда алып жүруге жарамай қалғандар да біршама.

	Әскери жаттығу тек винтовка атудан ғана тұрмайды. Түнгі дабылдар мен маршбросоктар да жиі-жиі болып тұрады. Сапта жүру жаттығулары гарнизон ішінде өтеді.

	Биік бетон қабырғамен қоршалған гарнизонның сыртында наубайхана бар. Жел сол жақтан соққанда жарықтық ыстық нанның иісі сапта жүрген ашқұрсақ жауынгерлердің мұрнын жарады, сілекейлерін шұбыртады. Шыдамдары таусылып бара жатқан соң араларынан біреуі «Дайте хлеба» деп айғайласа-ақ болды, ар жақтан әйел даусы: «Кидайте по сто рублей за буханку» деп жауап қатады. Жауынгерлердің арасында ақшалылар шамалы. Олардың барлығы дерлік өзбек балалары. Бекайдардың да әкесі берген 600 сомы болатын. Кілең 30 сомдықтан. Бір бөлке нан алу үшін 120 сом ақша лақтыруға тура келеді. Нан алғысы келетіндер ақшаларын кішірек тасқа немесе шегеге байлап, қоршаудан асыра лақтырады. Ақшаны алған бойда наубайшы әйелдер бөлкені ішке атады. Ал оны көбіне ақысын төлегендер емес, бойы ұзын, әлді жігіттер иемденіп кетіп жатады. Солардың бірі – жаңаарқалық жетеудің ұзыны – Шайқы деген жігіт. Осындағы ротада төбелестен оның алдына жан келмейді. Бірақ сол Бекайдардан қаймығатын. Ілігісіп қалмауға тырысатын. Өйткені, Бекайдардың қара күші күрескенде, тоңғанда жылыну үшін алысып-жұлысқанда ерекше байқалып қалатын. Ешкімге бой бермеуші еді. Бекайдарға Шайқының әлімжеттік қылып, өзбек балаларының нанын тартып жеуі ұнамай қалды. Осы әділетсіздікті ың-шыңсыз ретке келтіру үшін ол бастапқыда жылпостардан дәрменсіздердің нанын қайтартып бергізіп жүрді. Күнде-күнде бұлай ете беруге мүмкіндік бола бермейді. Сондықтан, ол взвод командирлеріне айтып, солар арқылы жауынгерлерге: «бұдан былай қарай, ақша лақтыратындар негізгі топтан аулағырақ барып саудаласатын болсын, ақшасы жоқтар олардың маңынан да жүрмесін» деген бұйрық тараттырды. Бәрі де осы тоқтамға келісіп, өзбектердің «көзі ашылып», ендігі жерде нансыз қалып, жыламайтын болды.

	Жеке мергендер ротасы, командирлерінен басқа, Орта Азия республикаларынан келген өзбек, қырғыз, тәжік, түркімен балаларынан және қазақстандық қазақтардан ғана жасақталған. Дегенмен, соңғыларының үлес салмағы басымдау болатын. Бірақ, олар эшелондағы орыстардай «көп қорқытады, терең батырадының» кебін келтірген жоқ. Азшылық болғандықтан, сақтықпен жүріп-тұратын бауырлас ұлттар ұландарына құрметпен қарайтын. Ұрыс-жанжалсыз, бір отбасының баласындай ұйысып, ымырашыл болуларының да сыры сонда болар.

	Жаттығуларының алғашқы екі айында мергендер ротасы даладағы, орман арасындағы соғысқа дайындалған. 1945 жылдың басынан бастап совет әскерлері Еуропаның ортасындағы үлкен қалаларды азат ету үшін ұрыс жүргізе бастаған шақта бұларды қала ішіндегі соғысқа қайта дайындықтан өткізуге тура келді. Ол үшін Алматының бір шетіндегі соғыстан бұрын құрылысы басталып, аяқталмай қалған бірнеше қабатты үлкен ғимараттар пайдаланылды. Солардың есік-терезелерін, шатырларының астын, басқа да тесіктерін ұтымды пайдаланып, атуды меңгеру қажет болатын. Бұл жаттығулардың жауынгерлерге ұнағаны: бұрынғыдай қар мен жаңбырдың астында жатудан, күніне бірнеше окоп қазу азабынан құтылды. Оның үстіне көктем жақындаған сайын күн де жылына түскен болатын. Қалалық жағдайдағы жаттығудың бір айы лезде-ақ өте шықты. Жалпы үш айлық дайындық жауыгерлерді шынықтырып, есейтіп те жібергендей еді.

	Наурыз айының ортасында мергендер біліктілікке емтихан тапсырды. Мергендердің рота-мектебінде оқыған 250 жауынгердің тек жиырма үші ғана үздік деп танылып, жаңаарқалық жетеудің алтауы солардың санатына ілікті. Араларында Бекайдар да бар. Сөйтіп, бұлар алғашқы әскери атақтары ефрейторлыққа қол жеткізді.

	Ертеңінде 23 ефрейтордан басқаларын майданға аттандырып жіберді. Ал бұлар офицерлер даярлайтын училищеге оқуға түсу үшін екі сабақтан сынақ тапсырулары керек болатын.

	Екі-үш күннен кейін орыс тілі мен математикадан сынақ алынды. Жиырма үштің бәрі бірдей ол сынақтардан өте алмады. «Құлап қалған» он шақты мергенді ертеңіне-ақ соғысқа жөнелтілуге жасақталып жатқан бір әскери бөлімге әкеліп қосты. Солардың ішінде Бекайдар мен Тұмабай да бар еді. Ал емтиханнан сүрінбей өткен төрт жаңаарқалық өздері жіберілген училищенің ішіндегі емтиханнан өтпей қалып, олар да кейінірек майданға жөнелтілген болатын.





2. ЕУРОПА ЕЛДЕРІНДЕ




	1945жылғы18наурыздаАлматывокзалыалаңында әскерилер мен қала жұртшылығының бірлескен митингісі өтті. Оған әскери комиссариаттан, гарнизоннан әскерилер, қала басшылары, еңбек ұжымдарының өкілдері, пионерлер мен комсомолдар қатысты. Мінберге шығып сөйлеушілер майданға аттанғалы тұрғандарға елге жеңіспен оралуды тілеп жатты. Жауап сөз сөйлеушілер қатарына рота командирі Иван Иванович Коротков «үздік мерген» ретінде Бекайдарды да қосқан. Бұрын жұрт алдына шығып сөйлеп көрмеген Бекайдар рота командирі жазып берген сөзді тақпақ айтқандай тақылдатып жатқа айтып берді де тезірек саптағы орнына жетуге асықты. Тіпті мінберден түсіп бара жатқанында өзіне бір тал гүл ұсынған пионер қыз балаға да назар салуға мұршасы болмады. Қасына келіп тұрғанда Тұмабайдың «жақсы сөйледің» дегеніне де онша мән бермеп еді. Бар ойы өзіне жүктелген алғашқы тапсырманы орындап шыға алған-алмағанына рота командирінің қалай қарайтынын білу болды. Ал ол болса, бұны көзіне де ілер түрі жоқ. Сайыпқырандарын эшелонға жайғастыру қамымен болып кеткен.

	Өздерін Алматыға алып келгендегідей, қызыл вагондарға митинг бітісімен-ақ отырғызылған жауынгерлер бұрынғыдай тақтай нарларына, тақылдақ төсектеріне жайғаса бастады. Бұрынғыдан бір айырмашылығы, бұл жолғы вагондардың барлығы да төрт белдікті пульмандар. Әрқайсысында 70-75 адамнан орналастырылған. Бағыттары: келген жолдарымен кері қарай, батысқа тартпақ. Әр жауынгерге берілетін сөткелік азық: бір ас қасық қант, төрт бөлек кептірілген нан, бір тұздалған балық, не бір турам колбаса, не бұзаудың топайынан сәл үлкендеу шошқа майы. Мұны солдаттардың көпшілігі қолдарына тиген бетте жеп алады. Сосын бір аптаға бір қорап махорка береді. Бекайдар сияқты темекі тартпайтындар өз махоркаларының бір қасығын бір қасық қантқа не бір бөлек кепкен нанға айырбастап та жүрек жалғаған болады. Сонда да аштық астан өзге ештеңе ойлатпайды. Оның үстіне терістікке тереңдеп енген сайын вагондардың іші азынап кеткен. Бұл эшелонда әскерге келердегідей «буржуйка» пештер де жоқ екен. Әрі тоңып, әрі ашығып берекелері қаша бастаған жауынгерлер алда кезігер үлкен қалаларды, стансаларды асыға күтеді. Өйткені, сол жерлерде ғана 3-4 күнде бір болса да ыстық тамаққа бір тойғызып алатын. Он күнде бір үлкен қалалардағы вокзалдар маңындағы үлкен қоймаларда орнатылған душқа шомылдырып алады. Уақыт өткен сайын аштық қатты сезіле бастады.

	Бара-бара жауынгерлер үлкен қалаларды ғана емес, пойыз тоқтайтын кез келген станса мен разъезді тағатсыздана күтетін болып алған. Себебі, оларда пойыз тоқтайтын жерде жайма базарлар болады. Тоқтаған бетте эшелондағы бүкіл жауынгерлер түсе қалып, әлгі базарларды ту-талапай етіп талап алады. Сауда жасап, нәпақа таппақ болған бейбақтар барынан айрылып, сорлап қалады. Эшелондағылар бір тойғандарына мәз болысып, келесі «шабуылға» әзір отырады. Бірақ, бұл әрекеттерінің ғұмыры ұзақ болмады. Бір-бірімен хабарласып алған стансалар «эшелон келе жатыр» дегеннен жаймаларын шұғыл түрде жинап алатын болды. Оның үстіне эшелонды базарлардан аулақтау жерге тоқтату ұйғарылған. Аз күнгі тоқтыққа дәндеп қалған жауынгерлер ендігі жерде қарын тойдырудың басқа жолын да тапты. Дені түркі тектес халықтардың өкілдері болып табылатын бұл құрам сауда-саттыққа бейімдіктерін танытып, қолдарында барымен «нан табудың» қамына кірісті. Алдымен айырбасқа шалбарлардың белдіктері кетті. Олардың ізін ала сыртқы белбеулер де тұтынушылары үшін, тарқатып алса, су жаңа жіпке айналып шыға келетін. Обмоткалар (қоныш орнына балтырға орайтын, жіптен жасалған, ұзындығы 2 метр белбеулер) тіптен құнды болып шықты. Дабы деп аталатын кездемеден тігілген су жаңа көйлек- дамбалдар да айырбас жолымен «өңештен өтіп» кетті. Сәуір туып, күн жылына бастаған кезде шинельдер де иелерінің «бүйірлерін бір бұлтитқан». Затдорба (иыққа асатын дорба) да «өзек жалғап», аса сапалы былғарыдан тігілген американдық бәтіңкелер де бір «тойындырған». Сондағы бір затқа алатындары – бір литр айран не болмаса бір бөлке нан.

	Киім-кешек таусылуға айналған кезде бартерге 1,5 литрлік топатайлар (котелек) мен 650 грамдық су құятын құтылар (фляжка) шығарыла бастады. Бәсең ине де, бір-бір орам (катушка) ақ-қара жіптерімен қоса, «талғажу» болды. Тек кружкалары мен қасықтарын соғысқа барғанда тамақ ішуге керек болар деп, айырбастауға қимай, соңына қалдырған жөн деп шешкен.

	Тұмабай болса, «Бекайдар екеуімізге бір топатай жетер» деген есеппен өзінікін жолдасына сездірмей тамаққа айырбастап жіберіп, оны жасырынып жүріп жеп те алған еді. Киімнен «желінбей» қалғаны – пилотка. Оны жіптен тоқылса да, тігісі көп деп, ешкімнің алғысы келмейді. Әйтпесе, оны «алып қалайық» деп жүрген жан жоқ. Каска жарықтық «басыңды оқтан қорғайды» дегені болмаса, тұрмыста еш кәдеге жарамайды. Сөйтіп, Алматыдан шыққан эшелон Совет Одағы шекарасынан 80 шақырым ұзап шыққаннан кейін Румынияның Ясса деген қаласына тұмсық тірегенде, ондағы жауынгерлердің үстінде жалаңаш денелеріне киген гимнастерка мен шалбар ғана қалған болатын.

	Яссада эшелон екі күн аялдады. Одан ары қарайғы теміржол тар калеялы болғандықтан, жауынгерлерді басқа пойызға отырғызуға тура келген. Басқа пойызға ауысарда қолдарына каскаларын ұстап, жалаңаяқ түскен солдаттарды көрген румындардың жүзінен еш таңданыс белгісі аңғарылмайтын. Сірә, жалаңаяқ Совет әскерлерін көрулері бірінші рет болмаса керек.

	Яссадағы екінші күні Бекайдар вагонда қолына іліккен бір газетті оқып отыр еді, Тұмабай алқына жүгіріп келіп:

	– Әй, Бекайдар, кел, отын жар, тамақ істейміз! – деді қуанышты жүзбен. Бекайдар вагоннан қарғып түсіп, Тұмабайдың қолындағы екеуіне ортақ топатай толы ақ ұнтаққа таңырқай қарап тұрып:

	– Бұл не? – деп сұрады.

	– Манная каша! – деді Тұмабай жан-жағына қарағыштап, – Көрмейсің бе, жұрттың бәрі осыны пісіріп жатыр.

	Бекайдар енді ғана байқады, бүкіл пойыз құрамы бойында жылт-жылт жанған от, олардың үстінде түтінге ысталған топатайлар. Бұлар да көргендерін істеді. Жатын тақтайларының біреуін жұлып әкеліп, жарылмаған күйінде-ақ бір жақ басын тұтатып, отқа тастай салып, олжаларың пісіруге кірісті. Топатайларын «жеп қойғандар» ерсілі- қарсылы теңселіп, өкініштен өзектері «өртеніп» жүргендіктерін аңғартуда. Оларға тамақ пісіріп жатқандар өздерін келемеждеп жүргендей көрінеді.

	Бір кезде эшелонның бас жағынан дүрбелең шықты. Айғайлаған дауыстар. Ерсілі-қарсылы жүгіріскен адамдар. Бекайдар мен Тұмабай да сол жаққа аңтарыла қарап қалыпты. Екі-үш офицер отта тұрған топатайларды допша теуіп, төңкеріп тастаумен келеді. Бұларға да жақындап қалған. Бекайдар солардан көз ала алмай тұрғанда, Тұмабай топатайды ала қашып, вагонның арғы жағына шығып кетіп еді. Оған офицерлер:

	– Бросай котелек, это – яд, клей, – деп айқайлады. Тұмабайдың қолынан топатай сылқ ете түсіп, ішіндегісі ақтарылды да қалды.

	Оқиғаның мәнісі былай болып еді: Тамақ іздеп қаңғалақтап жүрген екі өзбек жігіті жартылай бомбаланған қоймадан жергілікті халық шелектеп ұрлап алып жатқан «манная кашаға» килігеді. Олар да «сыбағадан» құр қалғылары келмей, қойны- қоныштарына толтырып, иісі де, дәмі де жоқ әлгі ақ ұнтақтан пойызға алып келеді. Келе сала пісіріп, жеп те алады. Соны көрген Тұмабай сияқтылар да дереу қоймаға жүгіріп, үлестерін алып келген. Кейінірек барғандар «тамақтарын» пісіріп үлгергенше, бастапқы екі солдат айналасы он минуттың ішінде, дәрігердің көмектескеніне қарамастан, «манка жеп едік» деуге ғана үлгеріп, дүниеден озып кете барып еді. Офицерлердің топатайлармен «соғысы» соған байланысты болатын.

	Тексере келе жауынгерлердің «манная каша» деп жүргендері түр-түсі содан айнымайтын, иісі де жоқ авиациалық желім болып шығады. Суға салғанда еріп, қайнаған кезде қойылып, «манная кашаға» айналып шыға келеді екен. Офицерлер қырағылық танытып, дер кезінде әрекет етпегенде, жеңімпаз Совет Армиясының бір эшелон солдаты жауға қарсы бір оқ атпастан, қырылып қалар еді. Осы оқиға «жабулы қазан жабулы» күйінде қалдырылды.

	Темір топатайларды тепкілеп жүрген офицерлердің жанында денелі, қарасұр, орысшаға жетік бір азиат еріп жүрген. Бекайдарларға да «манная кашаның» мәнісін ұғындырған сол болды.

	Бұлардың қазақ арасындағы қырғыздар екендіктерін сұрап білгеннен кейін, өзінің де қырғыз екендігін айтып, екеуін өз вагонына ертіп әкелді. Ішінде жиырма шақты ғана кереует тұрған вагон – вагон дегеннен гөрі, қаланың пәтерлеріне көбірек келетін. Кереуеттерде аппақ төсек. 2-3 стол тұр. Екі тесігі бар плиталы пеш. Ыдыс-аяқ, самаурынға дейін бар. Бұл – эшелон штабы офицерлерінің жатақханасы еді. Өзін Тұрдықұл Есентұров деп таныстырған фрунзелік қырғыз сол штабтың писарь-аудармашысы. Жасы 23-24-тер шамасында. Он класты орысша бітірген екен, әскерге шақырылғаннан бері Алматыдағы осы эшелондағылар дайындықтан өткен 89-запастағы полктеағаписарьболыпістейтін. Полктежасақталған осындай эшелондардың үнемі штаб құрамында болады. Бұл штаб эшелондағы әскерилерді майдан шебіне шейін шығарып салып, Алматыға оралып отыратын.

	Үшеуі вагон-жатақханаға келгенде, мұнда түскі ас әзірлеп жүрген бір солдаттан өзге ешкім жоқ еді. Пісіп жатқан тамақтың иісі кірген бойда-ақ мұрынды жарып, сілекейді шұбыртқандай. Ашқұрсақ екі солдаттың шектері бірден шұрылдап қоя берді. Соны сезгендей, Тұрдықұл қонақтарына:

	– Кәне, қолдарыңды жуып, ана шеткі столға жайғасыңдар, – деді де, өзі қабырғадағы үлкен шкафты ашып, 800 грамдық екі бұқтырылған ет қалбырын алды да, аспаз солдатқа:

	– Ашып, жылытып жіберші, – деді. Өзі әлгі шкафтың төменгі жағындағы есігін ашып, одан ұзынша, сопақтау келген екі жаңа піскен аппақ нан алып, столға әкеп турады да, стол үстіндегі фарфор шыныдан жасалған тарелкаға салды. «Қонақтар» мұның бірін де ауылдан шыққалы көрмеген еді. Ауыздарын ашып қарап қалған. Әсіресе, мынадай ақ нанды бірінші көрулері. Аспаз да дәл сол сәтте ысытылған қалбырдағы буы бұрқыраған бұқтырылған етті екі тарелкаға салып, бұлардың алдына қойған. Дереу жеуге кіріскен екі жауынгер алдарындағы тамақ ыстық болғандығынан ба, әлде нанның керемет тәттілігінен бе, еттен бұрын нанды тауысып қойып еді, бұларды сыртынан қадағалап тұрған Тұрдықұл:

	– Ә, шала қырғыздар, сайка ұнаған екен, – деп, батонның тағы біреуін әкеліп турады. Енді бір сәлден кейін бұлардың алдында жейтін ештеңе қалмады. Тоймай қалғандары анық. Соны сезген Тұрдықұл:

	– Ә, бауырларым, әбден ашыққан екенсіңдер. Бірақ, бірден көп жеуге болмайды. Іштерің бұзылады. Мен айырылысқанша қарындарыңды ашырмаспын. Қазір офицерлер түскі асқа келеді. Қалғанын өз вагондарыңа барып жейсіңдер, – дегенде, шіркін тамақ-ай, екеуінің де іштері жылып сала берген. Сол-ақ екен, вагон-жатақханаға сау етіп офицерлер кіріп келді. Жаңа ғана жайланған көңілдерде «мына командирлерінің көзінше бізге тамақ бере алмайтын болды-ау» деген күдіктер аяқ астынан туа қалды.

	Келе тамаққа отырған офицерлер ас алдында ішетін «жүз грамдарын» да ұмытқан жоқ. «Жалаңаяқ жүрген бұл не қылған солдаттар» деп, бұларға көздерінің қиықтарын да салған жоқ. «Форманы неге бұзасыңдар» деп солдаттарды жазғыра да алмайды. Себебі – өздеріне мәлім. Сондықтан, не нәрсені де «көрсе де көрмеген» болып, назардан тыс қалдыруға тырысатын. Соны пайдаланған Тұрдықұл:

	– Барыңдар, біреуің барып, затдорба алып келіңдер, – деді.

	– Бізде ол жоқ, – деп, Тұмабай мұрнының астынан мыңқ ете қалған.

	– Ә, жеп қойып па едің? – деп күлген Тұрдықұл өзінің затдорбасын алып, түрлі асқа толтыра бастады. Әлгіндегідей сайка батоны, 4 бұқтырылған ет қалбыры, 3-4 білем колбаса, 2 қорап шақпақ қант, 5-6 кішкене қалбыр балық. Тұрдықұл затдорбаға бірдеңелерді салған сайын Бекайдар мен Тұмабай офицерлерге жалтақ-жалтақ қарайды. Тұрдықұлға біреуі болмаса, біреуі «Әй, оның бәрін неге беріп жатырсың, бәрімізге ортақ нәрсе емес пе?» деп ұрыса ма деп қорқады. Бірақ олар бәрін көріп отырса да үндемеді.

	– Мә, – деді Тұрдықұл затдорбаны Тұмабайдың қолына ұстатып жатып, – осы тойғандарыңмен бара тұрыңдар.

	Затдорба қолына тиген бойда Тұмабай, вагонның тепкішегі болса да, жерге бір-ақ ырғыды. Бекайдар да соның ізімен кетпекке ыңғайланып жатыр еді, оны Тұрдықұл жеңінен тартып тоқтатып:

	– Мынаған ана дүкеннен лимонад алып ішіңдер, – деп ақша ұсынды.

	– Ол не нәрсе? – деді Бекайдар өзі бұрын естімеген нәрсеге таңырқағанын жасыра алмай.

	– Ә, білмеуші ме едің? Ол – тәтті су. Тамақтарыңды жылжытып отыруға жақсы, – деді Тұрдықұл Бекайдардың арқасынан қағып.

	Әр сөзін «ә» деп бастайтын Тұрдықұлдың бергені румынның королінің суреті басылған «лей» деп аталатын ақша болатын. Бекайдардың мұны да бірінші ұстауы.

	Екі шөлмек лимонад алып, Бекайдар вагонына оралғанда Тұмабай тамақ толы затдорбаны жастанып, бүгулі оң тізесінің үстіне сол жақ аяғын қылтасынан асып қойып, балтыры мен жалаңаш аяғын билетіп жатыр еді. Ыңылдап ән айтқан болады. Сөйтіп жатып Бекайдарға «отыр» деген белгі берді. Отырып еді, «жақында» деді сыбырлап. Жақындап еді, өзі басын затдорбадан көтерместен:

	– Біреуіміз мынаның жанынан шықпауымыз керек, – деді шүйдесімен затдорбаны түйгіштеп.

	– Жарайды. Әкел, ана колбасаны көрейікші.

	– Немене, жап-жаңа тойдық қой.

	– Әй, Тұрдықұл «қарындарыңды ашырмаймын» деген жоқ па мана?!

	– Қайдан білесің...

	Тұмабай сенбегенмен, Тұрдықұл уәдесінде тұрған еді. Бұлардың зат- дорбасы ортайды-ау деген кезде еселеп кетіп жүрді. Тұрдықұл: «өздерің ғана жеңдер, мен бір вагонды түгел асырай алмаймын ғой» дегеннен кейін, екі «шалақырғыз» тамақтарынан ешкімге де татырмайтын. Және бұлардан дәмететін де ешкім ж оқ еді. Өйткені, Жаңаарқа түгілі, кең байтақ Қарағанды облысынан тек екеуі ғана болатын. 1945 жылғы сәуірдің 13 күні совет жауынгерлерін тиеген эшелон Австрияның астанасы Венаға таң ата келіп тоқтады. Бұл қала неміс басқыншыларынан жуырда ғана босатылған. Соғыс болып жатпаса да қала көк түтіннің түнегінде. Вокзал төңірегі астан- кестең. Теміржолда істейтіндер болмаса, көшелерде басқа халық көрінбейді.

	Түске қарай 2-Украин майданы 297-атқыштар дивизиясының 1059- атқыштар полкінің командирі полковник Сидоркин көмекшілерін ерте жүріп, Алматыдан эшелонмен келген жауынгерлерді сапқа тұрғызды да бастан-аяқ жағалап шығып, саптың қарсы алдында өзінің нөкерлерімен тұрған эшелонның бастығына тақалып келіп:

	– Кімдерді әкелгенсің? Мыналарың фашистік концлагерлердегі біздің әскери тұтқындардан да бетер ғой. Бұл үшін Сізді соттау керек! Солай еткізуге тырысатын шығармын, – деп алып, өзімен ертіп келген фотографқа қарап, – Қане, мына жалаңаяқ-ашарықтарды ірі планмен суретке түсіріп алшы, әскери трибуналда заттық айғақ ретінде қажет болады, – деді.

	Фотограф бастығының айтқанын екі еткен жоқ. Ол шаруасын бітіргеннен кейін, полковник Сидоркин келген жауынгерлерді тізім бойынша қабылдап алды. Тапсырушылардың қатарында Бекайдар мен Тұмабай үшін ағаларындай болып кеткен Тұрдықұл да тұр еді. Өңі сынық. Бастықтарына айтылған сынды бұл да жанына жақын алған сияқты.

	«Шалақырғыздар» сапта қатар тұрған. Соларды көзімен іздеп тауып алды да зорлана жымиды. Бұлар да оған қимастық бір сезіммен қарағандай көрінген.

	Өткізу-қабылдау рәсімі аяқталған соң, Тұрдықұл «інілерін» іздеп келіп, «Мен қазір келемін» деді де, өз тобымен бірге кетіп қалды.

	Шамалы уақыттан кейін ол азық-түлікке толтырылған затдорбамен оралды. Тұмабай затдорбаны қолына ала беріп, «ой, ауыр-ақ қой» деді қуаныштан жүзі бал-бұл жанып.

	Қоштасарында Тұрдықұл толқып, алдын-ала жазылып қойылған Алматыдағы мекен-жайын беріп тұрып, Бекайдар мен Тұмабайға:

	– Хат жазып тұрыңдар. Соғыс біткеннен кейін Фрунзеге келіңдер, мекен-жайым ана қағазда жазылған, – деді Бекайдардың қолындағы әлгінде ғана өзі берген қағазды иегімен нұсқап. Қимастық сезіміне бой алдырған Бекайдар мұңайып қалып еді, соны аңғара қалған Тұрдықұл оны құшақтап, бауырына тартты. Одан соң босата беріп, бетінен сүйген. Соны күтіп тұрғандай екен, Бекайдар жылап жіберді.

	– Мұның не!? Өзің жасық екенсің ғой. Қырғыздар бұлай болмаса керек ..., – де п жұбатқан болған Тұрдықұлдың өзінің де көңілі алай-түлей еді. Онысынсездірмеуүшінқалтасынан«Беломорканал» папиросын алып, жел жоқ болса да содан шырпы отын қорғаған болып теріс айналды. Оп-оңай-ақ тұтатылған темекісін екі-үш сорып барып, бері бұрылған. Содан соң темекісін үнсіз тұрып тартып болды да қалтасынан және бір тал папирос алып шықты. Бекайдардың «тартпайтыны» есіне түсіп, оған ұсынбақ болған темекісін енді Тұмабайға беруді ойлап еді, бірақ ол тұрған орнында болмай шықты. Амалсыздан Бекайдарды ертіп, солардың вагонының алдына келді. Тұрдықұл келе сала:

	– Тұмабай! – деп дауыстап еді, ол вагоннан жүгіріп түсті.

	– Жай ма?

	– Жай. Мен саған папирос алуды ұмытып кетіппін ғой, мә, мынаны ал, – деп, орталанып қалған бір қорап «Беломорканалды» Тұмабайдың қолына ұстатты. Оған ол көзі күлімдеп, қуанып қалды. Дереу кері бұрылып, вагонға қайта кіріп бара жатып, артына бұрылды да:

	– Амандықпен кездесейік, – деді. Тұрдықұлдың жауап сөзін күтпестен ішке еніп кеткен Тұмабайға зығырданы қайнаған Бекайдар ол үшін ұялып, үндей алмай қалып еді. Тұрдықұл Бекайдарды тағы құшақтап, бетінен бір сүйді де, «Байқаулы болыңдар!» деп, тез бұрылып, шапшаң басып жүріп кетті. Бекайдар оның соңынан ұзақ қарап тұрды. Галифе шалбарының қалтасынан орамалын алып, бетіне апарғанын байқады. «Жылап барады-ау» деп ойлады. Өзі де көзінің жасына ие бола алмады.

	Өксігін басып, көзін құрғатқан соң Бекайдар вагонға енсе, Тұмабай бір қалбырды ашып алып, соғып отыр. Жолдасының мына қылығына ыза болған Бекайдар көңіліндегісін жасыра алмай:

	– Ағаймен қоштаспай кетіп қалғаның не? – деді.

	– Мынаныалғаннанкейінесімшығыпкетіпті,– деп ыржиған Тұмабай тамақ жеуін одан әрі жалғастыра берді. Қаужаңдап отырып: «мынадан жейсің бе?» дейді. Ашулы Бекайдар жауап қатпастан орнына барып, теріс қарап жатып қалды. Тұрдықұлдың арқасында бұл күндері олар тіпті де аш емес еді.

	Іргеге қарап жатқан қалпы Бекайдар Тұмабайдың өзі білгеннен бергі кілең бір жағымсыз қылықтарын есіне түсірумен болды.

	...1940 жыл болатын. Кейін «Үлгілі» болып біріккен «Үлгілі» мен «Қызылоба» ол кезде екі бөлек шағын колхоздар еді. Ауыл арасы жақын болғандықтан, араласып-құраласып жататын. Үлкендер ғана емес, бала-шаға да жаяулап-жалпылап жүріп, бір- бірлеріне барысып-келісуші еді.

	Бір жолы «Үлгілінің» бар ересек баласы жиылып, «Қызылобаға» барып асық ойнамақ болды. Жеті шақырым жерге жетіп қалу үшін олар бас білетін сауын сиыр, тайынша, ересек бұзауларды мініп еді. Бұл жануарлардың мұндай жүріске әбден көндігіп алғаны соншалық, ноқтадан босанысымен- ақ өз ауылдарына қарай жайылып кете баратын. Үлгілілік бір топ бала сол жолы босқа «арамтер» болыпты. «Ойнай қоямыз» деп арнайы іздеп келген қызылобалықтары үйлерінен шықпай қойған соң, бұлар асықты бір-бірімен ойнай бастаған. Бір кезде бұлардың жанына бір кішкентай қара қыз ақырын басып келді де қолындағы бір жапырақ қағазды шеткерірек тұрған бір балаға ұсынды. «Ол не екен?» деген оймен балалардың бәрі әлгі қағаздағы жазуға үңілді. Онда: «Мен – қырғызбын, атым – Тұмабай. Барсам ұрмайсыңдар ма?» деп жазылыпты. Хатты жеткізуші қыз бала Тұмабайдың қарындасы екен. Бұл ауылда да туыстары бар екендігіне таңданысқан балалар әлгі қыздан «ағаң келе берсін, тиіспейміз» деп сәлем айтып жіберген еді, Тұмабай қолма-қол жетіп келген. Ағайындарымен танысып, біраз асық ойнап, көңілі жадырай бастаған кезде Тұмабайға «жаңа туыстарының» біреуі:

	– Қарнымыз ашты, үйіңе барып шай ішейік, – демесі бар ма.

	– Апам жоқ үйде, – деді Тұмабай бірден, ойланып та жатпастан.

	– Тіптен жақсы! Айран, көже ішсек те жетеді, – деді бір бала.

	– Болмаса, шайды өзіміз-ақ қайнатамыз, нан жесек те болады, – деп даурығысып, бәрі Тұмабайдың үйіне келді. Апасы үйінде еді. Ол келген балалардың әке- шешелерінің кімдер екенін сұрастырып болған соң, тездетіп бидай қуырып, нан турап, қолында барымен шай берді. Соғыстың қарсаңында жұрттың көбінің тұрмысы жұтаң болатын.

	Ертеңіне Тұмабайдың өз ауылдастары оны «Үлгіліден» келген балалармен ойнамаймыз» деген уәдені бұздың, сатқынсың!» деп ұрып жіберіпті. Сол есіне түскен Бекайдар «Тұмабай шынында да ешкімге опа беретіндей адам емес-ау» деп ойлап қойды. Одан эшелон Орал маңындағы Златоусть деген стансаға түнде келіп аялдағанда, Тұмабайдың өзін «соғысқа кірсек бәрібір өлеміз, одан да рельске жығылған болып, сен қолыңды, мен аяғымды кестірейік. Мүгедек болып қалсақ, елге қайтарады. «Шолақ» атансақ та тірі жүрсек болған жоқ па!?» деп үгіттегені есіне түсіп, оны бұрынғыдан бетер жек көріп кетті. Сол жолы бұның азғырғанына көнбегеніне қазір қуанып жатыр. Мұның сөзіне ергенде тірі қалулары да неғайбыл еді. Әлгі өзі Айдаһарлыдан, Қожахмет көкесінің ауылынан, атарбасына мінгесіп қайтатын Әубәкір дәрігердің соғысқа бара жатып, Тұмабай ойлағандай, аяғын кестірмекші болғанда өліп кеткенін Бекайдар кейінірек естіген-ді. Оның үстіне, аяқ-қолдарын кестірген күннің өзінде бірден елге қайтара қоя ма екен!? Өздерін істі қылып, соттатып жіберулері мүмкін еді-ау. Осыны ойлағанда, кезінде дұрыс шешім қабылдағанына кәдімгідей қуанып қалатын. «Арамдықпен тірі қалып, жер басып жүргеннен, соғыста шейт болып өліп кеткенім әлдеқайда абыройлы ғой» деп ойлайтын. Солай деп ойласа да өлімнен қорқып көрмеген. Қайта, «тезірек соғысқа кіріп, Мәлік Ғабдуллин секілді ерлік жасап, батыр атанып даңқым шықса ғой» деп қиялдайтын.

	Бекайдар Мәлік Ғабдуллинге текке еліктеп жүрген жоқ еді.

	...1942 жылдың қысы болатын. Үлкен қалалардың бірінен бір суретші келіп, колхоз-колхозды аралап, қазақтан шыққан алғашқы Совет Одағының Батыры

	Мәлік Ғабдуллиннің суретін кенепке құрғақ бояумен салып беріп жүрді. Сол кісі Кәріпбектің үйіне де бір қонған. Сонда түн екеніне қарамастан, білте шамның жарығымен, өзімен ала келген кенепке жарты-ақ сағаттың ішінде жасөспірім Бекайдардың суретін айнытпай салып бергенде, үй іші тегіс таң қалып еді. Онымен қоймай:

	– Сен де Мәлік ағаңдай герой бол! – деп, суреттің кеуде тұсына «Алтын жұлдыздың» сұлбасын қондыра қойды. Сонда анасы шошынып кетіп, «соғысқа барса, өліп қалады» деп қорықса керек, жұлып алғандай:

	– Астапыралла! Герой болмай-ақ қойсын, – деген. Дәл сол сәтте Бекайдардың жүрек түкпірінде «шіркін, батыр болсам ғой!» деген бір үміттің жылт еткені анық еді.

	Бекайдар осылайша әр түрлі ойларға беріліп жатқанда, эшелон орнынан қозғалды. Бірақ жүрісі қарқын алған жоқ. Шамамен он минуттай уақыт қана жүріп барып тоқтады. Іле тұс-тұстан командирлердің:

	– Қане, жалаңаяқтар, түсіңдер! Аяқ-киім аласыңдар, – деген дауыстары естіле бастады.

	Жапа-тармағай сыртқа шыққан жауынгерлердің көргендері: тау-тау болып үйілген ботинкалар.

	«Аяқтарыңа шақ келетінін таңдап киіңдер. Шұлғауды, орама шүберекті, шалбарға және сырт киімге тағатын белдіктерді ана-ау машинадан барып аласыңдар» деген нұсқау алған солдаттар өз үлестерін алуға лап қойды.

	Әркім таңдағанын алмаққа ұмтылып, қарбаласып жатқан шақта Бекайдар Тұмабайдан көз жазып қалып еді. Өзіне тиесілі киімдерін алып, вагонына келсе, алдынан Тұмабай жыларман болып шықты.

	«Зат дорбаны» алып кетіпті» дейді кемсеңдеп. Бекайдар бұл хабарға аса таңдана қоймады. Солай болуы керек сияқты жайбарақат тыңдады да үнсіз қалды. Бірақ, іштей де болса, өкінген. Тұрдықұлдың бейнеттеніп әкелген тамағынан «ауыз тие алмағаны» жанына батқан. Мана Тұмабай «мынадан жемейсің бе?» дегенде, бір қалбыр балықты жеп алғанда да болатын ба еді. «Битке өкпелеп, тонын итке тастаған» бейбаққа ұқсап, Тұрдықұлмен қоштасуға жарамаған Тұмабайға өкпелеймін деп, аш қалғанына жыны қозған. Сосын, өшін алуды ойлап, Тұмабайға күле қарап тұрып:

	– Бағана айтуды ұмытып кетіппін, ұзаққа бармағанмен, қуанышың құтты болсын! – деді.

	– Қайдағы қуаныш?

	– Өзің айтып едің ғой, «затдорбам қолыма тиісімен, қуанғаннан Тұрдықұлмен қоштасуды ұмытып кетіппін» деп.

	Тұмабай Бекайдарға алара бір қараған күйі теріс айналып кетті. Онымен қоса, тағам толы затдорбаға тоқмейілсіп жүрген «тоқтығы» да қайрылмасқа кеткендей, іші аштықтан ұлып қоя берді. «Жыртық үйдің құдайы бар» демекші, дәл сол сәтте түскі асқа шақырған керней үні де көк аспанды кернеп кеткендей болған. Жауынгерлер кружка, қасықтарын, котелектерін алып, ас беретін жаққа қарай жөңкіле бастады. Тұмабай да олардан қалыспай, Бекайдар екеуіне ортақ котелекті ала сала вагон есігінен бір-ақ ырғыды. Бұлардың кружкалары мен қасықтары қолды болған зат дорбамен қоса кетіп еді. Кружка-қасықтары бар солдаттардың көбінің котелектері жоқ. Мұны көрген эшелонды қабылдап алушы полковник әлдекімдерге:

	– Адамдарды қабылдап алғанда не қарағансыңдар? – деп айғай салды.

	– Бұлардың котелектері де жоқ екенін кім білген? – деп олар ақталған болып жатыр.

	Пар аттарға жегілген төрт «далалық ас үйдің» әрқайсында үш қазаннан орнатылған. Солардан үлестіріліп жатқан тамаққа жауынгерлер сол күні әбден тойды. Көптен «ортақұрсақ» болып жүрген бозбалаларға бұл шала байығанмен бірдей еді. Киініп, тойынып, көңілдері бір марқайып қалған. Өзі тойса да, көзі тоймаған Тұмабай бір топатай ботқаны тіпті вагонына ала кетті. Ол сияқтылар әр вагонда да баршылық еді. Дегенмен, жолдасының бұл қылығы да Бекайдарға ұнаған жоқ. Онысын сездірмеді де. Жасынан атқа құмар болып өскен оған «далалық ас үйлерге» жегілген жануарларды қызықтау маңыздырақ көрінген. Солардың жанына барып, айналсоқтап жүріп алды. Біресе алдына, біресе артына шығып қарайды. Әйтеуір, өзі жетік білетін жылқы малына бірдеңесі келіңкіремейтіндей көріне берген соң, қасынан өтіп бара жатқан бір өзбек жігітті тоқтатып, одан:

	– Мынау жылқы емес қой, ә? – деп таңырқай сұрап еді. Ол мұрнын тыржитып:

	– Е, бұл әнеңді ұрайын, қашыр ғой, – деп жүре жауап берді. Қашырды бұрын көрмегені болмаса, жылқы мен есекті будандастырудан шыққан жұмыс малы екенін Бекайдар әкесінен талай естіген-ді. Енді оны да танитын болды.

	Түскі астан кейін эшелон тағы шамалы жүріп, қала сыртына шығып тоқтады. Вагондарынан түскен жауынгерлер сапқа тұрғызылып, екі шақырымдай қашықтықтағы «дала моншасына» апарылды.

	«Дала моншасы» деп атықтырылғаны – ашық аспан астында орнатылған душ. Шым-шым жылы су арнайы автомобильге орнатылған дәу цистернадан үздіксіз келіп тұрады. Автомобиль өз кезегінде суық суды сол жердегі өзеннен сорып алып жылытып тұр. Бұның өзі қашқан немістен қалған олжа еді.

	Шомылып алған солдаттарға жетіспейтін киім- кешектері осы жерде толықтырылып берілді. Көйлек-дамбал, шинель, затдорбадан бөлек, кісі басына ине-жіп, гимнастерка жағасына тігілетін ақ шүберек, шинелді орамдап алғанда екі ұшынан байлайтын қысқа белбеу, қол орамалға шейін берді. Қысқасы, солдаттар ендігі жерде тұрмысқа қажетті керек-жарақпен толықтай қамтамасыз етілді. Жетіспей тұрғаны тек қару-жарак қана болатын.

	Күн бата эшелон тағы да молынан тамақтандырылды да, пойыз құрамы түн қараңғысымен батысты бетке алып жүріп берді. Тойынғаннан көңілдері де, алған шинелдерін астарына төсеп, жамбастары да жайланған сарбаздар тұяқ серппей, алаңсыз ұйықтап еді. Бір мезгілде «Дабыл!» қағылып, вагондағылардың дереу сыртқа шығуына әмір етілді. Апыл-ғұпыл киініп, сыртқа атып-атып шыққан солдаттар шығып келе жатқан күнмен қатар, өздеріне қарай шүйлігіп келе жатқан самолетті көрді. Не ойларларын білмей, дағдарып тұрғандарында, «Жатыңдар!» деген бұйрық берілді. Сол-ақ екен, әлгі ұшақ эшелонға зеңбіректен оқ жаудырып өтті. Ұшақтың даусы ұзай бастағанда жауынгерлер бастарын көтере бастап еді, ол қайта оралып шүйлігуге беттеп келеді екен. Бірақ эшелонға таяй бере әуелі қою түтінге, бірте-бірте жалынға оранып, бұғып жатқандардың үстінен төрт-бес жүз қадамдай асып барып, жерге шаншыла құлады. Жарылыс болмады. Ұшаққа жақын тұрған екі вагон өртенді. Абырой болғанда адам шығыны жоқ еді. Солдаттар бір-бірінен «мына ұшақты кім атып түсірді?» деп сұрастырып әлек. Дөп басып, жауап беруге бірде-біреуі әзір емес еді. Өйткені, олардың ешқайсысы да пойыз тізбегінің соңына тіркелген екі платформаға бірнеше зенитка-зеңбірек пен пушкалар орнатылғанынан хабарсыз болатын. Немістің жойғыш ұшағын жер қаптырған солардың бірі еді.

	Қауіп ыдырағаннан кейін жауынгерлер сапқа тұрғызылмай-ақ, сиреп қалған орманның арасымен батысқа қарай жылжи жөнелді. Сол күні тоғай арасында түнеп шыққаннан кейін, таңертең оларға қару-жарақ үлестірілді. Әрқайсысына автомат екі- екі дискісімен, қос-қостан граната, противогаз, сапер күрекшесі берілді. Каскалары бұрыннан бар болатын.

	Соғысуға сақадай сай әзір болған жауынгерлер арасында «бізді ертең майданға кіргізеді екен» деген қауесет тарай бастады. Көпшіліктерінің бойын үрей билей бастаған. Тұмабайда тіпті зәре жоқ. Ал Бекайдар нені болса да сабырмен күтуге бейіл еді.

	Эшелонмен келген жауынгерлерді әр жерге бөліп әкетпей, жеке батальон етіп жасақтады. Роталар, взводтар құрамдары анықталып, олардың командирлері тағайындалды. Бекайдар мен Тұмабай тағы да бірге түсті. Олар енді бесінші ротаның төртінші взводының бірінші бөлімшесінің ефрейторлары еді. Бүкіл батальон құрамында үш-ақ қазақ азаматы, әлгі екеуінен өзге, Ақмола облысының Вишневка ауданынан келген Аяғанов Базыл деген жігіт бар.

	Батальонның жаяу жүріп келіп тоқтаған жері Дунай өзенінің сол жақ жағалауы, Жоғарғы Австрияның Линц деген қаласының маңы. Бұл жер Австрияның астанасы Венадан 150 шақырымдай қашықтықта еді. Мұнда соғыстың ешбір дыбысы естілмейді. Сол күні әр взводқа үлкен шатырлар берілді. 50-60 шатыр бірнеше қатар етіп тігілгенде кәдімгі көшелерге ұқсап қалған. Бұл – 1945 жылдың 2 мамыры болатын.

	Кешке қарай командирлер батальон жауынгерлерін жинап, саяси хабарлама өткізді. Онда совет әскерлерінің жау ордасы – Берлинді алу үшін айқас жүргізіп жатқандығы, Жеңістің жақын қалғандығы туралы айтылып, сөйткенмен, жауынгерлердің әрдайым қырағы, жауға тойтарыс беругедайынтұруықажеттігіқаттыескертілді.Себебі, осы орман толған жау. Өз әскери құрамаларынан бөлініп қалып, орманды паналап жүрген немістің әскери бөлімдері мен жанкешті эсэсовшілер әлі де жетіп артылатын. Осы батальонның міндеті – шамалы әл жиып алғаннан кейін, орманды солардан тазарту. Сондықтан да ертеңнен бастап жаттығуға кіріспек.

	Жаттығу арнайы режімде жүріп жатқан. Сырттан төнген әзір қауіп жоқ. Орманда қаптап жүр деген жаулардан да сыбыс білінбейді. Ал, жауынгерлердің жағдайлары жаман емес еді. Тамақтары тоқ. Тіпті бір мезгіл 300 грамнан қызыл вино береді. Бекайдар сияқты араққа ауызданбағандардың үлесін ішетін Тұмабай тәрізділердің құдайы «жарылқап» қалды.

	Ұйқылары қанық. Түскі астан кейін де бір сағат жатып, көз шырымдарын алады. Алайда, бір күні жауынгерлер түн ортасында ұйқыларынан шошып оянды. Тарсыл-гүрсіл атылған автоматтар үнінен құлақ тұнғандай. Бекайдар бастапқыда орман арасындағы немістер жиналып, өздерін қоршап алған шығар деп ойлаған. Сол ойын қасындағы Тұмабайға айтып үлгертпей, «Жеңіс! Ура!» деген қуанышты дауыстар орман аспанын кернеп кетті. Бүкіл батальон сыртқа жүгірісіп шығып, қолдарындағы автоматтарынан аспанға оқ жаудыра бастады. Сәлден кейін, «Атуды доғарыңдар!» деген батальон командирі капитан Тарасовтың даусы саңқ ете қалды. Бұл – өзі жап-жас болғанымен, жүзі сұсты жігіт болатын. Майданда көрсеткен ерлігі үшін Совет Одағының Батыры атағын да алып үлгерген.

	Оқ шығындау тыйылғанымен, батальон сол түні қайрадан төсектеріне жатқан жоқ. Қуаныштарында шек жоқ еді. Жауынгерлер бірін-бірі құшақтап біресе жылайды, біресе күледі. Беттерінен сүйіседі. Таң атқанша ырду-дырду басылмады.

	9 мамыр күні күндізгі сағат 11-де палаткалар қалашығы алдында митинг өтті. Берлиннің алынғандығы, соғыстың біткендігі туралы салтанатты жағдайда мәлім етілді. Бірақ әлі де қауіптің сейілмегендігіне, капиталистік құрсауда тұрғандығымыздан жеңіске дандайсып, бір мезет те босаңсуға болмайтындығына ерекше мән берілді. Солдаттар әрдайым қырағы болып, кез-келген сәтте ұрысқа араласуға дайын тұрулары керек болатын.

	Жеңіс күнінің ертеңіне батальон Линц қаласының іргесіне, Дунайдың жағасына жылжып қонып, әскери жаттығуларын қыздыра түсті. 11 мамыр күні батальон жауынгерлерін Линц қаласына екі сағатқа экскурцияға жіберді. Соғыс кезінде босып кеткендіктен, қалада жөнді халық жоқ еді. Алды жаңа-жаңа үйлеріне оралып жатқан. Қала көшелері өте лас. Қалықтап жүрген құс жүнінен аяқ алып жүргісіз. Көше кезіп жүрген солдаттардың қойны- қоныштарын толтырып, танауларын қытықтаған мамық жүндерді Бекайдар «Үлгіліге» жер аударылып келген немістердің үйлерінен де білетін. Олардың жастықтары ғана емес, матрац, көрпелерінің арасына да құс мамығы салынатын. Мына қалықтаған мамықтардың бомбаланған үйлердің төсек- орындарынан ұшқанын ешкім айтпай-ақ білуге болар еді.

	Жауынгерлер сау қалған үйлер мен дүкендердің есіктерін бұзып кіріп, олардағы өздері ұнатқан нәрселерін көтергендерінше алып жүрді. Бекайдар да құр қол қайтпаған. Алғаны: бір қорап сия қарындаш, бір бума дәптер және шұлғаулық кездеме. Қаланы аралауға офицерлер екі сағат қана уақыт бөлгендіктен, жауынгерлер айтулы уақытта орталық алаңға жиналуға тиіс еді. Мезгілі жеткенде солдаттардың бәрі де олжаларымен орала бастады. Артынып-тартынып Базыл мен Тұмабай да жеткен. Тұмабайдың затдорбасы лықа толы. Қолтығына бір аккордион қысып алыпты, күміс сапты әдемі қылышты беліне тағынса, жер соғатын болғандықтан, белбеуіне іліп алған. Бірақ, онысын көрген бойда- ақ бір офицер: «Ефрейтор, қылышыңды маған сыйлашы» деп, мәдениетті түрде алып қойды.

	Шатырларына келген соң, Тұмабай аккордионды айналдыруға кірісті. Бұрын ауылда гармонь тартып жүргендіктен, оған бұрын өзі көрмеген аспапты үйреніп алу онша қиындық келтірген жоқ. Жарты сағаттың мұғдарында өзі білетін әуендердің бәрін салуға төселді. Бүкіл солдат сол отырған шатыр маңына жиналатын болды. Тұмабайдың беделі батальонда лезде-ақ көтеріліп шыға келді. Оның үстіне, Базыл екеуі су жаңа қол сағат тағып алған. Бекайдарға оларын қайдан алғандарын да айтпаған еді. Қанша сұраса да, «тауып алдық» дегеннен әрі аспады. Соған ерегіскен Бекайдар бір қулық ойлады. Соны кешкі астың алдында ғана жасады.

	– Тұмабай, – деді ол ақырын ғана, – бүгін шарап ішкің келе ме?

	– Әрине, ішемін, сен тұрғанда неге ішпейміз Базыл екеуміз, – деп, ол Базылға күлімсірей қарады.

	– Бүгін ғана емес, енді мүлдем ішпейтін шығарсың, ана қолыңдағы сағатыңды бермесең, – деді Бекайдар не ойнап айтқаны, не шын айтқаны белгісіз кейіпте. Тұмабай күнде ішіп дәндеп қалған «артық» шараптан қағылғысы келмеген болса керек, затдорбасына қолын сұғып жіберіп, бір қалта сағатын алып берді. Бекайдар оған қолын созбай:

	– Жоқ, оныңды алмаймын. Берсең, қолыңдағы сағатыңды бер, – деді.

	– Жарайды, онда кейін берермін, – деді Тұмабай жайбарақат. Соны пайдаланып, Базыл Бекайдарға көзін бір қысып қалып:

	– Мә, менің сағатымды ал. Бірақ шарабың мен махоркаңды тек маған ғана беретін боласың, – деді, рас айтып отырған адамша түсін жылытпаған қалпы. Сол-ақ екен, Тұмабай қолындағы сағатын шешіп бере салды.

	Тұмабайдың затдорбасына немістердің көп сағаты екі сағаттық жортуылдан түскен еді. Базыл екеуі қала аралап жүріп, басқа да солдаттармен бірге сағат дүкеніне ме, шеберханасына ма тап болған. Сонда есікті бұзып кіргендердің алдыңғы сапында болған Тұмабай басқалардан бұрын қимылдап, 50- 60 сағатты затдорбасына тоғытқан ғой. Соңын ала кірген Базыл тегін олжадан құралақан қалғандықтан, Тұмабай оған да біреуін ұстата салған. Бұлар немістердің соғысқа кіргелі тұрған жауынгерлеріне ынталандыру үшін таратып беретін «штамповкасы» болатын. Көп дегенде алты айдай ғана жүретін бұл сағаттардың бағасы да арзан еді.





3. КЕРІ САПАР




	Мамыр айының соңына таман Бекайдарлар қызмет атқарып жатқан батальон құрамына енетін дивизия СССР-ге қайтарылады екен деген сыбыс шыққан. Алайда елге қарай кері сапар тек маусымның екісі күнгі таңғы бесте ғана басталды. Шырт ұйқыда жатқан жауынгерлер «Дабыл!» бойынша көтеріліп, шатырларын жығып автомашиналарға артқаннан кейін, өздері саппен жүріп шығысқа қарай жолға шықты. Әр жауынгердің арқалаған жүгі 20 килограмнан кем емес еді. Қала аралағанда дүниеге қызығып, зат дорбаларын сықап алғандардың жағдайы екі-үш шақырым жүргеннен кейін ауырлай бастады. Тұмабайдың халі тіпті мүшкіл еді. Сағаттарға толы затдорбадан бөлек, оның қолтығына қысқан аккордионы тағы бар ғой.

	Дивизия сапын бұзбастан 8 шақырымдай жер жүрген соң тоқтап, жауынгерлерге түскі ас берілді. Сәл тыныққаннан кейін қайта сап түзеген олар бағыттарын кілт өзгертіп, кешке қарай таңертең шыққан орындарына қайтып оралды. Келесі күні де осындай көшіп-қону айнақатесіз қайталанды. Бірақ, кешегіден әрірек барып кері қайтқан. Сол күні 5-рота қарауылға баратын болды. Жауынгерлердің бәрі де екі күнгі жүрістен қалжыраған. Шаршағанның үстіне Бекайдардың денесі қызып, аурыңқырап тұр еді. Мана тоқтаған жерлерінде өзенге түскен. Сірә, суға терлеп тұрып қойып кетсе керек. Соны рота командирі кіші лейтенант Емельяновқа айтып көріп еді, ол «Сендердің бәрің сылтауратқышсыңдар (симулянты)» деп, жүре тыңдап кетіп қалды. Амалы қалмаған Бекайдар кешкі тоғызда қарауылға тұруға шықты. Оның постысы ашық аспан астында тау-тау болып үйіліп жатқан қару-жарақ қоймасы болатын. Бұл қойманың іргесінен елу қадамдай жерде батальон штабы тұр. Батальон командирі капитан Тарасовтың шатыры да сол жерде. Бекайдар постыға тұрар-тұрмастан сол шатырдың ішінен:

	– Часовой, шатырдың іргесіндегі флягадан су әперші, кружка да сол жерде, – деген Тарасовтың даусы естілді. Командирінің өтінішін екі етпеген Бекайдардың ұсынған суын Тарасов бойын көрсетпей, шатырдың есігінен қолын созып қана алып жатыр еді, іштен батальон медбибісінің құмыға күлген дыбысы қоса шықты. Сол сәтте Бекайдардың басына «Бұларды аңдиын. Екеуінің бір бәлесі бар- ау, шамасы» деген бір жымысқы ой сап ете қалды. Постыны жайына қалдырып, шатырдың іргесіне бір жәшік тауып әкеліп қойып, соған автоматын алдына өңгерген күйі жайғасты да, тың тыңдауға көшті. Бірақ, құлағын қанша түрсе де мандытып ештеңе ести алмаған. Әрі-бері әрекетсіз отырған соң маужырап, ұйықтап та кетіп еді. Бір кезде көзін өткір жарық қарып өтті. Шошып оянған оның санасын «жау келіп қалған екен, қазір маған пышақ лақтырады» деген жаман ой тіліп өтті. Есін жиып үлгергенше, «Часовой, часовой! Кім оқ атқан?» деп айқайлаған Тарасов дамбалшаң күйі пистолетін жан-жағына кезене сыртқа атып шықты. Дәл сол сәттегі:

	– Бекайдар, неге атасың? Бізді неге атасың? – деген Тұмабайдың жанұшырған дауысынан Бекайдардың ұққаны: бұл командирін «аңдып» отырғанда ұйықтап кеткен. Ұйықтап отырған кезінде қарауыл бастығы постылардағы қарауылдарды тексеру үшін қасына кезегін күтіп отырған Тұмабайды ертіп, мұның постысына келгенде, бұны орнынан таппаған соң, қол фонарьмен шарлап іздеген. Фонарь жарығы көзіне түскенде, шошынғаннан автоматтың шүріппесінде тұрған саусағы басылып кетсе керек. Оқ содан шыққан.

	Бекайдардың соншалық «сақ» отыруына рота командирінің қарауылға шығатындардың алдында нұсқау беріп тұрып: «бұл орманда эсэсшілер мен власовшылар толып жүр, олар постылардағы қарауылдарды көздеріне фонарь жарығын түсіру арқылы қапы қалдырады» деген сөзі қамшы болса керек. Абырой болғанда, автомат бір-бір оқтан атылатын режімде тұрған. Егер үздіксіз атылатын режімде тұрса, үйіліп жатқан артиллерия снарядтарының біріне тиіп, үлкен жарылыс болуы әбден мүмкін еді.

	Қайдан сап ете қалғаны белгісіз, бір аға лейтенант батальон штабында Бекайдардан жауап алды. Ол: «сапта тұрғанымда-ақ рота командиріне ауырып тұрғанымды айтып едім, ол сонда да мені қарауылға шығарды. Денем қызып, бойым ұйып тұрған соң, отыра тұрайын дегенмін, қалғып кетіппін. Ал, автомат ұңғысына оқ салып қойып, абайсызда оқ шығарғаныма кінәлімін» деді. Жауап алу кезінде штабта болған батальон командирі Тарасов дереу медбибіні шақыртып, Бекайдардың қызуын өлшетті. Градусник 38-ді көрсетіп тұр екен.

	– Медбибі берген дәрілерді іш те, барып жата қал, – деді оған комбат.

	Келесі күні де «Дабыл» қағылды. Тағы да жауынгерлер жолға дайындалды. Алдыңғы екі күнгі тірлік қайталанып жатқан. Бекайдар ем-домнан кейін өзін тәуірленіп қалғандай сезінді. Тұмабай екі күн бойы арқалағаннан зықысы шыққандықтан, «бәрібір осы жерге қайтып ораламыз ғой, әрі-бері тасып қайтемін» деген оймен, бір шүберекке түйілген алтын, күміс сағаттарын жер қазып көміп әлек. Одан өзге де жауынгерлердің біразы «басы артық заттарынан» әлгіндей әдіспен «құтылып» жатқан- ды. Бірақ, олардың ешқайсысы да дәл сол сәтте қалдырып жатқан заттарын енді қайтып көрмейтінін білмеп еді. Себебі, дивизия бұл жолы бастапқы орнына оралмай, тек алға жылжумен болды. Әр бір сағаттан кейін 10 минут үзіліс. Жылдамдық сағатына 4-5 шақырым. Сап түзеген жауынгерлер алғашқы екі күн күніне 6 сағаттан, келесі екі күн 7 сағаттан, одан кейінгі күндері 8 сағаттан жол жүріп келеді. Әрбір үзіліске де, қайта жолға шығуға да аспанға көк ракета атылып белгі беріледі. Түнгі ұйқыға кешкі 10-да жатқызылатын солдаттар таңғы 6-да қайта тұрғызылады. Күніне үш мезгіл дәмді етіп пісірілген тамақ беріледі, түскі астан кейін бір сағат демалысы тағы бар. Бірақ, дем алатын толық күн берілмейді. Бес күн сайын дивизия «дала моншасына» шомылдырылады.

	Жауынгерлер жорықтың алғашқы күндері шөлден қатты қиындық көрді. Оларға күн сайын таңертең арнайы цистернадан толтырылып берілетін 650 грамдық құтыдан бөлек су берілмейтін. Ол бір ішкеннен артылмайды. Үнемі кең асфальт жолмен жүріп келе жатқан дивизия жолай жол жиегіне үйілген тастың үстіндегі тұғырларға орнатылған түрлі елік, аю, арыстан секілді хайуанаттар мүсіндерінің ауыздарынан, қолтырауынның көзінен ағып тұратын бұлақ суларын көптеп кезіктіргенімен, олардан су ішуге қатаң тыйым салынған еді. Шөлге шыдамай, әлгі шүмектерден су ішкендер жазаланады. Жазаның түрі – басқа жұрт дем алып жатқанда «шөл басқыш» солдат бүкіл асай-мүсейімен аяғынан тік тұрады. Бұл – күн ыстықта ауыр жаза. Содан қорыққандықтан, жауынгерлер суға ұмтылуды қойды. Шөлге шыдауға көндіккендіктері соншалық, бара-бара құтыларындағы суларын да тауыспауға айналған. Алғашқы күндері ащы терлері көздеріне құйылып, берекелері кететін еді, енді тіпті терлемейтін де болып алған.

	Затдорбаларының ауырлығынан ұдайы жүрісті «көтере алмағандар» оларын қалай жеңілдетудің «жолын» да оңай тапты. Қанша жерден көздері қимағандарымен, олжаларын жолай тастап отыруларына тура келді. Тұмабай да шешесі мен қарындасына алған кездемелерін топырақпен бастырып кетуге мәжбүр болған. Келесі бір күні аккордионды да тастап кетуге ниеттеніп еді, соны көрген взвод командирі аспапты тастамай алып жүруді бөлімше командирлеріне жүктеді. Ендігі жерде аккордионды взвод жауынгерлері кезектесіп көтеріп жүретін болды. Сөйтіп, ол взводтың меншігіне айналған. Алайда, онда ойнай алатын тек Тұмабай ғана еді.

	Дивизия Вена қаласына жақындағанда екі күн бойына жауған ақ жауынның астында қалды. Жер езіліп кетті. Жұрттың бәрі шылқып су болды. Жауынның бірінші күні жасақ асфальт үстіне түнеді. Келесі күні қаланың шетіндегі о шеті мен бұ шеті атшаптырым зират үстіне жатып шығуларына тура келген. Ондағы әр қабір жылтыр түрлі-түсті мәрмәрмен қапталыпты. Үрейлі болғанымен, басқаша амалдары қалмағандықтан, әруақтарды мазалағандарына мың мәрте кешірім өтіне жатып, солардың үстіне ұйықтап шығып еді. Ертеңіне жаңбыр тыйылған соң, дивизия шатырларын тігіп, Венада өтуіне бір күн қалған салтанатты сапқа тұруға дайындықты бастап кетті.

	Салтанатты сап түзеуде алдымен танктер, артиллерия, немістің құтын қашырған «катюшалар», ең соңынан жаяу әскерлер өтті. Трибунада 2-ші Украин майданының қолбасшысы маршал Малиновский, қала басшылары тұрды.

	Дивизия салтанатты саптарын бұзбастан қала сыртына шықты да, алдын-ала арбаларға тиеліп әкетілген затдорбаларын қайтадан арқаларына асынып, бұрынғысынша сап түзеп, сапарларын жалғастырды.

	Елге бет түзеген дивизия Чехославакияның Братислава қаласынан да, Венгрияның астанасы Будапешт және Дебрецент қалаларынан да, Румынияның Клуж және Яссы қалаларынан да, басқа да жол үстіндегі шағын қалалардан да Венадағыдай тәртіпте салтанатты саппен өтті.

	Бұл қалаларды картадан іздеген адам олардың бір түзудің бойында жатпағанын бірден аңғарар еді. Елге әкетіліп бара жатқан әскерлердің осынша бұралаң жолдармен жүргізілуінде де мән болатын. Саяси астар жатқан. Ол: «Қараңдар, Еуропа елдері! Бәріңнен мықты Германиямен төрт жыл соғысып, ақырында тізе бүктірген жеңімпаз Совет әскерлері қандай екенін көріңдер! Олар әлі көп, әрі жас. Қару-жарақтары қандай?!» дегенді ұқтырғандай еді. Әлемге сес көрсету десе де болғандай. Әйтпесе, жауынгерлерді 69 күн бойына жаяу жүргізу оларды алып қайтатын эшелонның тапшылығынан емес еді. Бұлар табандарынан таусылып, шаршап-шалдығып, ыстықта шаң жұтып, жаңбырдың астында қалып жүргенде, немістің қараала сиырларын, тонна тартатын аттарын, қару-жарақтары мен зауыт- фабрика жабдықтарын және басқа да бұйымдарын тиеген эшелондар шығысқа қарай күндіз-түні жөңкіліп жататын. Мұны көрген солдаттардың көбінің зығырданы қайнайды. Бірақ, қайран қылар еш лаждары жоқ. Ұзақ жүріске шыдай алмаған кейбір жастары егделеніп қалған жауынгерлерді салтанатты саппен өтердің алдында арбаларға отырғызып, қаланың сыртымен алып жүреді. Ауырып-сырқағандар болса да айығып кеткенше арбаларға отырғызылатын.

	Дивизия бойынша дәрігерлік көмек жақсы ұйымдастырылды. Солдаттардың барлығының дерлік аяқтары шуаш еді. Медбибілер солардың бақайларының арасын формалинге матырылған мақта оралған таяқшамен сүртуден жалыққан емес. Кейбір солдаттар бір-біріне осындай жәрдем көрсетуден тартынбайды.

	Ал Бекайдар жол бойына шиқаннан зардап шекті. Венадағы қалың жаңбырдан кейін денесін шиқан қаптап кеткен. Екі-үшеуі қатарынан, не бірінен соң бірі жиырмасы шығып еді. Жанына қатты батқандары көк желкесі мен арқасына шыққандары. Желкесіндегісі мойнын бұрғызбаса, арқасындағылары зат дорбасын асынғанда жанын көзіне көрсететін. Жауыр аттай қайқаңдап, жорғалай басатын болғандықтан, Тұмабай мен Базыл мұны «Әй, жорға» деп атайтын болып алып еді. Дәрігер Бекайдардың шиқандарына ихтиолды жағады да үстінен лентамен жапсырып береді. Бірақ арбаға отырғызған емес.

	Осы ұзақ жүрісте дивизия жауынгерлері талай күлкілі де, қайғылы да жағдайларды бастан өткерген. Шілденің ортасына таман күн қатты ысып, дивизия күндіз тынығып, түнде жүретін болған. Бұл түнгі жүріс елдің назарын әсіресе Бекайдарға аудартты. Таңға жақын оны үнемі ұйқы қысатын. Әскерлер үнемі асфальт төселген жолдармен жүріп келе жатқандықтан, Бекайдар жол түзу болса, жүріп келе жатып ұйықтауға машықтанып алып еді. Көзі іліксе-ақ болды жүрісі жылдамдап, алдындағы бөлімше командирінің өкшесіне бәтіңкесінің тұмсығы тоқылдай бастағанда, ол мұның ұйықтап келе жатқанын біліп, әдейі жол береді. Одан алдындағы взводты қуып жеткен кезде олар да жол бере қояды. «Қанша уақытқа шейін ұйықтайды екен» деп сынайтын болса керек. Өзге взводтар да әлгілер сияқты жол бере-бере Бекайдар ротаның алдына шығып кететін. Жол үнемі түп-түзу бола бере ме, алғашқы бұрылыста-ақ «ұйқыдағы солдат» салдыр- күлдір құлайды. Сол-ақ екен солдаттар қыран-топан күлкіге батады. Бекайдар оянып кетіп, құлаған орнынан ұшып түрегеледі. Жұрт онан сайын күледі.

	«Ұялған тек тұрмас» дегендей, ол алға ұмтылады. Алдында кетіп бара жатқандардың басқа ротаныкі екендігіне көз жеткізіп барып, аңтарылып тұрады. Бұндай «қызыққа» батқан солдаттар күлкіден ұйқылары ашылып, әжептәуір сергіп қалатын. Бекайдар күнде болмаса да екі-үш күнде бір жүріп келе жатып ұйықтауын жалғастыра берді.

	Батальон командирі старшина ординарецімен және аға медбибі үшеуі үнемі салт атпен жүретін. Олар кейде жаяу жүргіншілердің алдында жүріп отырады, кейде кейіндеп қалады. Сондай кейіндеп қалған күндерінің бірінде бесінші ротаның тұсынан өтіп бара жатқанда, оқшау кетіп бара жатқан жауынгерді көріп, ат басын бұрды. Дереу рота командирін шақырып:

	– Ана солдат неге сапта емес? – деп сұрады түсін суытып.

	– Ол ұйықтап келе жатыр.

	– Сен кімді ақымаққа санап тұрсың?!

	– Комбат жолдас, ол шыныменен ұйықтап келеді. Өзіңіз қарап тұрыңызшы. Қазір ол түзу кетіп бара жатыр. Адымы да жылдам. Ол біздің соңғы взводтан, бәріміз оған жол бергендіктен бізді басып озды. Енді төртінші ротаны басып озады. Бұрылыс болмаса, солай тіктен-тік кете береді. Бұрылыс кездессе-ақ құлайды. Сол кезде бәріміз күлеміз. Сөйтіп, бір сергіп қаламыз, – деді рота командирі. Комбат не сенерін, не сенбесін білмеді. Ақыры, Бекайдардың қасына жақындап келіп, оның ұйықтап келе жатқанына көзін жеткізген соң, байқастап көруді ұйғарды.

	Бекайдар бұрылысқа келгенде құлап түсіп, шошып оянғанда, дәл жанында тұрған үш аттылыны көрді. Ат үстіндегілер аттарының жалын құша, ішек-сілелері қата күліп жатыр. Түрлеріне қараса, бірі – комбат Тарасов, екіншісі – батальонның аға медбибісі, үшіншісін танымайды екен. Капитан шеніндегі бір офицер. Кейін білгеніндей, ол дивизия газетінің тілшісі еді.

	Әлден уақытта күлкісін зорға тыйған комбат Тарасов:

	– Әй, сен әлгі, постыда тұрып ұйықтайтын сарбаз емессің бе? – деді. Бекайдар үн қата алмады. Газет тілшісі атынан түсіп, оны суретке түсіріп алды. Енді қалтасынан қаламы мен блокнотын шығарып, мұның аты-жөнін, қай жерден екенін жазып алып жатыр. Бекайдарда зәре қалмады. «Масқара болдым-ау» деп уайымдап тұрған. Бір кезде Тарасов:

	– Ой, рахмет саған, ефрейтор, бұрын тап осылай қашан күлгенімді есіме түсіре алар емеспін. Саған енді не сыйласам екен? – деп, аз тұрды да, білегіндегі сағатын шешіп ұсынды. Бекайдар қолын соза қоймап еді, газет тілшісі Тарасовтың қолындағы сағатты өзі алып, мұның қолына тағып берді.

	–Рахмет!–деугеғанамұршасыкелдіБекайдардың. Комбат онымен қоймай, Емельяновтың орнына тағайындалған рота командирін жанына шақырып алып:

	– Мен бұған үш күн демалыс беремін. Бұны арбаға отырғызыңдар, ұйқысын қандырсын, – деді де, атын тебініп қалып, желе жортып кете барды. Қасындағылар соңынан ілескен.

	Араға шамалы уақыт салып, дивизияның газетінде «Феномен» деген тақырыппен Бекайдардың суреті қоса берілген көлемді мақала жарық көрді. Онда болған жайдың бәрі түгел жазылған болатын. Мақала жарияланған газеттің біреуін рота командирі Бекайдарға өзі әкеп берді.

	Осы мақаламен ілесе Бекайдар үшін тағы бір қуанышты жағдай болды. Газет арқылы оның қайда екенін білген Тұрдықұл Тұмабай екеуін іздеп тауып алды. Бұлар жоқта көрген-баққанын айтып тауыса алар емес. Арасында «бауырларым менің» деп, екеуін арқаларынан қағып-қағып қояды. Оның айтуынша, эшелонды тапсырғаннан кейін, оның басшыларының үстінен іс қозғалыпты. Штаб таратылған көрінеді. Тұрдықұл қолында билігі жоқ, офицерлерге бағынышты писарь ғана болғандықтан, сотта куә ретінде өтіп, жауапталмай қалған екен. Содан елге қайтарылмай, Бекайдарлар қызмет ететін дивизияның штабында қалдырылыпты.

	Дивизия ширақ жүріспен елге қарай елпілдеп келе жатқанда, тағы бір ыңғайсыз хабар желдей есіп өтті. Соғыс ошағынан алыстаған сайын, енді өлмейтіндіктеріне көздері жетіп, қуаныштары қойындарына сыймай жүрген жауынгерлер «осы дивизияны Жапониямен соғысуға апарады екен» деген сөз шыққанда, кәдімгідей жабырқап қалған. Кейбіреулер Жапонияға шейін жаяу апара ма деп уайым шегіп еді. «Жел болмаса, шөптің басы қимылдамайды» дегендей, әлгі хабар шындық болып шықты. Ертеңінде-ақ СССР-дің милитаристік Жапонияға қарсы соғыс жариялағаны жалпақ дүниеге жария етілді. Бұл – 1945 жылдың 9 тамызы болатын.





4. ЖАПОНИЯҒА ЖОРЫҚ




	Жапонияға соғыс жарияланған күннен бастап, дивизия асфальтпен жүруді де, жолай қездескен қалалардан салтанатты саппен өтуді де қойып, шығысқа қарай төтелеп, жолсызбен жүруге көшкен. Бұрынғы жүріс жүріс пе, ендігі жерде дивизия сегіз сағат ұйқы мен үш мезгіл тамақ ішуден басқа уақыттың бәрінде үнемі жүрумен болды.

	Румын жері. Күн ыстық. Күндіз жатып, түнде жүру бұрынғыдай қауіпсіз болмауға айналды. Алғашқы бетте дивизияның алдыңғы жағында келе жатқандар минадан тазартылмаған алқаптарға килігіп, оннан астам адам қазаға ұшырап, одан да көбі жараланған болатын. Сондықтан, бұдан былай күндіз жүруге ұйғарылды. Дивизия саперлер «100 метрге дейін минадан тазартылды» деген белгі қада қаққан жерлермен жүріп келеді.

	1945 жылғы 11 тамыз күні Яссы қаласында дивизия батальондарының әрқайсысы бүкіл қару-жарағымен өз алдарына жеке-жеке бір-бір эшелонға отырғызылып, Қиыр Шығысқа бет түзеді. Әр вагонда бір ғана взводтан кеңінен жайғасқан жауынгерлердің жағдайы Батысқа бара жатқандағы эшелондағыдан көш ілгері тәуір еді. Кісі басына мақта салынған матрац, жастық, одеяло берілген. Әр вагонда екі қолжуғыш, 20 кісілік ас ішетін стол, екі ұзын орындық бар. Солдаттарға сөткесіне бір рет ыстық тамақ беріледі. Кухня осы эшелонның өзінде. Таңертеңгі және кешкі асқа шай 30 литрлік неміс термостарымен кухнядан алдырылады. Нан жеткілікті мөлшерде беріледі. Қант шайға салынады.

	Әр солдатқа бұқтырылған ет күніне бір қалбырдан үлестіріледі. Әр вагонда 200 килограмдық бөшкеге салынған тұздалған балық және бар. Бір сөзбен айтқанда, жауынгерлердің жандары тыныш, тамақтары тоқ, ұйқылары қанық еді.

	Дивизия жаяу келе жатқанда жастары 40-тан асқандар әскерден босатылған. Алғашқыда кілең түрік тілдес ұлттардың өкілдерінен құрамдалған Бекайдарлардың батальондары бұл кезде азайып қалғандықтан, басқа жауынгерлермен толықтырылған еді. Роталардағы взводтардың көпшілігі құрамы жағынан өзгеріске ұшыраған. Дегенмен, үш қазақ жігіті өз взводтарында қалды. Бірақ, бұрынғыдай бір бөлімшеде емес, үшеуі үш бөлімшеге бөлінген. Взвод, рота командирлері де ауыстырылып еді. Бұлар бұрынғылардан жастау болғанымен, соғыс тәжірибесін көріп ысылған жандар. Ауыстырылмай, орнында қалған комбат Тарасов қана.

	СССР-дің шекарасынан өтісімен Бекайдарлар мінген эшелонға 8 жолаушы вагонына орналасқан дивизия штабы тіркелді. Ендігі жерде Бекайдарлар Тұрдықұлмен жиі ұшырасатын болды.

	Рота командирінің саяси жұмыс жөніндегі орынбасары күнде таңертең вагондарды жағалап жүріп, саяси хабарлама өткізеді. Оның сөзінен жауынгерлер совет әскерлерінің жапондарды Хинган тауынан асыра қуып бара жатқанын білді. Бұлайша қаша беретін болса, жапондардың тізе бүгетіні анық еді. Соны түйсінген жауынгерлердің көңілдері қайтадан көтеріле бастады. Күнделікті таратылып тұратын «Правда» газетін, дивизия газеттерін оқып, жаңалықтарға қанығады, зерігіп бара жатса, шахмат, домино ойнайды. Оның бәрінен жалығып бара жатса, елден үзбей келіп тұратын хаттарын ақтарып, қайталап оқып, мәз болысады. Бекайдар да Нұриланың жазған хаттарын сақтап жүретін. Қалыңдығын сағынғанда ол жазған хаттарды қолына алады. «Кездесетін күн де алыс емес қой» деген сөздерінің астын қызыл қарындашпен сызып қойып, сол жолға телміре қарап отырып қалатын.

	Тұмабайдың аккордионын одан басқа, кейіннен қосылған орыс жігіттері де құйқылжыта ойнайды. Солардың салған әндерін тебірене тыңдайтындар да жеткілікті.

	Пойыз келген ізбен кері қайтып келе жатыр еді. Бара жатқанда станса сайын өздері тонайтын базарлар бәз-баяғы қалпында. Бірақ, ондағы саудагерлер бұрынғыдай «қарақшылар келе жатыр» деп қашпайтын болған. Жауынгерлер де қолдарына түскен азын-аулақ олжаларын айырбасқа жұмсап келеді. Олардың іздейтіні көбіне жеміс-жидек. Молдавия мен Украина жерінде олар мол да арзан еді. Бекайдар бір сия қарындашына не бір дәптеріне бір шелек алма алады. Оны вагондағылар бөліп жейді. Бір тұздалған балыққа да әжептәуір жеміс алуға болатын. Бірақ взвод командирі балық саудасына бірден тыйым салды. Жергілікті халықтың вагондарды жағалап жүріп сұрайтыны: сабын, дәптер-қарындаш, киім-кешек, ине-жіп. Аш балалар нан да сұрайды. Жауынгерлер басқасын болмаса да нанды балаларға аямай-ақ береді. Сөйтеміз деп, өздері нансыз қалған күндері де болды. Тұмабай мен Базыл орыстармен бірігіп, заттарын кейде самогонға да айырбастап, ішеді.

	Рота командирінің саяси жұмыс жөніндегі орынбасарына анда-санда ере жүріп бір бурят офицері Жапон елінің тарихы, әскери құрылымы, қару-жарағы, халқының әдет-ғұрпы мен салт- дәстүрі туралы мағлұмат беретін бір сағаттық лекция оқиды. Әр вагонның қабырғасына жапон әскерлері орналасқан Квантун жартыаралының үлкен картасы ілінген. Жауынгерлер совет әскерлерінің күнде қанша елді мекенді алғанын көріп отырады. Қарқыны тым қатты. Үнемі ілгері басып барады. Бұл бетінде эшелон онда жеткенше, соғыстың бітіп қалуы әбден мүмкін. Соны ойлағанда Бекайдардың Мәлік Ғабдуллин секілді Батыр болу арманы алыстап кеткендей көрінеді. Соған кәдуелгідей өкініп жүрген жайы бар. Батысқа да, Шығысқа да тектен-текке барып қайтпақ па?! Бір күні сол ойын Тұмабайға айтып еді, ол бірден «Сенің есің дұрыс емес!» деді. Сонда анасының «Астапыралла, герой болмай-ақ қойсын!» деп ышқына сөйлегені есіне түсті. Құдай сол кісінің тілегін берген ғой шамасы.

	Бір күні Тұрдықұл жүгіріп келіп, бауырларындай болып кеткен үш қазақтан сүйінші сұрады. Оның айтуынша, эшелон Қазақстанға батысындағы Орал қаласы арқылы кіріп, оңтүстігі арқылы Қызылорда, Алматылатып жүретін болыпты. Бұған олар үйлеріне соғып кететіндей қуанысып қалды. Ал Тұрдықұлдың қуанышы тіптен ерекше еді. Ол Алматыдағы полк командиріне өзін эшелоннан алып қалуды сұрап, жеделхат жолдаған екен. Содан үміті зор. Командирі оны жақсы көреді, бұрын Фрунзеге де екі рет барып қайтуға рұқсат берген екен. Бұл сырын ол Бекайдарға вагон сыртына оңаша шақырып алып айтқан еді. Соны білген Тұмабай Бекайдар вагонға оралысымен:

	– Тұрдықұл саған бірдеңе берді ме? – деді, бірдеңеден құр қалғандай.

	– Берді. Бірақ саған көрсетпеймін, – деді Бекайдар ерегіскен сыңай танытып. Тұмабай одан әрі қазбаламады.

	Эшелон Қазақстанға Орал қаласы жағынан келіп кірді. Пойыз тоқтаған бойда қазақстандық жігіттер базарларға жүгірді. Ондағы қазақтың кемпір-шалдарын көріп, әке-шешелерін көргендей қуанысқан. Олар да:

	– Е-е-е, құлындарым-ай, ана соғыстан аман келіп, енді мынасына бара жатыр екенсіңдер ғой, Алла жолдарыңды оңғарсын! – деп, көздерін дымдап алып, – Мынадан тойғандарыңша жеңдер, – деп жік-жаппар болады. Жауынгерлер көтергендерінше кауын-қарбыз, басқа да жеміс-жидектер алды. Әлгі қазақтар жауынгерлерге «Пойыздарың жүріп кетпесе, тағы да келіп, керектеріңше алыңдар» дейді соңдарынан айғайлап.

	Келесі стансаларда жігіттер затдорбаларын босатып ала түсіп, керектерін сықап алып қайтып жүрді. Ол вагондағы өзге жауынгерлерге де жаман болған жоқ. Оңтүстіктің бал татыған қауын- қарбызына тойып-ақ бағып еді. Аралдың маңына келгенде үш жігіт вагонды үлкен-үлкен кептірілген балықпен толтырып тастады. Бұл кезде бөшкедегі тұздалған балықты Тұмабай мен Базыл сияқтылар взвод командирінің көзін ала бере самогонға айырбастап тауысқан.

	Взвод командирі өзінше «саяси қырағы» адам болатын. Ол солдаттардың салған әндерінен де саяси астар іздейтін. Әсіресе, солдаттар украинның «... хлопцы, выпрягайте коней» деп басталатын әнін айта бастаса-ақ жыны қозады. Оның ойынша, бұл ән қазіргі саясатқа мүлдем қайшы. «Біз жапон милитаристерін талқандауға бара жатырмыз, ал ән аттарды доғарып, дем алуға шақырады. Бұл – жапондармен соғыспауға үгіттеу деген сөз» деп, ешкімді бет бақтырғысы келмейді. Оның сөздері украин жігіттерінің намысына тигендіктен, ерегісіп, қайта-қайта айтатын болды. Басқалар оларға қосылады. Осындай талас-тартыстың үстіне бір күні рота командирінің саяси жұмыс жөніндегі орынбасары дөп келе қалған. Солдаттар соған жүгінді. Ол екі жақты да мұқият тыңдап алып:

	– Бұл арада ешқандай саясатқа қарсы, халыққа қарсы ештеңе жоқ. Бұл әнді тіпті радиодан танымал әншілер де орындап жүр емес пе? Қане, біз де бір шырқап жіберейікші, – деп, әлгі әнді өзі бастап кетті. Дауысы мұндай зор, әдемі болар ма?! Үлкен шабытпен, өршелене айтты. Бүкіл вагон болып шырқап берді. Өзінің жеңілгенін мойындағысы келмеген взвод командирінің қашан шығып кеткенін де ешкім аңдамай қалып еді.

	Взвод командирі сол оқиғадан кейін қарамағындағылардың бетіне қараудан қалды. Соны біліп алған украин жігіттері бастап, қалғандары қоштап, «хлопцы, выпрягайте конейді» күніне кемінде екі реттен айтатын болып еді. Пұшайман болған взвод командирі көбіне үстіңгі сөреден, өзінің төсегінен, түспейді. Оңтүстіктің тамыз айындағы ыстығы белгілі. Жауынгерлер вагонда дамбалмен ғана жүреді. Командир де солай. Бір күні ол үстіңгі сөреден аяғын салбыратып отырғанда, жасамыстау бір украин солдаты тартып отырған темекісінің шоғын оның балтырына әдейілеп тұрып басып алды. Ол баж етіп аяғын жиып алды да, лезде еденге секіріп түсті. Ештеңеге түсінбеген сыңайда жан-жағына қарайды. Бәрі тым-тырыс. Тек осының бәрін «қалай болар екен?» деп қадағалап отырған Бекайдарды күлкі қыссын кеп. Шегі түйілгенше күлгені сонша, тіпті үні шықпай қалды. Бұдан басқа күлген ешкім болмаған соң, «не шықса осыдан шықты» деп ойласа керек, командир Бекайдарды сөренің астынан суырып алып, ұрмаққа ыңғайланып еді, оның ту сыртында отырған біреу қылтасынан алақанының қырымен періп жібергенде командир шалқасынан оңбай құлап, еденге шүйдесін соқты. Бұған бүкіл взвод болып күлді. Ызадан жарылардай болған командир орнынан тұра сала Бекайдарға киінуді бұйырды. Ол бастығының айтқанын екі еткен жоқ. Командирі тіпті шинелін де «скаткалап» орап, мойнына іліп берді де отырғызып қойды. Бұл – оның өзі ойлап тапқан, вагон жағдайындағы жазасының түрі. Өйткені, эшелонда гауптвахта жоқ болатын. Бекайдар өзіне командирі шүйліккен бетте-ақ: «Мен темекі тартпаймын, Сізді күйдірген мен емес» деп бағып еді, сонда да сенбеген ол: «сен шоқ басқан адамды көрдің, айтсаң ғана жазадан босатамын» деуінен танбады. Сонда да шын кінәлі адамды ешкім айтқан жоқ. Бекайдар бүкіл киімін киіп, пысынап отырғанда, кінәлі жігіт еденнің бір тақтайын бәкісімен босатып жұлып алды. Сол-ақ екен төменнен соққан самал жел Бекайдардың қатты терлеп кетпеуіне әжептәуір сеп болды. Мұны көрген командир жоғарыда отырып алып: «Жабыңдар тақтайды!» деп айқайлайды. Оны ешкім естімеген болады. Бұйрығының орындалмағанына қанша жерден ыза болса да, өзі төмен түсіп жабуға жүрегі дауаламайды. Оның үстіне, солдаттар булығып, шиқылдап күледі. Бұл оны ызаландыра түседі. Сөйтіп отырғанда пойыз Қызылорда қаласына келіп тоқтады. Соны күтіп отырғандай командир Бекайдарды жерге ертіп түсті. Бұлардың вагоны тоқтаған тұста үлкен базар бар еді. Оның жанындағы ұзындығы 30-40 метрдей болатын аспалы кермеге, базарға келгендердің көлігі болса керек, аттар, түйелер, есектер байланыпты.

	Командир сол жерге Бекайдарды алып келіп, кермені айнала 50 рет жүгіруге бұйрық етті. Бекайдар намыстанып, көпке шейін орнынан қозғала қоймап еді, командир бұйрығын айғайлап қайталады. Оқыс дыбысқа бала-шаға, олай-бұлай өткендер жиылып қалды. Таза болмайтын болған соң, енді ол Бекайдарды жетекке алып, өзі қоса жүгірді. Жетелеп қанша жүгірсе де, «әрі қарай өзің жүгір» деп босатса- ақ болды, Бекайдар қалшиып орнында тұрып қалады. Жиналғандар – түгел қазақтар. Намыстарына тиетін болса керек, кейбіреулері: «шырағым-ау, мына иттің баласы саған неғыл дейді?» деп сұрайды. Бекайдар зорлана жымиып: «Кінәлі болып қалдым» дегеннен аспайды. Бір кезде балалардың біреуі жерден түйенің қатқан құмалағын алып, командирді бір періп еді, басқа балалар да соны қайталап, жазалаушыны вагонға қуып тықты. Мұны бүкіл эшелон көрген еді.

	Командирінен құтылған соң, не істерін білмей тұрған Бекайдарды манағы кінәлі жігіт келіп, вагонға ертіп әкетті. Оның бұлайша әрекет етуіне взвод командирінің орынбасары старшина Трусовтың оған:

	– Ұятың қайда? Кінәлі сенсің ғой. Соны мойында да Кәріпбековті анадан құтқарып ал, – деуі түрткі болған. Ол Бекайдарды вагонға ертіп кірген бойда командирдің жанына келіп:

	– Сен неге мына жігітті қорлайсың?! Ол ертең бірінші оғын жапонға қарсы емес, сенің ту сыртыңнан ататын болады. Бұның еш жазығы жоқ қой, сені күйдірген менмін. Ал, қыларың болса, маған қылып ал! – деді өжеттеніп. Командир оған қарсы бірдеңе айтамын дегенше, вагонға ротаның командирі мен саяси жұмыс жөніндегі орынбасары кіріп келді. Солдаттар жан-жақтан шулап қоя берді.

	– Взвод командирінікі дұрыс емес. Бізге ән айтқызбайды. Тырнақ астынан кір іздеп, бәрімізге тиісе береді. Мына Кәріпбековті базар халқының алдында жазықсыз жазалады, – деп жатыр.

	Рота басшылары взводына жақпай қалған командирді оның сөзін тыңдамастан, өздерімен бірге алып кетті. Бір сағаттың мұғдарында қайтып оралған командир үн-түнсіз жүріп киім-кешектерін жиыстырды да, ешкіммен қоштаспастан шығып кеткен. Содан қайтып ол бұл взводқа оралмап еді.

	Ертеңіне взводқа ротаның командирі келіп, взвод командирінің міндетін уақытша атқару старшина Трусовқа жүктелетінін айтып кетті.

	Взвод командирінің билігі қолына тигеннен кейін Трусов күшейейін деді. Бекайдардың жазықсыз жазалануына кінәлі украин жігітін өзіне шақырып алып:

	– Сен неге Кәріпбековтен кешірім сұрамайсың? Бәрін бүлдіріп алып, үндемей құтылып кеткің келе ме? Жо-оқ! Бәріміздің көзімізше, дәл қазір кешірім сұра! – деп шұқшиды оған.

	– Кешір, ефрейтор жолдас! – деді жасамыс солдат. Солай деді де жатын сөресінің бас жағындағы затдорбасын ақтарып, су жаңа неміс автоқаламын, бір құты сиясымен қоса ұсынды. Бекайдардың көзіне бұл автоқалам оттай басылды. Дәл осындай қаламды ол бесінші сыныпта оқып жүргенде неміс тілінен және суреттен сабақ беретін Горст деген мұғалімнің қолынан көріп, қатты қызыққаны бар еді. Сол есіне түсе кетті. Бірақ қанша қызыққанымен, алуға қолын соза қоймады. Соны аңдаған старшина кінәлі солдаттың қолынан ол ұсынған сыйлықты алды да Бекайдардың қалтасына салып берді.

	– Когда дают – бери, когда бьют – беги! – деді ол жымиып.

	Осы мақал Бекайдардың есінде мәңгі жатталып қалды.

	Эшелон Алматыға келгенде Тұрдықұл дегбірден айрылды. Вокзалды қанша шарласа да, қүтіп алуға тиіс деген полковник бастығы көзіне түсе қоймаған соң, бір орнында байыз тауып тұра алмайды. Оның тілеуін тілеп қасында жүрген үш қазақ та «Тұрдықұлдың шаруасы не болар екен?» деп алаңдаулы.

	Пойыздың Алматыда бес сағат тұратыны белгілі еді. Тұрдықұлға керек полк штабы Медеу шатқалында болатын. Көлік табылса, өзі барып полковникті ертіп келсе де болғандай, бірақ күн жексенбі болғандықтан, әуре болып онда барудың еш қисыны жоқ. Не де болса күткеннен басқа лаж болмады. Тұрдықұл соңына шейін күтуге бекінді. Ақыры үміті ақталды. Өлдім-талдым дегенде, полк штабының бастығы да келді-ау! Сондағы Тұрдықұлдың қуанғанын көрсеңіз!

	Полк штабы бастығының эшелон бастығы генералмен келіссөзінің нәтижесінде Тұрдықұл Алматыда қалатын болды. Онымен қоштасарда Бекайдар сасқалақтап:

	– Мынаусағанмененескерткішболсын, писарьсың ғой, – деп, қалтасынан украин солдатынан алған автоқаламын шығарып, Тұрдықұлға ұсынып еді, ол мұның қолын бөгеп:

	– Ниетіңе рақмет! Сен маған сағатыңды беріп едің ғой, содан артық ескерткіш бола ма?.. Менде автоқалам жетеді. Қайта сен менен ескерткіш ретінде мынаны ал, бұл – Англияныкі. Мұның сенікінен ерекшелігі – қарақағаз арқылы 2-3 дананы бірден жазуға болады, – деп, өзінің автоқаламын қалтасынан алып берді де, – Қазір сиясын да әкеліп беремін, – деп, вагонына жүгіріп кетті.

	Сәлден кейін Тұрдықұл қайта оралып, Бекайдарға бір құты сия, Тұмабай мен Базылға бір-бір автоқалам мен бір-бір құты сиядан әкеліп берді.

	Ұзақ отырыстан кейін генерал мен полковник те сыртқа шықты. Бірін-бірі қимай қоштасып жатқандарына қарағанда, көңілдерін тәп-тәуір көтергенге ұқсайды.

	– Сіздер япошкалармен төбелесіп үлгермейтін шығарсыздар. Егер ондай күн туа қалған жағдайда да жеңіспен қайтатындарыңызға сенемін, – деді полковник машинасына отырып жатып.

	Бекайдарлар да Тұрдықұлмен құшақтасып, беттерінен сүйісіп қоштасты. Қаларында Тұрдықұл Бекайдарды жеңінен тартып тоқтатып, оның қалтасына біраз ақша салды.

	Үшеуі вагондарына қайтып келе жатқанда Тұмабай Тұрдықұлдан алған автоқаламына қайта- қайта қарағыштап:

	– Бізге сенікіндей жақсысын бермеді ғой, – деп күңкілдеп қояды, – сенің ана хохолдан алған қаламың да біздікінен жақсы.

	– Ол сенің рахмет айтпайтыныңды біледі. Сондықтан осылай жасады, – деді Бекайдар Тұмабайдың іштарлық жасап келе жатқанына ызасы келіп.

	Бұл жолы да Тұмабай үнсіз қалды.

	Вагонға келе сала үшеуі де алған қаламдарын сынап көргісі келді ме екен, үйлеріне хат жазуға отырды.





5. КРАСНОЯР ӨЛКЕСІНДЕ




	Жапония СССР-мен жиырма бес-ақ күн соғысып, 1945 жылғы 3 қыркүйекте тізе бүккендерін ресми мойындаған кезде Бекайдарлардың дивизиясы тиелген эшелон Ресейдің Красноярск қаласына келіп тоқтаған еді. Сол күні түс әлетінде вокзалдың қалаға қараған жағындағы кең алаңда бүкілқалалық митингі өтті. Қала басшыларының біреуі баяндама жасағаннан кейін сөз алғандар Сталинді, большевиктер партиясын, СССР Қарулы Күштерін, Совет халқының біртұтастығын мақтаумен болды.

	«Орынды мақтаныш. Әттең не немісті, не жапонды жеңуге қатыса алмағаным жарамады-ау» деп ойлады Бекайдар.

	Бұлардың эшелоны қалада бес күн тұрды. Красноярскіге бұлардан бұрын да, кейін де бірнеше эшелон табан тірегендіктен, қала іші әскерилерге лық толған. Бұдан әрі оларды мұнда ұстай берудің реті жоқ болатын. Сегізінші қыркүйекте Бекайдарлардың батальонының бес ротасы қалаға таяу маңдағы бес колхоздың егінін жинауға, картобын қазуға көмектесуге жіберілді. Қаладан қырық шақырым жердегі колхозға Бекайдарлардың ротасы араға бір қонып жетті. Колхоз басқармасының төрайымы Елена Владимировна Кусковамен рота Красноярскіде танысқан. Соның жетекшілігімен бүкіл колхозшылар өздеріне көмекке келген жауынгерлерді оркестрлетіп қарсы алды. Қарсы алушылардың арасында соғыстан жараланып оралған шамалы мүгедектерден басқа, бірде- бір еңбек жасындағы еркек көрінбейді. Кілең қатын-қалаш, шал-сауан, бала-шаға. Митинг өтті. Оған аупарткомның үшінші хатшысы Светлана Максимовна Судакова қатысты.

	«Звезда» колхозына келген ротадағы жауынгерлердің жалпы саны 150-дей адам еді. Басым көпшілігі соғысып үлгермеген жас жігіттер. Қарсы алушы қыз-келіншектердің көбінің көзі соларға түсе береді. Әскерилердің құрметіне жайылған дастархан көл-көсір. Колхозшылар үйлеріндегі барларын осында әкелген сияқты. Әр түрлі тамақты былай қойғанда, самогонның өзі судай ақты. Араның балы бөшкесімен тұрды. Бекайдар мен Тұмабайдың нағыз балды бірінші рет татулары еді. Дастархан басындағылардың ар жақтарына ел қонып, самогон іштерінқыздырабастағанкездетұс-тұстанаккордион, гармонь, мандолина, гитара, балалайка үндері құйқылжи бастады. Частушкалар шырқалды, желіге бастаған әйелдер жағы солдаттарды биге шақыруға кірісті. Қыза бастаған жұрт бірін-бірі баяғыдан білетін жандардай, еш жатырқаусыз шүйіркелесіп кетті. Бірнеше жылдан бері әйел затынан қара үзіп қалған кейбір сақа солдаттар мен күйеулері майданнан оралмай, жесір қалған сақа келіншектер тіпті ешкімнен де қысылып-қымтырылмақ ойлары жоқ сияқты. Көңілдері жарасып, жұптасып үлгергендері кеш түсіп, төңірек қаракөлеңкелене бастаған шақта іргедегі тоғайға біртіндеп сіңе бастады. Жасы ұлғайғандар үйлеріне қайтты. Енді бір сәтте мана өздері бас қосқан алаң бос қалуға айналды. Сонда да әскерилерден әйелдер жағы көп болып шықты. Би білмегендіктен шеткерірек шығып қалған Бекайдар мен Тұмабайды ортаға сүйреп шықпаққа ұмтылған келіншектер қарасы әлі де мол. Өздеріне жігіт жетпей қалғандықтан, ендігі дәмелері осыларда қалған тәрізді. Бірақ олардың үмітін ақтай қоятындай көрінбейді бұл жігіттер. Көткеншектеген ат құсап, аяқтарын ілгері басар емес.

	Ротаға жатын орын ретінде колхоздың мәдениет үйі берілген еді. Еденіне сабан төселіп, оның беті брезентпен жабылған. Сонда орналасу үшін өзбегі бар, тәжігі бар, қазағы бар он шақты азиаттық жігіт қана келді. Басқаларының бәрі колхозшы әйелдер арасынан жұп тауып, командирлері де солардың арасында, сауық-сайранды ашналарымен жалғастырмаққа солардың үйлеріне кетіп еді.

	Он шақты азиаттық жігітке жатын орындарына келгеннен кейін де тыныштық бола қойған жоқ. Манадан бері сауық-сайранға еркін араласа алмай, тек сырттай бақылаушы ғана болып жүрген бір топ жас қыз солдаттарға ілесе келіп, араларындағы бір өжеттеуі:

	– Ағайлар, аккордион тартыңыздаршы, біз билейік, – деп қиылды. Тұмабай бұлданған жоқ. Бар білетінін құйқылжытып ойнай жөнелді. Қыздар өзді- өздері жұптасып билей бастады. Жұп құрамай артық қалған бір қызды бір өзбек жігіті биге шақырды.

	Қалған жігіттер билегендерге қарап, өз беттерінше отырған. Келесі әуен басталғанда Бекайдардан басқаларының бәрі де биге араласып кетіп еді. Бұл затдорбасын жастанып, қисайып жатқан қалпы өзгелерді қызықтаумен болды. Бір-екі қыз биге шақырып көріп еді, «билей алмаймын» деп шықпай қойған. Бекайдар осы қалпында еш қозғаусыз жата берер ме еді, қайтер еді, егер жастар билеп жатқан жерге бір жас қыз ентігіп жетпегенде.

	– Бұл не жатыс? Қане, билейміз! – болды сырттан кештеу келген ол қыздың Бекайдарға таяп келгенде айтқан алғашқы сөзі.

	– Билеу білмеймін, – деп құтылмақ болған Бекайдар үйреншікті әдетіне басты.

	– Білмесең, үйретеміз, – деген әлгі қыз жатқан жігітке қолын созды. Қыздың қандай құдіреті арбағанын кім білсін, Бекайдар оның жетегіне еріп, бишілер қатарына қалай қосылып кеткенін өзі де аңдамай қалды. «Сүріне-қабына жүріп бір биді бітірген соң, мына пәледен құтылармын» деп ойлаған Бекайдардың ойын, билеп жүргенде өзін «Татьянамын»дептаныстырғанқыз,жүзегеасыратын көрінбейді. Бір биді құр жібермей, мұны ортаға алып шығудан жалығар емес. Бір рет тіпті екеуінің аяқтары шалынысып құлап түссе де, райынан қайтар түрі байқалмайды. Тап бір Бекайдарды қайткенде де биші етіп шығаруға міндеттеме алғандай.

	Татьяна пысық қыз еді. Мана би кешіне кешігіп қалса да ештеңеден құр қалмаған. Осында қалған жігіттердің ішіндегі «ең көзге түсері» болып табылатын Бекайдарды меншіктеп алғандай. Қасынан бір елі ұзатпаған. Би билей жүріп, аузы да сөзден бір босамады. Бекайдардың бүкіл жай-күйін сұрап білгенімен қоймай, өз жағдайынан да жігітті хабардар етуді ұмытпады. Оның айтуынан Бекайдардың ұққаны: қаладағы нағашы әпкесінікіне барып қайтамын деп биге кешігіп қалыпты, мұның үйінде қазір мамасы бір әскерилерді қонақ етіп отырған көрінеді. Шамасы, кешқұрым жиыннан ертіп әкеткен болуы керек.

	Түн ортасы ауа би болып жатқан жерге бір топ кемпір келіп, қыздардың біразын үйлеріне ертіп әкетті. Тәрізі, өздері ертіп кеткен қыздардың әжелері болса керек. Соңында жеті қыз бен бес жауынгер ғана қалып еді.

	Татьяна да кетуге ыңғайланды.

	– Біраз уақыт болды, мен де қайтайын, – деді ол Бекайдарға қарап, – Мені шығарып салуға қалай қарайсың?

	Бекайдар келіскендік сыңай танытып, сыртқа қызбен ере шықты. Толған айдың жарығы төңіректі ап-айқын көрсетіп тұр. Қыз бен жігіт асықпай аяңдап, селоның басқа бір шетіндегі оңашалау тұрған үйге жақындап келеді. Үйден жарық көрінбейді.

	Мамаң жатып қалыпты ғой, қазір саған ұрыспай ма? – деді Бекайдар аузына басқа сөз түспей.

	– Шынымды айтсам, үйге кіргім келіп тұрған жоқ, біраз жүре тұрсақ қайтеді?

	– Мейлің. Менің де ұйқым келіп тұрғаны шамалы, – деді Бекайдар қызды белінен құшақтап.

	– Онда жүр, тоғайдың ішімен жүрейік. Ауасы қандай ол жердің?! – деді Татьяна жігітті сол жаққа баруға қызықтыра түскісі келіп.

	– Барсақ, барайық!

	Екеуі тоғайға келіп енгенде, әр тұстан күбір-күбір сөздер естіліп, ауық-ауық әйелдердің сыңғырлаған, еркектердің қарқылдаған күлкілері түнгі мүлгіген тыныштықты бұзып тұрды. Біраз ұзаңқырап барса да, әлгі дыбыстар қыр соңдарынан қалар болмаған соң, амалсыз кері қайтқан екеу мәдениет үйіне қайтып оралды.

	Бұлар келіп ішке енгенде, мұндағылар тегіс ұйқы құшағында болатын. Жарық сөндіріліп қойылыпты. Екеуі аяқтарының ұшынан баса жүріп, жататын орынға жетті де отыра кетісті. Бөлме іші қараңғы. Соны пайдаланып қалғысы келді ме екен, Татьяна Бекайдардың бетінен сүйіп алды. Мұны «неғып отырсың дегені» деп түсінген жігіт қызға қарай қисая беріп, оның албыраған еріндеріне жабысты. Ол да мұны жауырынан сипай құшақтап, буынынан әл кеткендей құлай беріп еді. «Бұнысы енді неге де болса көнгендігінің белгісі» деп ұққан жігіт таза еркінсіп алды. Қыздың үстіне біржола шығып алып, қолын оның о жер, бұ жеріне жүгірте бастады. Бастапқыда қолын қаға қоймағанымен, Татьяна есін тез жиды.

	– Болмайды! Әскерден босатылғаннан кейін маған үйленетін болсаң ғана ырқыңа көне аламын, – деді ол сүймекке ұмтылған Бекайдардың аузын алақанымен қалқалап.

	– Дәл қазір ондай уәде бере алмаймын.

	– Ендеше, менен де ештеңе талап етуге хақың жоқ.

	– Жарайды онда, ұйықтайық, – деп қызды құшақтаған күйі көзін жұмған жігіт көп ұзамай ұйықтап та кеткен еді.

	Бекайдар таңертең оянғанда, мәдениет үйінде өзінен басқа елу шақты жауынгердің ғана түнеп шыққанын көрді. Бірде-бір қыз қалмапты. Татьянаның да қай уақытта кетіп қалғаны белгісіз.

	Рота командирі Виктор Павлович Емельянов взвод командирлері арқылы сол күні кешке қарай ғанаротасынжинапалаалды. Арларындасүрмастары көп еді. Колхоз басқармасының төрайымы Елена Владимировна Кускова екеуі әскерилерді колхоз жұмысына бөлгенде, Бекайдарлардың взводы колхоз орталығына қалдырылды. Бұл жерде оларға мал қораларын тазалау мен жөндеу жүктелген болатын. Басқа емес, дәл осы взводтың қалдырылуына оның командирі старшина Трусовтың бұрын ағаш шебері болып жұмыс істегені себеп болса керек. Ротаның қалған төрт взводы колхоздың сырттағы төрт бөлімшесіне жіберілді.

	Орталықтағы взводтың командирі Николай Петрович Трусов өзінің командир болуына «себепші» болған ефрейторды бұрыннан іш тартушы еді. Бекайдарға оң қабақ танытып, қамқор болғансып жүретін. Сол дағдысынан колхозға келген соң да айныған жоқ. Оны өзіне адъютант етіп алғандай, «барып кел, шауып келге» ғана жұмсайды.

	Орталықта бір ғана взвод қалғандықтан, олардың жатын орындары да ықшамдалған. Енді олар бұрынғыдай үлкен көрермен залында емес, мәдениет үйінің бір кеңдеу бөлмесіне орналастырылды. Взводтың жауынгерлеріне кешкілік взвод командирінің орынбасары басшылық етеді, өйткені Николай Петрович Трусов взводымен бірге түнеуді осы колхозға келгелі мүлде қойған болатын.

	НиколайТрусов–украиналықжігіт.Жалғызбасты. Отбасынан соғыстың алғашқы жылында-ақ түгелдей айырылған. Олар да неміс басқыншылары окуппациялаған селоның тұрғындарымен бірге қырғынға ұшырап еді. Өз елінде алаңдайтын ешкімі қалмағандықтан да Трусов осы жерде бас құрауға бел буды. Колхозға келген күнгі қарсы алу рәсімінде өзімен қатар отырып қалған бір бойдақ келіншекке оның бірден көңілі ауған. Жұрт аяғы тарқамай тұрып-ақ соның үйіне еріп барып, сонда қонып қалған. Келіншек те «кет әрі» емес еді.

	Бір күні Николай Трусов Бекайдарға өзінің үйленіп алғанын айтып, «Жүр, әйеліммен таныстырайын» деді. Жұмыстан кейін командиріне еріп, оның тұрып жатқан үйіне келгенде, Бекайдар өз көзіне өзі сенбеді. Тал шыбықтай бұралып есік алдында өзінің Татьянасы жүр.

	– Жоғары шығыңыздар! – дейді күлімсіреп.

	– Бұл – менің қызым, – деді Николай Петрович Бекайдарға қандай да бір ой ойлауға үлгертпей,

	– Бек, танысып қой. Қазір менің жарыммен де танысасың.

	– А-а. Мен бұл жігітпен сіздер алғаш келген күні- ақ танысып қойғанмын, – деп тақ ете қалды Таня қолындағы бос шелекті шарбақтың басына іліп жатып.

	– Солай ма еді?!

	– Ия! Үлкендер бет-бетімен үй жағалап кеткенде, жастар жағы би ұйымдастырғанбыз. Сол жерде жолымыз түйіскен.

	Трусовтың үйленгені Татьянаның кіші нағашы әпкесі Любовь Ивановна болып шықты. Таня осы әпкесінің қолында тұрып, мектепте оныншы класта оқиды екен. Любовь Ивановна Медведова – осы колхоз орталығындағы құс фабрикасының директоры. Жұмысбасты болғандықтан, соған қолқанат болу үшін қыздың осы колхозда жүрген жайы бар. Әйтпесе, Красноярск қаласында оның қайтыс болған шешесінен мұраға қалған үйі бар. Ол үйде әзірше шешесінің тағы бір әпкесі Вера Ивановна тұратын.

	Дастархан басындағы әңгіме барысында қыздың «мамасы» (Таня кіші нағашы әпкесін солай атайды) Бекайдардың арақ ішпейтінін, темекі тартпайтынын алға тарта отырып:

	– Бек деген қысқа да әдемі ат екен, өзі де жақсы жігіт сияқты, солай ма, Таня? – деді «қызына» қарап күлімсіреп.

	– Мен сені «Казбек» деп атайыншы, Кавказда сондай бір әдемі шың бар екен, суреттен көргенім бар, – деді Татьяна мамасының сөзіне мән бермегенсіп. Бекайдар бұл тосын ұсынысқа не айтарын білмеді, ал қыздың өгей шешесі мен әкесі күлген болды.

	Кешкі астан кейін үлкендер үйде қалып, қыз жігітті жататын жеріне шығарып салды. Жолай ештеңе айтып жарытпағанымен, кетерінде:

	– Сені командирің жақсы көреді. Ұялмай, соған еріп, біздің үйге келіп жүрсеңші. Мамама да ұнаған сияқтысың, – деді де бетінен бір «шөп» еткізіп, тұра жүгірді. Бекайдар аң-таң күйде жатын бөлмесіне келді. Жатып алып, Нұрила мен Татьянаны салыстыра бастады. Екеуі де жас, бірақ Таня Нұриладан үш жасқа таяу кішірек. Нұрила Танядан гөрі ұяңдау. Таня тым пысық. Нұрила бұған дәл Танядай ашылып сыр айтып көрген емес. Осы ерекшеліктерін салыстыра келе өзінің көңілі орыс қызына көбірек бұрылатынын аңдады. Тағы да кездесудің сәтін асыға күтті.

	Қыз айтты екен деп бейтаныс біреудің үйіне бара берудің ретін таппай жүрген күндердің бірінде Николай Трусов Бекайдарды үйіне тағы да ертіп апарды. Жай емес, үйінің жанындағы тозығы жеткен моншаны жөндесуге шақырған. Қолынан іс келетін ағаш шебері үшін моншаны іске қосу соншалықты қиындық туғызған жоқ. Сол күні-ақ жуынуға жарады.

	Бұл жолы да Бекайдарды Татьянаның өзі шығарып салды. Өткендегідей емес, осы жолы өзі туралы бар мағлұматты жігітке жеткізуге тапсырма алған адамша, өзі білетін жағдайдың бәрін жіпке тізгендей етіп айтып шықты. Оның әңгімесінен жігіттің ұққаны: әке-шешесінен үш жасқа жетпей жетім қалыпты. Мамасы Надежда Ивановна кезінде Красноярскідегі А.С. Пушкин атындағы драма театрында актриса болған екен. Қызының атын да Пушкиннің Татьянасындай сұлу қыз болсын деп, солай атаған. Сондықтан да өзі «Татьяна мен Онегинді» жатқа соғады. Осы жолы Бекайдарды қолтықтап келе жатып, оны кідіртіп, өзі қолын оңды- солды сермей тұрып, поэмадан үзінді оқып берді. Жай ауызекі сөйлесудің өзін зорға ұғатын Бекайдар үшін қыздың жатқа айтқан дүниесі түсініксіз бір әлем еді. Сонда да ықыластана тыңдаған. Тыңдай тұрып, қыздың сұлулығына да ден қоя бастағандай. Зер сала қарап тұрса, қалың қоңыр шашы қазақ қыздарынікінен бір де кем емес. Бір бұрым етіп өріп қойғандағы ұзындығы қыпша белінен әжептәуір төмен түсіп тұр. Жуандығы жас баланың білегіндей болар-аудепшамалайды. Тіп-тік, жазықмаңдайының өлең оқып тұрған сәтте қабағының қимылына қарай сәл-пәл жиырыла түсіп жазылғанының өзі әдемі- ақ. Тұнжыраған қой көздері түпсіз тұңғиық сияқты. Үңіле берсең, өзіне тартып әкетердей. Тек ұп-ұзын кірпіктері ғана соған тосқауыл болардай.

	Бұлар мәдениет үйінің жанына келгенде, күн де едәуір кешкіріп қалып еді. Сонда да Таня үйіне қайтуға асықпай, бірдеңелерді айтып тұрып алды. Әбден көз байланды-ау деген кезде барып ол бейқам тұрған жігіттің бетінен шөп еткізіп сүйіп алды да, тап ана жолғыдай жүгіре жөнелді.

	Бекайдар қыздың соңынан айғайлап:

	– Тоқтай тұршы, Таня, – дегенде ғана қыз артына бұрылып қарап:

	– Қуып жет! – деді де, тоғайға қарай құйындай ұшты. Сонда жетіп қана жанын сақтап қалардай, барын сала жүгірді. Соны күтіп тұрғандай, Бекайдар да қызды тұра қуған. Алайда, ағаш арасына кірісімен- ақ Таня екпінін баяулатып, қарағайлардың қалыңдау шоғырына кірген соң, жүрелеп отыра кетті. Іле-шала қуып жеткен Бекайдар қызды құшақтай-мұшақтай құлады. Содан екеуі қосылып, ал кеп күлсін. Не үшін күлетіндерін өздері де білмейді. Сәлден кейін барып, күлкісін қыздан бұрын тыйған Бекайдар оны құшырлана қысып, құмарлана сүйді. Құшақтары айқасқан қалыптарында ынтыға өбіскен жастар мына дүниені мүлдем ұмытқан сияқты еді.

	Осы бір ыстық қауышудан кейін қыз бен жігіттің арасы жақындай түскен. Бірін-бірі көрмесе тұра алмайтындай халге жетті. Әсіресе, Татьяна ол халін ірке алар емес. Күн аралатып Бекайдардың жататын жеріне өзі барып, үйіне ертіп әкететін. Бірде шығарып салып келе жатып: «Біздің үйден неге қашқақтайсың? Бөлмелеріңде өзі жөнді ешкім де қалмапты ғой. Көшіп алмайсың ба біздікіне?» деген. Бекайдар не деп жауап қайтарарын білмеді. Расында да «казармада» бұлардың взводындағы жауынгерлерден Тұмабай екеуінен басқа бір өзбек және бір тәжік жігіттері ғана қалған болатын. Басқаларының бәрі сол колхоздың жесір келіншектері мен жасамыс қыздарына үйленіп, қолдарына кіріп алған. Базылдың да бір жас келіншектің төсегін жылытып жүрген жайы бар. Кемпір енесі бар көрінеді. «Күйеу балалап» жаны қалмайды екен.

	Взводтың бұлайша ауа жайылып кетуіне ешкім наразылық танытқан емес. Себебі, бұл үлгіні көрсеткен рота, взвод командирлерінің өздері болатын. Олардың қарамақтарындағы жауынгерлерінен өтінетіні: мас болмау, төбелеспеу, ұрлық жасамау.

	Солдаттардың жатақханасы, онда жататындар саны азайып қалғаннан кейін, би алаңына айналғандай еді. Желіккен әйелдер күнде кешкілік осында келіп, «гармонь тартыңдаршы, би билейік» деп айналсоқтап шықпайтын болып алған. Өздерімен бірге самогон ала келеді. Тұмабай содан 150 грамды тастап алады да, аккордионын құлаштай керіп, құйқылжыта жөнеледі. Жиналған қауым биге араласады. Әйелдер жағы жігіттерді бірден ымқырулап, «меншіктеп» алуға ұмтылатын. Би соңында қонақтар өздері қалаған жігіттерін үйлеріне ертіп әкетеді. Өздерінің оңаша пәтерлері жоқтары жатақханаға қонып қалады. Қалай болғанда да, соғыс майданының дәмін татып үлгермеген сарыауыз жасөспірімдер осы колхозға келген бір айдың ішінде- ақ махаббат майданының бір-бір қаһарманына айналып шыға келіп еді. Өстіп жүргенде, Бекайдар жатақханада жалғыз қалды. Тұмабай да, өзбек пен тәжік жігіттері де «үйленіп» тынды. Соны білген взвод командирі Трусов Бекайдарды ол жалғыз қалған күні-ақ өзімен бірге үйіне ертіп әкетті. Келе сала бір бөлмені көрсетіп:

	– Сенің ендігі тұрағың осы болады, – деді. Бекайдарда келіскеннен басқа амал қалмаған.

	Бір жағынан Таняның қасына келгеніне қуанады. Бір жағынан «кісі үйінде жату қалай болар екен?» деп дүдамалданады. Ал, қыздың қуанышында тіптен шек жоқ. Өзіне сүйікті жанның көз алдында жүретіндігіне дән риза.

	Біраптаданкейіноналтыжасқатолған Татьянаның туған күні атап өтілді. Мерекелік дастарханға бөтен ешкім шақырылмаған. Бірақ, тыңғылықты дайындалғандық бәрібір бірден көзге ұрып тұрар еді. Үй иесі келіншек пен жас қыздың өздерінің отбасына кейін қосылған еркектердің көңілдерінен шығу үшін тырысқандары байқалады. Үстел үсті түрлі тағамнан қайысады. Тіпті, сол кезде селолық жерде сирек ұшырасатын бір шөлмек зауыттан шыққан ақ арақ та бар. Оның қасынан сібірліктер өздері «Медовуха» деп атайтын балдан жасалған шарап та орын алыпты. Ақ арақты Трусов, шарапты әйелі ішіп отырды. Әйелдің айтуына қарағанда, «Медовуханың» күші ақ арақтан бір де кем емес көрінеді. Екі жас оларға серіктескен жоқ. Көңілдері көтерілген соң Любовь Ивановна әнге басты. Дауысы тәп-тәуір екен. Татьяна да одан қалысар емес. Екеуі кезектесе шырқап, отырысты біраз қыздырған соң, патефон ойнатылып, қос-қостан жұптасқан бір- біріне ынтық жандар биге көшіп еді. Бойларына сіңе бастаған «тентек судың» буы ма, әлде күндізгі жұмыстан қажып жүргендіктен бе, «ұйықтайықты» сылтауратып, ересек екеуі көп кешікпей жастарды оңаша қалдырды да, өздері жатын бөлмелеріне кетті. Екеуден-екеу отырғанда Таня өзін көптен мазалап жүрген сұрақтарға жауап іздеп көріп еді. Бірақ естіген жауаптарына көңілі көнши қоймады. Мұның «әскер қатарынан босатылғаннан кейін осында қаласың ба?» деген сауалына Бекайдардың үзілді-кесілді түрде «жоқ» деп жауап беруі, қызды әжептәуір ойландырып тастаған. Азиялық жігітке ғашық болып қалғанын іштей мойындағанымен, махаббатының жауапсыз қаларына төзгісі келер емес. Қайткенде оны өзінікі ету жатса-тұрса ойынан бір кетпей қойды.

	Бір үйде тұратындықтан, Татьяна мен Бекайдар бір үйдің баласындай болып кеткен. Жұмыстан келгеннен кейін де, демалыс күндері де жігіт қызға үй шаруасында қол ұшын береді. Отын жара салу, су әкеле салу, сиырға шөп салып, астын тазалай салу, монша жағу сияқты жұмыстарды ол өзіне меншіктеп алған десе болғандай. Таня екеуі бірлесіп екі қолды арамен қыстық отын ағашты да кесіп, даярлап қойып еді. Осының бәрін сыртынан байқастап жүрген қыздың «мамасы» да жиенінің осы жігіттің етегінен ұстағанын қалайтынын қабағынан, кейбір «аңдаусызда» айта салған сөздерінен аңғартып қояды. Оның бұл ниетін қыз да, жігіт те сезбей қалмайтын. Сондықтан болар, екеуі де емін-еркін. Кейде құшақтасып отырғандарын «мамалары» көріп қалса, одан қысылып-қымтырылмайды да. Ондайда мамасы қарап тұрмай:

	– Екеуің керемет жарастықты жұпсыңдар, – деп қояды. Бекайдар үндемегенімен, Татьяна:

	– Коля ағай екеуіңіз де жарасасыздар, – дейді мамасына жауап ретінде. Бір-бірлеріне әбден бойлары үйренгендіктері соншалық, бір жолы жатар алдында Таня жігіттің бөлмесіне келіп, ананы- мынаны айтып отырды да, Бекайдардың қасына киімшең қисайып жата кетті:

	– Сен мені қумайсың ба?

	– Осы жерде түнемекшісің бе?

	– Несі бар!?

	– Жоқ, ештеңе жоқ! – деді абайсызда аузына басқа сөз түспеген Бекайдар, – Тар болады демесең, жата бер.

	– «Мамаң ұрыспай ма?» деп неге сұрамайсың?

	– Несін сұраймын, ұрыспайтын болған соң жатпақшы шығарсың!?

	– Ұрыспайтынын білген соң, еркінситінім рас. Бірақ сен маған «тиіспеймін» деп уәде берсең ғана, қасыңа жатамын.

	– Жатып көрсейші, сосын көреміз ғой, – деді Бекайдар қалжыңға шаптырып.

	Сол түнді олар бірге өткерді. Жігіт берген уәдесінде тұрып, қызға тиіскен жоқ. Қыз да жігітті дағдылы сұрақтарымен мазаламаған. Екеуі бастапқыда құшақтасып жатқанымен, көздері ұйқыға кеткен соң теріс қарасып алып еді. Бірінші болып, жауынгерлік дағды бойынша Бекайдар оянды. Іргеге қарап жатыр екен, көзін аша сала қыз жатқан жаққа аударылып түсті. Таня орыс қыздарына тән бола бермейтін оймақтай аузын сәл ашыңқырап, әдемі қыр мұрынының танауларынан естілер-естілмес қана пышылдаған дыбыс шығарып, тәтті ұйықтап жатыр еді. Кенет құштарлық сезімі бойын кернеген жігіт қызды құшақтай алды. Оқыс қимылдан шошып оянған қыз өзін бауырына тарта, сүюге ұмтылған жігітті көріп, еріндерін тоса берді.

	Сүйіс ұзаққа созылмағанымен, екеуін де бір рахат күйге бөлегені анық еді.

	Келесі түні де бұлар бірге жатты. «Бұл қыз төсек қатынасын керек етіп жүрмесе, менің қойныма неге кіреді? Бәлкім, менен батылдық жетіспей жүрген шығар» деген ойға тірелген жігіт шам сөндірілісімен-ақ қимылға көшкісі келген. Алайда, қыз құшақтатудан, сүйгізуден арыға аттап бастырмады. Үздігіп бара жатқан сүйіктісіне:

	– Казбек, мен өзіңді сүйетінімді әлденеше рет айтқанмын, бірақ, сен мені шын жақсы көрмейсің, сондықтан, абыройымнан текке айырылғым келмейді. Сен мені кешір! – деп, іш киімінің ышқырын жағалап кеткен жігіттің қолынан қақты.

	– Мен де сені сүйемін ғой, – деп, өзеуреген Бекайдар сүймекке қайта ұмтылып еді, оның аузын алақанымен қалқалаған Татьяна:

	– Жігіттерге айту оңай. Дегендеріне жетіп алған соң, айнып шыға келеді. Ал мен болашақ күйеуіме анамнан туған қалпымдағыдай пәк болып тигім келеді, – деді.

	– Ендеше, менің жаныма неменеге жатасың? – деді Бекайдар өкпелеген сыңай танытып.

	– Өзің ойлашы, менің айтып жатқаным рас қой. Сенің халқыңның ғұрпы да солай емес пе?! Мұсылмандар пәктікті бағалайды дейтінің қайда?

	– Оның рас. Артықтау кетсем кешірші! – деді де, Бекайдар іргеге қарай аунап түсті. Содан екеуі де біразға дейін үнсіз қалды. Қыз не тұрып кетерін білмей, не ештеңе болмағандай жата берерін білмей дағдарып еді. Әрі-бері ойланып, ақыры Бекайдардың белінен құшақтап, желкесінен сүйді. Жігіт те осыны күтіп жатқандай, қызға қайтадан бетін бұрды.

	– Казбек, сен мені түсінуге тиіссің. Мен саған қиын шарт қоймаймын. «Әскерден босатылғаннан кейін Красноярскіде қалып, маған үйленемін» деп маған серт берсең болғаны. Дәл қазір сендік болуға дайынмын, – деді Татьяна Бекайдардан көзін алмаған қалпы. Көзінде жалыныш аралас құмарлық сезімі тұтанып келе жатқандай көрінді.

	– Түсінемін, түсінген соң да сені алдап, дегеніме жеткім келмейді. Бізге құдай бір болуды жазбаған шығар. Бұдан былай бір-бірімізді қинамайық. Ертеңнен бастап сен менің төсегіме жолаушы болма! Мен де саған енді тақалмаспын, – деді Бекайдар түсін жылытпауға тырысып.

	– Бұл не дегенің? Қатты өкпелеттім бе сені? – деген Таня жігіттің ерніне жайлап ернін тигізді. Жауап болмаған соң, өрекпіген көңілі тез басылған ол:

	– Жарайды. Сенің дегенің-ақ болсыншы. Тек менің өзіңді шын сүйетіндігімді есіңнен шығармасаң болғаны, – деп орнынан тұруға ыңғайланды.

	– Сүйетіндігіңе сенемін, бірақ саған үйлене алмайтыным айдан анық. Өйткені, менің ата-анам менен қазақ келінді күтеді. Айттырып қойған қызым да бар. Аты – Нұрила. «Саған үйленемін» деп алдап, обалыңа қалғым келмейді, – деді Бекайдар өз орнына кеткелі тұрған қызды білегінен тартып тоқтатып.

	– Шыныңды айтқаныңа рахмет, Қазбек! Мен басқаша армандаушы едім. Өзіңмен бақытты боларыма сенетінмін. Қиялымның қиюы қашқаны өкінішті, әрине. Ертең еліңе барғаннан кейін бәрібір ұмытасың ғой, әзірге, осында жүргеніңде қасыңда болуыма рұқсат етші, «маған үйлен» деп қинамауға уәде берейін.

	– Рұқсат! Тек қинамасаң болғаны.

	– Шын комсомолдық сөзім!

	– Олай болса, кел жата ғой.

	Татьяна Бекайдардың үстіне құлай кетті. Манағыдай емес, екеуі де емірене сүйісті. Құмарлары қанған соң, бір-біріне көз алмай ұзақ қарап жатысты. Жігіт қыздың сұлулығын енді танып жатқандай. Кейде екі, кейде жалғыз бұрым етіп өретін, маңдай, самай шаштары бұйраланып тұратын қалың қоңыр шашы бұл жолы бос жайылып, қыпша белінен төмен түсіпті. Тіп-тік, кең де жазық маңдайының етек жағынан орын тепкен, самай жақ ұштары сынықтау келген қастары қыздың аппақ жүзіне ерекше жараса қалғандай екен. Сол сұлу қастар көмкерген қабақтардың астындағы өткір қой көздердің үстіңгі жағын жиектеген кірпіктердің ұзындығы тіпті кісі таңқаларлықтай еді. Қаққан кезде жалп-жалп еткен құстың қанатын елестетердей. Жігіт жалын атқан жанарлардан көзін тайдырып әкеткенде, оның назарына қыздың құртымыштай құлақтары ілінді. Барлық қыздар секілді, бұл да құлақтарын жастай тескізген екен, соның іздері білініп тұр. Көптен сырға тағылмағандықтан болар, бітеліп қалуға айналыпты. «Салбыратып алтын сырға тағып қойса, қалай жарасар еді» деп ойлап қояды Бекайдар. Сол- ақ екен, Татьяна:

	– Не ойлап кеттің? – деді бірер минутқа созылып кеткен үнсіздікті бұзып.

	– Жай, сенің сұлулығыңды жаңа көріп жатқандаймын.

	– Рас па? Мен шынымен-ақ сұлумын ба?

	– Дәл қазір мен үшін сенен асқан сұлу жоқ.

	– Мақтауыңа рахмет! Бірақ ол біздің қарым-қатынасымызды өрістетуге аздық етіп тұрған жоқ па?!

	– Өкінішке қарай, солай екені рас, Танечка.

	– Нұрила менен де сұлу шығар?

	– Кетерде көргенімде әдемі болатын. Қазір қайдан білейін қандай болғанын.

	– Қазір бұрынғыдан да сұлуланып кетен шығар.

	– Кім білсін?!

	– Хат жазып тұра ма?

	– Көптен бері жазған жоқ.

	– Сен ше?

	– Мен де жазған жоқпын.

	– Мүмкін сенен күдер үзген болар?

	– Солай болуы да кәдік.

	– Ендеше, оған неменеге қарайлайсың?

	– Сөз байласып қойғаннан кейін, уәдеден тайқуға болмайды.

	– Ал, ол сөзінде тұрмай, басқа біреуге күйеуге шығып кетсе қайтпексің?

	– Оны уақытында көре жатармын.

	– Кеш болады деп қорықпайсың ба?

	– Неден?

	– Одан да, менен де көз жазып қалудан.

	– Ол туралы ойламаппын.

	– Демек, оны да, мені де шын сүймейді екенсің.

	– Оны шын сүйдім бе, сүймедім бе, шынымды айтсам, өзім де білмеймін.

	– Сонда кім біледі оны?

	– Сайтан біліп пе?!

	– Ал мені ше?

	– Сені шын сүйетін сияқтымын.

	– Ендеше қосыла алмауымызға кім кінәлі?

	– Ата-бабаларымыздың салт-дәстүрі шығар.

	– Совет мектебінің тәрбиесін көрген жауынгердің сөзі емес қой бұл.

	– Не десең де мейлің! Мен әке-шешемнің қалағанын ғана жасай аламын.

	Бұдан кейін екеуі де үнсіз қалды. Тып-тыныш жатқан қалыптарында көздері ілігіп кеткен.

	Ертеңіне де, одан кейінгі күндерде де қыз бен жігіттің жұптары жазылған жоқ. Ерлі-зайыпты жандар секілді бір төсекте түнеу бұлар үшін дағдылы әдетке айналғандай. Тек бірін-бірі қинамауға беріскен сөздерінде тұруға тырысып, артық-ауыс әңгіме қозғамайды.

	Бір күні Сібірге келгелі бері алғаш рет колхоздағы жауынгерлерге пошта жеткізілді. Бекайдарға да бірнеше хат келген. Солардың арасында әкесінен келген хаттың жөні бөлек еді. Онда Нұриланың уәдесінде тұрмай, соғыстан оралған бір жігітке тұрмысқа шығып кеткені айтылыпты. Солай боларын алдын ала сезгендей-ақ, Бекайдар бұл жайсыз хабарға соншалықты күйінген де жоқ. Қайта иығынан бір ауыр жүк түскендей, өзін жеңілденіп қалғандай сезінетіндей ме, қалай? Енді Татьяна екеуінің махаббатына тосқауыл болар ештеңе жоқтай, тіпті көңілі жайланып сала берген. Бірақ, осы жаңалықты сүйіктісіне жеткізуге асықпады.

	«Реті келсе айтармын, айтпай-ақ қойсам да ол мені жазғыруға тиіс емес» деп ойлаған Бекайдар ол күнді ештеңе болмағандай, қалыптағысынша өткерген болатын. Алайда, күндегісінше, қойнына Таня келіп жатқанда, өзін-өзі ұстай алмады.

	– Таня, мен саған бір жағымды жаңалық айтайын ба? – деді қызға қарай бір қырынан жатқан қалпы.

	– Айтшы!

	– Ақысына не бересің?

	– Мен үшін соншалықты маңызды болса, қолыңнан қақпаймын, қалағаныңды аласың.

	– Не сұрасам да ма?

	– Иә, тек менің ойымдағыны айтсаң болды.

	– Ойымдағыны дейсің бе?

	– Ойымдағының не екенін өзің жақсы білесің.

	– «Осында қалып, саған үйленемін» десе ғой деп жатырсың ба?

	– Мен одан басқаны армандамаймын да.

	– Ендеше, сол арманыңа жақындап қалған сияқтысың.

	– Рас па?! – Татьяна орнынан атып тұрды, – Мен түс көріп жатқан жоқпын ба?

	– Түс көріп жатпағаның анық.

	– Біз үйленеміз бе?

	– Ол туралы айту әлі ертерек шығар. Бірақ армызда ендігі жерде кедергі боларлық ештеңе қалмаған сияқты.

	– Айттырып қойған...

	– Иә, айттырып қойған қалыңдығым басқа біреуге тұрмысқа шығып кетіпті.

	– Соған қапаланып жатырсың ғой...

	– Жоқ, қайта арқамнан ауыр жүк түскендей күйдемін.

	– Олай болса, біздің отбасын құрауымызға әке- шешеңнен өзге қарсылық қылар жан жоқ емес пе?

	– Солай.

	– Оларды иліктіруге біздің махаббатымыздың күші жетуге тиіс. Тек бір-бірімізді шын сүйсек болғаны.

	– Ендеше көрсетпейсің бе қалай сүйетініңді.

	– Әуелі сен көрсет.

	Осы сөзді күтіп жатқан Бекайдар жүрелеп отырған қызды қолынан тартып, жанына жатқызды да, басы-қөзінен түк қоймай аймалай бастады. Татьянада қарсылық қылайын деген ой да қалмаған. Тап бүгін жігіт не қаласа, соны қанағаттандыруға бейіл еді. Тіпті, масаң күй кешіп, сүйіктісін өзі шешіндіре бастаған. Қыздың ештеңеден тайынбауға бекінгенін аңдаған жігіт сол сәтте есін тез жиып, оны емірене сүюін кілт доғарды. «Дегеніне жетпей тынбас» деп дәмеленген сүйіктісінің бұл оқыс қылығын түсінбеген жас ару манадан есін алып тыпыршытқан алапат сезімнің иірімінен шыға алмаған қалпы, не ойларын да білмей қалды. Ақырын күтіп тыншығаннан басқа амалы қалмаған ол, әлден уақыттан кейін, үстінен түсіп, сұлық қалған жігіттің бүйірінен түртіп:

	– Осымен бітті ме? – деді, шығар-шықпас үнмен.

	– Біздің ұлттың салтында, келін босағадан пәк қалпында аттағаны жөн болады. Маған шынымен- ақ ерге шыққың келсе, некеміз қиылғанша шыдай тұрғанымыз дұрыс шығар, – деп жауап қатты оған Бекайдар самарқау ғана.

	– Бұл ойың маған да ұнайды. Біздің орыс халқы сияқты, жыныстық қатынасты ерте бастап, үйленбей жатып суынып кеткеннің несі жақсы дейсің?! Біздің кластың қыздарының көбі жетіншіден бастап үлкен жігіттермен жүретіндіктеріне мақтанады. Соларға жыным келеді кейде.

	– Жай дос болып жүретін шығар?

	– Қайдағы! Олар, тіпті, неше жігітпен жатқанына шейін айтып, өзара бәсекелеседі.

	– Сен де менімен жатып жүрмін дейтін шығарсың?

	– Жатпасам, қалай айтамын?

	– Мына жатқаның, жатқан емей немене?

	– О-о! Жоқ! Мұндайжатысжатқанғаесептелмейді.

	Біздікі, әшейін, «шалдуарлық» қой.

	– Осындай, әшейін «шалдуарлықтан» басталады ғой бар пәле.

	– Оның рас, шынымды айтсам, сенің тәнің тәніме үйкелгенде, дүниенің бәрін ұмытып, еркіңе берілгім келіп кетеді. Алайда, сенен бұрын бойымды тәп-тәтті қанағаттанғандық сезімі баурап, оянып келе жатқан құмарлығымның тез өшкеніне өзімді ғана кінәлаймын. Әрдайым солай. Егер әлгіндей жағдайдың қайталанбауы үшін ертерек қамдансам, кластастарымнан қандай айырмашылығым болар еді. Сондықтан, некеміз қиылғанша шыдап бағармын. Сен де шыдай тұр.

	– Жаңа бір әзірде шыдамыңның шегіне жетіп қалған жоқсың ба? – деген жігіт қызға күлімсірей тұрып, сынай қарады.

	– Ол – шыдамның шегіне жеткендігі емес, біріншіден, мен қанағаттанып үлгермеген едім, екіншіден, сен «жақсы жаңалық» айтпағың үшін ақы сұраған жоқсың ба, сонда қолыңнан қақпауға берген уәдемді орындағым келген.

	– Мен тоқтамағанда қайтер едің?

	– Күндегіден арыға бармас едім бәрібір.

	– Ризамын саған, Таня! – деді жігіт қыздың бетінен сүйіп, – Сен нағыз қазақтың келіні болуға лайық жансың!

	– Тым мақтай берме, дандайсып кетермін.

	Бекайдардың өзіне ғана тиесілі боларына сенімі нығая бастаған Татьяна өздерінің болашақтарын өзінше жобалап та қойған. Оның ойынша, өзі он тоғызға толып, кәмелетке жеткен соң, Қазбекпен шаңырақ көтереді. Оған әлі үш жылдай бар. Ол уақытқа шейін сүйіктісі де әскерден босауға тиіс, өзі де институтты орталап қалады. Сосын екеуі, өзі оқуын бітіргенше, Красноярскде тұрады. Бұл екі арада Қазбек бір техникумды болса да бітіріп, мамандық алып алуы керек. Егер нәрестелі болып жатса, оны нағашы әпкелерінің бірі бағып бере алады. Және туылатын баласы Қазбектен айнымайтын ұл болса, тіпті керемет болар еді! Онда болашақ ата- енесі мұны жатсынбай қабылдауға тиіс. Арғы жағын Қазақстанға барған соң көріп алмақ.

	Бұл ойын ол сүйіктісіне де айтып көрген. Бекайдар көрінеу мақұлдай қоймағанымен, қарсылық та білдірмеді. «Алдағыны уақыт көрсетер, алдын ала тон пішпейік» деген де қоя салған.

	Ал, қыздың нағашы әпке-мамасы мен өгей әкесінің бұл кезде өз қызықтары өздеріне жетіп артыларлықтай еді. Кешкі астарын ішіп алғаннан кейін жатын бөлмелеріне кіріп алады да, таң атқанша содан шықпайды. Не істеп, не қоятындары жастарға беймәлім. Бұлар болса, әр нәрсені ермек қыла жүріп-жүріп, түнгі он екілер шамасында ғана Бекайдардың койкасына келіп қисаяды. Онда да көпке шейін ұйықтай алмайды. Қатарласып жатса-ақ болды, аймаласа жөнеледі. Бірақ, содан арыға аттап баспайды. Осы жатыстарының өзінен Бекайдар бастапқыда: «әпкесі үстімізден түсіп қалып жүрмес пе екен?» деп қатты жүрексініп жүрді. Келе-келе «енесінің» бұларда ісі жоқ екендігіне көзі әбден жеткен соң, «Неге жас қыздың тағдырына алаңдамайды? «Әбден еттері үйренісіп, үйленіп тынса екен» деп те ойлап жүрген шығар» деген күдігі көбейе түсті. Сол күдігін Таняға жұқалап айтып көріп еді, ол:

	– Ой, соны жаңа біліп жүрсің бе?! – деді жайбарақат, – Мамам дядя Коляға қосылғалы бері мені ұмытты ғой. Бұрын екеуміз бірге жататынбыз. Қазір менің тіпті қайда жатып жүргенімде де шаруасы жоқ. Тіпті, сен екеуміз шатаса түссе екен дейтін сияқты. Аяғым ауырлап қалса, қуанышында шек болмас. Мен оған жалғыз болғанында керек болдым, енді қайтсін, күйеуі бар жанында. Қайта, саған тезірек күйеуге беріп, «артық ауыздан» құтылғысы келіп жүрген шығар.

	– Қой, олай ойламайтын шығар.

	– Олай ойламаса, жайымды бір сұрар еді ғой. Сенімен қарым-қатынасымның қандай екенінде де шаруасы жоқ. Тап бір «пұл болмасаң, күл бол» деп жүрген сияқты.

	– Неге өйтеді екен?

	– Өйтетін жөні бар. Маған қамқоршылықты өз атына аудартуымды ол талай рет өтінген. Қамқоршы ретінде, негізі қаладағы біздің үйімізде тұратын үлкен нағашы әпкем тіркелген ғой. Сол үшін екеуі талай рет ұрсысқан да. Ол кісі мені өзіме тиесілі жәрдемақыға киіндіреді. Ал, мына тәтем: «сені мен ақысыз-пұлсыз асырап отырмын» деп міндетсиді. Бастапқыда «жалғыз қалдым, маған қолғанат болсын» деп қалада оқып жүрген жерімнен алдыртқан өзі болатын. Енді көрмейсің бе, ол жұмыста жүргенде бар шаруасын тындырып отырсам да, күйеу тауып алған соң, керексіз болып қалғанымды.

	– Сені де «күйеу тауып алды» деп ойлап жүрген шығар.

	– Солай сияқты. Ертең екеуміз үйленетін болдық деп айтамын. Не дер екен, көреміз!

	– Шынымен бе? – деді Бекайдар қыздың не рас, не ойнап айтып жатқанын аңдай алмай.

	– Рас айтамын. «Әке-шешем» қалай қарар екен.

	Сен не деп уәде берер екенсің.

	– Менің уәдем дайын ғой. Саған үйленсем, мәңгі бірге боламын.

	– Саған сенемін! Мамамның қалай қарайтынын білмеймін ғой. Егер ұрсатын болса, ертең-ақ қаладағы үйіме кетіп қаламын. Ондағы әпкем менің келгеніме қуанбаса, ренжімейді. Қалада білім де мұндағыдан сапалырақ. Және онда қызығырақ қой. Саған да жақынырақ боламын.

	Ертеңіне Бекайдар Таняның «мамасына» жаңалықты қалай жеткізетінін ойлаумен болды. Әр түрлі нұсқадағы сценаны көз алдына елестетеді. Бәрінде де Любовь Ивановна бұлардың қосылуына қарсы болмайтын секілденеді.

	Ақыры күткен сәт те келіп жетті. Кешке мамасы жұмыстан келген бойда Таня күндегі әдетінше оны шешіндіріп алып жүріп:

	– Мама, біз Қазбек екеуміз үйленетін болып шештік, – деді жайраң қағып. Мамасы жайбарақат қалпын өзгертпестен:

	– Құттықтаймын! Мен екеуіңнің бір-біріңді сүйіп қалғандықтарыңды бұрыннан сезіп жүргенмін. Бек – жақсы жігіт. Еңбекқор, арақ ішпейді, темекі тартпайды. Соғыс аяқталды. Таяуда ол әскер қатарынан босатылады, – деді де, енді назарын Бекайдарға аударып, – Танечканың қалада өз пәтері бар. Ол – бай қалыңдық. Кассада жинақталып жатқан қаржысы да, қымбат әшекейлері де бар.

	Сендер тамаша жұп боласыңдар. Құдай сендерге бақыт сыйласын! Николай жұмыстан келген соң, бұл оқиғаны жақсылап тұрып жуу керек! – деді, шын қуанғандығын білдіргенсіп.

	Жұмыстан келген Николай Трусов та «қуаныштымын» деп, жастар үшін «медовухадан» біраз сілтеген.

	Түнде жатарда Таня Бекайдарға мұңая қарап отырып:

	– Көрдің бе, әне, оны менің болашағым мүлде толғандырмайды. Қазір оның төрт құбыласы түгел. Мені қайтсін! – деді. Бекайдар жауап қата қоймап еді, сөзін әрі қарай жалғастырып: – Қалай ойлайсың? Дядя Коля әскерден босағаннан кейін мамама оралар ма екен? Жазға қарай оралса екен. Онда қалаға алаңсыз кете беруіме жақсы сылтау болар еді, – деді.

	Бекайдар қызды үнсіз тыңдап, оның ойымен келісетіндігін бас изеп қана білдіріп отырды.

	Таняны құшақтап жатқан қалпы да жігіттің ойынан екеуінің бұлыңғыр болашағы кетпей қойды.

	«Бұған үйлене қалған күнде әке-шешем бөгде ұлттың өкілін қалай қабылдар екен? Олар мен үшін неге болса да көнер еді-ау, Таня олармен тіл табысып кете алса жақсы ғой» деген ойдың жетегіне бір ерсе, Танядан естігендерін ой елегінен қайталап өткізіп жатып: «Шынында да Любовь Ивановна мен Трусовтың алыстан ойлаған бір ойлары болған ғой. Трусовтың үп-үлкен кісі бола тұра мені осында алып келіп, кәмелетке толмаған жас қызбен қатар жатқызып қоюында бір гәп бар-ау! Әйтпесе, Тұмабай мен Базыл сияқты мен де уақытша біреуді тауып алып, өз күнімді өзім көрмес пе едім?! Әу бастан-ақ бұл екеуі ақылдасып, қыздан құтылудың оңай жолын ойластырған болмаса неғылсын?! Мені жас қызбен шатастырып, ол жүкті болып қалса, үйден қуып шығуға таптырмайтын сылтау іздеген сыңайлы-ау, тәрізі», – деп ойын қорытқандай болды. Сонан соң, әлгі тұжырымын Таняға тілі жеткенше жеткізуге тырысты. Мұны естігенде қыз төсектен басын жұлып алып, түрегеліп отырды да:

	– Әрине, сондай ойлары болған! Бәрін алдын ала жоспарлаған ғой. Мен мақұлық олай деп ойламаппын да. Сен дұрыс айтып жатырсың. Сенің маған шындап жанаспағаның қандай жақсы болған! Абыройымды сақтағаның үшін саған мың алғыс! – деп, еңкейіп барып, жігіттің бетінен сүйді де орнына жатты.

	Ертеңіне Трусов жұмысқа кетіп бара жатқан жолда Бекайдардың арқасынан қағып:

	– Байқаймын, қызды меңгеріп алған сияқтысың. Дұрыс істеп жүрсің! Сен болмасаң, оны бәрібір басқа біреу бүлдіреді. Уақытыңды босқа өткізбе! Таяуда Красноярскдегі гарнизонға кетеміз, қимылдап қал! – деді даусын күшейте түсіп. Сол сәтте Бекайдар:

	– Жоқ, біздікі әшейін тентектік қой, – дей беріп еді, анау дұрыс түсінбей:

	– Дұрыс! Жиірек тентектік жаса! – деп бір көзін қысып қойды. Бекайдар бұл әңгімені әрі қарай өрбіткісі келмей, үндемей құтылғанды жөн көрді.

	Ертең Ұлы Октябрь революциясына 28 жыл толады деген 6 қараша күні түске шейін «Звезда» колхозының орталығына оның бөлімшелеріне аттандырылған барлық взводтар жинала бастады. Ертеңгі мерекеге байланысты өткізілетін салтанатты жиналысқа келген колхозшылар мен әскерилер колхоздың мәдениет үйіне сыймайтын болғандықтан, шараны далада өткізу ұйғарылған.

	Салтанатты жиналыста әскерилерге бұрыннан таныс аупарткомның үшінші хатшысы Светлана Максимовна Судакова баяндама жасады. Одан кейін сөз алған колхоз басқармасының төрайымы Елена Владимировна Кускова колхоз жұмысына жәрдемдескен жауынгерлерге рахметін жаудырып, алғыс хатты рота командиріне табыс етті. Мектеп оқушылары әр жауынгерге бір-бір сақалқырғыштан үлестірді.

	Жиналыс аяқталғаннан кейін жұрт тоғай арасындағы алаңқайға жасалған мерекелік дастарқан басына жайғаса бастады. Онда той тізгінін қолына алған Е.В. Кускованың сөзі көпшіліктің есінде қаларлықтай болды. Бекайдардың есінде қалғаны, ол: «Соңғы екі ай біздің егін алқаптарымыз бен шабындықтарымыз еркектердің қолын, ал, әйелдеріміздің жүректері күйеулерін сағынып қалғандығын аңғартты. Осы колхоздың өзінен екі жүзден астам біздің күйеулеріміз бен бауырларымыз майданнан оралмады. Сонша жесірлер отыр осында. Соғыстың төрт жылы ішінде жүзге жуық сұлу қыздарымыз бой жетті. Солардың бәрінің де жұбайлары жоқ... – деді де жылап жіберді. Жұрттың бәрі үнсіз қалған. Әлден уақытта өксігін басқан төрайым сөзін қайра жалғастырып, – Әскерден босатылғаннан кейін, үйлеріңізде күтіп отырған әйелдеріңіз болмаса, біздің колхозға қайтып келіңіздер. Әрқайсыңызды қуанышпен, нан-тұзымызбен қарсы алып, колхозға мүшелікке қабылдаймыз!» – деді. Сол-ақ екен әйелдер жағы «Дұрыс айтады! Дұрыс! Күтеміз!» деп шу етіп, даурығыса жөнелді. Бұдан кейін де шығып сөйлеушілер аз болған жоқ. Бірақ, олардың сөздерін кімнің тыңдап, кімнің тыңдамағанын біліп болардай емес еді. Жұрт алдарына келген астан да, арақтан да тартынбай, бір мәре-сәре болып қалған. Отырыстың нағыз қызған тұсында рота командирі қайтадан сөз алып, жауынгерлерінен тым босаңсып кетпеуді өтіне тұрып, ертең түскі 12-де Красноярскіге қайтуға жиналатындықтарын ұмытпауды қатты тапсырды.

	Колхозға көмекке келген әскерилердің басым көпшілігі ертеңіне он екінің қарсаңында үйреншікті алаңға жиналып та қалған. Дегенмен, кешігіп жатқандар да жоқ емес еді. Алаңның шетіне таман американдық он «студобеккер» автомобилдері тізіле қалыпты. Ротаның әр взводына екі көліктен бөлініпті. Әр взводтың командирлері өз жауынгерлерін түгендеумен әлек. Әрқайсысында- ақ жетіспейтін солдаттар баршылық болып шықты. Соларды тауып әкелу үшін «іздеушілер» жіберілген. Айтылған жерге айтылған уақытында келген «тәртіпті» солдаттардың өзі шетінен қызу. Түні бойы көз ілмей, таң атпай бастарын «жазып алғандар» көп. Әр жауынгерді қолтықтап алған бір-бір әйел. Олардан басқа, әскерилерді шығарып салуға қызықтау үшін жиналғандар да жетерлік. Әсіресе, балалар қарасы молырақ. Ересектер жағы топ-топқа бөлініп алып, сырнай, балалайка, гитара, мандолиналар ойналып, солардың төңірегінде ән салып, би билегендер қатары барған сайын көбейе берді. Ақыры, сағат екі болғанда барып, әскерилерге «машиналарға!» деген команда берілді. Сол сәттен бастап манадан бергі ойын-күлкі сап тыйылып, тұс-тұстан жылап-сықтаған дыбыстар естіле бастаған. Тап бір «күйеулерін» майданға жаңа аттандырып жатқан сияқты. «Меншіктеп алғандарының» қолтықтарынан ұстап айрылмай, еңірейді келіп. Тіпті бір солдатқа екі әйелден жабысып алғандар да бар. Олар әйелдерінің біреуін орталықта болғанда тауып, екіншілерін барған фермаларында қармақтарына іліктіргенге ұқсайды. Сондайлардың арасынан бір екі әйел «күйеулерін» бәсекелесіне бергісі келмей, жұлысып та қалды. Соны пайдаланып қалғысы келген әлгі жауынгер «сүйіктілерінің» арасынан сытылып шығамын дегенде, аяғына шалынып құлап қалған. Мұны көрген жұрт қыран топан күлкіге батты. Ал әлгі жігіт тұра сала, артына бір қарап алды да, машиналар тұрған жаққа қарай жүгіре жөнелді. Жұрт онан әрмен күліп жатыр.

	Бекайдардың да қолтығына жармасқан Татьянасы бар. Онысына ешкімнен қысылып-қымтырылайын деп жүрген қыз көрінбейді. Дыбыс шығарып еңіремегенімен, көздері жылаулы. Николайын қимай жүрген болуы керек, бұлардың қастарында тұрған Любовь Ивановнаның да көздері жасқа шыланып, қызара бастапты. Бекайдар машинаға мінерде Танясының бетінен сүймекке ұмтылып еді, ол ернін тосты. Мұндайды күтпеген жігіт ыңғайсызданып, жан-жағына қарап еді, жұрттың бәрі сүйіктілерімен сүйісіп қоштасып жатыр екен. Ешкім бұған қарап тұрмаған секілді. «Енесінің» еріндері де Трусовтың арақ иісі мүңкіген аузына жабысып қалыпты. Бұл да көзін жұмып жіберіп, бауырына кіріп кеткен қыздың өзінен жауап күтіп қалған бал татыған ерніне кенедей қадалған.

	Әскерилер тиелген «студобеккерлер» сап түзеген қалыптарында қалаға апарар даңғыл жолға түсіп жөнеп бергенде, шығарып салушы қыз-келіншектердің біразы машиналардың соңынан біраз жерге шейін жүгіріп еді. Татьяна да солардың қатарында алға ұмтыла түсіп, онысы бос әурешілік екенін ұққан бойда, жасаураған көздерін алақандарымен кезек-кезек сүрткіштеген қалпы кері бұрылды да, үйіне қарай тартты.

	Машиналар қорабының үсті ашық болғандықтан ба екен, 1945 жылы қарашаның жетісінде күн қанша жерден «жылы болды» дегенмен де жауынгерлер Красноярскідегі әскери гарнизонға әбден жаурап жеткен. Оның үстіне «Звезда» колхозынан оралған бұл ротаға бөлінген казарма босатыла қоймапты. Сондықтан да, олардың үлкен палатканы паналап, жеріне сабан төсеп түнеп шығуларына тура келіп еді.

	«Жығылған үстіне жұдырық» демекші, онда пеш те жоқ болатын.

	Казарманың бос болмай қалу себебі: жапонмен соғысу үшін Қиыр Шығысқа қарай ағылған әскерилер тиелген эшелондар ол соғыстың да бітіп қалғанын естіген бойда, жеткен жолдарында тоқтатылып, жауынгерлері жақын маңдағы қолхоздарға күзгі жиын-терін жұмыстарына жұмылдырылған болатын. Енді ол да аяқталғаннан кейін, әскер қатарынан солдаттарды сұрыптап босату үшін Красноярскідегі гарнизонға бөліп-таратушы міндеті жүктелген. Құрамында Бекайдарлар бар рота да сондай бөліске түсетіндердің бірі ретінде мұндағылардың қатарын толықтыра түсіп еді. Сол күні өздері сияқтылар шамадан тыс көп болып кеткендіктен, гарнизонға өзгелерден кештеу келген бұларға орын жетпей қалған.

	Дірдектеп шыққан түннің ертеңіне Бекайдарлардың ротасы да сұрыпталды. Әскерден босатылатындар гарнизонда қалдырылып, оған ілікпеген жүз жиырма жауынгер КАӨК-ке (Красноярск ағаш өңдеу комбинатына) жұмысқа жіберілді. Олардың арасында өздеріңізге таныс үш қазақтың баласы да бар болатын. Взвод командирі Трусов та солармен бірге.

	Красноярск ағаш өңдеу комбинаты Бекайдар сияқты ауыл баласы бұрын-соңды көрмеген алып бір дүние екен. Ішіне ең ұзын деген теміржол вагондары тізбегін тіркеген пойыздардың өзі емін-еркін сиып кетеді. Әлгіндей эшолондарға тілінген тақтайлар тиеледі. Ал, комбинаттың ішінде ерсілі-қарсылы жосылтып жүрген жүк машиналарында тіпті қисап жоқ. Комбинаттың теріскей жағында ені елу метрдей, ұзындығы комбинаттың ұзына бойымен бірдей қолдан жасалған су айдыны бар. Онан әріректегі өзен мен әлгі су айдынының арасынан теміржол өтеді. Жуан-жуан бөренелер комбинатқа қыстың күні сол теміржол арқылы эшелондармен жеткізілетін болса, өзен суы жаз шыға мұз құрсауынан босасымен-ақ сал ретінде буылған ағаштар мұнда өзі ағып келетін. Ағаш өңдейтін мұндай комбинаттар бір Красноярскінің өзінде төртеу. Ал, Сібір өзендерін бойлай салынған олардың нақты санын екінің бірі біле бермеуші еді.

	Комбинатта жауынгерлер колхоздағыдан әлде қайдақатаңтәртіптеұсталды.Мұндадаеркектержағы тапшы еді. Барының өзі кәрі-құртаң, бозым бозбала. Колхоздағыдай, жесір әйелдер мен жас қыздар мұнда да жеткілікті болатын. Бір жолы комбинатқа әскерилердің көмекке келуі құрметіне көпшілік биі ұйымдастырылды. Сонда, жігіт іздеген қыз-желеңге мұндағы еркек атаулы жетпей қалып, қызық болғаны бар. Тәртіп қанша қатаң дегенмен, мұнда да ебін тауып, есесін жібермейтін «сарыауыздар» табылып бағатын. Бірақ, жалпыға бірдей тәртіп мықтап жолға қойылған. Әр жауынгер жұмыстан бос уақытында өз жатақханасында болуы керек. Рота офицерлері күндіз-түні қарамағындағылардан көз жазбауға тырысып бағады. Жатақханада жауынгерлер ермек үшін шахмат, дойбы, домино ойнайтын арнаулы бөлме бар. Онда оқимын деген адамға күнделікті газеттер де жеткізіліп тұрады. Тіпті, комбинаттың кітапханасынан қалаған кітабыңды алдырып оқуыңа да рұқсат.

	Бекайдар мұнда келгелі бір өнер тапқан. Қолы қалт етсе-ақ қолына кітап алады. Кітап болғанда да оқитыны – кілең ертегі. Оған ондай ой салушы Татьяна болатын. Өзінің неміс тілін үйренуіне сол халықтың ертегілерін көп оқуы септігін тигізгенін үнемі айтып отырушы еді ол. Орыс тілін жетік меңгеруді алдына мақсат етіп қойған Бекайдарға сүйіктісінің сол сөздері әсер етсе керек, кітапханадан тек ертегілерді ғана іздейтін болған. Не нәрсенің де шегі бар ғой, комбинаттың кітапханасындағы ертегі кітаптар да оқылып біткен күн туды. Сол кезде тіл үйренуші Бекайдарға кітапханашы қартаң әйел көмекке келді. Ол ертегілердің таусылғанын білдіре тұрып, Чехов пен Тургеневті оқығаны жөн боларын айтқан. Сосын, солардың бір-екі кітабын қолына ұстай тұрып, «Әсіресе сізге Тургенев ұнауға тиіс, өйткені, ол көбіне аңшылық туралы жазады. Сіздердің бәріңіз аңшысыздар ғой!» деп күлімсіреген. Тәрізі, Бекайдардың түріне қарап, якут па деп қалса керек.

	Шынында да Бекайдар Тургеневтің аңшылық жайлы әңгімелерін ұйықтамастан, түнімен оқып шығып еді. Ондағы айтылатын аңдардың көпшілігі жас жігітке соншалық таңсық та емес болатын. Дегенмен, өзі де талай аң қызығын көрген адамға бұл кітап оқиғаның бел ортасында жүргендей әсер етеді екен.

	Бекайдар бастапқыда кітапты мүдірмей оқығанымен, бұрын естімеген сөздерін түсінбеуші еді. Байқап отырса, білмейтіні соншалық көп екен. «Жауынгерлер өзара сөйлескенде, орыс сөздерінің жартысын да қолданбайды екен ғой» деп ой түйеді жігіт сондайда. Бірақ, түсінбейтін сөздерін орыстардан сұрап алудан арланған емес. Кейде олардың өздері де мағынасын жетік біле бермейтін сөздер ұшырасып қалады. Ондайда, білмейтіндіктерін бүркемелеу үшін, «Біздің орыс тілі – керемет бай тіл ғой! Оны жетік білетін ешкім жоқ!» деп, жақауратуға бейіл тұрушылар да табылатын.

	Бекайдар көбіне өзімен қатарлас койкадағы жасамыстау орыс жігітін мазалайды. Ол да көршісінің сұрақтарынан әбден мезі болса керек, бір күні:

	– Сен неге өзіңді де, мені де қинамай, сөздікке жүгінбейсің? – деді.

	– Сөздік деген не ол?

	– Ол – қалың кітап. Авторы – Ожегов. Менен сұрайтыныңның бәрінің жауабын содан табасың. Ешкімге жалынбайтын боласың, – деген ол: «енді менен ештеңе сұрама» дегендей, отырған орнынан тұрып кетті.

	Ертеңіне Бекайдар кітапханаға барып, көршісі айтқан сөздікті жаздырып алған. Содан бастап ол рахатқа батты. Ешкімнен ештеңе сұрамайтын болды. Көмекшісі жанында.

	Кітап оқудың қызығына құныға бастаған шағында әлгі сөздікті өткізетін де мезгіл соққан. Өткізуге қимайды, бірақ басқа амалы жоқ. Ақыры, Бекайдар сөздікті кітапханаға апарып тұрса да өткізбеуге бекініп:

	– Мен сөздікті жоғалтып алдым, – деді беті бүлк етпестен. Сосын қолындағы басқа кітапты кітапханашы кемпірге ұсынып еді, ол бұған бажырая бір қарады да, күлімсіреген сыңай танытып:

	– Ал сізде ақша бар ма еді? – деді даусын жұмсартып.

	– Бар. Қанша керек еді?

	– Сөздіктің құнын үш есе етіп қайтаруыңыз керек. Өтіргін мына кемпірдің сезіп қалғанына бастапқыда ұялып қалған Бекайдар кітаптың өзінде қалатын болғанына қуанышты реңкте қалтасын қарманып, кітапханашы алдындағы журналға қарап айтқан сумманы жалма-жан төлеп құтылуға асықты. Өстіп жүргенде, комбинаттағы әскерилердің қаладағы гарнизонға қайтатын мезгілдері де жақындап қалып еді. Содан құлағдар болған болулары керек, желтоқсанның ортасына таман комбинатқа «Звезда» колхозынан төрайым бастаған оншақты әйел өздерінің «күйеулерін» іздеп келді. Көп тамақ ала келіпті. Бір фляга зауыттан шыққан арақтары да бар. Ротаға бір күн демалыс беріліп, кездесуді атап өту жатақханада ұйымдастырылды.

	Қонақ келіншектердің айтуынша, өздерінде болған ротадан қараша айында босатылған елу шақты адамның бесеуі ғана колхозда қалған «әйелдеріне» оралыпты. Оның өзінің екеуі «жетім қалған балаларымызды алып келеміз» деп, елдеріне кетіпті. Күні бойы колхозшы әйелдері әкелген тамақ пен араққа бөккен жауынгерлер қоналқаға жұптарымен бірге комбинаттың қонақ үйіне жайғастырылды. Ал, әйелдері келмегендер олардан жеткен сүйіспеншілікке толы хаттарға да қанағат тұтысты. Трусов та Любовь Ивановнасынан хабар алып, мәре-сәре. «Сағындым. Күтемін!» депті деп, қайта-қайта Бекайдарға айтып мәз. Ал, хат алмаған Бекайдар жабырқаулы еді. Танясының неліктен хат беріп жібермегенін түсіне алар емес. Ақыры, «мыналарға сенбеген шығар немесе ұялған болар» деп жорамалдады. Хат алғандар жауап хат жазып жатқанда, ол жайбарақат кітап оқып отырды. Сүйіктісін сағынбағандықтан емес, әлі толық игеріп үлгермеген орысшасынан ұялатындығынан, Таняға хат жазбауға бекінген. Ал, сағынышы орасан еді.

	Желтоқсанның жиырмасы күні Бекайдарлардың ротасы ақыры гарнизонға қайтып келді. Бұл жолы казармалары да сақадай сай тұрды. Жасы үлкендерді әскерден босату қайтадан жалғастырылды. Бекайдарға «қайын атасы» ретінде қамқорсып жүретін Николай Трусов та жиырма үші күні әскери өмірмен қош айтысып, «Звезда» колхозшыларының қатарын толықтыру үшін жолға шықты.

	Жауынгерлерінің саны әжептәуір азайып қалған роталар қайта жасақтала бастады. Енді, Бекайдар жап-жас азербайжан жігіті Бахарамов Асхад басқаратын взводтың құрамына түсті.

	Гарнизонда әскери тәртіп комбинаттағыдан да күшейе түскен болатын. Күнде дерлік басқа әскери бөлімдерден «покупательдер» (өз бөлімдеріне жаңа жауынгерлер таңдап алу үшін арнайы келген өкілдер) келіп, солдаттарды топ-тобымен алып кетіп жатады. Теңіз флотына да, артиллериялық бөлімге де, танк құрамаларына да әкетіліп жатқандар жеткілікті. Жеті сыныптан жоғары білімі барларды түрлі әскери училищелерге де арнаулы комиссиядан өткізіп барып, алып жатыр. Бекайдар мен оның екі жерлесі Тұмабай мен Базылды ешбір «покупатель» менсінбейді. Оларды не елге қайтармайды. Сөйтіп, болашақтары не боларын білмей жүргендерінде, жаңа жыл да жақындап қалып еді.

	31 желтоқсан күні кешке таман Бекайдарлар қызмет ететін рота қалаға патрульге шықты. Қала орталығындағы үлкен алаңға Жаңа жылдық шырша орнатылған. Ол үлкен алаң А.С. Пушкин атындағы драма театры маңында болатын. Сол алаңдағы тәртіпті қадағалау Асхад Багарамовтың взводына жүктелді. Шырша төңірегіне мұз қатырылып, конки тебетін айдын жасалыпты. Взвод патрульдік ету үшін өздеріне бекітілген орынға келгенде, қолдан жасалған мұз айдынында конькимен сырғанап жүргендер қарамы әжептәуір еді. Жауынгерлер келе сала екі-екіден бөлініп, әлгі алаңды қоршап алды. Бекайдардың жанына әлі таныса қоймаған, одан 2-3 жас үлкендігі бар бір украиндық жігіт түсіпті. Әлгінің «Біздің Ворошиловградта шырша бұдан да биік болады, ой, әдемілігі қандай десейші!» деп Бекайдарға мақтана бастағаны сол еді, «Казбек!» деген таныс дауысқа елең ете қалған Бекайдар артына бұрылып қарамастан-ақ, оның Татьяна екенін сезді. Жүрегі асау аттай тулап қоя берді.

	Сырғанап жеткен қыз жігітті ту сыртынан қапсыра құшақтаған қалпы:

	– Сені осында кездестіретінімді білгенмін. Үйде терезеден қарап тұрғанмын, көп-көп солдаттар жүр. Сосын, жалма-жан сені солардың арасынан іздеуді ұйғардым. Соным дұрыс болғанын көрмейсің бе?! – деп, сартылдап сөйлеп жатыр. Бекайдар оған бетімен бұрылып алды да құшырлана құшты. Жігіттің құшағынан босаған бойда Таня сөзін әрі қарай жалғастырды:

	– Мен мына үйде тұрамын, – дейді дәл арттарында тұрған екі қабатты қоңыр үйді нұсқап, – Жүр, үйге барайық! Үлкен нағашы әпкеммен танысасың.

	– Мен патрульдемін ғой, бара алмаспын, – дейді жігіт шынын жасырмай.

	– Жүр, командиріңе барайық! Мен сені одан сұрап аламын, – деген Таня енді жігітті қолтығынан алып сүйрей бастады. Дәл сол сәтте бұлардың қастарына командирдің өзі де жақындап қалған.

	– Міне, менің командирім, – деуден өзге Бекайдарда амал да қалмап еді.

	– Сәлеметсіз бе, жолдас командир, келе жатқан Жаңа жылыңыз құтты болсын! Менің атым – Татьяна, – деп бастырмалата жөнелген қызға, абдырап қалған командирдің:

	– Рахмет! Өзіңізді де Жаңа жылыңызбен құттықтауға рұқсат етіңіз! – деп жауап қайтарудан өзгеге шамасы жетпеді.

	– Сізге менен үлкен өтініш. Мына солдатты (Бекайдарды қолымен нұсқап) босатыңызшы?!

	Біз әпкем екеуміз мына үйде тұрамыз (енді ол үйін көрсетті). Өтінемін! – деді қиылып.

	– Біріншіден, ол солдат емес, ефрейтор... – дей бастаған командирдің сөзін аяқтатпай, Татьяна тағы да іліп әкетті:

	– Кешірім өтінемін! Ефрейтор жолдасты бір күнге ғана босатыңызшы!

	– О,о.. бұл ақылға сыймайтын нәрсе ғой. Біз қызметтеміз. Босата алмаймын.

	– Ол маған аға сияқты. Өзінің командирі Трусовпен бірге күзде колхозда болғанда екі ай бойына біздің үйде тұрған. Қазір Трусов әскерден босатылып, сондағы менің шешеме үйленді. Мен мұндағы әпкемнің қолына ауысқанмын. Жіберіңізші, ә!? Сізден қиылып сұраймын. Біз үйде жаңажылдық дастарқан жайып қойғанбыз, Сізді де шақырамын. Жүріңіз! – деп төпелеген Таня енді командирдің қолтығына жармасты. Мұндайды күте қоймаған жас командир сасқалақтап, күле береді. Ол күлген сайын қыз еркінси түсіп, жігітті ілгері тартады.

	«Мына жабысқақ пәледен өстімесем, құтылмаспын» дегендей, Багарамов кері тартынып:

	– Жарайды! Адресіңді айтшы, – деді де, төс қалтасынан қаламы мен қойын кітапшасын шығарып, қыздың айтқандарын жазып алды. Сосын Бекайдарға қарай бұрылып, – Кәріпбеков, тура 23.30-да осында болатын бол! Барыңдар! – деп еді, қыз оған да көнер болмады.

	– Неге? Мен онымен Жаңа жылды үйде отырып, бірге қарсы алғым келеді.

	– Жоқ, ол Жаңа жылды бізбен бірге, тап осы арада қарсы алуға тиіс. Егер бұған көнбесеңіз, онда оны мүлде жібермеймін, – деді командир түсін суытқан болып. Сондағы Татьянаның түрін көрген адам оны аямай тұра алмастай еді. Қыздың шарасыз халіне көзі түскен болуы керек, Багарамов та жібіп сала берді.

	– Жарайды, оны он екі жарымда өзің ертіп әкелерсің. Өйтпесең, ағаңды енді қайтып көрмейтін боласың, – деген командир қыздың арқасынан қағып тұрып, – Мен сені өжет қыз ба десем... – деп, сөзінің соңын жұтып қойды.

	Таняның аузы бұртиыңқырап кеткен екен, «рахмет» деуге ғана мұршасы жетіп, Бекайдарды қолтықтай, үйіне қарай беттей берді. Сол сәтте Багарамов:

	– Байқа, ефрейтор, спирттік ішімдікті татып алмайтын бол! – деп, кетіп бара жатқан қыз бен жігіттің соңынан дауыстады.

	– Бұл не арақ ішпейді, не темекі тартпайды, сол үшін ғой мұны сүйетінім, – деді Таня артына бұрылып. Бағанағы «туған ағам сияқты» дегенін ұмытып та кеткенге ұқсайды.

	Бекайдар танымайтын үйге имене кірді. Таня болса, шадыман күйде. Келе:

	– Әпке, мен шырша маңында таныс солдатымды тауып алдым. Ол күзде біздің колхоздағы үйде тұрған, – деп еді, «әпкем» деген кемпірінен үн шықпады. «Үндемесең, үндемей-ақ қой» дегендей, Таня жігітке қарап:

	– Казбек, етігіңді шеш! Мен саған тағы екі пар жылы ұйық тоқып қойғанмын, аяғыңдағыны шеш, жуып берейін, – дей жүріп, ішкі бөлмеден бір пар жүннен тоқылған ұйық әкеп берді.

	Әскерде жауынгерлерге ұйық бермейтін. Бекайдардың аяғындағысын колхозда жүргенінде осы Танясы тоқып берген болатын. Жігіт қыздың айтуымен ұйықтарын ауыстырып жатқанда, қыз оның қасындағы орындыққа арта салған шинелі мен құлақшынын ілгішке апарып ілді. Осының бәрін сырттай бақылап тұрған кемпір Таня жанынан бір өте бергенде:

	– Ол орыс емес пе? – деді күбірлеп.

	– Ол – қазақ... Қазбек, сен қысылма. Өзіңді өз үйіңдегідей сезін. Әпке, ол – ұялшақ, бірақ, жақсы. Қазбек, сен бұл әпкемді өзің жақсы білетін әпкеммен салыстырмай-ақ қой, бұл кісі мені шын жақсы көреді, мамам сияқты. Рас айтам ба, тәте?! – деп бір-ақ тоқтады қыз. Кемпірде сонда да үн жоқ. Қолындағы кітабынан көз алар емес. Оны елеп жатқан Таня да жоқ. Кірген бойда жап-жаңа қоңырқызыл түсті биік өкше туфлиін киіп алған еді, ұзын бойлы, талдырмаш сұлу қыз болып шыға келді. Бекайдардың оған сұқтанып қараудан басқаға амалы да жоқ еді. Құшырланып тұрып сүйгісі-ақ келеді, бірақ, «байқап қалар» деп, кемпірден жасқанады. Жігіттің осы халін сезгендей, Таня да дастарқан әзірлеген болып жүріп, Бекайдардың жанынан әрі- бері өткен сайын оған «мен де зорға шыдап жүрмін» дегендей, наздана қарап қояды.

	Татьянаның әзірлеген асынан қысыла- қымтырыла отырып ауқаттанған Бекайдардың бойы әжептәуір жылынайын деді. Жан-жағына қарағыштап қояды. Сағатына көз салып еді, әлі тоғыздың мұғдары екен. Соны аңғарып қалған қыз жігітінің «ішін пыстырмайын» деген болса керек, оны ертіп қайтадан мұз айдынына келді. Бекайдар өз постысына тұрды, Татьяна коньки тебудің қызығына түсті. Қарамағындағы жауынгерлерін жауратып алмау үшін он-оннан кезектестіріп театр фоэсіне апарып жылытып әкеліп жүрген взвод командирі постыдағыларды алмастыру үшін бір оралғанында орнына қайтып тұрған Бекайдарды көріп:

	– Неғып ерте келгенсің? – дей бергені сол еді, оның жанына сырғанап жетіп келген Таня:

	– Жолдас командир, әпкем маған Сізді жаңажылдық дастарқанға шақыра келуді тапсырып еді. 11.30-да біздікіне барамыз, оған шейін мен сырғанап алайын! – деді де, Багарамовтың жауабын да күтпестен, бұлардан алыстай берді.

	– Оған менің құттықтауымды жеткізерсіз! Мен бара алмаймын, қызмет қой, – деді Багарамов қыздың сыртынан дауыстап. Соны естіген бойда Таня кілт кері бұрылып, бастапқы орнына қайтып келді де:

	– Ой, егде әйелдің көңілін сыйласаңызшы! Ол «сіз келеді» деп сеніп отыр ғой. Мана мына Қазбектің көзінше «командирін неге бірге ертіп әкелмедің?» деп маған біраз ұрсып та алды. Бір сағаттай боласыз да қайтасыз. Не бүліне қояр дейсіз бір сағаттың ішінде. Әне, қаншама солдатыңыз жүр. Соларға сенбейсіз бе? – деп, әдетінше бастырмалатып айтты- айтты да қайтадан көпшіліктің арасына қарай жылжи жөнелді. Қыз сөзінен тосылып қалған Асхад Багарамов көпке шейін үнсіз қалған. «Егде әйелдің» шақырғанына иланып қалғанға ұқсайды. Әйтпесе, Бекайдар ол кемпірдің аузынан өзі туралы «ол орыс емес пе?» дегенінен басқа сөз шыққанын көрген жоқ- ты. «Таняның өтірік айтқаны несі?» деп, таң қалып тұр.

	Ақыры Таня алаң мен үйінің екі ортасында шапқылап жүріп, командирді де, әпкесін де жаңа жылды өз үйінде қарсы алуға көндіріп еді. Ондағы бар мақсаты – взвод командирін Бекайдарды өзімен бірге қалдыруға иліктіру. Бұл операциясына кемпірді араластырған себебі: әпкесі мереке күндері ептеп «қышқылдап» алғанды теріс көрмейтін, соның көмегімен Асхадқа да ішкізбек. Ал, «ішкен адам көңілшек болады» деп ойлайды. Бәрі ойындағыдай болса, Жаңа жылды сүйіктісімен бірге қарсы алып, ырым бойынша, «онымен жыл бойына, қала берді ғұмыр бойына бірге болсам ғой» деп армандайды.

	Бекайдардың Танясына құмарлығы тап бүгін бұрынғыдан да арта түскендей еді. Онымен тезірек оңаша қалғысы келеді. Тым құрымаса, колхоздағыдай аймалассам дейді. Қыз қарсы болмаса, онан зорғыға барар ма екенмін деп бір ойлады да, онысынан тез айныды. Ойлап тұрса, онысы жетім қызды басынғандығы болады екен. Өзі емес пе еді, «маған ерге шыққың келсе, босағамды пәк қалпыңда аттауың керек» деген. Ендеше мұндай ойды ойлауға да қақысы жоқ!

	Сағат 11.30 болғанда Таня өзі қонаққа шақырған екі жігітті ертіп үйіне келген. Әпкесі мерекелік дастарқанды жайнатып қойыпты. Түрлі тағамдардың ортасында бір шампан мен бір шөлмек ақ арақ та тұр. Манағыдай емес, кемпірдің де көңіл күйі көтеріңкі. Келгендерді жадыраңқы қарсы алды. Қонақтарды төрге оздырып, бірден стол басына шақырды. Стол басында да өзін лайықты ұстауға тырысқаны әр қимылынан көрініп тұрды.

	– Ұялмаңдар! Жаңа жылды көңілді қарсы алу керек. Қане, шөлмектерді ашып жіберіңдер, – деп, таныстықтан кейін-ақ дастархан тізгінін бірден өз қолына алды. Асхад үй иесінің сөзін екі еткізген жоқ.

	Шампанды ашып екі фужерге, арақты екі стаканға орталап құйып, «тағы қандай әміріңіз бар» дегендей, кемпірге қарады.

	– Алдымен таныстығымыз үшін алып қояйық! – деп, бірінші болып фужерді қолына алған кемпір өзгелерге де алғызбай қоймасын байқатып, қонақтарына шампан құйылған ыдыс ұстаған қолын созды. Қонақтар да, жиені Таня да оның қимылын қайталап, төрт ыдыс столдың тап ортасында тоқайласып қалды да, дереу бір-бірлеріне жанасып, сыңғырласа жөнелді. Стол ортасына қалай тез шоғырланса, ішімдік ұстаған қолдар солай тез кейін қайтып еді. Командир мен кемпірдің иелігіндегі «тентек сулар» жартылай болса да өңештен өтіп үлгергенде, Таня мен Бекайдар қолдарындағыларын алдарына қойып, басқа дәмнен алуға кіріскен. Соны байқап қалған Вера Ивановна:

	– Жас жігіт, сіз мүлде ішпейсіз бе? Әлде командиріңіздің алдында ... – дей беріп еді, Татьяна оның сөзін іліп әкетіп:

	– Әпке, ол мүлде ішімдік те ішпейді, темекі де тартпайды, сол үшін де мен оны ... – деп барып, іркіліп қалды. Оның әрі қарай не айтпақ болғанын стол басындағылардың бәрі де түсініп қалған. Бірақ, қызды ұялтқысы келмегендіктерінен, үндемей қалуды жөн санаған. Үзіліп қалған әңгімені тағы да кемпір жалғастырды:

	– Мен оның қазақ екенін білемін, – деді ол Бекайдарға көз қиығымен қарап қойып, – ал сіз қай ұлттан боласыз, лейтенант жолдас? – деді, енді Асхадқа қарай мойнын бұрып.

	– Мен – әзербайжанмын. Бакуден боламын, – деді Асхад Багарамов үлкен кісіні ыждаһатпен тыңдайтынын аңдатып.

	– Баку астаналарыңыз ғой. Қазақтардың астанасы – Алматы. Бұрын Верный аталған екен ол қала. Патшалық Ресейдің бір бекінісі болған. Менің ата-бабаларым әскери адамдар ғой. Орыстар Кавказ бен Орта Азияны жаулап алған кезде олар әскер қатарында қызмет етіпті. Мен оларды мақтан тұтамын! Танечка, альбомдарды әкелші, тегіміздің қайдан шыққанынан хабардар ете отырайын қонақтарды, – деді кемпір қолын төр жақта тұрған шкаф жаққа қарай созып. Таня әпкесінің бұйрығын орындау үшін орнынан көтерілгенше-ақ Асхад өздерін қорлағандай болып көрінген кемпірдің мына сөзіне жауабын жұптап та үлгерген еді, соны жедел ақтарып салды:

	– Ал біздің ата-бабаларымыз Ресей мен Жарты Еуропаны сіз айтып отырған уақыттан да ертеректе жаулап алған ғой және үш жүз жылдан астам уақыт бойына өздеріне бағынышты еткен. Біздердің Ресейге қосылуымыз Алтын Орда мен Ақ Орда ыдырағаннан кейін ерікті түрде болған үдеріс екенін тарихтан білетін шығарсыз. Айтпақшы, мана өзіңіз мектепте көп жыл тарих пәнінен сабақ бердім демеп пе едіңіз. Тарихи деректерді сізге айтуымның өзі ыңғайсыздау болған екен, кешірерсіз! – деп барып, бірақ тоқтады. Мынадай тойтарысты күтпеген кемпір көпке шейін үндей алмай қалды. Тек Таня альбомдарды қолына ұстата бергенде ғана, оның алдында ішілмей тұрған фужерді қолына алып:

	– Таня, қонаққа арақ құй! – деді. Дауысы қатқыл шықты. Намыстанып қалғаны сезіліп тұр.

	–Ой,өзімбіліпқұйяқоймағанымакешірімөтінемін, – дей жүріп Асхадтың стаканына арақ құйған қыз, әр түрлі ас салынған тарелкаларды қонақтардың алдына қарай бұрынғыдан да жақындатыңқыратып қойып, – жеп, ішіп отырыңыздар, біраздан соң ыстық тамақ та даяр болып қалады, – деп, бәйек болып жүр. Ал, Бекайдар болса кемпірдің орынсыз мақтанышына қарымта қайтарған командирінің біліктілігі мен білімділігіне тәнті болып отыр. Кемпірге қарағыштап қояды. Ол да Асхадтың сөзінен кейін пайда болған мына ыңғайсыздықты сейілтудің амалын іштей қарастырып отырған секілді. Таня да отырыстың шырқы бұзылмасын деген болуы керек, дереу стол тізгінін өз қолына алып:

	– Асхад аға, енді өзіңіз бір тілек айтыңызшы! – деді оған күлімсірей қарап. Сүйіктісінің басқа жігітке күлімсірей қарағанына шамданыңқырап қалған Бекайдар қызға жақтырыңқырамай бір қарап алып, командиріне көз тоқтатып еді, тост айту үшін орнынан көтерілген Асхадтың шынында да әдемі жігіт екенін бірінші рет аңғарды. Аңғарды да – бойы ұзын, ойы да терең, білімі де, әскери дәрежесі де жоғары, киген киімі де өзіне соншалықты жарастықты, орысша өте сауатты әрі шешен сөйлей алатын мына жігіттің жанында өзін қор сезіне бастады. Қорлана отырып Бекайдар: «егер Таня оны ұнатып қалса қайтемін?» деп уайымға батты. Солай ойлауы-ақ мұң екен, Танясы енді өзін менсінбей қалғандай көрінді. Бар зейінін салып, Асхадты ұйып тыңдай қалыпты. Бекайдар да амалсыздан оның сөзіне құлақ түрген. Асхад:

	– Екіншіден, – деп, ойын жалғастырғалы аз кідіріс жасап алды да, – біз күтпеген бүгінгі шақыруларыңыз үшін үлкен рахмет! Мысалы, мен өзім осындай үйішілік отырысты сағынып жүр едім. Сіздердің екеуіңіз де сүйкімдісіздер. Біріңіз анамды, екіншіңіз қарындасымды еске салғандайсыздар. Сол үшін де сіздерге алғысым шексіз. Солтүстіктің мына аязды түнінде жанымызды да, тәнімізді де жылыттыңыздар. Біздің Кавказда мұндай аяздар өмірі болмайды. тағы да жаңа жыл құтты болсын деймін. Баршамызға бақыт әкелсін! Сыйлықсыз, құрқол келгеніміз үшін тағы да кешірім өтінемін. Бірақ, сыйлықсыз қалмайсыздар, оны бір реті келгенде мына Қазбек әкеліп беретін болады, – деп, сөзін аяқтай бергені сол еді, Таня: «Ура!» деп айқайлап жіберді де, қолында ұстап отырған бос фужерін Асхадпен кемпірден бұрын қағыстырып үлгерді. Қуанғаны көздерінен көрініп тұрды. Бекайдар оны «Асхадтың сөзіне де, сыйлығына да емес, оны менің әкеліп беретініме қуанып тұр» деп жорыды.

	– Тілегіңе рахмет, ұлым! – деді кемпір тұздалған қиярдан тістей тұрып, – Жалпы мен кавказдықтарды ұнатамын. Паң, тәкаппар халық! Жалғыз Шамильдің өзі неге тұрады?! Ал сіз, қымбатты Асхад, соның ұрпақтарының бірі екенсіз. Жастығыңызға қарамастан, қалыптасып үлгерген, сауатты және батыл адам екенсіз. Шешендігіңіз қандай керемет! Рахмет сізге!

	– Біз Шамильмен мақтанамыз. Ол кісі нағыз мұсылман болған ғой. Өте ұзақ ғұмыр кешіп, Меккеге қажылыққа барар жолда, Медине қаласында көз жұмыпты. Ол кезінде бір жарым жыл Екінші Александр патшаның тұтқынында да болған көрінеді. Соның кегі үшін «халық еріктілері» патшаны өлтіргенін әкем марқұм айтып отыратын. Өлтірген адам – дағыстандық екен.

	Тарихшы кемпір өз патшасын қайдағы бір кавказдықтың өлтіргеніне сенгісі келмей, дауласайын десе, әйтеуір «халық еріктілерінің» бірінің қолынан мерт болғанын білетіндіктен, үндемей құтылғанды құп көріп еді. Есесіне ашуын тағы да шараптан алғысы келді ме екен:

	– Таня, сенен әрдайым сұрап ішеміз бе?

	Құймайсың ба?! – деді қызға жекіріп.

	– Ой, тағы да кешіріңіздерші, мен Асхад ағаның әңгімесін тыңдаймын деп отырып ұмытып кетіппін, – деп ақтала жүріп, Татьяна бос стакандарды тағы да толтырып қойды.

	– Сіз дұрыс айтасыз, қымбатты Асхад. Ол басқа заман. Қазір мүлде басқа заман емес пе?! Біздің еліміз көп ұлтты және бір-бірімен тату-тәтті. Соның жарқын үлгісі ғой – немістерді жеңуіміз, – деп, кемпір әңгіме ауанын басқа жаққа бұрғысы келіп, жаңа сөз бастай беріп еді, оны тағы да Таня киіп кетті:

	– Әпке, осыған орайластырып мен бір сөз айтайыншы.

	– Айта ғой, күнім!

	– Қараңыздаршы, біз бір столдың басында төрт адам отырмыз. Төртеуміз төрт ұлттың өкіліміз: орыс, әзірбайжан, қазақ және мен украинкамын, – дей берген Таняны енді әпкесі сөзбен кідіртті.

	– Тұра-тұр, Таня! – деді ол сұрланып, – Сен – шешең жағынан орыссың, төлқұжатты орыс ретінде алатын боласың.

	– Жоқ! Олай бола қоймас! Әкем украндық екен, мен де украиндықпын! Мен ер жеттім. өз проблемамды өзім шешуге тиіспін! – деді, әпкесінің жөнсіз араласа беретініне ашуланған жас қыз.

	– Оны әлі ақылдаса жатармыз, – деп, мұрнының астынан міңгір ете қалған кемпір тез арада даусын қатайтып, – Танечка, сен дұрыс аңғарғансың, енді тосты қазақ Қазбек айтсын, – деді түк болмағандай, жайбарақат қалпына қайта оралып. Бекайдар манадан «сөз сөйлеу кезегі маған да келеді-ау» деп қорқақтап отыр еді, көпке шейін қалай бастарын білмей, қипақтап қалды. Жігітінің жайын білетін Таня дереу орнынан тұрып:

	– Әпке, Қазбек өте ұялшақ. Оның да, өзімнің де атымыздан мен сөйлей салайыншы, – деп еді, оған кемпір көнбеді.

	– Жоқ, жоқ, мен оның сөйлегенін естігім келеді, – дейді басын шайқай түсіп. Серігінің қысылып отырғанын сезген Асхад та:

	– Қазбек, сөйле! Сөйлеп үйрену керек. Түбінде бір бастайтын нәрсең ғой. Ертерек бастасаң, соғұрлым жақсы болады. Мен де бастапқыда сөйлеуге қорқатынмын. Қане, баста! – деп, тақымдап қояр емес. Онымен қоймай, алдында манадан ішілмей тұрған стаканды қолына ұстатты. Амалы таусылған Бекайдар орнынан созалаңдай көтеріліп, «сөз беріп қалса, айтармын» деп дайындап отырған тілегін тілінің жеткенінше жеткізді.

	– Міне, жақсы айттың! – деп, жолдасын бірінші болып Асхад қолдады.

	– Бастысы, акценті жоқ екен, – деп алып, кемпір Бекайдардан көзін айырмаған қалпы, – Сіздің біліміңіз қандай? – деп сұрады. Ол мүдірместен:

	– Алты сынып бітіргенмін, – деді төмен қараған қалпы.

	– Оның өзін қазақ тілінде оқыған, – деп, Таня да қосарланып жатыр.

	Бұл тілекке де кемпір мен командир алдарындағыларын алып қойысты. Одан кейін де Таня әзірлеп әкелген ыстық пельменмен қайталып тостар айтылды. Ақыры уақыт түнгі бірлерді төңіректеп қалған. Манадан сағатына қарағыштап отырған Асхад командир бір кезде үй иелерінен рұқсат сұрап, қайтуға ыңғай білдірді.

	– Қазбекті (Бекайдарды) сіздердің қастарыңызда таңға дейін қалдырып кетейін. Бірақ, таңертеңгі тоғызда казармада болатын болсын! – деді ол ілгіштегі шинеліне қол созып жатып.

	– Мұныңыз жарамады, лейтенант жолдас, әңгімеміз енді қызып келе жатыр еді. Танысқанымыз да жаңа ғана. Сіздей сұхбаттасты көптен бері жолықтырмап едім, тастап кететініңіз қиын болды- ау, – деді Вера Ивановна шын қиналғандық кейіп танытып.

	– Әпке, ол өзінің орнына көмекшісін қалдырып кеткен, енді өзі барып, бір сағаттай кезекшілік етіп, мәскеу уақытымен Жаңа жыл боларда осында қайтып келсін. Бұл ұсынысыма қалай қарайсыздар?! – деді Таня кемпір мен Асхадқа кезек қарап.

	– Ой, данышпаным менің, мұның өте орынды ұсыныс. «Отар да аман, қасқыр да тоқтың» кері. Асхад қалай қарар екен бұған? – деді кемпір қасында тұрған жиенін бауырына тартып. Асхад үй иелеріне кезек-кезек күлімсірей қарап алды да:

	– Сіздің жиеніңіз өте тапқыр жан. Онымен тәжікелесудің орынсыз екеніне бүгін әбден көз жеткіздім. Бәрібір жеңілесің! Онда біз қазір Қазбек екуіміз де кетейік, бұл постысында тұра тұрсын, үште қайтып келерміз, – деді. Бекайдарда үн жоқ. Кім не айтса да келісе беруге даяр. Басында билігі болмағаннан кейін қайтеді енді. Таня осы арада тағы да сөзге килікті.

	– Әпке, сіз қарсыдағы көршілердікіне бара тұрыңыз. Олар сайрамды салып жатыр! Сізге де онда көңілді болады. Ал мен қонақтармен бірге барып, шыршаның қасындағы айдында біраз сырғанақ теуіп келейін. Және үште өзім ертіп әкелмесем, ұмытып кетулері де мүмкін ғой, – дейді қутыңдап.

	Бұлар үшке таяп үйге қайтып оралғанда, Вера Ивановна да соңына екі әйел ертіп келген беті еді. Бірі – өзі құралпы кемпір, екіншісі – тәп-тәуір бәденді, отыздарға келіп қалған келіншек. Үшеуінің де қызулау екендіктері күрмеліңкіреген тілдерінен аңғарылады. Таняның бұларды жақтырыңқырамайтынын Бекайдар келген бойда-ақ байқады. Столды жинастырып, қайта жасап жүріп, мұрнының астынан бірдеңелерді айтып бұрқылдап жүр. Әпкесіне еріп келген екі әйелдің бірден дастарқандағы үйрек, тауық еттерін жұлмалап жей бастағандарын жаратпай қалғанға ұқсайды. Ал әпкесі керісінше:

	– Жеңдер! Колхоздағы сіңілім Танечкадан арнайы беріп жіберіпті. Ұялмаңдар! – деп қояды.

	– Сіңіліңізге рахмет! Жаңа жылда мынадай бай дастарқан жасауларыңызға жәрдемдескені дұрыс-ақ қой. Әйтпесе, жалғыз зейнетақымен қандай қонақ күткендейміз, – деді келген кемпір құрбысына қарап.

	– Қонақ болғанда да бұл үйге келген қонақтардың өзі қандай десеңізші?! – деді жас келіншек стол үстіндегі бітуге тақап қалған шөлмектердегіні стакандарға сарқып құйып жатып, сосын, – Кілең бір әдемі жігіттерді қайдан тапқансың, Танечка? – деді де, сұрағына жауап та күтпестен, – Мен қазір қайтып келемін, – деп, сыртқа шығып кетті. Шамалы уақыттан кейін екі бөтелке ақ арақ пен бір шиша виноны мойындарынан қылғындыра ұстап, қолтығына бес қорап плиткалы шокалад қыстырып қайтып келді. Шөлмектерді стол үстіне қойып жатып:

	– Мынадай мол басытқымен ішпеудің өзі күнә, – дейді. Шокаладтарды отырғандарға бір- бірден үлестіріп берді. Асхад бірден өз үлесін Таняға ұсынған. Ол рахметін айтып, мәз болып қалды. Сүйіктісінің қуанғанын көріп, Бекайдар да командирінің істегенін қайталады. Таня бұрынғыдан да бетер риза болғандай көрінді Бекайдарға.

	Ересектер арақ пен тамаққа ден қойған кезде, Татьяна Бекайдарды ымдап ас үйге шақырып алды да бөлек тамақтандырды. Өзі бұл кеткеннен кейінгі болған жайларды айтып тауыса алар емес. Содан жігіттің ұққаны: қалаға оқуын ауыстырғанына онша көп уақыт бола қоймаған екен. Николай Трусов әскерден босаған бойда Любовь Ивановнасына оралыпты. Кезінде өздері топшылағандай-ақ, ерлі- зайыптылар бастары түпкілікті қосылғаннан кейін Таняға күн көрсетпеуге айналған. Ақыры, шыдамы таусылған қыз «қалаға кетемін» десе, «мамасы» тоқтау салғанның орнына, оны жылы киіндіріп, қалағажолжүріпбаражатқанбіршалдыңатшанасына отырғызып, әпкесіне мол етіп «сәлемдеме» салып, шығарып салыпты. Оқуының құжаттарын да өзі реттеп, әкеліп тастапты. Оған Таня қуанбаса, ренжіп жүрмеген сыңайлы. «Сүйіктіме жақын жүремін, кездесіп тұруға мүмкіндігіміз мол болады» деп ойлаған көрінеді. Енді міне, сол ойы орындала бастағандай еді. Бекайдар тамақ ішіп болғаннан кейін де оны төр бөлмеге жіберуге Таня құлықты емес еді. Қайта оның тізесіне отырып алып, шашын ұйпалап, мойынынан иіскелеп, жігіттің шабытын қоздырғысы келгендей әрекеттерге бой алдыра бастаған. Бекайдар сағынып қалғандығын қыздың құлағына сыбырлай отырып, оның тамағының астынан сүйе бергені сол еді, босаған ыдыстарды ас үйге алып келген жас келіншек қолындағыларын үстел үстіне қойып жатып:

	– Қысылмаңдар, жастар, мен де жас болғанмын, сендердей кезімде өзіме ұнаған ұлдарды құтқармайтынмын, – деп Бекайдарға қарап көзін қысып кетті. Ол шығып кеткеннен кейін Таня:

	– Дүкенші болып істейді. Жеңіл мінезді әйел. Көрерсің, ол Асхад ағаны іліп түседі әлі.

	...Шыныменен әдемі келіншек, ә? – деді, «сеніңше қалай?» дегендей, Бекайдардан көзін алмай.

	– Көп-көрім екен! – дей салды жігіт.

	– Менен де ме?

	– Мен үшін сендей қайдан болсын?!

	– Сенемін! – деген қыз жігітің сүюге ұмтылған еріндеріне өз еріндерін тосып.

	Отырыс беске шейін созылып, әскерилер қайтуға қамданды. Таня оларды шығарып салмақ болған. Әдемі келіншек те қызға серік болуды қалады. Ешкім оған қарсылық білдірген жоқ. Бұлар дәлізге шыққан соң, ол «мен киініп алғанша, ішке кіре тұр» деп, Асхадты пәтеріне ертіп әкетті. Жастар оларды сыртта күтпек болып, далаға шыққан. Шыңылтыр аяз екен. Әрі-бері күтіп, тоңып қалатындай болған соң, қыз бен жігіт ішке қайта енді. Әдемі келіншек пен Асхадтың әзір шығар түрлері көрінбейді.

	– Айтпап па едім, «ол Асхад ағаны іліп түседі» деп, айтқаным келді ме?! – дейді Таня Бекайдарға қарап, – Ал біз мұнда дірдектеп тұрмыз.

	– Не істей аламыз?

	– Күтпей-ақ кете берейік!

	– Командирді жау қолына тастап кетуге болмайды ғой.

	– Қайдағы жау?

	– Жау емей немене, тұтқынға түсірген жоқ па?!

	– Олай болса, құтқарайық! – деп, Таня әдемі келіншектіңесігінитеріпкөріпеді, іштенқұлыптаулы екен. Қағуға ыңғайлана беріп еді, Бекайдар қолынан шап берді де өзіне бұрып алып, құшырлана сүйді.

	– Аналар не істеп жатыр екен? – деді қыз үні шығар-шықпас.

	– Бізге олардың істегенін істеуге болмайды, – деп жігіт оның шашынан сипады. Қыздың томсарған күйі:

	– Білемін, – дей бергені сол еді, кілттің есікті ашқаны естіліп, іле жайраң қаққан әдемі келіншек пен Асхадтың жарқын жүздері де көрінді. Іштен шыққандар: «күтіп қалдыңдар ма?» деген жоқ, сыртта күткендер: «неге кідірдіңіздер?» демеді. Сырлары өздеріне түсінікті болатын.

	Бұлар театрға келгенде, кезекшілігін аяқтаған Асхадтың взводы қайтуға дайындалып жатқан. Қонақшыл екі жігіт өздеріне еріп келген жұптарымен сүйісіп қоштасты. Әдемі келіншек Асхадтың мойнына асылған күйі:

	– Сені қашан күтейін? – деді назданып.

	– Келерімнің алдында телефон шалармын, – деді оған Асхад. Соны құлағы шалып қалған Таня дереу:

	– Асхад аға, Қазбекті ертіп әкелесіз бе? – деді.

	– Ол оның тәртібіне байланысты, – деуін деп қалса да Асхад іле онысын түземек болып, – Ойнап айтамын. Мен оны өзіме ординарец етіп алмақпын, бұдан былай ол мен қайда барсам, бірге жүретін болады, – деді Бекайдарға жымия қарап.

	– Рахмет сізге, Асхад аға! – деді Таня жұлып алғандай.

	Сүйіктілерін үйлеріне қайтарған соң, Асхад пен Бекайдар театр ішіне кіріп, жауынгерлерін түгендеді де, оларды сапқа тұрғызып алып, гарнизонға қарай жаяу алып жүрді.





6. ГАРНИЗОНДА




	Бекайдарлардың уақытша тұрағына айналған, қаланың терістігінде бөлектеу орналасқан гарнизон 1918-1920 жылдарғы азамат соғысы жылдары «Ресей мемлекетін басқарушы» атанған патша адмиралы А.В. Колчактың тұсында салыныпты. Бірыңғай қызыл кірпіштен қаланған екі қабатты казармалардың әрқайсысына бір-бір батальон сыйып кетердей. Әр рота бөлек-бөлек кең бөлмелерге орналастырылған. Жауынгерлер екі ярусты етіп құрылған кереуеттерде жатады. Төсек-орын дегенде – әр солдатқа бұйырғаны: арасына сабан салынған бір-бір матрац пен жастық. Жамылатын ештеңе болмағандықтан, ботинкаларын ғана шешіп, киімшең жатады. Жаурап бара жатса, шинелдері қол созым жерде тұрады. Бастапқыда, оны қыртыстанып қалады деп, қозғамай жүргендер қыс қаһарына міне келе, бөлменің төрт бұрышына қойылған, сыртын қаңылтырмен қаптаған төрт «голландка» пешінің жылуы мардымсыз болғандықтан, жатқан бойда- ақ жамылып алатын болған. Ол пештерге ағаш жағылатын. Оның өзі тапшы.

	Жаңа жылдан кейін күн бұрынғыдан да суый түсті. Оның үстіне, гарнизондағыларға «уақытша тұрғындар» деп қарайтын болса керек, тамақ та нашар берілетін. Күннің суықтығы жақсы сылтау болып, қала сыртындағы полигонға барып, атып жаттығулары да сирексіп кеткен. Және мұндағы әскери құрылымдар да жиі өзгеріп тұратын. Басқа әскери бөлімдерден өкілдер келіп, өз қалағандарын әкетіп жатады. Командирлер де күні ертең-ақ таратылып кететін құрамды басқарып жүргенін білетіндіктен, қарамағындағыларға онша қатал қарамайды.

	Асхад Багарамов Жаңа жыл күні Таняға берген уәдесінде тұрып, Бекайдарды өзіне адъютант- посыльный етіп алған. Гарнизонда кем дегенде бір дивизиядай әскерилер бар еді. Олардың екі- үш жүздейі офицерлер. Әр офицер шеніне қарай өздерінің жанында адъютант немесе ординарец- посыльный ұстайды. Офицерлердің жатақханасы мен асханасы да бөлек. Бір ротаның 7-8 офицері бір шағындау бөлмеде тұрады. Бекайдар секілді посыльныйлар офицерлер жатақханасы мен казарма арасында бұйрықтар мен нұсқауларды тасиды. Олар көбіне жатақханадағы бір үлкен залда болатын. Өзге жауынгерлер тәрізді емес, сабақтан, жаттығулардан босатылған. Тамақты да солдаттардан оңаша, қолдарына берілген талон бойынша белгіленген уақытта асханадан барып ішеді. Казармаларына ұйықтауға ғана келетін. Басқа уақыттың бәрінде олар өз офицерлерінің маңынан табылуға тиіс.

	Бекайдар Асхадқа тез бауыр басып кетті. Оңаша қалғанда шүйіркелесе кетеді. Оның әңгімелерінен Бекайдардың ұққаны: Асхад әскери училищені биыл ғана бітірген. Ол да отбасында жалғыз ұл.

	Әкесі Азербайжан Қорғаныс коммисариатында үлкен қызметте көрінеді. Шешесі – ғалым адам. Бір институтта сабақ береді. Әкесі оны жуық арада Бакуге ауыстырып алмақ. Айттырып қойған қалыңдығы бар екен, бара сала соған үйленбек.

	Есіне командирінің қалыңдығы туралы айтқан әңгімелері түскенде, Бекайдар Танясының жайын ойлап, оны кәдімгідей сағынып қалады. Жаңа жылды бірге қарсы алды дегені болмаса, екеуінің де мауықтарын баса алмағаны анық еді. Тек, Асхадтың өзін қалаға жіберіп тұруынан дәмеленген. Қырсыққанда, гарнизондағыларға қаңтар бойына қалаға шығуға тыйым салынды. Себеп, жаңа жылды тым көңілді қарсы алған офицерлер жатақханада жанжал шығарып, аяғы төбелеске ұласқан. Нәтижесінде атысқан екеудің біреуі өліп, біреуі жараланған. Сондықтан да, жұмыс бабымен болмаса, офицерлердің өзі гарнизоннан шыға алмайды. Ал солдаттар мен сержанттарға тысқа шығу арманға айналғандай еді. Сөйтіп, сүйіктісімен кездесіп тұрудың сәті бұйырмаған Бекайдар оны тек түсінде көруді ғана місе тұтып жүрді.

	Ақпан туғаннан кейін офицерлерге демалыс күндері аз-аздап қалаға шығуға рұқсат етіле бастады. Асхад та алғашқылардың бірі болып, Танянікінде танысқан кербез келіншекке барып қайтты. Таняға жолығып, Бекайдардан ыстық сәлем айтқан. Бірінші мүмкіндікті қалт жібермей, оны қалаға жіберіп алуға уәде еткен. Таняда Асхадтың уәдесіне сенуден басқа амал да жоқ болатын. Қыз Бекайдарға өзі сыйлаған екі пар ұйықты және он шақты піскен котлет беріп жіберіпті. Жігіт үшін бұл да болса дәтке қуат еді. Өзін шын сүйер жанның барына кәдуелгідей марқайып қалған. Қасындағы жолдастары оған қызығып қарайтындай болып көрінген.

	Татьянасын жиі-жиі есіне алып, қалаға шығып, онымен жолығар сәтті аңсап жүрген күндердің бірінде, дұрысырағы 1946 жылдың 14 ақпаны күні Бекайдардың өмірін өзі күтпеген арнаға салып жіберген бір оқиға болды.

	Гарнизонға «покупатель» ретінде бір егде тартқан капитан келді. Өзі әскери-әуе күштерінен болатын. Жауынгерлерді таңдап-сұрыптап әуре болмай- ақ, 1926-1927 жылдары туылғандардан 25 адам әкетпекші еді. Өзі кеше түстен кейін келгендіктен, түнде Асхадтардың бөлмесіне қонып шыққан. Өзара әңгімелесе отырып, Асхад капитан өкіл болып келіп отырған әскери бөлімде бір ротадай ғана жауынгер барын, бөлімнің әуе күштерінің қару-жарақ қоймасы болып табылатынын біліп алған. Оның үстіне, онда әскери дайындық жоқтың қасы, еңбек армиясы секілді көрінеді. Тамағы да өзге бөлімдердегіден көш ілгері екен. Бөлімнің азық-түлікпен қамтамасыз етіп тұратын өз қосалқы шаруашылығы да бар. Солдат үшін жұмақтан бетер. Асхад капитаннан естігендерін ой таразысына сала отырып, ақыры Бекайдарды капитанға керек әлгі 25 адамның тізіміне қостырды. Адъютантымен ақылдасқан да жоқ. Оны жанына шақырып алып отырғызды да бір қолымен иығынан асыра құшақтай отырып, өз шешімін жеткізді.

	Оны естіген Бекайдар бұлқан-талқан болды. Жиырма бестің ішінде Тұмабай мен Базылдың тым құрығанда біреуі болса да бір сәрі ғой, олар тап сол күні қалаға патрульге шығып кеткендіктен, тізімге ілікпепті. Ал Танядан ұзай түсетіні өзінен-өзі белгілі.

	Соларды айтып, командирін райынан қайтармақ еді, онысынан ештеңе өнбеді. Қайта өзіне ұрсып берді.

	– Мен сенің келісіміңді сұрамаймын да, командирің ретінде емес, мұсылман ағаң ретінде айтып тұрмын: жерлестеріңмен бәрібір бірге бола алмайсың. «Орысша үйренсін» деп сендерді әдейі бөліп жібереді. Мұнда да үшеуің үш взводта емессің бе? Ал Таняға келер болсақ, сен ол қызға бәрібір үйленбейсің. Ол – орыс қызы. Мұсылмандардың кәпірлерге үйленуіне болмайды. Мен де оныншы оқып жүргенде бір орыс қызына ғашық болғанмын, соған үйленемін ғой деп жүргенімде әкем біліп қойып, сойып салған. Сенің әке-шешең де қарсы болады. Ырың-жырыңмен басталған отбасында береке болмайды. Оның үстіне сен әскерден босағанша, ол қыз сені күтіп жүрмейді. Сені біраз уақыт көрмесе ұмытып, басқа біреуге күйеуге тиіп кетеді. Ол қазір ақылын албырттыққа жеңдіріп жүр. Ондай сұлу қызға қырындайтындар көп болады. Соның бірінің етегінен ұстап кете барады.

	– Олай етуге тиіс емес ол. Біз бір-бірімізді шын сүйеміз. Алдағы өміріміздің бәрін жоспарлап та қойғанбыз.

	– «Жоспарлап қойғанбыз» дейді ғой. Ешкім болашағын толық болжай алмайды. Бәрі бір Алланың қолында. Ол не деп бұйырса, сол болмақ!

	– Мүмкін, Аллаһ тағала Таня екеуіміздің қосылуымызға қарсы емес шығар.

	– Қарсы болмаса, уақытында оны да көре жатарсың, ал қазір казармаңа бар да, жолға дайындал! Бұл – бұйрық!

	– Құп болады! – деп, орнынан тұрып, кетуге ыңғайланған Бекайдарды Асхад жеңінен тартып тоқтатты.

	– Сен маған аса қатты ренжіме. Мен мұны «саған жақсы болсын» деп істеп отырмын. Жаз шыға мен Бакуге кетемін. Сені онда алып кете алмаймын ғой. Егер осында тұрақты қалатын болсам, сені ешқайда жібермей, жанымда ұстар едім. Ал, ана келген өкіл сенің мергендігіңе қызығып отыр. Мен сені оған «жерлесім, туысым еді» деп тапсырып қойдым.

	– Мына жерде Танямен жиі кездесіп тұрамын ба деп ойлап едім, – деп Бекайдар мұрнының астынан міңгірлеп еді, Асхад оған дереу үн қатты.

	– Кездесуді ұмыт дедім ғой жаңа саған! – деген ол төс қалтасына қолын салып, қойын дәптері мен қаламын алып шықты да оған бірдеңелержазып, адъютантына ұсынды, – Мә, осы адреске оған хат жазып тұр, орысша үйренуіңе жақсы болады. Ал, үйленемін дегенді ойыңа да алма!

	Бекайдар казармаға келгеннен кейін де ойынан Татьянаны шығара алмады. Оның колхоздағы үйдегі, жаңа жыл кешіндегі қылықтары бірінен соң бірі тізбектеліп көз алдына көлеңдеп келе берген. Асхадтың айтқандары қанша жерден көңілге қонымды болса да сүйіктісін ұмытуға дәрмені жетпейтіндей көрінген.

	Әуе күштерінен келген өкіл өзіне бекітіліп берілген жиырма бес жауынгерді үш күндік құрғақ тамақтарымен, тұрмысқа қажетті асай-мүсейлерімен жолға алып жүргелі тұрғанында, Бекайдармен қоштасу үшін Асхад арнайы іздеп келді. Үш қалбыр бұқтырылған ет консервісі мен үш бөлке нан ала келіпті. Ол қылығы Бекайдардың есіне қырғыз бауыры Тұрдықұлды түсіріп еді. Тап сол секілді қамқорсып жүретіні, барымен бөлісетіні, тіпті ақыл айтқанына шейін айнымайтын сияқты. Қазір де Асхад бар ақылын айтып жатыр. «Арақ ішпе, түтін тартпа!», «Ол жақта бос уақыттарың көп болатын сияқты, босқа өткізбей, кітап оқи бер» дейді. Бұл сөздердің бәрі де Бекайдардың көңіліне жағады. Тіпті, жанын елжіреткендей. Сондықтан шығар, қоштасарда командирін қатты қыса құшақтап, біразға шейін босатпады. Көздеріне мөлтілдеп жас та тұнды.





7. ПРИМОРЬЕ ӨЛКЕСІНДЕ




	Арасында Бекайдар бар 25 жауынгерді егде тартқан капитан Приморье өлкесінің Ворфоломеевка деп аталатын үлкен теміржол стансасынан 15 шақырым қашықтықтағы бір әскери бөлімге алып келген. Әскери бөлім деген аты болмаса, шап- шағын жер. Ағаштан қиып салынған жеті-сегіз ғана үйі бар. Солардың шетіне қарай мейілінше үлкен киіз үйден айнымайтын бір ғимарат тұр. Бұл – штаб болатын. Бөлімге жаңадан келгендерді тойғандарынша тамақтандырып алған соң, әлгі штабқа жинады. Оларды осы бөлімнің командирі – түр-тұлғасы келісті, түсі жылы майор жігіт ілтипатпен қарсы алды. Жауынгерлер жайғасып отырғаннан кейін алдындағы тізімге қарай отырып, олардың әрқайсымен мұқият танысып шықты. Кезек Бекайдарға жеткенде, бұларды алып келген капитанға қарап:

	– Сені мұнда мерген тауып әкеледі деп ойламап едім, – деді де, іле назарын аты аталғанда орнынан тұрған ефрейтор Бекайдарға аударып, – Ал, сен, ефрейтор Кәріпбеков, мұндағы біздің бәрімізді мергендікке баулитын боласың. Әзірше сені мылтық ату бойынша нұсқаушы етіп тағайындаймын. Бізде снайперлік винтовкалар бар, – деді қасындағы тағы бір офицерге қарап қойып. Онысы басын шұлғып, командирінің сөзін растаған кейіп танытты.

	Бұдан кейін командир осында отырған офицерлердің бәрін аты-жөнімен атап таныстырып шықты. Оның айтуынша, мұнда өзінен басқа жеті офицер ғана бар. Олар екі пәтерлі төрт ағаш үйде отбасыларымен тұрады. Бөлімде рота деген атымен жоқ, үш взвод қана бар. Соғыс кезінде олардың құрамында 80 солдат-сержант болатын. Енді таяуда келген штат кестесі бойынша солдат-сержанттардың саны 65-тен аспауға тиіс көрінеді. Жуырда жасы келгендерден 15 адам әскер қатарынан босатылуға тиіс, мына жаңадан келгендер солардың орындарын баспақшы.

	Жаңадан келгендерге ерекше ілтипат оларды моншаға түсіріп, жататын орындарымен таныстырғаннан кейін, бөлімнің клубында қайта жалғасты. Соларға арнайы дайындалған әскери көркемөнерпаздардың концерті көрсетілді. Клубқа жиналғандардың жартысына жуығы әйелдер екен. Олар да әскерилер, осындағы өрт сөндірушілер бөлімшесінен көрінеді. Концерттің соңы биге ұласқан кезде, қыздардың «бұрынғылардан» гөрі «жаңадан келгендерге» көбірек көңіл бөлгілері келетіндіктері байқалып тұрды. Дегенмен де, бұрыннан саптасып қалған жұптар да бар екені білінбей қалмайтын. Олардың шамалы-ақ уақыт билеген болып, офицерлердің көзін ала бере сыртқа шығып кетіп жатқандарын Бекайдар да аңдап қалып еді. «Бұнда да махаббатқа тыйым жоқ екен ғой» деп ойлап қойды. Сол-ақ екен, Танясын сағынып кетті. Есіне жаңа жыл кешіндегі қуаныштан жүзі бал-бұл жанған қыз бейнесі түсе берді. Ойлай-ойлай, өзінің шығанға шығып кетуіне себепкер болған командирі Асхад Багарамовтың әрекетінде бір қулық жатқан жоқ па екен деп күмәндана бастады. Сол түні оның Татьянаға ғашық болып қалмағанына кім кепіл?! Қыздың да бұдан әдемірек, бұдан бойшаң, бұдан дәрежесі де жоғары жігітті ұнатып қалуы әбден мүмкін ғой. Тіпті, әдемі келіншектің үйіне кіріп алып, шықпай қойған Асхадты қызғанғандай да сыңай танытпап па еді Таня?! Қызғанбаса, «аналар не істеп жатыр екен?» деп бұдан сұрай ма? Сол сәтте бұл оны аналарға қызығып тұр деп топшылап, «олардың істегенін біз істей алмаймыз» деді-ау. Қазір ойлап отырса, нағыз көрбалалық қой онысы. Ас үйде өздері аймаласып отырғанда, үстеріне кіріп келген әдемі келіншек шығып кеткеннен кейін Таняның «көрерсің, Асхад ағаны іліп түседі бұл әлі» деуінде де қызғану бар екенін қалай аңдамаған?! Асхадтың әңгімесіне елітіп отырып, Таняның арақ құюды қайта-қайта ұмытып кете беруіне де бұған дейін мән бермепті. Ал Асхадтың бұдан тезірек құтылудың жолын тиянақты түрде ойластырғанынан бұл бейбақ сезіктенген де жоқ. Оны, тіпті, Тұрдықұл ағасымен пара-пар санады-ау! Ол сұмырай ендігі Таняны айналдырып та алған шығар. Өзі айтқандай, оның орыс қызына үйленбесі анық, бірақ Танясын өзіне қимай жүргенде, «текке абыройынан айырады-ау» деп ойлағанда, Бекайдар өзін қоярға жер таппады. Манадан көңілді өтіп жатқан кештің ол үшін бұдан былайғы жерде еш мәні қалмады. Тезірек бітуін тілеп, орнына барып жатуға асықты. Бастапқыда, «Асхадтан сақ жүр» деп хат жазсам ба екен деп оқталғанымен, келтірер еш дәлел таба алмай, ол ойынан да айныды.

	Келесі күні «жаңадан келгендерді» клубқа қайтадан шақырды. Оларды түпкілікті атқаруға тиісті жұмыстарына бөлу керек-ті. Әуе күштерінің қоймасы болғанымен, бұл бөлімде шаруашылық жағы да жақсы жолға қойылған болатын. Бөлімнің орналасқан жерінен 300 метрдей жердегі қалың ағаш арасында қойманың қосалқы шаруашылығы бар. Онда шошқалар, он шақты сауын сиыр, соншама бойдақ мал өсірілетін. Күрке тауық, жай тауық, үйрек, қаз дегендердің санын бақташылары болмаса, ешкім білмейді. Бөлімдегі тоқшылықтың көзі сол фермада. Ал оларды бағып-қағатындар – офицерлердің әйелдері мен егде тартқан әскерилер. Мал мен құс өсіруден бөлек, бөлімдегілер тез пісетін арпа, тары, картоп, көкөніс түрлерін де өсіретін. Оларды күтіп-баптайтын техникалары да жоқ емес. Ескі-құсқы болса да әжеттерін ашуға жарап жатады. Міне, сол егде тартқан еңбеккер әскерилерді босату үшін «жаңадан келгендер» қатарынан 2 атшы, 1 етікші, 1 шаштараз, 2 аспаз, 1 бақташы іріктеліп алынды. Бұл іріктеуге ілікпеген Бекайдар қалған 17 солдатпен бірге техвзводқа жіберілді.

	Техвзводтағылардың кәдімгі қара жұмыскерден еш айырмасы жоқ еді. Күнде дәу-дәу темір шаналарға 25, 50, 75, 100 килограмдық бомбаларды, уақ қару-жарақ жәшіктерін артады, ал 150, 500, 1000, 1500, 2000 килограмдық бомбалар трактор кранымен тиеліп, жөнелтіліп жатады. Тасымалдаушы тракторшылардың айтуынша, оларды «Раздольное» деген стансаға апарады екен. Әрі қарай қайда әкететіні оларға да белгісіз.

	Ауыр жұмысқа жастайынан ФЗО-да, Степлагта шыныққан Бекайдарға бұл кәсібі пәлендей ауыртпашылық әкеле қойған жоқ. Күндіз шаршап жүргенімен, ол кешкілік кітап оқуға уақыт табатын. Өйткені, мұнда әскери сабақ, жаттығу дегендер мүлдемжоқ. Тек, кешкіастыңалдында 15-20 минуттай ғана саяси хабарлама жасалады. Бұрынғыдай емес, орыс тіліндегі кітаптарды заулатып оқи беретін болған ол сөздікке жүгінуді сирексіткен. Сонда да Таняға хат жазуға әлі шамам жетпейді деп есептейді.

	23 ақпан – Кеңес Армиясының құрылған күні бұл бөлімде де, бүкіл елдегі сияқты, салтанатты жағдайда атап өтілді. Мерекелік дастархан жайылып, жауынгерлерге бұрынғыдан да тәуірірек тамақ берілді. Тіпті, кешкі аста әрқайсысына 50 грамнан таза спирт те үлестірілді. Спирт те – әуе қару-жарағы санатына жатқызылатын. Спирт ректификаты (тазартылған спирт) қыс айларында ұшақтардың тежегіштеріне құйылады. Өйткені, ол ұшақтар үшін тежегіш сұйықтығынан гөрі тиімдірек саналатын. Және бомбалаушы ұшақтарға бомбаларды тиер алдында олардың запалдарын осы спиртпен жуып барып орындарына салатын. Өйтпеген жағдайда, тасталған бомбалар жарылмай қалуы да кәдік көрінеді. Сондай мақсаттар үшін ғана жұмсалатын бұндай спирттің 50-60 бөшкесі бөлімнің азық-түлік қоймасында тұрушы еді. Әрқайсысының салмағы 200 килограмнан болады. Соғыстан кейінгі алғашқы Армия мерекесінің құрметіне бөлім басшылығы содан жауынгерлерге аздап ауыз тигізуге ұйғарған болатын.

	Бекайдар бұрынғысынша, ішімдікке әлі де әуес емес еді. Өз сыбағасын түрлері ұқсас болғандықтан ба екен, әлде түбі бір түркіден шыққанын біле ме екен, өзіне жұғысқысы келіп жүретін бір саха (якут) жігітіне берді. Ол қутың-қутың етіп, ризашылығын білдіріп жатыр. Сол сәтте Бекайдардың есіне арақ көргенде тап осылай қутыңдап кететін Тұмабай бауыры түсті. «Қандай вагонның платформасында дірдектеп бара жатыр екен?» «Мүмкін, оларға да мереке құрметіне бірдеңе ауыз тигізген шығар, бірақ, менің «үлесім» де оған артық болмас еді ғой» деп ойға шомды. Тұмабай мен Базылдың кейінгі адрестерін олардың үйлеріне хат жазып, өз адресін беру арқылы тапқан Бекайдар олармен хат алмасып тұратын. Бұл Приморьеге кеткеннен кейін іле-шала оларды Иркутскіге жіберіпті. Тұмабай әскери жүктерді тасымалдайтын пойыздардың жолсерігі болып кетіпті де, Базыл зеңбірекшілер ротасында екен. Жазуларына қарағанда, жағдайлары соншалықты мәз көрінбейді.

	Ал, Бекайдарлардың техвзводы күндегісінше, «Раздольноеге» бомбалар мен басқа да қару-жарақ тиелген тракторларды жөнелтуден бір танған жоқ. Не деген таусылмайтын көп қару?! Сөйтіп, титықтап жүргендерінде, наурыздың соңына таман, бұлардың гарнизонына тіркемелі тракторлар мен американдық үш белдікті (мостылы) «студебеккер» автомобильдері қаптап кетті. Бәрі де қоймадағы қару-жарақты әкетуге жұмылдырылған екен. Осындағы әскери құрамның бір ауысымдық қарауылы ғана қалдырылып, өрт сөндірушілер бөлімшесі таратылып, тегіс жүк артуға кірісіп кетті. Өрт сөндірушілер бөлімшесі негізгі әскери бөлімнен жарты шақырымдай жерде ғана орналасқан еді. Онда кілең қыздар болғандықтан, бөлімнің офицерлері солдаттардың ол жаққа аттап баспауын қатты қадағалайды. Анда-санда кино қойылғанда немесе би ұйымдастырылғанда болмаса, жігіттердің қыздарды көруі сирек. Дегенмен, ебін тауып жұптасып алған қыз-жігіттердің қарасы молырақ сияқты. Ал, бірлесіп жүк тиеуге кіріскелі бері олардың қатары жаңа жұптармен толыға түскені анық болатын. Жүк тасымалдап жүріп, қол созым жердегі тоғай арасына «дәрет сындырмақ» болып, бірінің артынан бірі зып беретін «ғашықтарды» командирлер көрсе де көрмегенситін болып алған.

	Көкек айы туысымен мұнда да көктемнің лебі сезіле бастағандай. Күн әжепкөрім жылынып қалған болатын. Жауынгер жігіттер мен қыздар «махаббат тойын» тойлай жүріп-ақ, 1946 жылғы 20 көкекте қоймадағы қару-жарақты тегіс жөнелтіп бітті. Енді оларды мұнда ұстаудың реті де қалмаған. Оларға әбден тынығу үшін бір апта уақыт берілді. Қыздар мен егде солдаттар әскер қатарынан босатылды. Солардың арасынан екі жұп осы жерде үйлену тойларын жасады.

	Көкектің жиырма жетісінде «Әуе күштерінің қоймасы» аталатын әскери бөлім Владивосток қаласынан 150 шақырымдай жердегі Посьет жүк портына көшіп келді. Бұл порт Жапон теңізінің жағасына орналасқан. Оған теміржол апарылмағандықтан, қойма жауынгерлерінің екі айдай жөнелткен қару-жарақтары бұл арадан екі шақырымдай болатын жердегі қыратқа түсіріліпті.

	Енді соларды порт басына жеткізу керек еді. Көшіп келген күннің ертеңіне-ақ жұмыс басталып кетті.

	Бірақ, жұмыс күші бұрынғыдағыдан үш еседей көп болатын. Көмекке бір рота жаяу әскер жауынгерлері беріліпті. Әрі бұл жерде солдаттарды алаңдатарлық қыз атаулы атымен жоқ болатын. Сондықтан да болар, қыр басындағы барлық жүк бір жетінің ішінде толық порт басына жеткізіліп алынды.

	Порттың кемежайы бір-ақ пароходтық екен. Әуелі қару-жарақ тиелген «Десна» деген жүк кемесі жөнелтілді. Әскери бөлім құрамының жартысы сонымен бірге кетті. Қалған жартысы келесі кемеге қалған қару-жарақты тиеп алып, ашық теңізге 20 мамыр күні шықты. Бекайдар да осы соңғы кемеде еді. Олармен бірге бір артиллерия батальоны да жолға шыққан. Бүкіл солдат бір трюмде сығылысып келеді.

	Трюмнің биіктігі жиырма метрден артық. Кеменің су бетіндегі бөлігінен судың астындағы бөлігінің биік болатынын Бекайдар осы жолы ғана білді. Олай болады деп басқалар да бұрын ойламаған секілді. Бәрі де бастапқыда қатты таңырқасқан. Жауынгерлердің жатуы үшін 25 қатар етіліп нар қойылған. Оған олар сатымен көтеріліп-түседі. Ондай нарлар кеменің қабырғаларын бойлай ғана қойылмаған, ортаға да құрылыпты. Араларынан жүретін дәліз ғана қалдырылған. Трюм іші ыстықтығымен қоймай, солдаттардыңкөбісімахоркатартатынболғандықтан, сасық та. Оның үстіне, күндіз ешкімнің палубаға көтерілуіне рұқсат жоқ. Палубаға түнде ғана, оның өзінде кезектесіп шығуға болады. Себебі, күндіз-түні кеңестік кемелерді торуылдап жүретін американдық барлаушы ұшақтардың кемемен әскерлер кетіп бара жатқанын сезбеуі керек болатын. Олар таяу маңдағы корей, жапон аралдарындағы базаларынан ұшып шығып, кеңес кемелерінің үстінен балапандарын ерткен тауықты көзі шалған қарақұстай қалықтап, бір кетпейді. Бірі кетсе, оны екіншісі алмастыра қояды. Сырт көзге әлгілер кемелерді қорып бара жатқандай болып көрінуі де мүмкін.

	Трюмдегілер мұндай ахуалдың қашанға шейін созылатынынан бейхабар. Өйткені, олар өздерінің қайда апарыла жатқандарын да, баратын жерлеріне қашан жететінін де білмеуші еді. Командирлерінен сұрай қалса, мардымды жауап естімейді. Олар көбіне «Өзіміз де білмейміз. Әскери құпия!» деп құтылады. Кемелері ашық теңізге шыққалы бергі алғашқы аптада суық су да, қайнатылған ыстық су да мол еді, кейін оған шектеу қойыла бастады. Себебі, бұлар Посьеттен шыққан бетте-ақ теңіздің ауа райы бұзылған болатын. Қатты соққан штормнан кеменің жүрісі мандымай келеді. Сол себепті, жүзу кестесінен қалыңқырап келе жатқан жайы бар. Осы беті ауа райы оңалмай, 4-5 күн кешігетін болса, кеме ауыз су тапшылығын тартуы әбден мүмкін.

	Трюмдегілердің жағдайы күнен-күнге қиындай берді. Тамақ пен судың тапшылығы өз алдына, солдаттардың арасында «теңіз ауруымен» ауырғандар көбейе бастады. Бекайдар одан аман болатын.

	Бір күні кеменің радиосы «Жапонияның Цусима аралынан өтіп барамыз» деп хабарлады. Ертеңіне «Сары теңізге кірдік» деген хабарландыру жасалды. Одан екі күн өткен соң «Палубаға шығуға болады» деп жарияланғанда, трюмдегілер түрмеден босатылғандағыдан бетер қуанды. Бәрі апыл- ғұпыл орындарынан түсіп, сыртқа шығатын тесікке ұмтылды. Бірақ ол жалғыз ғана еді. Әркімнің жарық күнді көру үшін кезекке тұрып, ол жеткенше шыдай тұруына тура келген.

	Бекайдар да ашық аспан астына шықты-ау! Сондағы оның ең алдымен көргені бірінен соң бірі судан аспанға шапшыған дельфиндер болды. Қызыға, таңырқай қарап қалған. Ауызы ашылып кеткенін де біразға шейін сезген жоқ. Солдаттар көпке шейін палубадан түспеді. Көкжиектен ештеңе көрінбесе де тұңғиық теңізге телмірулерін жалғастыра берді. Бәрі де енді алып киттерді, кашелоттарды көргісі келеді. Өздерін біреулердің көргісі келеді екен деп, кемеге жақындай қоятын олар бар ма?! Әредікте қайсыбір киттің құйрығы сияқты бірдеңе қараң ете қалса, бәрі қосылып шу ете қалады. Ақыры, зерігіп келе жатқан солдаттарға жақсы бір ермек табылып еді.

	Сол күні кешкілік әскери құпия ашылды. Жауынгерлер өздерінің Қытайға бара жатқандарын білді. Палубаға шығуға рұқсат берілген себебі, кеме Қытай жағалауына жақындап қалған екен. Мұнда кеңестік «Миг-15» реактивті ұшақтары үстемдік құратын. Американдықтар олармен ұшырасып қалудан қаймығады. Ол уақытта АҚШ-та «Миг-15»- ке тең келетін ұшақ жоқ.





8. ҚЫТАЙДА




	1946 жылғы 6 маусымда Бекайдарлар мінген кеме Дальний (қытайша Дайрэн) портына келіп тоқтады. Бұл өте үлкен портты қала болатын. Бекайдар оны алғаш көрген бойда өзі көрген Владивостоктағы порттармен іштей салыстырды. Ол жерге наурыз айында бір офицерге еріп іссапарға барғанында порттарын тегіс аралап көргендері бар еді. Бұл жердің жүк порттары да, жолаушылар порттары да Владивостоктағылардан әлдеқайда үлкен көрінеді. Кемежайлары қалта-қалта болып салынған. Әр қалта үш қабырғалы. Әр қабырғаға бір кемеден жанасып тұра алатындай. Көршілес қалталардың ауыз жиектеріне және бір кеме қоюға болатын етіп салынған.

	Дайрэнге «Десна» кемесімен бұрынырақ жеткен бөлімнің жарты құрамы жүктерін түсіріп алып, қалған жүк пен бөлім жауынгерлерін күтіп, шатырларда жатқан болатын. Екінші кеменің де жүгі түсіріліп біткен соң, жеткізілген барлық қару-жарақты Әуе күштері қоймасының жаңа қонысы ретінде бөлінген орынға тасу жұмыстары басталып кетті. Сегіз адамнан тұратын қарауыл бөлімшесі жасақталып, оның командирлігіне ефрейтор Бекайдар Кәріпбеков тағайындалды. Олардың міндеті – тасымалданып жатқан жүкті күзету. Бөлімнің басқа адамдарының барлығы да жаңа қонысқа кеткен.

	Бекайдарлар сияқты өз бөлімдерінің жүктерін күзеткен қарауыл бөлімшелері бұл жүк портында жетерлік. Порттың жағасы кемелермен жеткізілген әскери жабдықтарға, қару-жарақтарға толы.

	Бекайдардың қарамағындағы алты солдат қала жақтағы және теңіз жақтағы екі постының әрқайсысына үш-үштен бөлініп, жалғыз-жалғыздан күні-түні күзетеді. Жетінші солдат командирдің орынбасары есепті, жауынгерлерді постылардан әскери тәртіппен айырбастап отырады. Қарауыл бөлімшесінің аспазы да сол. Бұл бір украиндық пысық жігіт еді. Аты-жөні – Виктор Солодуха. Сол Виктордың пысықтығының арқасында бұл бөлімшедегілер ештеңеден таршылық көрген жоқ.

	Өздеріне бөлім басшылығы қалдырып кеткен азық- түліктен бөлек, пияз, сарымсақ, бұрыш, жас балық сияқты тағамдарды ол көршілес қарауылшылардан сұрап әкеліп жүрді. Сұрамшақ көршіні олар да қашанғы асырайды, бір күні оны бос қайтарған. Есесіне, келелі кеңес беріпті. Әлгілер бұларда жоқ тағамдарды қалай табудың жолын біледі екен, соны үйретіпті.

	Қайық мінген қытайлықтар портты төңіректеп қаптап жүретін. Кейде бірдеңе деп сөйлеп, тым жақын келуші еді. Олардың сөзін Бекайдардың бөлімшесіндегілердің ешқайсысы түсінбейді. Сондықтан да, жақындай бастаса-ақ, «кейін қайт», «кейін қайт» деп айқай салады. Оған да тоқтамай, алға жылжи берсе, аспанға оқ атып жасқайтын. Сөйтсе, олардың өлерменденіп алға ұмтылатын себебі: порттың бетон қабырғаларына жабысып тұратын ұлу қабыршақтарын (ракушка) астына сүзекі қойып, қырғышпен қырып алу үшін келеді екен. Ұлу қабыршақтарын алғызғаны үшін сол порттың маңын күзетушілерге әлгіндей азық-түлік, жаңа ауланған балық береді екен ғой. Соны біліп алғаннан кейін, Бекайдардың бөлімшесіндегілер де ұлу қабыршақтарын саудалауға көшкен. Және оның бағасын Виктор Солодуха әжептәуір көтеріп сататын болды. Өйткені, көршілердің ұлу қабыршақтары таусылуға айналып, бұлардыкіне сұраныс арта түскен болатын. Осылайша, бұлар да өз күндерін өздері көруге көшкен.

	Қойманың жүгі толассыз тасылып жатты. Қарауылдағылар барақат күй кешіп жүрді. Тамақтары тоқ. Ұйқылары қанық. Виктор балықты көп алдыртып, тұздап, ыстап кептіруді шығарды.

	Оларының біразын бұларды бақылау үшін анда- саңда келіп-кетіп жүретін рота командирі алып кетіп тұрады. Бұрын қойма бөлімінде рота командирі деген қызмет болмаған еді, жаңа қонысқа келгеннен кейін сондай штат берілген. Оған бұрын бұл бөлімде қызмет етпеген Малинин деген аға лейтенант тағайындалған болатын. Сол Малинин жас балыққа дәндеген болуы керек, қарауылдағыларды тексеруді жиілетті. Көбіне түнделетіп келіп-кетеді. Құр қол кетпейді, әрине. Солодуха да ұлу қабыршақтарына сұраныс көбейген сайын неше түрлі жеміс-жидек алдыртуды шығарды. Ол не сұраса да әкеп беруге қытайлықтар ықтияр. Ұлу қабыршақтарының неге осынша пұлды екенін Бекайдар кейіндеу білді. Ол кезде олардың қытайдың қымбат мейрамханаларында «жеңсік ас» ретінде берілетінінен мүлде хабарсыз болатын. Қытайлықтар болса, ұлу қабыршақтарын соларға өткізіп, көп пайда табатын.

	Дайрэннің Владивостоктан тағы бір артықшылығы – порттың кеме тоқтайтын әрбір «қалтасына» теміржол тартылған. Олардың әрқайсында рельске орнатылған жылжымалы крандар бар. Келген жүк кемеден тікелей вагондарға крандармен артылуға немесе керісінше, вагондардан кемелерге тиелуге тиіс. Алайда, сол теміржолдармен келіп-кетіп жатқан пойыздарды мұндағылардың көрмегендеріне көп болыпты. Ал, жаңадан келгендер сол теміржолдардың қала жақтағы бөліктерінің кей тұстары бұзылып алынып жатқанын бірнеше рет байқаған. Бірақ, «ұрланып жатыр-ау» деген ой ешқайсының қаперіне кіріп шықпайтын. Қайта, «Үкіметтің нұсқауымен жүргізіліп жатқан шара шығар» деп ойлаушы еді. Сөйтсе, ол да талан-таражға түсіп кеткен екен ғой. Ұлу қабыршақтары азая бастаған кезде, қарауылшылар теміржол рельстері мен шпалдарын саудалауға көшіпті. Оны да бірінші болып, көршілермен жиі араласатын Виктор айтып келген. Бекайдарлардан басқа бөлімшелердің бәрі өз «қалталарына» келетін теміржол тармақтарын сатып та үлгеріпті.

	Бекайдар бастапқыда Виктордың әңгімесіне сенгісі келмеп еді, соны сезіп қойғандай, сырттағы қарауыл: «Ефрейтор жолдас, сізді шақырып тұр!» деп айғай салды. Оқып отырған кітабын қасына қоя салған Бекайдар шатырдан тысқа шықса, елу қадамдай жерде әдемілеп әшекейленген күркелі пәуеске тұр. Жеккені қап-қара, сұлу мүсінді ат. Оның әбзелдері де әшекейлі. Иесінің тегін кісі емес екендігін аңғартқандай. Бекайдар шатыр алдында сәл аялдап еді, пәуескеден еш әрекет байқалмаған соң, еріксіз солай қарай аяңдай бастады. Ол пәуескеге әбден жақындағанда барып, одан жарсымды киінген, түр-келбеті келіскен, шашы да, өзі де сап-сары бір жас қыз түсіп, бұнымен қолын созып амандасты да:

	– Менің аты-жөнім – Лидия Гавриловна болады, – деді аса бір биязылық танытып.

	– Ефрейтор Кәріпбеков.

	– Ефрейтор мырза, мына кісі, – деді ол енді пәуескенің ішін нұсқап, – ірі капиталист. Ол мына теміржол тармақтарын сатып алып жүр. Ол Сіздікінен басқаның бәрінің тармақтарын сатып алды. Мен – оның аудармашысымын.

	– Біз өзіміздің тармағымызды командирлердің рұқсатынсыз сата алмаймыз, – деді Бекайдар әңгімені созбай, бірден тойтарыс беру үшін.

	– Көршілеріңіздің ешқайсысы ешкімнен рұқсат сұраған жоқ қой. Сіз көп пайдадан құр қалайын деп тұрсыз. Сіз оны бүгін сатпағаныңызбен, ертең басқа біреу келіп сатып жібереді. Онан да келісім беріңіз, жас жігіт. Уақытты босқа өткізбей, бағасына келісейік, – деді сары қыз иліктірмей қоймайтынын аңғартып.

	– Рұқсат сұрау керек дедім ғой сізге, – деді Бекайдар да айтқанынан қайтпайтын сыңай танытып. Айтарын айтып қалғанмен, ефрейтор бір мезет қатарынан қалмай, өз үлесін сатып та жібергісі келген. Дегенмен, «ертең бір пәле болып жүрер» деген ой олай істетпеді.

	Аудармашы қыз мына командирмен арада болған әңгімені қытай капиталисіне қаз қалпында жеткізіп еді, ол асықпай пәуескеден түсіп, Бекайдармен қол алысып амандасты. Сонан соң, алпысты алқымдап қалған, еуропаша киінген, мойнына «көбелек» галстук таққан маңғаз қытай бір қолын қалтасына салып тұрып, «мынаған түсіндіріп айт» дегендей, ефрейторға бір, сары қызға бір қарай тұрып, бірдеңелерді шүлдірлеп ала жөнелді. Аудармашы қыз оның сөзін бөлместен тыңдап алды да, Бекайдарға қарап:

	– Қорқатын ештеңе жоқ. Бұл кісі сізге көп ақша беремін деп тұр. Сыбағаңыздан құр қалмаңыз! Менің айтқанымды істесеңіз, ертең-ақ байып шыға келесіз. Мұны мен өзім айтып тұрмын. Ал, бұл кісінің сізге айтып жеткіз дегені мынау: Сізді өзіне қонақ еткісі келеді. Қаладағы ең үлкен мейрамхана осы кісінікі. Әдемі қыздар ұстайды. Олар Сізге тегін қызмет көрсететін болады. Әңгіменің не туралы екенін түсінетін шығарсыз? – деді.

	– Түсінемін ғой, бірақ бізге қалаға шығуға рұқсат жоқ, – деді Бекайдар қытайлықтың ұсынысына қарсы еместігін байқатып. Аудармашы қыз мырзасымен жедел қысқаша тіл қатысып алды да:

	– Көршілеріңіздің бәрі де бұл кісіде қонақта болып қайтқан, қыздарымен көңіл көтеріп, ризалықтарын білдірген. Сіз де жүріңіз, қазір бірге кетейік, отырыңыз пәуескеге, – деп, қолтығынан ала түсті. Бекайдар:

	– Жоқ, мен өйте алмаймын. Бізді командиріміз жиі тексереді, – деді, сары қыздың қолынан білегін босатып алып жатып. Аудармашы қыз қытаймен тағы да өзара сөйлесіп алды да:

	– Жарайды, онда қас қарайған кезде мен сіздерге бір сұлу қытай қызын әкеліп тастармын, – деді, бір зат әкеліп беретіндей жайбарақат қалыпта.

	– Жо-жоқ, керек емес, – дей бергені сол еді, біреу Бекайдарды бүйірінен түртіп қалды. Артына жалт қараса, Виктор екен. Әлгісін «келіспе» деп тұр деп ұққан Бекайдар: «Біз қытайша түсінбеймізді» қосып қойды. Әңгіменің өзі күткендегіден басқа арнаға ауысып кетерінен қорыққан Виктор:

	– Ефрейтор жолдас, біздің көршілеріміз оларға барып жүрген көрінеді, – дей бастап еді, аудармашы оның сөзін іліп әкетіп:

	– Көрдіңіз бе, көршілеріңізге «тіл білмеу» деген кедергі емес. Махаббатқа тілдің қажеті жоқ. Біздің мырза қыздарын өзі жіберемін деп тұрса, Сіздер...

	Бекайдар да, Виктор да жөпелдемеде не дерлерін білмей, үнсіз қалған. Соны пайдаланып, қыз тағы да өзі сөйлеп кетті:

	– Келістік қой. Кешке қыздарды өзім алып келемін. Айтпақшы, сіздер нешеусіздер өзі?

	– Біз – сегізбіз, – деді қуанып кеткен Виктор.

	– Түсінікті. Кешке күтіңіздер! – деді де, аудармашы қыз қытай мырзасына қайтатындықтарын айтып, пәуескелеріне барып жайғасты.

	Кешкілік басқа бір пәуеске жалдап, Лидия Гавриловна Бекайдарлардың шатырына қайтып оралды. Қасында өзі уәде еткендей, қытайдың әп- әдемі екі қызын ерте келіпті. Олар пәуескеден екі себет ала түскен. Іштері тола әскерилерге таңсық жеміс-жидек, мейрамхананың дәмді тағамдары. Үшеуі шатырға енген бойда қарауылшылар өздері қолдан жасап алған төрт бұрышты үстелді жазып жіберіп, лезде дастарқанды жайнатып жіберді. Әкелгендерінің арасында үш шөлмек вино, төрт бөтелке қытайдың «Жемчуг» деп аталатын арағы да бар екен. Тіпті, мейрамхананың әдемі рюмкелері мен қасық, шанышқыларына дейін ала келіпті. Пәуеске келген бойда-ақ қарауылда тұрған екі жауынгерден өзгелердің бәрі шатырға жиналған болатын. Олар қытайдың сұлу қыздарынан жанарларын ала алмай, алда болуға тиіс ләззатты шақтарын елестетісіп, әбігерге түсіп отырған. Көл-көсір тамақты көрген кезде көздері тіптен жайнап кетті. Соны сезе қойды ма екен, әлде уақытты текке өткізбей, келген шаруасын тезірек тиянақтағысы келді ме, Лидия Гавриловна:

	– Қане, жігіттер, столға жақындаңыздар. өздеріңізді қытай мейрамханасында отырғандай сезініңіздер, – деді, тап бір мына шатырдың иесі өзі секілденіп.

	Жауынгерлер именіңкіреп, дастарқан басына отырып үлгергенше-ақ, үш рюмкеге вино, алты рюмкеге арақ құйылып қойылыпты. «Ұрыста тұрыс болмас» демекші, дастарқан басына отырған соң, асты телміртіп қоюға болмайтынын түсінетін жігіттер бірінші болып алдарындағы қасық, шанышқыларын іске қосқан.

	– Келіңдер, таныстығымыз үшін алып қояйық! – деді сары қыз тағы да бірінші болып сөз бастап,

	– Ефрейтор жолдас, қарамағыңыздағыларға рұқсат етіңіз.

	Шынында да Бекайдар аңдамапты, Виктор бастаған бес солдат «не дер екен?» дегендей, өзіне қарап қалыпты. Өйтетін де себептері жоқ емес-ті. Осыдан 5-6 күн бұрын ғана Бекайдар қарамағындағы солдаттардың тәртібіне көңілі толмай, рота командиріне шағымданып, төртеуін айырбастаттырып алып еді. Өйткені, әлгілер қолдары қарауылдан босаған кезде көршілерді аралап кетіп, мас болып келуді шығара бастаған. Бұлай қалдыра берсе, кездейсоқ жағдай орын алуы да әбден кәдік еді. Соның алдын алу үшін, «дұрыс шешім қабылдадым» деп ойлайтын ол туралы Бекайдар. Ал қарамағындағылар қаймығып жүретін болған. Қазір қолдарын алдарында тұрған арақ толы рюмкелерге созбай, рұқсат күтіп отырғандықтары да сондықтан болатын.

	– Лидия Гаврливнаның құрметіне, бүгін рұқсат! – деді Бекайдар өзі рюмкесін қолына алып, солдаттарға қарап басын изеп. Сосын қасында отырған қызбен қағысты да:

	– Мен ішпеуші едім, – деп, рюмкесін үстел үстіне қайта қойды.

	Басқаларының бәрі де іркілместен тартып- тартып жіберісті. Ішуден біраз тәжірибелері бар жандарға ұқсайды. Сары қыз да, екі қытай қызы да «сыбағаларын» орталап қана ішті. Тағы да қайталап құйылды. Тағы да жігіттердің өңештері «қылқ-қылқ» етісті. Жігіттердің тағы құйса, тағы іше беретін сыңайларын байқаған аудармашы өзі ертіп келген қыздарына иек қағып белгі бергендей болды. Соны күтіп отырғандай екен, екі қытай аруы орындарынан тұрып, екеуі екі бағытқа қарай, қастарында отырған солдаттан бастап, жігіттердің бірін қалдырмай аймалай бастады. Бәрін бір-бір аймалап өткен екеуі бір мезгілде сары қыздың қасында отырған Бекайдарға да жетіп еді. Бірі мойнынан, екіншісі кеудесінен сипай бастағандары сол еді, олардың қимылын қожайын қыздың өктем дауысы кідіртіп тастады.

	– Жігіттер! – деді ол дауысын көтеріңкіреп,

	– Жақсылап дем алайық, ә! Сендер төсектеріңді алып, таза ауаға жатыңдар. Таласпай, ұялмай, кезектесіп жұмыс істерсіңдер, – деді, қыздарды көзінің қиығымен нұсқап. Содан кейін Бекайдардың қасында бөгеліп қалған қыздарға қытайша бірдеңелерді айтты. Олар бас шұлғысып, төсектерін ала сала сыртқа жүгірген жігіттердің соңынан шатырдан шыға берді. Бекайдар не істерін білмей қалған. Не шығып кетудің, не орнынан тапжылмаған сары қыздың жанында отыра берудің ретін таппай, қипыжықтай бастап еді, Лидия Гавриловна:

	– Ефрейтор мырза, сіз менімен бола тұрыңыз. Әңгімелесетін шаруа бар, – деді, қасында жатқан қол сөмкесіне қол созып жатып. Бекайдар одан жылдам қимылдап, сөмкесін қонағының қолына берді. Қыз сөмкесінен аппақ сейсеп алып шықты да:

	– Сіздің төсегіңіз қайсы? – деді босамаған үш койкаға қарап. Бекайдар өзінікін нұсқады. Сары қыз ырғала басып барып, қолындағы сейсепті Бекайдардың төсегінің үстіне жазды да, өзі оның орта тұсына отырды, – Келіңіз, қасыма отырыңыз.

	Бекайдар тұтқындалған жауынгердей, қыз қандай бұйрық берсе, соны орындағалы тұрған секілді еді. Үнсіз келіп, оның қасына отырды. Бұдан кейін сары қыз да сөзді доғарды. Жігіттің өздігінен әрекет етпесін біліп, сықылықтай күле отырып, оны өзі шешіндіре бастады. Өзі де шешініп тастады. Сосын онсыз да жарығы әлсіз екі май шамның бірін өшіріп, біреуін ғана қалдырды да:

	– Бүгін менімен болғаныңды қаладым. Мана келгенде-ақ өзіңді ұнатып қалдым. Жаңа қытайдың қыздары өзіңе жанаса бастағанда, тіпті қызғанып кеттім. Мені бүгін тояттандыршы, – деді үздігіп, жігіттің жалаңаш қалған денесінің әр жерін сүйгіштеп. Бекайдар да көптен бері Танясымен түсінде сүйісіп, ыстық құшақты аңсап жүруші еді, мына қыздың әтір исі аңқыған жұпар денесі тәніне жанасқанда шыдай алмады. Оны қаусыра құшақтап, төсегіне құлай кетті. Тап бір Татьянасымен қауышып жатқандай, Лиданы құшырлана сүйді. Ол да соны күткендей екен, жігіттің ыңғайына көне берген. Таня сияқты шарт та қойған жоқ. Қайта Танясы есіне түсіп, тежеліңкіреп қалған Бекайдарды өзі ымқырулап, баурап барады. Бұдан әріге төзу мүмкін емес еді, жігіттің де шыдамы таусылды. Аз уақытта дүниенің бәрін ұмытып, Лиданы «тояттандыруға» кірісіп те кетті.

	Сырттағылар да ың-шыңсыз өздеріне тапсырылған «тапсырманы» мүлтіксіз орындап, қарауылда тұрған жолдастарын да «сыбағадан» құр қалдырмай, бір жасап қалған. Мұндайға әбден көндігіп алған болулары керек, қытайдың қыздары бәз-баяғыларынша қылмаң-қылмаң етеді.

	Лидия Гавриловна Бекайдардың қарымына риза болса керек, оған бар сырын айтты. Өзінен дәмелі екенін де жасырмады.

	– Өзіңдей бір жігітті жолықтырсам деп, қиялдап жүруші едім. Бүгін сені көргенде «менің жарым осы болуға тиіс» деп түйдім. Мұным саған ерсілеу көрінер, әрине. Бірақ құдайдай шыным сол!

	– Менің пікіріммен санаспайсың ба сонда?

	– Неге санаспайын, санасқанда қандай! Сол үшін де айтып жатқан жоқпын ба сырымды?! Сен мені ұнатпасаң, қиялым қиял күйінде қала береді де.

	– Бірден айтып қояйын, менің Красноярскіде сүйген қызым бар. Жаңағы қылығым үшін содан ұялып жатырмын, – деді Бекайдар басын көтермеген қалпы.

	– Солай ма? Ол қызың сені күтуге уәде беріп пе еді?

	– Қайдағы уәде?! Тіпті қоштасып та қала алмадық.

	– Ол сенің мұнда екеніңді біле ме? Хат жазып тұра ма?

	– Мұнда екенімді де білмейді, хат та жазыспаймыз.

	– Ендеше, ол сені ұмытып та үлгерген шығар.

	– Неге олай дейсің?

	– Өзің ойлашы, қайда жүргені белгісіз, хабар- ошарсыз кеткен жігітті күткен қызды қайдан көрдің?

	– Менің Таням ондай қыз емес.

	– Ондай қыз болмаса, неге хат жазбайды?

	– Адресімді білмейді ғой.

	– Өзің неге жазбайсың?

	– Мен орысшамнан ұяламын.

	– Хат жазысуға жарайтын орысшаң бар ғой... Жарайды, оны қояйық! Сенің ол қызбен араңда қимайтындай, соншалық не бар? Алғашқы махаббат па?

	– Иә.

	– Түсінікті. Алғашқы махаббатты онан кейінгісі жүректен ығыстырып шығатынын білмейді екенсің ғой әлі. Менің де алғашқы махаббатым болған. Он алты жасымда ғашық болғанмын. Ол опасыз болып шықты. Одан кейін тағы біреуді ұнатып, он сегіз жасымда соған тұрмысқа шықтым. Үш айдай ғана отастық. Мінездеріміз жараспады. Содан бері жылдан артық уақыт өтті, әлі бойдақпын. Нансаң, еркектерден көңілім қалған. Бірақ, әйел деген сүю үшін жаралған халық қой, махаббатты аңсайды екенсің. Өзім сүйетін, өзімді ұнататын біреу кездессе деп жүріп жатқан жайым бар. Сенің әр қимылың маған қатты ұнайды. Ұялшақтығың да өзіңе жарасып тұр. Біздің орыс жігіттеріндей емес, ішімдікке әуес еместігің де көңілімнен шығады. Қысқасы, мен армандаған жігіт өзіңсің. Жасың да мен құралпы болар. Мен жиырма жетінші жылғымын. Сен қай жылғысың?

	– Мен де жиырма жетінші жылғымын. Бірақ құжат бойынша жиырма алты. Құрдас екенбіз. Ашығын айтайын, мен саған үйленемін деп уәде бере алмаймын.

	– Қазір үйлене гөр деп жатқан мен жоқ. Тек кездесіп тұрайықшы! Мен қалада шешеммен бірге тұрамын. Балалы болып үлгерген жоқпын. Ең болмаса, өзің әскерден босағанша менімен кездесіп тұруға келісші, – деді Лида сұлық жатқан жігітті кенет құшақтай алып. Сары қыздың тырсиған жалаңаш анарлары төсіне жанасқанда Бекайдар еркінен тағы да айрылып қалды. Тағы да шалт қимылдап, Лиданың үстіне шығып алғанын өзі де аңдамай қалды. Қыз да үздігіп сүйе бастады. Жігітті енді ештеңе де тоқтата алмастай еді. Ақыры дегеніне жетіп тынды. Сосын, өз орнына аударылып түсіп жатып:

	– Сен мені баурап алдың, Лида. Мен де сені ұнатып қалған сияқтымын, – деді ентігін баса алмай жатып. Бұлар тағы да үнсіз қалып, ұзақ сүйісті. Бұл жолы Бекайдардың ойына Татьяна оралмады. Лиданы біржола өзіне меншіктеп, құшырлана бауырына басып, қысып-қысып қойды.

	Түн ортасы ауғанда қонақтар қайтуға ыңғайланды. Мана келісіп қойған болулары керек, жалдамалы пәуеске де келіп, бұларды күтіп тұр екен. Лида пәуескеге мінер алдында тағы да Бекайдарға қарап:

	– Борис, сен қытаймен келіс. Шпалдарың мен рельстеріңнің бағасын ол айтқан бағадан екі есеге көтер, – деп ақыл қосты.

	– Лида, мен айттым ғой, командирдің рұқсатымен ғана сатамыз. Екі-үш күннен кейін хабарлассаңшы, оған шейін ол да бір келіп қалар, – деді Бекайдар қызды қолтығынан демеп, көлігіне мінгізіп жатып.

	Лидия Гавриловна Бекайдар айтқан екі-үш күнге шыдамай, күнде келіп-кетіп жүрді. Күнде өткен жолғыдай, солдаттарды сыртқа шығарып жіберіп, екеуі оңаша армансыз «әңгімелеседі». Бекайдар соған дәндеп те қалып еді. Түс ауысымен Лиданы аңсап, елегзитін болды. Рота командирі төртінші күн дегенде ғана келді. Бекайдар оған мән-жайды түсіндіріп айтып еді, Малинин сөзге келмей келісті. Тек Бекайдар қытай шалы бермек болған бағаны екі есе төмендетіп айта салып еді, рота командирі көршілерден бәрін алдын ала сұрастырып алса керек, бірден «бұл тым төмен, екі есе көтеріп сұра» деді.

	Рота командирі әдеттегісінше, Виктор кептіріп дайындап қойған балықтарға затдорбасын сықап алып, енді екі күннен кейін келетін болып кетті. Ол кетісімен-ақ көп кешікпей, Лида да жеткен. Бекайдар оған командирімен келіскенін, тек түнделетіп келіп алып кеткендері дұрыс болатынын айтты. Сары қыз бұл жолы шатырға кірмеді.

	– Қытайдан екі есе артық сұра! Сенен басқа оның енді рельс пен шпал алатын жері жоқ. Амалсыздан келіседі. Және ол бұларды үш есе артық бағаға сатып жібереді. Сен ештеңеден қысылма! – деді ол пәуескесіне мініп жатып. Бұл жолы да оны Бекайдар қолтықтап мінгізген. Қолы қыздың төсіне тиіп кетіп еді, ол дір ете қалып, артына бұрылды да, – Екі сағаттан кейін қайтып келемін ғой, – деді жымиып. «Жымиғанда тіпті әдемі екен» деп ойлады Бекайдар. «Сағынып қалғансың-ау!» деп түйді сары қыз өзінше. Кездесулері осылай жалғаса берсе, бұл азиатты уысынан шығармасына сенімді еді ол.

	Бекайдар Лида кетісімен, сатылуға тиісті мүліктерін санап шықты. Өзі қойған бағамен есептеп көріп еді, қыруар ақша табатындай көрінді. Оның жартысын ғана командирге бермек. Ал қалған жартысын не істемек сонда? Әрі-бері ойлап, бір тоқтамға келе алмады. Ақыры Лидамен ақылдасуды жөн көрген.

	Лида айтқан уақытында келді. Қасында ана жолғы емес, басқа бір жас қытай жігіті бар. Жас қытай мен Бекайдардың келіссөзі ұзаққа созылған жоқ. Лиданың аударуынша, қытай ефрейтордың атаған бағасына келісетіндігін білдіріпті. Сосын, ол өздері сатып алуға тиесілі шпалдар мен рельстерді санап, жазып алды. Оны капиталист шалға апарып көрсетіп, қажетті ақшаны санап ала келмекші екен.

	Ымырт жабыла арбаларына қос-қостан қашыр жеккен қытайлар қаптап кетті. Қолдарында бір- бір костыль суырғыштары бар. Ұзындығы бір шақырымдай болатын теміржол тармағының бойына екі қатар болып тізіліп тұра қалған олар ешбір ың- шыңсыз, бас-аяғы бірер сағатта жұмыстарын бітіріп, босаған шпалдар мен рельстерді арбаларына тиеп алып, жөндеріне кетті.

	Қытайлар жұмысқа кіріспес бұрын, манағы жас жігіт Бекайдармен есеп айырысқан. Қолындағы кішкене шабаданды ефрейторға өткізіп жатып, қытайша бірдеңе деген. Бекайдар «не айтып тұр?» дегендей, Лидаға қарады. Ол:

	– Бәрі дұрыс! Ақшаны санап шабаданға салып жатқанда қасында тұрғанмын. Онда тура екі миллион юань бар, – деді де, Бекайдардың құлағына сыбырлап, – Ал, мен қазір кетемін. Ертең он бірдің кезінде келіп қалармын, – деп, бетінен шөп еткізіп сүйіп алды. Оны шатырдан шығып бара жатқан жас қытай жігіті сезбей де қалды. Ал, Бекайдар болса, сары қыздың еріні қарыған бетін ұстаған қалпы орнынан қозғала алмай қалып еді. Сәлден кейін есін жиып, кішкене шабаданды ашты. Іші қып-қызыл юань купюраларына толы екен. Банктен шыққан беті болса керек, жап-жаңа екені білініп тұр.

	Ертеңіне уәделі уақытында Лидия Гавриловна келді. Ол келе амандасудың белгісі ретінде Бекайдардың бетінен бір сүйді де:

	– Міне, Борис, сен енді бір-ақ күнде байып шыға келдің. Алайда, юань күн өткен сайын құнсызданып барады. Бес-алты ай сайын реформаға ұшырауда. Өйткені, оларды біреулер қолма-қол қолдан жасап ала қоятын көрінеді. Сондықтан да, өзіңе тиесілі ақшаны тездетіп бағалы заттарға айналдыру керек. Сол сенімдірек болады, – деді.

	– Маған заттың керегі жоқ. Менің үлесіме тиесілі ақша сенде бола берсін, – деді Бекайдар өз ұйғарымын білдіріп. Жігіттен мұндай шешім күтпеген Лида оған біраз таңырқай қарап тұрды да:

	– Қалайша?! Сонда сен маған сенесің бе? – деп сұрады.

	– Саған сенбегенде, бұл жерде менің сенетін кімім бар?!

	– Сенім білдіргеніңе рахмет! Онда дәл қазір біздікіне барамыз. Сені шешеммен таныстырамын. Қайда және қалай тұратынымызды көресің, – деген Лида енді асығыс жинала бастады. Өзі шатырдағыларға көкөніс ала келген себетін дереу босаттырып, Бекайдарға тиесілі ақшаны соған салғызды. Бекайдар қалған бір миллион юань салынған шабаданды Викторды шақырып алып, соған тапсырды да, – Мен екі-үш сағатқа қалаға барып келемін, мынаған өзің ие бол! – деді.

	Лидия Гавриловна Зайцеваның үйі Дайрэн қаласының оңтүстік шетіндегі, эмигрант орыстар «Белый город» атап кеткен бөлігінде болатын. Бұлай аталу себебі, азамат соғысы жылдары қызылдардан жеңіліп, қытай асып кеткен патша әскерінің ақ гвардияшылары осы қалаға шоғырланған. Солардың арасында Гаврил Зайцев те болған. Ол осында орын теуіп, үй сатып алып, бақуатты тұрып жатты.

	Осыдан жеті жыл бұрын ғана, отыз тоғызыншы жылы дүние салды. Жесірі – осында дүниеге келген, әкесі қайтқанда он екіге ғана толған жалғыз қызы Лидиямен қалып еді. Қазір оның жасы алпысқа таяп қалған. Оның үстіне, екі көзі бірдей көруден қалған соңғы екі жылдың ішінде мүлде мүсәпірге айналған болатын. Құлақтары да шала естиді. Сол кейуана қызына еріп келген Бекайдарды ықыласты қарсы алды. Көріп отырмаса да көңілімен сезетін болуы керек, Бекайдарды әңгімеге тарта отырды. Онымен сырттай таныс екенін айтып, қызына ұнаған адамды өзі де жек көрмейтінін, екеуінің достықтары махаббатқа ұласып жатса, тіпті қуанатынын да жасырмады.

	Лида қазақ жігітіне көңілі кеткенін анасына онымен алғашқы танысқан күні-ақ айтып келіпті. Кемпірге қазақтар бұрыннан белгілі болатын. Кезінде қазақ жерінде, Верныйда өзінің де кіндік қаны тамған. Сондықтан да болар, қазақ көрсе, жақынын көргендей іш тартып қалушы еді. Қызы бір қазақ жігітін ұнатып қалдым дегенде, «содан айрылма енді» деген. Шешесінің сол сөзі қамшы болды ма, Лида Бекайдарды қалайда өзіме иліктіремін деп жүргенінде, күтпеген жерден оның өзіне сенім көрсетуі, сары қызды арманына бір табан жақындата түскендей болған.

	Лида зыр қағып жүріп, түскі ас әзірледі. Үшеуі тамақтанып алған соң, кемпір жастарды оңаша қалдырғысы келіп:

	– Менің түскі астан кейін бір мызғып алатыным бар. Өз бөлмеме барып, дем алайын. Сендер өздерің әңгімелесе берерсіңдер, – деп, қабырға жағалап шығып кетті. Бекайдар үлкен кісіге жәрдемдесуге ұмтылмақ болып еді, соны байқап қалған Лида:

	– Мамам бұл үйден адаспайды. Сипалап жүріп, бәрін тауып алады. Жүр, менің бөлмеме барайық, – деп орнынан тұрып, жігітке қолын созды. Бекайдар оның ұсынған қолынан алып, ерніне апарды да, оқыс өзіне тартып қалып, алдына құлатты. Лида да буынын алдырған жандай, сылқ етіп құлай кетіп, шалқалап жатқан күйі көзін жұмып, өзіне төне берген жігіттің еріндеріне еріндерін тоса берді.

	Үстел басындағы ыстық сүйіс қыз бөлмесінде жалғасып, екі сағатқа созылған жан рахатынан кейін Лида ғашығын пәуескемен портқа қайтадан апарып салды. Қоштасарда Бекайдарға қолын ұсынып тұрып:

	– Енді үйдің қайда екенін білдің, өзің келіп тұрарсың. Мамамның қарсы емес екендігін көрдің, сағындыра қоймассың деп ойлаймын, – деді әдемі жымиып.

	– Лида, оған уәде ете алмаймын. Командирдің рұқсатынсыз бізге қалаға шығуға болмайды.

	– Онда өзім келіп тұрармын. Оған қалай қарайсың? Менде тұрақты жұмыс жоқ. Уақыт деген жетіп артылады менде.

	– Қажет деп тапсаң, келе бер. Күнде келсең де мейлің, – деді Бекайдар да күліп.

	– Келістік! Сен маған уақыт озған сайын ұнап барасың, Борис.

	– Мені Борис демеші, Лида. Бекайдар деуді қиынсынсаң, Бек дей сал.

	– Оған да келістік!

	Келесі күні Лида таңертең он болмай келді. Келе «сағынып қалдым» деп, Бекайдарды төсекке сүйреді.

	Бекайдар да сағынып қалған сыңай танытқан. Дегенмен, сары қыздың бұл қылығынан күдіктенейін деп еді. «Неғып, менімен жанаса бергісі келеді мұның? Екіқабат болғысы келіп жүр ме екен? Сөйтіп, мені бұғалықтамақ қой! Балалы болсақ, үйленуге мәжбүр болады дейді-ау шамасы. Ол қулығы бола қояр ма екен? Жетер, енді онымен байланысты үзу керек!» Осындай тоқтамға келген Бекайдар бір сәт өз күдігін қызға жайып салғысы келді. Оның жүзіне көз тоқтата қарай жатып, өзін құлай сүйген жанның шынайы ықыласын аңғарды. Сол сәт оны аяп кетті де әлгі ойынан айнып қалды. Байғұсты сүйгендігі үшін жазғыруды жөн санамады. Өзі сақтанып жүруге бекінген. Бірақ, қалай сақтануды білмейтін.

	Құмарларын қандырып, аптықтарын басқаннан кейін, жайбарақат әңгімелесіп отырған Бекайдар мен Лиданың үстіне рота командирі Малинин кіріп келді. Бекайдар әскери тәртіппен отырған орнынан атып тұрған. Командир оған «отыра бер» дегенді қолымен мегзеді де:

	– Ефрейтор, жағдай қалай болып жатыр? – деді. Онысын «сауда не болды?» дегені деп түсінген Бекайдар:

	– Бәрі де ойдағыдай. Сіз сұра деген бағаға саттық, – деді де, койкасының астында тұрған кішкентай шабаданды алып, командиріне берді.

	– Шабаданда бір миллион юань бар. Сіздердің бизнестеріңізге менің де ықпалым болды, – деді Лида да өзінің бұйымтайы барын сездіріп.

	– Рахмет!

	– Менің сізден бір өтінішім бар. Соны орындасаңыз, рахметті мен айтамын сізге.

	– Қандай өтініш?

	– Жігіттеріңіз гарнизонға барған соң, Кәріпбековті маған қонаққа жіберіп тұрыңызшы. Ал, әзірше осында өзім келіп тұрайын.

	– Сізге мұнда келуге болмайды. Бұл – әскери нысан, – деді Малинин.

	– Мұныңыз қатыгездік қой, капитан мырза. Біз, Бек екеуміз, бір-бірімізді көрмесек тұра алмаймыз.

	– Түсінемін. Мен де жас болғанмын. Сіз үшін мұны екі күнде бір рет қалаға күндізгі уақытқа жіберіп тұрайын, – деді Малинин шарасыздық танытқансып.

	– Рахмет! – деді Лида, – Сіз мейірбан жан екенсіз. Бұл жолы балық әкетуге затдорбасы тарлық еткен рота командирі миллион юань ақшаны місе тұтып кете барды. Бірақ, ертесіне қайтып оралып, Бекайдарға екі пачка, қалған жеті жауынгерге бір- бір пачкадан ақша үлестірді. Әр пачкада он мың юаньнан болатын. Және Бекайдарға күн ара күндізгі он екіден кешкі алтыға дейін қалаға шығып тұруға рұқсат қағазын заңдастырып ала келіпті.





9. ДАЙРЭНДЕ




	Порт басындағы әскери әуе бөлімінің қоймасына тиесілі жүк тасылып біткеннен кейін Бекайдардың қарауындағы қарауыл бөлімшесі негізгі бөлімге келіп қосылған. Бұлар келгенде солдаттар да, офицерлер де отбасыларымен әлі шатырларда тұратын. Шатырлар қаланың солтүстік-батысындағы адырдың қала жақ бетіне орын теуіпті. Адырдың арғы беті қолдан жасалғандай біркелкі қойнауларға толы. Жиырма шақты болып қалатын шығар. Әлгі қойнауларға қару-жарақтар түсірілген. Әскерилердің айтуынша, егер бір қойнаудағы бомбалар жарыла қалса, көрші қойнаудағыларына оның әсері бола қоймайтын көрінеді. Енді осы қойнаулардың алдыңғы ашық бетін бекітіп алу міндеті тұрды әскери бөлімнің алдында. Ол міндеттің де шешуі қиындық туғыза қойған жоқ. Сол кезде жаппай жұмыссыздық жайлаған капиталистік Қытайда арзан жұмыс күші жетіп артылатын. Бөлім командирлері солармен тез арада тіл табысып, айналасы он күннің ішінде ұзындығы екі шақырымдай болатын қойма төңірегі қалыңдығы бір жарым метр, биіктігі екі жарым метр тас дуалмен қоршалынып алынды. Әскерилер таудан жарылғыш заттарды пайдалана отырып тас қопарып беріп, қажетті цементпен қамтамасыз етуді білсе, құжынаған қытайлар қопарылған тастарды да, тау етегінен ағып жатқан өзеннен суды да бамбук ағашынан жасалған жалпақ әрі ұзын мойынағаштарына ілінген табақшалармен таситын. Тасымалмен жүріп ерсілі-қарсылы сапырылысқан қытайлардың сонда өзара сөйлескен дыбысы да білінбейді. Белгіленген мерзімде ғана отырып, үйлерінен ала келген тамақтарын жейді. Қытайлықтардың осы бір тәртіптілігі, қандай да болмасын қиын жұмысқа көнбістігі Бекайдарды үнемі тәнті етуші еді.

	Дуал салынып біткенен кейін, қорғанның төрт бұрышына, ұзын қабырғалардың бойына әр бес жүз метр сайын қарауыл мұнаралары, олардан сыртқарырақ – қарауыл және өрт қызметі взводтарыныңқызметтікорынжайларытұрғызылды. Қабырғалардың бойымен электр жарығының және қызметтік үйлерге телефонның желілері тартылды. Бөлек мотормен істейтін екі прожектор тағы бар еді.

	Бөлімге келгеннен кейін, Бекайдар жаңадан құрылған қарауыл взводының күзетушілерді орындарына таратып қоюшысы (разводящий) болып тағайындалды. Он күзет нүктесі бар. Мұнда тәртіп қатал. Бекайдарды бұрынғыдай күн аралатып қалаға жіберуді қойған. Малинин енді оны аптасына бір-ақ рет, таңертеңгі тоғыздан кешкі алтыға дейін ғана босататын еді. Ендігі жерде Бекайдар Лиданы шын сағынып көретін болды. Сенбінің болуын, сүйіктісімен кездесуді асыға күтетінді шығарған. Лида да ол келген сайын «зорға шыдадым ғой», «қатты сағынып қалыппын» деуден жаңылмайтын. Кездескенде олар көбіне қала аралайды, үлкен қаланың Бекайдар барып көрмеген қуысы қалмаған да шығар.

	Бір күні Лида:

	–Сенмененқаншаақшамқалдыдептесұрамайсың, оны тезірек затқа айналдырып қойғанымыз дұрыс болар еді, бір күні реформа болса, текке күйіп кетеді ғой. Онан да саған азаматтық киімдерге тапсырыс берейік, оған қалай қарайсың? – деді.

	– Ақша әлі көп пе?

	– Саған киім алуға жетеді.

	– Ендеше, сөйтсек сөйтейік. Сен өзіңе де тапсырыс бер, – деді Бекайдар Лиданың қамқорлығына ризалығы ретінде.

	– Маған керегі жоқ. Өз киімім өзіме жетеді. Сен азаматтық киім киіп жүрсең, патрульдерден қаймықпай жүре берер едік дегенім ғой.

	– Сан патрульден аман өтіп жүрген жоқпыз ба?!

	– Сонда да. Мен олар бірдеңе деп қала ма деп ылғы зәрем ұшып тұрады. Егер сен жай киіммен болсаң, мен де еркін жүремін, – деді Лида жігітінің оңай келіскеніне риза болып.

	Ол Бекайдарды қаланың ең тәуір деген ательесіне ертіп барып, сондағы өзіне таныс бір қытай тігіншісіне конверкот деген матадан костюм- шалбарға тапсырыс берді. «Чуприн и К» деген үлкен дүкеннен жігітке бірнеше көйлек, іш киімдер, ұйықтар сатып әперді.

	Лида тіктіріп берген костюм-шалбарды Бекайдар алғаш киіп көргенде, сары қыз оны айна алдына алып барып:

	– Өзіңе қарашы енді! Тура Ішкі Моңғолиядан немесе Синьцзяннан келген жас көпестерден айнымай қалдың. Олар осылай киінеді. Енді тек шашыңды өсір. Сонда саған патруль біткен маңайлай алмайтын болады, – деді жүзі жайраң қағып.

	Лида Бекайдардан шындап үміттенетін. Бірде болмаса, бірде өзі айтар деп, кездескенде үйлену мәселесін қозғамаушы еді. Алайда жігіттен ондай емеурін сезілетін болмаған соң, бір күні өзі тәтті бір қауышудан соң, мәселенің басын ашып алуға бел буды.

	– Бек, – деді үні шығар-шықпас дауыспен, – бірдеңе айтсам, тыңдайсың ба?

	– Айта бер.

	– Саған осы жүрісіміз ұнай ма?

	– Ұнамаса келер ме едім?!

	– Әрине, ұнаған соң келесің. Бірақ, саған мен емес, менің төсегім ғана ұнайтын секілденеді кейде.

	– Сенімен болғанды ұнататыным рас, бірақ басқаша ойлап көрмеппін.

	– Көрдің бе?! Басқаша ойлағың да келмеген.

	Өйткені, менің тағдырым сені алаңдатпайды.

	– Неге олай дейсің?

	– Менің тағдырыма алаңдайтын болсаң, болашағымыз туралы бір рет те болса, әңгіме қозғар едің ғой.

	– Мен саған бастапқыда-ақ айтып едім ғой, басқа адамды сүйемін деп.

	– Айтқансың. Бірақ маған да «сені ғана сүйемін» деп үздігетініңді ұмыттың ба?

	– Ұмытқан жоқпын. Қазір де соны қайталағым келіп жатыр, – деп Бекайдар Лидаға қарап қырынан жатты.

	– Енді қайталай алмайтын шығарсың, – деді Лида жігіттің көзіне тіке қарап.

	– Неге?

	– Менің аяғым ауырлап қалды.

	– Не дейсің? – жігіт төсектен басын жұлып алды,

	– Біз бұлай келіскен жоқ едік қой!

	– Біз ештеңеге де келіспеген болатынбыз. Ақыры осылай болды.

	Жігіт қайтадан төсекке сұлық құлай кетті. Басы әлемтапырық. Сонау кездергі күдігі шындыққа айналғаны ма?! Әккі қыз осылайша құрығына іліктірмек екен ғой! Бәсе, неғып бұл әйелімдей қамқорсиды десем.

	Жігіт аз-кем өзді-өзіне келді-ау деген кезде, манадан үнсіз қалған Лида тағы да сөз бастады.

	– Бек, тәрізі сен қуанышты емессің ғой. Сәбилі болғың кемей ме? Қазақтар балажан келеді деуші еді?

	– Не дерімді біле алмай жатырмын, Лида. Қазақта «қолыңмен істегенді мойныңмен көтер» деген сөз бар, егер шынымен-ақ менен екіқабатпын десең, үйленуімізге тура келеді.

	– «Екіқабат емеспін» десем, үйленбейміз бе?

	– Онда әзір асықпаймыз.

	– Сонымен, не болды өзі, үйленеміз бе, үйленбейміз бе?

	– Оны сенің жағдайың біледі, – деді Бекайдар Лидадан көзін айырмай. Соны күтіп жатқан келіншек жігітті құшақтай алды.

	– Алтынымсың ғой менің, осылай шешетініңе сенгенмін. Сосын да ғой сені шексіз сүйетінім. Көңілің орнына түссін! Аяғым ауыр емес. Сен өзің қаламасаң ауырламайды да. Ол жөнінде еш уайым шекпе! Тек маған деген көңіліңді суыта көрмеші! Осы қуанышымнан айырмашы мені!

	Бұдан кейін де бұлар сан жолығысқан. Бірақ үйлену мәселесін қайтып қозғаған емес.

	Күндер жылжып өтіп жатты. Бекайдар бір күн күзетте болса, келесі күні дем алады. Алайда қалаға аптасына бір-ақ рет шыға алады. Әр сапарында ол үнемі командирлері мен взводындағыларға сарқыт ретінде сигарета немесе жеміс-жидек ала келуші еді. Сондықтан да болар, оны бәрі сыйлайды. Бірақ, оған дандайситын Бекайдар жоқ.

	Бір сарынды жұмыс жауынгерлерді жалықтырғандай да еді. Көбінің іштері пысатын. Апырып-жапырып істейтін жұмыс мұнда мүлдем жоқ. Әскери жаттығу дегендер де жөнді өткізілмейді. Офицерлердің өзі соны өткізуден жалыққан сыңайлы. Жауынгерлер не қалаға жіберілмейді. Аңда-санда ғана қаланың көрікті жерлеріне, кинотеатрларға экскурцияға апарылатын.

	Бөлімнің ғимараттары мен орынжайлары да әлі толық салынып бітпеген. Офицерлерге арналған тұрғын үйлерді, бөлімнің азық-түлік пен киім-кешек қоймаларын және гараждарды жапон тұтқындары салып жатқан. Бұлар да қытайлықтар тәрізді еңбекқор халық. Жұмысқа өте тындырымды келеді. Бір күні жапондар салып жатқан құрылыстардың қаланып біткен бөліктерін әктеу керек болды. Гарнизон басында оған қажетті әк жоқ еді. Қала сыртындағы әктас карьерінен әк әкелуді ұйымдастыру кіші сержант Бекайдар Кәріпбековке жүктелді. Карьер қаладан 5 шақырымдай жерде. Бекайдарға «Зис-5» автомобилін, он тұтқын жапонды және айдауыл ретінде Ефименко деген солдатты қосып берді. Шопыр да мосқалдау орыс жігіті болатын.

	Карьер өте терең еді. Жапондар соған түсіп, әк тастарын соның жиегіне шығарады. Шығарылған әк тастарын машинаға тиеп, алғашқы рейсті жөнелткеннен кейін олар шамалы дем алуды ұйғарған. Бекайдар оған қарсылық етпеді. Айдауылдың міндеті карьердің арғы бетінде тұтқындарды қадағалап отыру ғана. Бергі бетті Бекайдар өз бақылауында ұстамақ. Екеуінің де қолында найзалы карабин бар. Тұтқындар дамылдап отырған кезде Бекайдардың есіне өзінің арнаулы дайындықтан өткен мерген екендігі түсіп кетіп, төңірегінде шашылып жатқан қызыл кірпіш сынықтарын жүз қадамдай жерге қатарлап тізіп қойып, карбинмен ата бастамасы бар ма?! Мылтық дауысын естіген жапондықтар әуелгіде өздерін атып жатыр ма деп шошынып, сосын қожайындарының қылығын көріп, мән-жайды түсінген соң бәрі оның мергендігін қызықтамақ болды. Нысана көздеуге әбден беріліп кеткен Бекайдар олардың не істеп жүргендігінен де хабарсыз. Есі-дерті – кезекті бір кірпішке дәл тигізу. Әзірге мүлт кеткен бір оғы жоқ. Кенет ту сыртынан өзіне түсініксіз күбірлескен дыбысты естіп, солай қарай мойын бұрса, тұтқын жапондардың оны бірдей ыржаң-ыржаң етісіп, бас бармақтарын шошайтысады. Онысы, «керемет мерген екенсің» дегендері екен деп түсінген Бекайдар: «Қане, сендердің қайсың атасың?» деп, карабинін жапондардың біріне ұсынды. Олар қауқылдасып жүріп, бір-екі реттен атып шықты. Бірақ, бірде-біреуі кірпіш сынықтарына тигізе алмап еді. Бекайдар карабинін қайтадан қолына алып, құламай қалған кірпіш сынықтарының бәрін атып, күл-талқан етті. Жапондықтар басын шайқасып, тағы да бас бармақтарын көрсетісті. Тап бір өздері мергендік танытқандай мәз. Бекайдар жапондықтарға қарап масаттанып сәл тұрды да өзінің осы істеген қылығының әскери Жарғыға қайшы келетіні жаңа есіне түсіп, айдауыл Ефименконы көзімен іздей бастады. Соны сезе қойған бір тұтқын оның ана жақта ұйықтап жатқандығын қолымен ымдап жеткізді. Бекайдар бір жапонды оны шақырып келуге жұмсады. Дереу шауып кеткен жапон тұтқыны жанына тасырлатып жетіп барғанда, ұйқысынан шошып оянған айдауыл жалма-жан қос қолын төбесіне көтерген. Оны көрген жапон ал кеп күлсін! Тұтқынның мазағына ұшыраған Ефименко дереу есін жиып, оған мылтығын кезенгенін, байғұс тұтқынның өзінің де қол көтеруден өзге амалы қалмағанын көріп, арғы беттегілер де күліп жатыр. Осылайша, тұтқындар мен оларды күзетіп жүргендердің қосылып күліп жатқандарының үстіне шопыр келген. Түкке түсінер емес. Мән-жайға қанғаннан кейін, ол да естіген оқиғасы есіне түскен сайын күліп жүрді.

	Осы бір оқиғаны Бекайдар кейін талай рет ой елегінен өткізген. Жапон тұтқындарының Ефименко екеуін өлтіріп, қаруларын алып, қашып кетулеріне мүмкіндіктері зор болғанын ойлағанда, бойы тітіркенеді. «Құдайымыз бір сақтады бізді» деп ойлайды. Әйтпесе, сол 1946 жылы миллионға жуық халқы бар Дайрэнде жапондықтар да көп болатын. Солардың арасына сіңіп кетсе, әлгі тұтқындарды ешкім іздеп таппас еді ғой. Кілең өздері секілді жап- жас жапон тұтқындары әлі өмірлік тәжірибелерінің аздығынан ба екен, әлде жалпы өздері мейірімді жұрт па, кісіге қиянат жасауға бейіл еместіктерімен Бекайдарды бір таңырқатқан.

	Осыдан өзге, Бекайдар үшін есте сақтарлық еш оқиғасы болмаған 1946 жыл да таусылуға таяп еді. Бекайдар бұрынғысынша Лидасымен апта сайын жолығысып тұрды. Екеуінің де бір-біріне деген сезімдері суынбаған. Төлқұжаттарында белгі соғылмаған демесеңіз, екеуі қатар жүргенде өздерін тап бір ерлі-зайыпты жандар сияқты сезінеді. Лида Бекайдарға қысқы киімдерді де өзі таңдап әперді. Квантун жартыаралында жауған қар қолма-қол еріп кеткенімен, желтоқсан айында жел күшейіп, қарасуық күндер жиі болып тұратын. Содан сақтану үшін, қаракөл құлақшынды, қаракөл жағалы драп пальтоны, қысқа қонышты қысқы етікті Бекайдарға болмай жүріп әперген де Лида болатын. Осындай қамқор жанның көңіліне қаяу түсіруді Бекайдар ойлаған да емес. Қажет болып жатса, үйленуге де қарсы емес еді.

	Алайда, 1947 жыл туысымен-ақ Бекайдардың әскери өмірінде өзі ойлап көрмеген түбегейлі өзгеріс орын алды. Әскери әуе күштері қоймасының штабына жаңа жылдан бастап песірлік штат беріліп еді. Соған лайықты адам іздеу әжептәуір машақатты іс болған. Песірге қойылатын талап: біріншіден, оның жазуы әдемі болуы керек; екіншіден, сауатты; үшіншіден, моральдық тұрғыдан таза болғаны жөн. Қойма бөлімінің құрамында елу- алпыстай ғана солдаттар мен сержанттар бар. Олардың арасындағы жазуы тәуір дегендерді СМЕРШ (НКВД) өткізбейді. Себебі, оларға сенім жоқ. Көпшілігі халық жауларының ұрпақтары, не немістер окуппациялаған жерлерден әскер қатарына алынғандар, не арақ ішуге оң иығын беріп тұратындар. Небіркандидатуралардықарастыракеле жөні түзу адам таба алмаған штаб бастығы капитан Бобров басқа амалы таусылғандықтан, пошташыға солдат-сержанттардың елдеріне жазатын хаттарын оның қарауынан өткізіп тұруды тапсырды. Сөйтіп, бірнеше күн пошта ақтарған капитан Бекайдарың жазуына тоқталған еді. Оның кандидатурасына СМЕРШ-те қарсылық білдірмеген.

	Орысша жөнді білмейтіндігін, білімі небары бес жарым сыныптық қана екенін айтса да, Бекайдарға сенім білдірілді. Өзін штабқа шақыртып алып сөйлескен штаб бастығының орынбасары аға лейтенант Максимов: «Сен біз берген қағазды әдемілеп көшіріп беріп отырсаң болады. Жүре келе орысшаны да үйреніп аласың. Мен де, мысалы, орыс емеспін, мордвинмін. Білімім де сегіз-ақ сыныптық. Жүрмін ғой ілігіп» деп еді. Аға лейтенанттың сөзін медеу тұтты ма, Бекайдар ақыры тәуекел етуге бел байлады.

	«Нартәуекел» деп песірлікке кірісіп кетсе де Бекайдарға бастапқыда командирлерінің берген қағаздарын құр көшіре салу оңай шаруа емес еді. Көбісінің жазуларын түсінбей қиналады. Таза түсінбей бара жатса, ондай әріптердің нобайын келтіре салады. «Мынауың дұрыс емес қой» деп жатса, өзіңіз солай жазыпсыз ғой» деп дау айтады. Мұнымен дауласып опа таппайтындықтарын білетін офицерлер көбіне песірдің қасына отырып алып, жазғандарын өздері ежіктеп оқып береді. Ол сөздердің көбінің мағынасын Бекайдар түсінбейді, өзі қандай дыбыс естісе, соған келеді-ау деген әріпті жаза береді. Онысы кейде қате болып шығатын. Ал ондай қателерді айтып жазғызып отырған офицерлердің көбі түзете алмаушы еді. Өйткені, олардың өздері де шала сауатты. Соғыс уақытында шендері жоғарылап, офицер болып алғандар. Және олардың орысша сауаттарының аздау болатын тағы бір себебі: олардың фамилиялары орысша болғанымен, бәрі бірдей орыс ұлтынан емес еді. «Өзі сары, көзі көктің бәрі – орыс» деп білетін Бекайдар ол ойының жаңсақтығын Максимовтың сөзінен кейін білді. Жалғыз Максимов емес, қасында жүргендердің басым көпшілігі бұратана шағын ұлттардың өкілдері екен. Бірақ, ешқайсысы мен пәлен ұлттың ұлымын деп жар салмайтын. Түріне қарап, фамилиясына қарап, бірін-бірі «орыс шығар» деп ойлап жүре беретін.

	«Үш күннен кейін көрге де үйренеді» дегендей, Бекайдар бірер айда песірлікке мықтап төселіп алды. Жұмыс аяғында кабинетте қалып, жоғары жақтан келген қағаздарды көп оқитын. Келген хаттарды, бұйрықтар мен шолуларды, басқа да түрлі құжаттарды оқи жүріп, өзі де қандай құжаттың қалай дайындалуы керектігін біле бастаған. Қала берді, Ленин бөлмесіне барып, күнделікті газет- журналдарды оқиды. Жаз шыға ол орысшаны тәп- тәуір меңгеріп те қалып еді. Оны Лида да «сен орысша жап-жақсы сөйлейтін болдың» деп мақтап қоятын. Онысын кәдімгідей қуанып айтатын.

	Жаз ортасында штабқа қосымша тағы да үш песірлік штат беріліп, Бекайдар енді аға песір-іс жүргізуші болып тағайындалды. Қарамағындағы үш песірмен бірге штабтың бүкіл іс қағаздарына иелік етуіне тура келді. Жауапкершілік бұрынғыдан да арта түсті. Қарауылда жүргендегі іш пысудан мүлде арылған.

	Песірлік жұмыс қаншалықты қауырт болса да олар ас үйде кезекшілік етуден босатылмайтын. 1947 жылғы қараша айының бір демалыс күні Бекайдар асханада кезекшілігін атқарып жүргенде посылный:

	«Сізді корпус прокуроры штабқа шақырады» деп жүгіріп келді. Төтен шақырудан Бекайдар қатты сескеніп қалды. Өңі де құп-қу болып кеткен еді.

	«Біткен жерім осы шығар» деп ойлады ол. «Қазір тұтқындап әкетер ме екен?» Оның бұлай ойлайтын да жөні бар.

	Штаб бастығы капитан Бобров пен әкімшілік- шаруашылық бөлімінің бастығы аға лейтенант Ложкин екеуі бірігіп, бөлімге азық-түлікті, киім- кешекті нормадағыдан молырақ алу үшін тоқсан сайынғы тапсырысты 3-4 офицерге, 10-15 солдат- сержантқа артық беріп отыратын. Ол тапсырысты жіберетін Бекайдар. Келген артық азық-түлікті, киім-кешекті әлгі екеуі бөліп алады, Бекайдарға да ауыз тигізеді. Бұл өз үлесін пошташы арқылы қытайларға сатқызып, ақшаға айналдырып алушы еді. Осы қылмыстарын корпус прокуроры біліп қойып, жауап алғалы келген екен деп зәресі кеткен Бекайдар штабтың табалдырығынан зорға аттады.

	Ақ шинель киген, майор шені бар тапал прокурордың да, оның қасында тұрған ұзын бойлы қара жігіт кіші лейтенанттың да түстері жылы екен. Олардан жоғарырақта осы қойма бөлімінің бастығы майор Каширкин отыр. Бұл – қойма осында көшірілгеннен кейін отставкаға кеткен бұрынғы қойма бастығы Новилицкийдің орнына келген адам. Есіктен кірген бойда не істерін білмей, босағада кідіріп қалған кіші сержантты ыңғайсыздықтан майор Каширкин құтқарды.

	– Кәріпбеков, жоғарылат! – деді ол прокурорлар отырған тұсты меңзеп, – Прокурор сені алып кету үшін келіпті.

	Майордың «алып кету үшін» деген сөзінен бастапқыда сескенсе де, жүзінен төніп тұрған қатердің ізін аңдай алмаған Бекайдардың жүрегі аздап орнына түсейін деді.

	Прокурор Бекайдармен көп сөйлескен жоқ. Қасындағы кіші лейтенантқа өзің бәрін түсіндіріп айтарсың дегендей тапсырма берді де, өзі сыртта күтетінін айтып, Каширинмен бірге шығып кетті.

	Әуе Күштері 83-ші корпусының прокуроры Борис Григорьевич Левант деген еврей болатын. Ұзақ жылдар Ташкентте, Фрунзеде (Бішкекте) заң орындарында істеген адам. Хатшысын қайда болса да тек қазақ жігіттерінен алатын әдеті бар- ды. Қасындағы мына кіші лейтенант та қазақ. Бірақ оның таяуда елдегі әкесі қайтыс болып, соған барып- келуі керек болған. Қазақстанға барып келу бір-екі күндік шаруа емес. Кемінде екі айға демалыс алып барып-қайтуды ойлаған хатшысына Левант «орныңа бір қазақ тап та, жүре бер» депті. Содан ақыры таңдаулары Бекайдарға түскен жайлары бар еді. Сөйтіп, Бекайдар айналасы бір сағаттың ішінде қаланың орталығына таман орын тепкен әуе күштері корпусы прокуратурасы хатшысының міндетін уақытша атқарушы болып шыға келді.

	Кіші лейтенант өзі атқарып жүрген жұмысымен Бекайдарды бір аптадай таныстырып, машинка басуды үйретіп, демалысқа кете барды. Содан қайтып ол Қытайға оралмады. Бір сылтау тапқан болуы керек, қызметін Қазақстанда жалғастыратын болыпты. Бекайдарға оның орнында 1951 жылдың шілде айына дейін, өзі әскер қатарынан босатылғанша, қызмет етуге тура келген.

	Корпус прокуратурасының ғимараты жеке, екі қабатты болатын. Бұрын мұнда жапон қарсыбарлау мекемесі қызмет істеген көрінеді. Прокуратураның астыңғы (жертөлелік) қабаты түрме. Түрме бастығы старшина Зильберштейн деген еврей. Күзетшілері де кілең еврейлерден. Прокурордың ең аяғы шопыры да еврей. Үстіңгі екінші қабатта пркурордың отбасы тұрады. Әйелі боса-болмаса еврей қызы болғанымен, күтуші қызметшісі жап-жас қытай қызы болатын. Бірінші қабатта прокуратура кабинеттері, ванна, душ, туалеттер орналасқан. Солардан шеткерірек бір үлкен бөлме Бекайдарға жатын орын есебінде бөлініпті. Оған дейін бұл бөлмеде бұрынғы хатшы қазақ жігіті тұрып келген. Жапсарлас бөлмелерде ас әзірленеді.

	Корпус прокуратурасының ауласынан жағажай жүз елу қадамдай ғана жерде. Теңіз толқындарының жағаға келіп соққандағы шуылы үнемі естіліп тұрады. Жағажайда қашанда адам толып жүреді. Субтропика аймағы болғандықтан, ауа райы демалуға өте қолайлы бұл жерлер бұрын курорт болған ғой, жағажайда бәрі бар. Мейрамханалар да, ойын алаңдары да, қыдыратын кайықтар мен яхталар да жетерлік. Көңіл көтеремін деген адамға әйелдер де табылып бағады. Бәрі бола тұра, мұнда арнайы демалыстарын өткізуге келетін туристер жоқ бұл күнде. Өйткені, Сары теңіздің жағалауларындағы курорттардың барлығына екінші дүниежүзілік соғыс аяқталысымен-ақ Кеңес Армиясының әскери гарнизондары орналастырыла бастап еді.

	Бекайдар корпус прокуратурасындағы өзінің жағдайына дән риза. Не ішемін, не киемін демейді. Прокурордың рұқсат етуімен, сол кездегі кытайлықтардың соңғы сән үлгісінде тігілген біраз киімдер сатып алды. Қытайлар сияқты, кірпіше тікірейіп тұратын қысқа шаш қойды. Әскери дүкеннен өзіне велосипед сатып алды. Ол уақытта велосипед мінген адам Қытайда ауқатты адам саналатын. Мұның бәрін Бекайдар айлық жалақысына алған. Ай сайын 900 сом алып тұру – жалғызбасты, оның үстіне толықтай мемлекеттің қамқорлығындағы адамға көп-көрім табыс болатын. Кешкілік жұмыстан қолы босағанда, демалыс күндері ауқатты қытайларша киініп алып, велосипедін мініп, қаланың көрікті жерлерін, көңіл көтеретін орындарын аралауды Бекайдар дағдыға айналдырып еді. Көбінесе қасына Лиданы ертіп алады. Лида ол кезде бір тұрақты жұмыс тапқан.

	Көңілі соған бөлініп, Бекайдарды аңсай беруді қойған. Кейде тіпті онымен қыдыруға да қолы тимей қалатын. Ондайда жігіт оған өкпелемейді. Қайта сары қызбен арасының біртіндеп суысып бара жатқанына іштей қуанатын да. «Әйтеуір, мен емес қой кінәлі. Өзінің жұмысбастылығынан көрсін» деп, өзін-өзі ақтағандай болатын. Бекайдардың өйтіп тоқмейілситін де жөні жоқ емес-ті. Әйеліндей болып кеткен сары қыздың орнын прокурордың қызметші қытай қызы бұл күнде жоқтатпауға айналған. Ыстық құшаққа көңілі ауса болды, киіктің асығындай қытай қызын ыммен-ақ қасына шақырып ала қоятын. Ол байғұста өмірі қарсылық болмайды. Қасымда таң атқанша жат десе, жата бергендей. Бірақ, Бекайдар оны олай дәндетуден аулақ. Әжетін ашқаннан кейін жөніне жібереді. Бастапқыда аптасына бір рет қана шақырып алушы еді, Лиданың қолы тимей қалуы жиілеген соңғы уақытта соған ерегіскендегісі ме, қызметші қыздың бөлмесіне күн аралатып өзі іздеп баратын да әдет тапқан.

	Әдетсіз адам бола ма, прокурордың да бір әдеті бар еді. Айына бір рет ол отбасын қаланың бір тәуір деген мейрамханасына апарады. Бір жолы сондай мейрамханалардың біріне Бекайдарды да ерте барды. Небір дәмді астарға тапсырыс берілген. Прокурордың өзі коньяк, әйелі шампан ішетін. Бекайдардың ішпейтінін білетін ол сол жолы оны «тым болмаса, сыра ішсеңші» деп қыстап қоймады. Ақыры көндірген. Бекайдар екі бокал сыраны сіміріп алғаннан соң, «Пәлендей жаман нәрсе емес екен ғой» деп ойлаған.

	Мейрамханадан көңілді шыққан олар жолай «Чуприн и К» әмбебап дүкеніне кірді. Дүкеннің кең залын аралап жүргенде прокурордың әйелі сөрелердің бірінде ілулі тұрған кәдімгі қырдың қызыл түлкісінің терісіне қатты қызықты. Оның көздерінің орнына шыны орнатылған екен. Әйелдің түлкіні айналсоқтап, бағасын сұрап, сатып алғысы келіп тұрғанын түсінген Бекайдар «мұндай түлкінің жылына он шақтысын ұстайтынмын» дей салған. Әйелдің жүзі жайнап сала берді. Бірақ ол жерде тіс жарған жоқ. Үйге келген соң Нина Николаевна Бекайдарды оңашаға шақырып алып:

	– Бек, Борис Григорьевичке айтып, сені еліңе демалысқа жібертсем, маған бір түлккі әкеліп бересің бе? – деді.

	– Біреу емес, үш-төртеуін әкеліп берейін, – деді Бекайдар ойланбастан.

	– Ендеше, мен Бориске айта берейін. Құжаттарыңды дайындауға да біраз уақыт керек шығар, – деп, прокурордың әйелі қуанып кетті.

	– Жоқ, түлкі аулауға әлі ертерек. Қыркүйектегі түлкі нашарлау болады. Олар қарға бір аунаған кезде ғана құлпырып кетеді. Сондықтан оны қараша- желтоқсанда аулау керек. Сол кезде барғаным жөн.

	– Онда қараша айы дұрыс болатын шығар. Мерекенің қарсаңында ата-анаңа барып, бір қуантпайсың ба?!

	1948 жылдың күзінде Кеңестер Одағы мен Қытайдың арасында «қырғиқабақ соғыс» (холодная война) қызып тұрған. Екі социалистік алып держава «кім күштіні» анықтай алмай, дүрдараз күй кешіп жатқан шақ еді. Кез келген сәтте нағыз соғыстың басталып кету қаупі зор болатын. Сондықтан да, солдат-сержанттар түгілі, офицерлердің өзіне демалыс берілмеуші еді. Соғыс қаупініңкүштілігінен, мұндағы офицерлердің отбасылары елге қайтарылып жатқан кез. Алайда, прокурор Левант беделін сала жүріп, Бекайдардың отбасылық жағдайының «ауырлығын» желеу етіп, оны демалысқа жіберіп алуға рұқсат алатын болды. Оны беретін 39-шы Әуе Күштері армиясының штабы Приморье өлкесіндегі Воршилов-Уссурийск қаласында орналасқан. Шекарадан өту рұқсаттамасын да сонда беретін.

	Уссурийскіге жету үшін Бекайдарға ұшақпен ұшуға тура келді. Бұрын ұшаққа мініп көрмесе де, «елге бара жатырмын» деген қуаныш сезімі оны ештеңеден тайындырайын деп тұрған жоқ еді. Ұшаққа Дайрэн мен Порт-Артурдың аралығындағы далалық әуежайдан мінуі керек. Ал, ол бұл арадан 35-40 шақырымдай қашықтықта. Әуежайға апарып салатын көлікті де прокурордың өзі дайындап қойған. Ертең таңертеңгі 8.30-да Бекайдар жолға шығуға дайын отырса болғаны.

	Бұл жаңалықтан корпус прокуратурасында істейтіндердің барлығы да құлағдар болатын. Қазақ сержантына қызыға да, қызғана қарайтындар – алдымен өзімен күнде көрісіп, қоян-қолтық араласып жүргендер. Бекайдардың бұрынғы әскери бөліміне барып келген сайын ала келетін сарқытын оның кабинетінде бұрын да бөле жесіп, арағын қылдай бөліп ішіп алатын үш тергеуші жолдасы бұның «жолын жуып» кетуіне соншалық құштар болды. Бекайдар да олардың меселдерін қайтарғысы келмеген. Тілектес серіктерін жағажайдағы мейрамханалардың біріне апарып, сый көрсетті. Олар «ас иесімен тәттіні» сылтауратып, бұған арақ та ішкізген. Тіпті, араққа сыра қосып ішкізіп, жолдастарының мас болғанын қызықтағысы келетіндей сыңай танытып еді. Үшеуінің бірде-біреуі «ертең жол жүресің ғой, байқап іш» демеді. Масайып қалғанын сезе бастаған кезде ғана Бекайдар айылын жиды. Серіктерін «осыған да разы болыңдар» деп сұлу-сыпайы шығарып салып, бөлмесіне келген. Ұйықтап тынығып алсам, бәрі орнына келеді деп, ертерек жатып қалды.

	Дәрет қысып оянып кетсе, бөлме іші қап-қараңғы. Өзі жатарда кешкі алтының мұғдары болатын. Бөлме әлі жарық еді. Дереу шам жағып, қолындағы сағатына қарады. Түнгі 11 болып қалыпты. Қайта қисаяйын десе, ұйқысы да қанып қалғанға ұқсайды және қытай қызымен қоштасуды ұмытып бара жатқаны кешірілмес күнәдай көрінген. Үндемей кетіп қалуым адамгершілікке жатпас деп ойлады. Оған да кәдімгідей бауыр басып қалған. Ендігі көңілін аулар ермегі сол қытай қызы ғана ғой. Онымен қоштасуды парызы деп санаса да, сол сәт Бекайдардың есіне Лида түсіп еді. «Қайда екен ол қазір? Не істеп отыр екен?» Кешегі уәде бойынша, ойламайын десе де ойынан шығара алар емес.

	...Кеше Бекайдар Лидамен жағажайда жақсылап тұрып қоштасқан. Жағажайға келмес бұрын үйіне де түнепшыққанеді.Екеуітүніменсырласты.Ақырында, «Осы – бірге болған соңғы түніміз болсын» деп келіскен. Себеп: Лида өзі жұмыс істейтін жерде бір эмигрант орыс жігітімен тіл табысыпты. Көктем шығысымен үйленуді де жоспарлап қойған көрінеді. Дегенмен, сары қыз Бекайдарды көргенде бәрін ұмытып, оның ырқына көне берген. Тіпті, «тап ертең мені өзіңмен бірге ала кетемін десең, соңыңнан еруге дайынмын» деп, ағыл-тегіл жыласын келіп. Бірақ, өйте алмайтындықтарын екеуі де жақсы білетін. Ақ гвардияшының қызы түгілі, кеңес жауынгерінің өзіне шекарадан өту үшін рұқсаттама алу оңай іс емес еді. Лиданың Бекайдармен кездесуден қашқақтап жүруінің бір ұштығы да сонда болатын. Өзінің де, сүйіктісінің де басын қатерге тіккісі келмеген. Құдай екеуінің бірге болуын жазбаған екен, басқаша амал іздеу керек емес пе?! Сондағы тапқан амалы – өзі сияқты эмигрант жігітпен бас құрап, бәрін ұмыту болды. Енді біраз шыдағанда ұмытатын да еді. Аяқ астынан Бекайдардың демалыс алып, еліне кететін болғандығы Лиданың ойын ойран етуге шақ қалды. Тығылып қалуға болмайтын еді, біріншіден, Бекайдардың сатып алған киімдерінің бәрі Лиданікінде сақтаулы, екіншіден, онымен осы жолы қоштасып қалмаса, өзін-өзі өмір бойы жазғырып жүрер еді. Екі жылдай тату-тәтті күндерді бірге өткізгені қалай есінен шықпақ?! Прокурордың бұрынғы хатшысының еліне барған соң, мұнда қайтқысы келмей қалғанын да білетін. Осылардың бәрін салмақтай келе, Лида:

	– Бұдан кейін кездесеміз бе, кездеспейміз бе, сенің де, бәлкім, қайтқың келмей қалатын шығар. Сондықтан, бүгінгі түніңді маған қишы, таңды ұйықтамай атырайықшы, – деп жалынған жолыққан бойда. Сары қызды, өзін алғаш рет еркек ретінде сезіндірген қызды, аяп, Бекайдар келіскен. Шынында да Лиданың бұған жақсылықтан басқа жасағаны жоқ қой. Алайда, ғашықтардың таңды көзбен атыруға шамалары жетпеді. Көптен бері кездесе алмай жүрген жандар бір кез шаршап ұйықтап кетіп, қайта оянып қайта шаршаумен титықтап еді. Ертеңіне екеуі де ұйқымыз қанбады деп реніш білдірмеген. Таңертең тың адамдарша тұрып жуынып-шайынып, Бекайдардың сол үйдегі киім-кешегін жиыстырып бір шабаданға салып, оның прокуратурадағы жатын бөлмесіне апарып қойды да, екеуі қол ұстасып жағажайға барды. Сол жерде өркениетті адамдар сияқты тыныққан. Көңілдері әбден сергіген соң, қоштасып тұрып: «Бәрі осымен бітсін!» деп қол алысқан. «Дос болып қалайық» деген сөз де ауыздарынан шыққан жоқ. «Еркек пен әйел дос болды дегенше, махаббат болды десеңші» деп, Лиданың өзі жиі айтушы еді, екеуінің достық туралы тіс жармауы да содан болатын. Бірақ, бір- бірлерінен ұзай бере-ақ екеуі де дымданған көздерін сүртіп бара жатты. Екеуі де арттарына қанша бұрылып қарағылары келсе де, қарамады. Өйткені, қараса-ақ болды, айтылған сөз де, алысылған қол да әдіре қаларын білетін.

	Қазір де Бекайдар Лида туралы ойлаудан қашып құтылу үшін «қытай қызымен қоштасу керек» дегенді ойлап тауып еді. Рас, қытай қызының қылығы да күннен күнге артып, мұның көз құртына айналып келе жатқан. Оны да күнде көрмесе сағынатындай деңгейге жетіңкіреп қалып еді. Шүйіркелесіп опа таптырмаса да, кезінде Лида айтқандай, «махаббатқа тілдің қажеті жоқтығын» баяғыда-ақ ұқтырған. Енді, міне, сол кішкентай Мияны, бір көруді аңсап отырған жайы бар. Мия шынында да жасы жағынан да, дене тұрқы жағынан да кіп-кішкентай еді. Жасы таяуда ғана он жетіге жеткен. Бойы Бекайдардың иығына да жетпейді. Ал, Бекайдардың өзі де сұңғақ бойлылар санатынан емес-тін.

	Бекайдар екінші қабатта тұратын Мияның бөлмесіне балкон арқылы баруды ойлады. Себебі, баспалдақ арқылы көтерілсе, аяғының тықырынан прокурор оянып кетіп, жағдайы насырға шауып кетуі кәдік. «Түн ішінде қыздың бөлмесінде не жоғалтып едің?» десе, қандай сылтау айтпақ. Одан да ең тынышы: балкон арқылы бару. Оның үстіне қабырға жағалап, әуре болатын емес, қыздың бөлмесі Бекайдардың бөлмесінің тап үстінде. Ал балконға тура соның қасына орналасқан суағар тұрба арқылы шығуға болатын. Осы ойға бекінген Бекайдар бірден қыздың қойнына кіріп кететіндей-ақ дамбалшаң баруға бекінді. Шешініп, киініп уақыт оздырғысы келмеген өзінше.

	Бекайдар тұрбамен өрмелеп, балконға оп-оңай көтерілді. Енді қызды шошытып алмай терезесін ашып, ішке бір еніп алса болғаны. Ар жағында еш проблема болуға тиіс емес. Аяғының ұшынан басып, бөлмеге енетін есікке келсе, ішінен жабылыпты. Бөлменің шамы сөндірулі тұр. Ал, үнемі ашық тұратын терезеге шыбын-шіркей кіріп кетпес үшін жіңішке сымнан тоқылған тор орнатылған. Бекайдар «атын атап дыбыстасам, біреу естіп қояр» деген оймен, терезе торын жайла-ап тырмалады. Сол- ақ екен, Мия шыңғырып жіберіп, бөлмесінен ата жөнелмесі бар ма. Жігітке келген ізімен кері кетуден басқа амал да жоқ еді. Қыздың ащы даусынан шошып оянған прокурор үнемі оңайда ұстайтын тапаншасын ала сала дәлізге шыққан. Сол жерде қатты қорыққан қызды көріп, оның зәресін алған ұрыны ұстау үшін қыз бөлмесіне келді. Ол бөлменің шамын жағып, балконға жарық түсіргенде, Бекайдар терезенің төменгі жағындағы әжептәуір шығыңқы жақтауының астыңғы жағындағы қабырғаға жабысып тұрған еді. Прокурор балконның есігінен шықпай, терезенің топсаға орнатылған торын ашып, содан төмен қарай үңіле қарады. Деміккен үні естіледі. Бірақ, тап иегінің астында тұрған «ұрыны» көрген жоқ. Әрі-бері қарағыштап, күдіктенер ештеңе байқалмаған соң, прокурор сыртты байқап көру үшін бөлмеден шығып кеткен кезде, Бекайдар дереу тұрбаға жабысып, төмен қарай сырғи бастады. Асыққаннан болар, бір кезде қолы тұрбадан шығып кетіп, төмендегі шатырдан аққан су жиналатын шұңқырға күмп ете қалды. Шұңқырдағы су белуардан ғана келгенмен, ағаш жапырақтарына толы, былғанышты еді. Одан малмандай болып тұрған жігіт үстіне жабысқан жапырақтарды да алмастан, ішке кіруге асықты. Ешкімнің көзіне түспей тұрғанда өз бөлмесіне жетіп алмақ болатын. Сыртқы есіктен кіре бергені сол еді, қарсы алдында тапанша ұстаған прокурор тұр.

	– Сен бе едің? – деді таңданыс білдіріп. Бекайдарда үн жоқ.

	– Ішіп алғансың ба өзің?

	– Сыра ішкенмін.

	– Бар, жат! – деді прокурор өзге сөзге келмей. Жігіт сүмірейіп, бөлмесіне беттеді. Прокурор оны көзімен ұзатып салды да, басқышпен жоғары көтеріле берді. Өз бөлмесінің алдына келгенде Бекайдар артына бұрылып қараған. Мия екі көзі жыпылықтап, бұған аянышты түрде қарап тұр екен.

	«Бәріне мен кінәлімін» деп тұрғандай.

	Бөлмесіне келіп айнаға қараса, жалаңаш қарнының, тізелерінің әр жерінен шып-шып қан білініп тұр. Тұрбадан қолы шығып кеткенде қабырғаның кедір-бұдыры сырып кетсе керек. Лас күйінде төсекке қалай жатсын, душқа барып жуынып алды. Бірақ, жарақатынан шыққан қан тыйылатынға ұқсамайды. Сыртта тұрған күзетші Куцайға йод алдырып, жарасына жаққызуына тура келді. Сөйтіп, қызбен қоштасуы сәтсіздікке ұшыраған жігіттің таңды күтуден басқа амалы қалмаған. Басына неше түрлі ой келеді. «Енді қызбен емес, демалыспен қоштасуға тура келетін шығар» деген ойдың салмағы басым сияқтанады. «Мүмкін, Нина араласып, прокурор бір ашуын ақылға жеңгізер» деген үміті де жоқ емес.

	Таңертеңгі 8.30-да Бекайдарды дала әуежайына жеткізіп салу үшін автобатальоннан сұрап алынған «Джордж» автокөлігі де есік алдына келіп, белгі беріп тұрды. Киініп дайын отырса да Бекайдар асықпаған. Прокурордан қандай өкім болады деп бір қарайласа, екінші жағынан, аяғына өз етігі сыймай қалыпты. Түнде ет қызуымен байқамапты, оң жақ аяғының табаны мен тобық тұсы күп болып ісіп кетіпті. Өстіп, не істерін білмей отырғанда, жігіттің бөлмесіне үш жасар ұлын көтеріп, Нина келіп кірді.

	– Бек, машина келді ғой. Біз сенімен қоштасайық деп келдік, – деді ұлының бетіне бір, Бекайдарға бір қарап.

	– Ұялып отырмын. Борис Григорьевич қалай анда?

	– Иә, бастапқыда ол саған қатты ашулы болатын, қазір ашуы басылды. Етігіңді ки енді тез!

	– Аяғым ісіп кетіпті, етігім сыймайды.

	– Тез, қарауылмен айырбастасып ал. Оның етігі сенікінен үлкен, – деді де Нина сыртта тұрған Куцайды дауыстап шақырып алды.

	Бекайдар етігін айырбастап киіп, қол жүктерін көтеріп сыртқа шыққанда, прокурор қытай қызының балконында тұр еді. Машинаға мінейін деп жатып артына бұрылғанда Бекайдар соны көзі шалып қалды да, шабаданын жерге қоя салып, оң қолын шекесіне апарды. Прокурор түсін жылытып:

	– Байқа, сыра ішіп алып жүрме! – деді де, – Әке- шешеңе сәлем айт! – деді, оң қолын жоғары көтеріп.

	– Сіздер де сау тұрыңыздар! – деп, жігіт кабинаға жайғасқан соң, тағы да балконға қараса, Мия прокурордың артында тұрып алып, бұған қолын бұлғап тұр екен. Бекайдар да қолын бұлғады. Өзін әбігерге түсірген қызбен қоштасудың сиқы осындай болды.

	Бекайдарды дала әуежайына алып келгенде айдалада жалғыз «Дуглас» ұшағы сапарға дайын тұрған. Ұшақтың жанында тағы бір машина тұрды. Одан екіқабат келіншекті ертіп, артиллерист формасындағы бір капитан түсті. Келіншек Украинаға барады екен. Ворошилов-Уссурийскіден пойызға мінбек көрінеді. Шығарып салып жүрген капитан сержантқа әйелін пойызға отырғызып жіберуді тапсырды. Сержант өзінен шені жоғары әскери адамның тапсырмасын орындауға уәде беріп, келіншек екеуі ұшаққа отырды. Ұшақ жүк тасымалдауға арналғандықтан, онда адам отыратын орындық жоқ болатын. Екі жолаушы өздерінің шабадандарына жайғасты. Ұшқыш та жалғыз еді.

	Ұшақ аспанға көтерілген бойда-ақ Бекайдардың қиялы қияға самғап кеткен. «Шынымен-ақ ауылға бара жатырмын ба?» деп ойласа болды, ата-анасы, ағайын-туыстары көз алдына көлеңдеп елес бергендей болады. Одан өзін күтпей, күйеуге шығып кеткен Нұрила, хабар-ошары белгісіз Татьяна, енді кездеспеу үшін жақсылап қоштасқан Лидия, жөні түзу қоштаса да алмаған Мия бірінен соң бірі тізіліп елестей берген. Бір сәт елестен арылып, ұшқыштан Уссурийскіге қашан жететіндіктерін де сұраған. Оның айтуынша, шамамен төрт жарым сағаттай ұшпақ. Ал, әуеге көтерілгендеріне үш сағатқа жуықтап қалған. Бір кезде ұшақ екі автодүңгіршегі мен үш әскери адамынан басқа дәнеңесі жоқ, айдаладағы бір дала әуежайына келіп қонды. Ұшқыш жолаушыларына мойнын бұрып қарап:

	– Әрі қарай ұшпаймыз, түсіңдер, – деді мән- жайды түсіндірместен, жайбарақат қана.

	– Неге? Бізді Уссурийскіге жеткізіп салуыңыз керек емес пе еді? – деді келіншек ұшқышқа таңданған кейіпте.

	– Бұйрық солай, – деп ұшқыш аузын жиып алғанша болған жоқ, ұшаққа тұмсығын тірей тоқтаған «Виллис» автомобилінен түскен бір подполковник ұшаққа адымдай басып жетіп келді де:

	– Ал мен бір генерал ұшып келе жатыр екен десем, – деп, Бекайдардың иығындағы сержант погонына менсініңкіремей көз қиығын салып, жөнін де айтпастан, ұшаққа отырды да ұшып кетті.

	Бұлардың ұшақтан түсіп қалған жері Қытайдың да емес, КСРО-ның да емес, Солтүстік Кореяның жері болатын. Далада қалғандай болған аяғы ауыр келіншек пен сержант әуежай кезекшісінің жөн сілтеуімен жақын маңдағы Пхеньян қаласына апаратын үлкен жолға шығу үшін жаяулап кетуге мәжбүр болды. Екі адамның қос-қос жүктерін Бекайдардың арқалауына тура келген. Бұл жақта күн әлі жылы болғанымен, сержанттың демалыстан қайтқан уақытында қыс түсіп кететін болғандықтан, жолға ала шыққан шинелін келіншек алып жүрді. Үш шақырымдай жаяу жүріп, күре жолға түскендерімен, көлік тоқтатып міну оларға оңай болмады. Пхеньянға қарай бара жатқан онсыз да шамалы машиналар тоқтауын тоқтағандарымен, жүргізуші кәрістер бұлардың сөздерін түсінбей, иықтарын көтеріп, қолдарын жайып кете барады. Осылайша, сан мәшинені жіберіп, күн батуға айналғанша тұрған жолаушылардың үміттері үзілуге шақ қалғанда, қастарына келіп тоқтаған бір мәшинеден егделеніп қалған бір кәріс түсіп, асықпай жөндерін сұраған. Екі жақ бір-бірінің сөзін түсінбесе де, кәріс Бекайдардың «станция, вокзал, ду-дут» деп даусын соза, екі қолын шынтақтарынан бүгіп, ерсілі- қарсылы сілтей тұрып «пыш-пыш, пыш-пыш, пыш- пыш» деп пысылдап, аяғының басымен паровоз доңғалағының айналғанын түсіндіргенін ұққан болуы керек, бір кезде өзі басын шайқап-шайқап шегі қата күле жүріп, бұлардың жүгін мәшинесінің қорабына тиеп, жігітке «үстіне мін» дегендей ишара жасап, келіншекке кабинаның есігін ашты.

	Қайырымды кәріс келіншек пен сержантты бір шағын станцияға әкеліп салды. Шағын болғанда тым шағын станция болса керек, вокзалында жан жоқ дерлік. Келіншекті жүктермен бір жерге отырғызып қойып, Бекайдар вокзалдың кезекшісін іздеді. Зорға дегенде тауып алып, телефонды нұсқап «комендатура, комендатура» деді. Кезекші Бекайдардың кеңес жауынгері екенін бірден түсінген болуы керек, дереу телефонның құлағын бұрап-бұрап жіберіп, әлдекімдермен кәрісше сөйлесе бастады. Сөзінің арасында «комендатура» деген сөз бар әйтеуір. Бекайдар соған мәз. «Менің шаруамды айтып жатқан шығар» деп ойлайды. Бір кезде ол телефон тұтқасын орнына қойды да, құлағын қайтадан бұрай бастады. Содан трубканы қайта көтере сала, «алло, комендатура?» деді де, Бекайдарға ұстата берді.

	– Иә, сізді тыңдап тұрмын, – деген орыс сөзін естігенде, Бекайдардың қуанышында шек болмады. Трубканы қойып қояр ма екен деп, бірден бұйымтайын айтуға кірісті.

	– Біз қалаға, комендатураға қалай жетеміз? – болды алғашқы сөзі.

	– Қайдан телефон соғып тұрсыз?

	– Бір станцияның кезекшісінен.

	– Сіз өзі көктен түстіңіз бе? Станцияның аты қандай?

	– Станцияның атын білмеймін. Бізді далалық әуежайдан бір кәріс әкеліп тастаған. Ал, біреуден сұрауға кәрісше білмеймін, – деді Бекайдар.

	– Сендер қаланың батысындасыңдар ма, шығысындасыңдар ма?

	– Мен қаланың қайда екенін де білмеймін.

	– Станция қандай өзі? Кірпіштен салынған ба, ағаштан салынған ба?

	– Кірпіштен.

	– Онда 15 минуттан кейін сендерден шығысқа қарай қалааралық жолаушылар пойызы өтеді, соған мініңдер. Бір аялдамадан кейін Корея астанасы Пхеньянға келесіңдер. Түсінікті ме?

	– Тап солай! – деді сержант қуанышын жасыра алмай. Соны сезген болуы керек, трубканың ар жағынан сөйлескен әйелдің күлген дауысы естіліп тұрды.

	Пхеньян вокзалы 1948 жылдың 19 қазанында Кеңестер Одағының әскерилеріне толы болатын. Корей Халықтық Демократиялық Республикасындағы (КХДР-дағы) өз миссиясын орындап біткен 25-ші Армия КСРО-ға көшіріліп жатқан. Әскерилер эшелондармен, ал олардың отбасылары жолаушылар пойыздарымен жіберілуде. Солармен бірге кетуге Бекайдар мен келіншекте жол жүру билеті болмады. Оны сатып алатын ақшалары да жоқ еді. Олар өздеріне тиесілі ақшаны тек Уссурийскіде ғана ала алатын. Өйткені, шет елде жүрген әскерилердің еңбекақысы қолдарына толық берілмейтін. Табысының басым бөлігі КСРО-дағы банк бөлімшелерінің бірінде жинақталатындықтан, оны тек елге келген соң ғана, кеңес ақшасымен алуға болушы еді. Бекайдардың ақшасы қайтар жолы үстімен өтетін Уссурийск банкісінде жатқан.

	Түн түсіп кеткендіктен, ойда жоқта Пхеньяннан бірақ шыққан жолаушылар вокзалда тікелерінен тік отырып түнеп шықты да, таңертең әскери комендатураға келді. Ондағылар бұларды мұқият тыңдап алғаннан кейін аяғы ауыр келіншекті сол күнгі пойызға отырғызып КСРО-ға жіберді де, сержантты гарнизон прокуратурасына тапсырды.

	Борис Григорьевич Леванттың танысы болып шыққан гарнизон прокуроры Бекайдарға 21 қазанға жол жүру билетін жазып беріп, пойызға мінгізіп жіберді. Шекарадан өтетін рұқсаттама қағазы Бекайдардың өзінде бұрыннан бар-тын. Сөйтіп, 19 қазанда ертелетіп жолға шыққан сержант Кәріпбеков Приморье өлкесіндегі 39- шы Әуе Күштері Армиясының штабы орналасқан Уссурийск қаласына 24 қазанда эорға жетті. Бұл – сенбі күні болатын. Ол күні де, жексенбі күні де мұнда келгендегі басты шаруасы – банктегі ақшасын алудың реті жоқтықтан, дүйсенбіні күтуіне тура келді. Содан 26 қазан күні ертелетіп банкке келсе, ондағы кезек күтушілер тізбегінің аяғы сыртқа шығып кетіпті. Олардың басым көпшілігі Кореядан, Қытайдан қайтқан әскерилердің отбасылары. Бекайдарға мұндағы ақша алу тәртібі де өзгешелеу тәрізді болып көрінді. Кезегі жетіп кассаның аузына келген адам сол жерде ақшасын санап ала алмайтын. Әуелі салым кітапшасын қабылдау терезесіне өткізіп, қанша ақша алатынын ғана айтады да, кассада тағайындалған нөмірін алып, радио арқылы кассаға шақырғанша тағы да күтуі керек. Көнбеске амалдары жоқ. Бекайдар да нөмірін алып, банктің сыртына шықты да шабаданын отырғыш етіп, өзімен ала шыққан кітабын оқып отыра берді. Жан- жағындағылардан сұрастырып көріп еді, нөмірді алғаннан кейін екі-үш күн тосқандар да табылады екен. Демек, асыққанмен дәнеңе өнбейді. Қарны ашып бара жатса, ала шыққан жолазығы жетерлік. Соны талғажу етіп отыра бермек. Танымайтын жерде бара тұратын жері де жоқ.

	Кітаптың қызығына түсіп, уақыттың да қалай өтіп жатқанын аңдамаса керек, бір кезде радиодан өзін атап шақырған дауысты естіп селк ете қалды. Кассаға шақырып жатыр екен. Қасындағы жүктерін көтере- мөтере кассаға жетсе, терезенің ар жағында бір қазақ отыр. Ол қазақшалап бұдан қайдан келе жатқанын, қайда баратынын сұрады. Бекайдар айтып берді. Сосын әлгі қазақ сыбырлағандай қылып, «Қазір бара бер, 5.50-де шақырамын, келіп ақшаңды аласың» деді. Қуанышы қойнына сыймаған Бекайдар айтулы уақыт болғанша өзін қоярға жер таба алмады. Кітап оқу жайына қалды. Онысын затдорбасына салып қойып, ақшасын алғаннан кейін елге билет алудың жайын ойластыра бастаған. «Вокзал кассасында да бір қазақ отырса, көмектесетін шығар» деп қиялдайды. Бірақ, адамның ойлағанының бәрі орындала берген бе, жағдай мүлде басқаша өрбіп еді.

	Ақшасын санап беріп тұрып қазақ кассир:

	– Сен қазір бізді сыртта күте тұр. Біз тура алтыда шығамыз, біздің үйге барып қонақ бол, – деді қасында отырған бір әдемі әйелге қарап.

	– Күн кешкіріп кетті, үйге жүріңіз, ел адамдарын сағынып жүргенде жақсы жолықтыңыз, – деп жатыр ол да ықыласты екендігін білдіріп. Мына сөздеріне қарап, оларды ерлі-зайыпты болды ғой деп ойлап үлгерген жігіт:

	– Жарайды, күтейін, – деді, басқа сөздің ретін таппай. Кассадан ұзай бере «жолы болар жігіттің жеңгесі шығар алдынан» дегендей болды-ау өзі» деп күлімсіреп қояды өзінен-өзі.

	Кассир қазақтың үйіне келгенде, бұларды ерлі-зайыптылардың қызы болса керек, бір сұлу бойжеткен қарсы алды. Түсі әкесі сияқты қоңырқай болғанымен, түрі шешесі сияқты әдемі еді. Қазақ қыздарына тән сыпайылығы басымдау көрінгенімен, орысша сөйлейді екен. Әке-шешесінің қойған сауалдарына тек сол тілде жауап қатып жүрді.

	Үй иелері – Қазақстаннан, Қызылжар өңірінен шыққандар. Нәби есімді отағасы – банкте кассир, жұбайы Нәйла – татар қызы, банктің бас бухгалтерінің орынбасары болып істейтін көрінеді. Қыздары – Раушан қаланың бір мектебінде оныншы сыныпта оқиды екен.

	Нәйла келе ас қамына кірісіп кетті. Қазан көтеріп ет асып, ол піскенше қонағына шай да беріп үлгерді. Шай үстінде жігіттің барлық жағдайын сұрастырып біліп алды. Дастарқан жиылған соң, Нәйла қызына титан жақтырып, «жолға шыққаныңа бір апта болыпты, жуынып ал, әлі қанша жол жүретініңді кім біледі» деген соң, қонақ жігіт соның айтқанын орындаған. Жуынған соң, жігіттің кәдімгідей бойы сергіп қалды.

	Қазақтар ет жеуден ешқашан тартынбаған ғой. Түн ортасы ауып кетсе де, Нәби мен Нәйланың қонақтарына ет жегізбей жатқызбақ ойлары жоқ еді. Тамақпен қатар, әңгіменің де сүбелісі отырыстың соңына қалдырылыпты. Соны сорпа құйып отырып Нәйла бастады.

	– Бекайдар балам, бірден айтайын, сен маған ұнап отырсың. Айтқан әңгімеңнен, түр-тұлғаңнан еш сөкеттік көріп отырған жоқпын. Өзің де байқап отырған шығарсың, осы үйде жалғыз ғана бала бар. Сені де өзімізге бала етіп алсақ деген ойымыз бар.

	– Қалай? – деді жігіт шошып кетіп, – Мені күтіп отырған ауылда әке-шешем бар емес пе?

	– Баламысың деген, бала қылғанда, күйеу бала қылсақ дейміз да.

	– А-а! – деді Бекайдар «олай болса, дұрыс» дегендей, жүрегі орнына түсіп.

	– «А-а» дейді, құлағына жағып қалды, – деп күлді әйел күйеуіне қарап. Нәби сөзге араласпай, басын шұлғып қана отыр. Онысы – әйелінің сөзін қостайтындығын білдіргендегісі болса керек. Нәйла сөзін әрмен қарай өрбітті, – Қызымызды өткізе алмай отырғанымыз жоқ. Өзің де білесің, бұл жақта қазақ жоққа тантық. Кездесе қалса, орыснамай. Бізге баламыздың қазақы жерде өскен қазақ баласына шыққаны керек. Өзің сондай бала көрінесің. Таңдауымыздың саған түскені де сондықтан. Раушан биыл соңғы класта оқып жүр. Сен де дәл қазір әскерден босатылайын деп тұрған жоқсың. Осы бастан бір-бірлеріңмен таныс бола беріңдер дегеніміз ғой.

	– Нәйла дұрыс айтып отыр, – деді Нәби басын көтеріп сөзге араласып, – Бұл жақта Раушанның теңін табуы қиын болайын деп тұр.

	– Қазақстанға қайтпайсыздар ма онда? – деді Бекайдар «менің басымды неге қатырып отырсыздар?» дегісі келген адамша.

	– Осы жаққа үйреніп қалдық. Барлық туыстарымыз да, әке-шешелеріміз де осында. Осы қалаға жақын маңдағы «Ворфоломеевка» деген станцияға жақын 4-5 түтін қазақ-татар отбасы бар селода тұрады.

	– Көптен бері тұрасыздар ма мұнда?

	– Көптен бері. Менің әкем 1927-1928 жылдары осында жер аударылып келген екен. Содан бері осындамыз, – деді Нәби бір түрлі жабырқаңқы күйде.

	– Бірақ Қазақстанға жылда барамыз демалыс алып, – деді Нәйла сөзге араласып, – Нәбидің де, менің де туған жеріміз Қызылжар ғой. Қызылжарда менің туыстарым тұрады.

	– Айтпақшы, сен ертең билетті бұл жерден Қызылжарға шейін ғана ала аласың. Әрі қарай басқа пойызға мінуің керек болады, – деді Нәби сөз қосып.

	– Білемін оны, – деді Бекайдар.

	– Қызылжарда тура вокзалдың түбінде менің інімнің үйі тұрады. Мен хат жазып берейін, пойыздан түскеннен кейін сен сонда бар, – деп, Нәби қағаз бен қалам іздеп кетті.

	– Менің сіңілім де сол маңда тұрады, – деді Нәйла.

	– Менің жеңгем де Қызылжардікі, – деді жігіт бір кезде.

	– Кімнің қызы? Аты кім?

	– Біз ондағы бүкіл қазақтар мен татарларды білеміз, – деп қосарлана сұрады үй иелері.

	– Жеңгемді әлі көрген де жоқпын. Мен әскерде жүргенде келін болып түсіпті. Кімнің қызы екенін де білмеймін, – деді Бекайдар.

	– Аға-жеңгең қазір қайда тұрады?

	– Қарағандыда.

	Жігіттің жеңгесінің қызылжарлық болып шыққаны үй-иелері мен қонақ жігітті бұрынғыдан да жақындастырып жібергендей болды. Ас үй мен қонақ бөлменің арасында шаруа жайымен жүрген Раушан шешесінің құлағына анда-саңда орысшалап бірдеңелерді айтып кетеді. Нәйла оған «қазақша сөйле!» деп ұрысқан болады. Анау бір жымиып қойып, жөніне кетеді. Ол кеткенде шешесі:

	– Қазақша жақсы сөйлейді, – дейді қызын ақтағандай болып.

	– Раушан, пианиноға отырып, ағатайыңа бір қазақша ән айтып берші, – деді Нәби қызы бөлмеге қайтып оралғанда. Раушан ұялған болса керек, күйсандыққа жақындамады. Қызының иліге қоймайтынын білетін анасы пианиноға өзі барып отырып, «Екі жиренді» тәп-тәуір орындады. Онан кейін қызын жанына шақырып алып, екеуі қосылып екі-үш қазақша, татарша әндерге салды. «Дауыстары тамаша екен!» деп ойлады Бекайдар. Раушанды өзінің ұната бастағанын сезді. «Ал, ол қандай ойда екен?»

	Жатар алдында Нәйла күйеуі мен Бекайдардың көзінше:

	– Раушан, сен ертең сабаққа бармай-ақ қой, жарай ма?! Ағаңды шығарып сал. Қай пойызға, қандай вагонға отырып кеткенін біліп кел. Қызылжардағыларға телеграмма берейік, тосып алып, әрі қарай шығарып салсын, – деді. Нәби «күтіп алушыларға берерсің» деп, конвертке салынған хатты ұсынды. Қыз болса, күлімсіреп қана бас изеп тұрды. Бекайдарға оның ата-анасына қарсы сөз айтпайтындығы да ұнап барады.

	Бекайдар түнімен дөңбекшіп, Раушан жайлы ойлап шықты. Өзінен бес жасы кіші қызды жар етерін ойлағанда, жүрегі кеудесіне сыймастай атқақтай жөнеледі. Өзінің ол қызға алғаш көрген бетте-ақ ғашық болып қалғанын жаңа сезініп жатқандай.

	Қыз бен жігіт вокзалға келгенде, билет алуға кезекке тұрғандардан көз сүрінерлік еді. Бәрі бір ғана бағытқа, Батысқа қарай баратын пойыздарға билет алуды көздегендер. Мұнда да банктегі секілді, Қытай мен Кореядан қайтқан әскерилердің отбасылары басым. Кассалардан билеттер де тек соларға босатылуда. Сонда да билет алуға алған кезектерін немесе пойыздарын күтіп 2-3 күн жатқандар баршылық еді. Сырттан жаңа келген адамның кассаларға маңайлай алар түрі жоқ. Соны көрген Раушан бірден:

	– Мен мамамды барып ертіп әкелейін. Ол кісі билетті оп-оңай ала алады. Сіз сыртқа шығып күте тұрыңыз! – дегені сол еді, диспетчердің радиодан берілген хабарламасы Бекайдарды елең еткізді.

	Екеуі де радио қайталап айтқанда мұқият тыңдап еді, былай деп жатыр екен: «Владивосток-Ленинград бағытына қатынайтын «Көгілдір экспресс» пойызының халықаралық вагонында бос орындар бар. Сол вагонға билет алғысы келетіндер нөлдік кассаға келсін».

	– Ой, онда билет сұмдық қымбат, – деді Раушан хабарландыруды естіген бойда, – Біз демалысқа барғанда мамам ол вагонға өмірі билет алып көрген емес.

	– Барып, біле салайық, – деді жігіт айтылған кассаға қарай бет алып. Бекайдар кассадағы әйелге жай пойыздың плацкарт вагонына жазылған әскери жол жүру билетін ұсынып еді, ол билетті қабылдап алып жатып:

	– Үстеме төлеуіңіз керек, – деді.

	Үстемесін төлеп, билетті алғаннан кейін, көп кешікпей пойыз да келе қалды.

	Билетте көрсетілген орынға жайғасып алған соң, Бекайдар вагонға ере кірген қызды вагон алдындағы перронға ертіп шығып, пойыз қозғалуға белгі бергенше тұрды. Екеуі де үнсіз. Тап бір жым- жырт ойнаған кішкене балалар секілді. Раушан мүлде айдалаға қарап тұр. Соны пайдаланған жігіт одан көзін алар емес. Бірақ, тілі байланып қалған сияқты үнсіз. Тек «Сақ болыңыздар! «Владивосток

	– Ленинград» жолаушылар пойызы орнынан қозғалады» деп хабарланғанда ғана, аңқау тұрған қыздың бетінен «шөп» еткізіп сүйіп алуға шамасы жетті. Қыз «мұныңыз не?» демеді, қайта оның қолына бүктеулі бір қағазды ұстатып тұрып, «пишите» деді күбірлеп.

	Жігіт купесіне келгеннен кейін әлгі қағазды жазып қараса, қыз өзінің аты-жөні мен мекенжайын жазыпты. Ондай адресті түнде қыздың әкесі Нәби де жазып берген. Бекайдар қағазды қалтасына ұқыптап салып жатып вагон терезесінен сыртқа көз салды. Шығарып салушылар біртіндеп кейіндеп қалып барады екен, мұның терезеден қарап бара жатқанын көрсе керек, Раушан жүгіре түсіп қолын бұлғады да тоқтай қалды. Бекайдар да жартылай ашық тұрған терезеден басын шығарып, «Раушан, мені күт!» деп айқай салды. Онысын қыз естісе де үндемей қалуды жөн көрген. «Демек, ол да мені ұнатып қалған екен ғой» деп ойлады жас қыз. Бекайдар да тап солай ойлап еді. Содан қызды жол бойы ойынан бір шығара алсашы.

	Бұл – 1948 жылдың 27 қазаны болатын. Демалысының сегіз күні өтіп кетсе де Бекайдар тағдырына риза. Осы бір толық емес жиырма екі жыл өмірінде бірталай нәрсені басынан өткерген екен. Ойлап отырса, қызығы да, шыжығы да аз емес. Махабаттың да не екенін біліп баққандай. Жаратқан өзіне кілең бір әдемі қыздарды жолықтырыпты. Сонау Ақтаудағы Нұрила, Красноярскідегі Татьяна, Дайрэндегі Лидия мен Мия, енді міне, Уссурийскідегі хор қызындай Раушан – бірінен-бірі өткендей-ау! Рас, Нұриланы әкесінің қалауымен ұнатқан, оған өкінбес те еді, мұны тоспай, күйеуге шығып кеткені болмаса. Татьянаны тым жас деп аяп, уысынан шығарып алған өзі сияқтанады. Оның қазіргі тағдырынан хабарсыздығы болмаса, қиянат жасамағаны анық. Лидия – өткінші құбылыс болғанымен, әр кез жүрегінің түкпірінен орын алатын шығар. Оған ризашылықтан басқа айтары, бақыттан басқа тілері жоқ. Мияға әу бастан-ақ ермек ретінде қараған. Емексіткен де емес. Ол туралы айтудың өзі артық. Ал Раушанның жөні бөлек еді. Ол – Бекайдардың жүрегінде бүр жарып келе жатқан нағыз махаббат гүлі дерлік. Аялауды, мәпелеуді қажетсінетіндей. Одан алыстап бара жатқан сайын сағындыра түскендей ме, қалай?

	Осылайша, өзімен әр түрлі жағдайда, әр түрлі уақытта бірге болған, махаббат деген ғажайыпты сезіндірген жандарды ойлап жатып, Бекайдар ұйықтап та кеткен. Купеге келіп кірген жолсеріктің аяқ тықырынан оянып кетті.

	– Ауқаттанамын десеңіз, артымыздағы келесі вагон – ресторан, алдымыздағы вагон – пошта- телеграф. Шомылғыңыз келсе, душ осы вагонда. Ресторан түскі 3-те ашылып, түнгі 12-ге шейін жұмыс істейді. Онда барғыңыз келмесе, тамақты тапсырысыңыз бойынша, купеңізге әкеліп береді. Мынау бүгінгі күннің мәзірі, – деп, бір парақ қағаз ұсынды, – ертеңгілікке, түскілікке, кешкі асқа тапсырыс жасауыңызға болады.

	Бекайдар купесінен шығып, көршілері кімдер екенін барлап қайтты. Вагонның жартысына жуығы бос екен. Үш купеде кілең ығай-сығай отырған тәрізді. Жандарынан өтіп бара жатқан сержантқа «мынау мұнда неғып жүр?» дегендей, таңырқасып қарайды. Шамасы, «жаман сержанттың бұл вагонға билет алуға ақшасы қалай жетіп жүр?» деп ойлайтын сияқты. Орнына қайтып келген беті сол еді, пойызды тексеріп жүрген: бірі – майор, екіншісі – старшина жасыл қалпақты шекара қызметкерлері оның құжаттарын тексере бастады. Неге осы вагонға билет алғанын сұрады. Сержант шындығын айтқан. Олар иланған болуы керек, шетелдіктермен, басқа купедегілермен байланыс жасамағанының дұрыс болатынын айтып, кетіп қалды. Әңгімелеріне қарағанда, пойызда қытайлықтар мен кореялықтар баршылық көрінеді.

	Бір тәулік өткенде, Хабаровск қаласынан Бекайдардың қасындағы орынға бір орыс әйелі мінді. Жасы қырық бестердің шамасында болуға тиіс. Оны шығарып салуға келген қызының өзі Бекайдардан үлкендеу сияқты көрініп еді. Әйел бір әңгімешіл жан екен. Шамалы уақыттың ішінде өзі және отбасы туралы біраз жайдың басын ашып тастады. Күйеуі осыдан бір айдай бұрын Мәскеуге қызмет бабымен ауысыпты. Өзі соған барып қайтуды ұйғарыпты. Жігіт оның әңгімесін үнсіз ғана тыңдап құтыламын ба деп ойлап еді, купелесі оны сөйлемеске қоймады. Сұрамайтын нәрсесі жоқ. Тіпті, «жүріп жүрген қызың бар ма?» деп те сұрап қояды. «Жоқ» деуге намыстанып, «бар» дей салып еді, пәлеге қалды.

	– Қызың қай жақта?

	– Уссурийскіде, – деп, айтарын айтып қалса да, «Онымен әлі уәде байласқан жоқпын ғой» деген ой басына сап ете қалып, құлағының ұшына дейін ысып кетті.

	– Кешір, сен қазақпын демеп пе едің?

	– Иә.

	– Қызың да қазақ па?

	– Иә.

	– Уссурийскіде қайдан жүр ол, сені іздеп келіп пе еді?

	– Жоқ. Ол сонда туып-өскен.

	– А-а. ...Қазақтар мұсылмандар емес пе, мұсылмандар бұрын төрт әйелге дейін алған ғой. Сенің де көп әйел алғың келмей ме?

	– Қазір заман басқа ғой.

	– Білемін. Негізі дегенім ғой.

	– Ал сіз ше? Бірнеше күйеуге тиер ме едіңіз? – деді Бекайдар аузына басқа сөз түспей.

	– Мен қазірдің өзінде үшінші күйеудемін.

	– А-а?!

	– Бек, – деді бір кезде әйел сағатына қарап, – Жүр, ресторанға барып тамақтанып келейік.

	– Мен осында тапсырыс беріп қойғанмын, өзіңіз бара беріңіз.

	Әйел таңғы асты ғана купеде отырып ішеді, түсте және кешке ресторанға барып жүрді. Бекайдар болса, күніне бір мезгіл түскі асқа ғана ресторанға тапсырыс береді де, қалған уақытта өзімен ала шыққан тамағын жеп, сусынмен жылжытып отыра беретін.

	Ертеңіне әйел «бүгін туған күнім еді, менімен бірге ресторанға барып, қуанышыммен бөліссеңші» деп қолқа салғаннан кейін, Бекайдардың келіспеске амалы қалмаған.

	Бұлар барғанда ресторанда бес-алты шет елдіктер мен екі егде тартқан әскери адам ғана бар еді. Олар тамақтарын ішіп алғаннан кейін вагондарына кеткен. Ресторанда екеуден-екеу қалғанда әйел жалғыз өзі 250 грамдай коньякты ішіп алғандықтан, қызыңқырап қалып еді. Жігітке оны купеге қолтығынан сүйемелдеп әкелуге тура келді.

	Орнына жеткеннен соң да әйелдің тыншығысы келмеген. Рестораннан ала келген бір шөлмек коньягін тағы ашып:

	– Бек, сен мені сыйламадың. Тым болмаса, мынадан елу грамм ауыз тиші, – деп қоймай қойды.

	– Мүлдем ішпеуші едім, – деп, өтірік айтуына тура келген жігіт «бұдан өстіп құтылмасам болмас» дегендей, төсегіне киімшең қисая кетті.

	– Ұйқың келді ме? – деді әйел өзінің халатын шешпекке ыңғайлана беріп, – Менің де бір түрлі ұйқым келіп бара жатқаны.

	– Жатып, ұйықтап алыңыз онда.

	– Сөйтемін өзім де, – деген әйел халатын шешіп тастап, іш киіммен ғана қалды да, купенің есігін кілттеп, Бекайдардың төсегіне қарай беттеді. Бекайдар:

	– Сіздің төсегіңіз бұл емес, – деп үлгергенше, әйел оның жанына келіп жатып та алған еді.

	– Білемін, – деді әйел тілі күрмеліңкіреп, – бірақ, бүгін сенің жаныңда ұйықтағым келіп тұр.

	– Төсек тар ғой.

	– Махаббат үшін еш жер тарлық етпейді.

	– Қойыңызшы, мен сіздің қызыңыздан да кішімін ғой.

	– Болсаң ше?! Мен де күйеуімнің ұлынан екі-ақ жас үлкенмін.

	– Ол – сіздің заңды қосағыңыз.

	– Ал, сен заңсыз бол! Осы сапардағы нақсүйерім бол!

	– Мұсылмандарға өйтуге болмайды. Зинақорлық күнә!

	– Қойыңдаршы, осындай пәлсафаларыңды! – деді ол орнынан түрегеліп отырып, – менің орнымда жастау бір қыз болса немесе манағы менің қызым болса, көрер едім өстіп бәлденгеніңді. Өзің аяғына оратыларсың, бұрын-соңды ештеңе көрмегендей.

	Бекайдардың мас әйелмен тәжікелескісі келмеді. Көңілі қалған соң, орнына барып жатар деп дәмеленген. Сөзінің жауапсыз қалғанына мән бермеген әйел төсекке қайта қисайды. Жай қисайған жоқ, жігіттің о жер, бұ жерін сипалап, аймалауға көшті. Бекайдар көпке шейін илікпеген. Әрі-беріден соң, «бұрын да етегіме намаз оқып жүрмеген едім ғой» деген ойға тоқталып, ақыры әйелдің меселін қайтармауды ұйғарды.

	Бұл әйел төсек ләззаты мәселесінде тәжірибесі мол, түрлі әдіс-тәсілдерді меңгерген сұңғыла жан болып шықты. Жас жігітке сапарлас болған бірнеше күн ішінде көп нәрсені үйретті. Пойыз Қызылжарға келіп тоқтағанда жігітті жібергісі келмейтіндей сыңай танытып, біраз уақыт қолынан ұстап айырылмады. Ақыры, жігіт купеден шыға бергенде, кәдімгідей көздері жасаураған әйел, «кездесерміз мүмкін әлі» деп күбір етті. Бекайдар оны естісе де естімеген сыңай танытып, үнсіз кете барды.

	Қызылжарда Бекайдарды отыздар шамасындағы әйел мен он бестер мұғдарындағы бір ер бала күтіп алды. Әйел Раушанның нағашы әпкесі екен, қыздың өзі қатарлас ұл әкесінің інісінің баласы болып шықты. Жігіт Нәби жазып берген конверттегі хатты балаға берді де, өзі кешкі пойыза билет алып қою үшін вокзалға жүгіріп кетті.

	Болашақ күйеу балаларын Нәйланың сіңілісі өз үйінде кешке шейін жақсылап күтіп, оны жалғызсыратпау үшін Нәбидің інісі мен келінін қоса шақырып алып, бәрі тап бір құда жөнелткендей, Қарағандыға апаратын жолаушылар пойызына құрметтеп шығарып салды.

	Қарашаның бесі күні түс әлетінде Қарғандыға келіп жеткен Бекайдар ең алдымен Зүпар ағасының үйін іздеген. Өзінде жазулы мекенжай бойынша тауып келсе, Зүпар жас келіншегін алып, осыдан бірер күн бұрын демалыс алып ел жаққа кетіпті. Енді Бекайдарға Жаңаарқаға жетуге асығудан басқа амал жоқ еді. Қолындағы жүгінің ауырлығынан шаршап- шалдығып вокзалға қайтып келсе, бұл мінуге тиісті пойыз жүргелі тұр. Әй-шәйға қарамай, қарғып мініп алды. Ішке кірген соң ортаңғы купелердің біріне қарай өтіп, жан-жағына шола қарап, бос орын іздеп тұр еді, үшінші сөреден біреу тура мұның үстіне құлап түсті. Онымен қоймай, жігітті бас салып құшақтап, бетінен сүйіп жатыр. Бетіне қараса, өзінің немере бауыры – Мәдияр.

	Пойыз Жаңаарқаға таң атпай баратын. Ағайынды екеу Мәдиярдың әкесінің үйіне келді. Мәдияр мана «таныр ма екен, қайтер екен, сен үндеме» дегеннен кейін Бекайдар есік ашқан моллекесіне қол беріп амандасты да үнсіз қалды. Шәріпбек молла оның бетіне бір қарады да, танымаған адам сияқтанып, қолындағы екі бөлек жүгін алып сыртқа шығып кетті. Жүкті шошалаға апарып қойса керек. Қайтып келген соң ғана «Біржолата келдің бе?» деді. Бекайдар мән-жайын айтып берді. Бірақ, әкесінің туған інісінің жаңағы қылығын түсіне алмай әлек. Төрт жыл бойына көрмеген бауырын кісі осылай қарсы ала ма?! Соған аздап өкпелегендей де жайы бар. Бірақ, онысы бекер еді. Шәріпбек задында діні қатты адам болатын. Туған баласы Зүпар әскерден келгенде де тап осылай қарсы алған. Оны Бекайдар кейіндеу естіген.

	Бекайдардың демалысқа ғана келгенін білгеннен кейін, жолаушылап келгендерді ашыған көжемен азықтандырды да, Шәріпбек Мәдиярға қарап:

	– Сен қазір Аюбеккке тарт! Кәріпбекті қуант, – деді бұйыра сөйлеп.

	– Мен де барайын, – деді Бекайдар.

	– Жоқ, сен осында бол! – деп қысқа қайырған Шәріпбек Бекайдардың уәжін тыңдамайтындығын аңғартып, орнынан тұра берді.

	Сол күні кешке қарай арбаға бие жеккен Кәріпбек, ауылына қонақтап барған Зүпарды келіншегімен және он төрт жасар балдызымен қоса ертіп зорға жетті.

	Әкесін көрген бойда Бекайдардың сұрағаны «апам қайда?» болды. Ал, апасы ол уақытта шығандағы Айдаһарлыда, Қожахмет қайнысынікінде қонақтап жүр еді. Шәріпбектің Бекайдарды Аюбекке жібермеу себебі де содан болатын. Енді Бекайдардың алдында шешесін алып қайту, әрі Қожахмет көкесімен амандасып шығу мәселесі тұрды. Зүпар да әскерден келгелі Қожахмет көкесін көрмеген екен, екеуі бірлесіп барып қайтуды ұйғарды. Алайда, ертең Қазан төңкерісінің 31 жылдығын мерекелеу күні болғандықтан, бірнеше күн аялдауға тура келді.

	Мереке өткеннен соң да қияндағы Айдаһарлыға баратын көлік табу оңай болмады. Зүпар да, Бекайдар да демалыстарының көлік іздеумен өтіп бара жатқанына өкінгендерімен, қолдарынан келер дәнеңе жоқ. «Бір мәнісі болармен» жүріп жатқандарында Шәріпбектің үйінің алдына апақ- сапақта халық арасында «полуторка» атанып кеткен, 1,5 тонналық ГАЗ-АА автомобилі келіп тоқтады. Оның жүргізушісі – Кәрібай деген шопыр болатын. Мәшине «Үлгілі» колхозына тиесілі жалғыз көлік болғандықтан, колхоздың шалғайдағы отгондеріндегі еңбеккерлерге тиесілі астықты артып алған екен де, ертең таңертең Айдаһарлыға жол шекпек көрінеді. Шәріпбектікіне келген шаруасы: одан насыбай ата кету ғана. Мұны естіген екі жігіт оған жат та кеп жабыссын. Жағдайларын айтып, ала кетуін өтінді. Кәрібай болса, бұл жолы жүгі ауырлығын, оған қоса Айдаһарлыдан астықты өлшеп алуға келген екі адам және бір әйел барын, ол жаққа бұдан кейін тағы да баратынын, сонда міндетті түрде ала кететінін айтып, аяғына отырғызар емес. Шәріпбек өтінсе де көнер болмаған соң, жігіттер демалыстарының бітіп қалатынын, бүгінгі рейстен қалғылары келмейтіндіктерін айтып, қоймай қойған соң, Кәрібай да көнді-ау ақыры.

	Бұл– қарашаның 12 жұлдызыболатын. Қартүскен. Күн суый бастаған уақыт. Жас келінді кабинаға отырғызып, басқалары астық тиелген бортқа мінді. Киімдері біршама жылы еді. Сонда да, біресе балондары жарылып, біресе Атасу өзеніне салынған өткелдің мұзы ойылып кетіп кептеліп қалып, қиыншылықты көріп, тоңып-жаураған жолаушылар Айдаһарлыдағы Қожахметтің үйіне күн бата әрең жетті. Өзекшеге кептелген мәшинені әрі-бері итеріп көргендерімен, оларынан ештеңе өнбейтін болған соң, батқан орнында қалдырып, баратын жерлеріне шұбырып жаяу жөнеген. Бауырларының көптен көрмеген балаларын көріп, Қожахмет есі шыға қуанды. Бірақ, анасын бұл үйден де көре алмаған соң, Бекайдардың лепіріп келген көңілі пәсейіп қалды. Бірден сұрауға көкесі «шешеңнің емішегін еметін бе едің?» деп айтар деп, ұялып отыр еді, бұл тығырықтан Зүпар құтқарды. Бір орайы келгенде ол осы үйдегі жеңгесінен «үлкен апам қайда кеткен?» деп сұрады. Бекайдар да елең ете қалған. Сөйтсе, мұның шешесі «енді қай уақытта келемін, кезінде құда түсіп ек, «Нұрила қашып кетті» деп өкпелеген адамша, соқпай кеткенім ұят болар» деп, осы жерден қырық шақырым жерде қыстап отырған Тілегеннің Бейсенбегінің үйіне қыдырып кетіпті.

	Ертеңіне Айдаһарлының бар жұрты жиылып, өткелде қалған мәшинені шығарып алудың қамын жасады. Шалғайдағы отгонде трактор да жоқ. Алты өгізді парлап жегіп сүйреткенде, астық тиелген ауыр мәшине өзен жағасына зорға шығарылған. Өздігінен жүруге жарамайтын болғандықтан, ауылға сүйреп әкелінген мәшинедегі өз үлестерін колхозшылар лезде-ақ бөлісіп алды. Содан кейін барып, Кәрібай шопыр мәшинесін жөндеуге кірісті. Бекайдардың шешесіне сол күні-ақ хабаршы жіберілді. Алайда, ол кісінің келуін күтумен тағы да үш күн өте шықты.

	Анасы келіп, амандық-саулық сұрасқаннан кейінгі Бекайдардың алғашқы сауалы «ол үйге неменеге барып жүрсіз?» болды.

	– Неге бардыңызың не, құлыным-ау?! Бейсенбек пен әкең өте сыйлас адамдар. Сол сыйластықтарын бекіте түсу үшін құда болуға да келіскен. Алланың жазуы шығар, одан ештеңе шықпады. Алайда, Бейсекең «құдай алдында уәде бердім, Нұрила кетсе, күні ертең-ақ орнын басар Тұрсын мен Жүрсін бойжетіп келеді. Бекайдар өзі әуелі әскерден аман- есен келсін, сол екеуінің таңдағанын беремін» деп отыр, – деді шешесі.

	– Ондай да қыздары бар ма еді?

	– Өзінің емес, туған інісі Ыршыманның қыздары ғой. Әйбат-ақ балалар өздері. Әсіресе, Тұрсыны келісті-ақ! Амандық болса, алдағы қыста он алтыға келеді екен өзі.

	– Бекайдар келгенше, онысы да қашып кетіп жүрмесін, – деді Зүпар қарап отырмай, сөз қосып.

	– Бұйыртып тұрса, ешқайда қашпайды.

	Бекайдар ендігі жерде үнсіз қалуды жөн көрді. Апасының Тұрсынға дейі ауып кеткенге ұқсайды.

	«Мейлі, қалағандары-ақ болсыншы! Тұрсыны әдемі болса, маған шығуға келісімін беріп тұрса, мен қарсы болмай-ақ қояйын!» деп ойлады сол сәт. Сонда өзі күні кеше ғана ұнатып қалған, әке-шешесі де «ала ғой» деп құлшынып отырған Раушанды қайтпек? Тіпті қыздың өзі де «кет әрі» емес қой. Оның үстіне «аламын» дегендей, бетінен сүйіп, емексітіп қойды. Бекайдар ойланайын деді. «Раушан ба, Тұрсын ба? Раушан сөзсіз сұлу. Апасының айтуынша, Тұрсын да әдемі сияқты. Көріктілік тұрғысынан екі қыз жобалас шығар. Жастары да қарайлас. Сонда қайсысына тоқталған дұрыс. Тұрсынды көріп барып, екеуін салыстырғаннан кейін бір шешімге келу керек болар» деп түйді Бекайдар.

	Келесі күні жөндеуден өткен мәшинеге қайтадан мінгенқонақтаржолғашықты.Жүгіжеңілдегендіктен бе, Кәрібайдың «арғымағы» Жаңаарқаға тоқтаусыз жетті. Қонақтар ол күні Шәріпбектікіне қонып, ертесіне әлгі мәшинемен «Үлгілі» колхозының орталығы болып табылатын Аюбекке тұмсық тіреп еді. Кәріпбек жалғыз ұлының алыс сапардан аман- есен оралуы құрметіне бір бойдақ құнажынын сойып, ауылдастарына той жасады. Бекайдардың төрт жылдан кейін демалысқа келуі Шонай әулетінің өзге де бірқатар қуаныштарымен тұспа-тұс келген. Зүпар келіншегін ертіп, оның ізін ала Бекайдарға ілесіп Мәдияр демалысқа келсе, жастайынан жат ұяда өскен Айдархан, өз өмірінің ақиқатын білмесе де, «туыстарын» іздеп келіпті.

	Зүпар мен Мәдияр да, Айдархан да Бекайдардың немерелес бауырлары болатын. Алғашқы екеуімен Бекайдар тай-құлындай тебісіп бірге өссе, Айдарханды осы уақытқа шейін «бауырым» деп есептеп көрмеген. Оның да өз сыры болатын.

	1932 жылғы мешінде, ел қатты күйзеліске ұшыраған тұста, Шонай балаларының төртіншісі

	– Кәрібай Ақмолаға көшіп келеді. Сол жылы оның үшінші ұлы дүниеге келіпті. Көшіп жүргенде туғандықтан, баланың атын Көшкінбай қояды. Сол қалада тұратын бір Жұмабеков Смайыл деген жамағайыны нәрестеге «бауы берік болсын» айта келіп, өзінің мұңын шағыпты. «Сенде құдай берген үш ұл бар, ал менде бір қыз да жоқ» деп. Сонда Кәрібай қамыққан туысына екі жасқа келген Айдархан деген екінші ұлын «құдай алдында сұраусыз» деп жетектетіп қоя беріпті. Бұл сырды Айдархан білмей ер жетті. Туыстарының ешқайсысы ол туралы тіс жарған емес-ті. Тіпті, сол Смайылдың үйінде жатып теміржол станциясы кезекшілерінің оқуын оқыған Қанайдар да Айдарханға оның өзінің туған інісі екенін сездірмепті. Бірақ, үйінде жатып оқығандығының өтеуі секілді, сыйластығы жарасқан дос ретінде, әрі жамағайыны ғой, демалысқа шыққанда өзінің ауылына келіп қонақ болып қайтуға шақырыпты. Айдарханның Жаңаарқаға келуінің себебі сол еді. Біреуге асырауға берген баланың ер жеткен соң өзінің үйіне, әке-шешесіне «оралуы» – әлгі сырды білетіндердің тынышын ала бастаған. Сондай «желауыз» жеңгейлердің бірі Айдарханды әдейілеп іздеп келіп, оған «сенің әкең – Кәрібай, шешең – Көпей» деп, бар сырды жайып салады. Мұны естіп, «көзі ашылған» Айдархан бұлқан- талқан болды. Алданумен өткен балалық шағы үшін әкесі мен шешесін жазғырды. «Енді қайтып Ақмолаға бармаймын» деп қиғылық салды. Қашанғы әдеті бойынша, бұл жолы да тығырықтан шығар жолды Шонай балаларының үлкені Кәріпбек тапты. Бұл әулет үшін оның айтқан сөзі, кескен кесімі заң болатын. Тіпті талқылануға да жатпайтын.

	Бұл жолы Кәріпбек Аюбекте бастары қосылып қалған Шонайдың бүкіл үрім-бұтағын жинап алып, Айдарханды қарсы алдына отырғызып қойды да, өз шешімін жария етті.

	– Шырағым, Айдархан, сенің жағдайыңды түсініп отырмын. Өкпелейтін-ақ жөнің бар. Алайда, сен, бізді де түсін! Өзіңді «құдай алдында сұраусыз» деп, Смайылға беріп кеткен әкеңді тым қатты жазғыра берме. Ол байғұс, біріншіден, бала көрмей жүрген туысын аяды, екіншіден, сол ашаршылық жылы сені біреудің тәрбиесіне өткізу арқылы жаныңды сақтап қалуды ойлады. Әйтпесе, өзі күнін көре алмай отырғанда, үш баланы қалай асырар еді? Сені қайта көзінен таса еткісі келмей, туысына берді ғой. Асырай алмайтын болғандықтан, балаларын балалар үйлеріне өткізгендер қаншама?! Смайыл келіп сұрамағанда сені де сонда беруге тура келетін бе еді. Олай болғанда, сен ата-тегіңді мүлде білмей кетер едің. Кейін сені іздеп, қайтып алғымыз келсе де таба алмауымыз мүмкін ғой. Қайта, құдай саған болысқан. Сырттай болса да амандығыңды біліп жүрдік. Смайылға рахмет, сені ешкімнен кем етпей өсірді. Ендігі жерде, өз қолың өз аузыңа жеткен тұста, «туғандарымды таптым» деп, ол бейшараларды зарлатып тастап кеткенің оларға обал, құдайға күпірлік болады. Сондықтан, сен «Ақмолаға қайтпаймын» дегенді қой! Кәрі қойдың жасындай жастары қалғанда жетімсіретпей, өзіңді асырап- сақтағанәке-шешеңдібақ. Шариғаттада, қазіргізаңда да баланы туған емес, асыраған ата-ана нағыз ата- ана болып есептеледі. Кәрібай мен Көпейді кешіріп, олар да сенің ата-анаң, екі жасыңа шейін мәпеледі ғой, Смайыл мен тәрбиелеген шешеңді ренжітпеуге тырыс. Бізге жолама демеймін, осылай демалысқа шыққаныңда қыдырып келіп тұр. Ертең өзің де отау тігесің, сонда балаларыңды жатсындырмай, мына бауырларыңмен араласып-құраласып тұрыңдар, – деді де, жан-жағына біреуді іздегендей қаранып, көзімен кіші інісі Адамбекті тауып алды да, – Сен, Адамбек, осы қазір Қызылобаға тартшы, – деді сәл ойланыңқырап қалып.

	– Неменеге, көке? – деді Адамбек таңырқай.

	– Жаңа Айдарханға «өзің отау тіккенде» дедім ғой, соны құдай шығар аузыма салған. Отау демекші, Айдарханнан да бұрын оның ағасы Қанайдар отырған жоқ па, «аяғымды қашан тұсайсыңдар» деп, соны аяқтандырудың қамын жасайық! Осы бәріміздің дәл бұлай жиыла қалуымыз үнемі бола бермес, соны пайдаланып қалайық!

	– Дұрыс айтасыз! – деді Зүпар Қанайдарға күлімсірей қарап қойып, – Ендігі кезек Қанайдардікі, өзі 117-разъезде салт істейді, обал-ақ болып жүр әйелсіз.

	– Соны біліп айтып отырмын ғой, – деген Кәріпбек ендігі сөзін тікелей Адамбекке бағыттады,

	– Тоқбайдың Нұрланына бар да айт, қызын келесі жылға қалдырмай, тез арада ұзататын болсын!

	– Қай уақытта барып аламыз дейін.

	– Қыз дайын болса, біз дайын де!

	– Жарайды! – деген Адамбек бөркін жүре киіп шыға берді.

	Бекайдар манадан әкесінің сөзін үнсіз ғана тыңдап отырған. «Дұрыс айтып отыр» деп мағұрланып отыр еді. Соңғы сөздерін, Қанайдарды үйлендіруге қатысты шешімін, түсіне алмай қалды. Сөйтсе, кейін Қанайдардың өзінен сұрап білсе, Кәріпбек әкесі сол баяғы әулеттің үлкені екендігіне басып, Қанайдарға әлгі Нұрлан дегеннің Сәмен деген қызын былтыр айттырып, қалың малын да төлеп қойыпты. Уәделескен мерзімдері келесі жаз екен, енді соған қаратпай, той жасамақ.

	Құдалар да Кәріпбектің ұсынысына түсіністікпен қарап, бас-аяғы бір жетінің ішінде Сәменді ұзатуға даяр етті.

	Ағайын-туыстың арасында той-думанмен өткен күндер Бекайдарға ұмытылмастай әсер қалдырды, көңіліне түрлі ой салды. Ағайындылардың ауызбірлігіне тәнті болды. Үлкендері ретінде, Кәріпбектің айтқанынан шықпайтын інілері тіпті соғымға не соятындарын да үлкен ағаларының ұйғарымынсыз шешпейтін. Осыларды ойлағанда, Бекайдар кейде әкесін диктатор ма деп қалады.

	«Айттым – бітті, кестім – үзілдіге» үйренген әкесі ертең бұл әскерден келген соң, «қайтсең де Тұрсынды аласың!» деп отырып алудан тайынбас. Сондықтан, Раушанды ұмытуға тура келмек. Несі бар, әкесі мен шешесіне ұнаған қыз өзіне де ұнап қалар. Ең бастысы, ата-анасының көңілдеріне қаяу түсірмеу ғой. Басқасы өз ретімен бола жатар. Бұрынғы қазақтар «қатын алма, қайын ал» деп, текке айтпаған шығар. Осындай тұжырымға келген жігіт үйлену жайын мүлде ойламауға тырысты. Ол үшін біреу шешетін болса, қайтеді басын қатырып. «Ата салты осындай» деп, «ноқтаға басын сұққаннан» басқа амалы жоғын сезеді. Сондықтан да Жезкиігін ертіп алып, өзін демалысқа жібертуге басты себеп болған шарусына, таудан түлкі қағуға алаңсыз кірісіп кетті. Желтоқсанның басы қарлы болғанмен, аса қатты суық емес еді. Екі-үш рет нағыз қансонар болды. Соны ұтымды пайдаланған Бекайдар он шақты түлкіні қанжығасына байлады. Оның сыртында қырыққа жуық қоян да Жезкиіктен қашып құтыла алмаған. Кәріпбек әлгі түлкілердің ең тәуір деген төртеуін бас терілерінің пошымын бұзбастан, тырнақтарын қалпында сақтай отырып жақсылап илеп берді. Шаруасы тынғаннан кейін де Бекайдар қайтуға асықпады. Өйткені, оның демалуға берілген уақыты да, шекарадан өтуге рұқсат қағазында көрсетілген мерзім де әлдеқашан өтіп кеткен. Бәрібір кешікті, ендігі жерде күнәнің азы не, көбі не деп ойлады. Оның үстіне, Бекайдардың арқасын кеңге салуына өзінің тікелей бастығы – корпус прокуроры Левант Борис Григорьевичтің «Қаңтардың жиырмасына шейін бір келсең болады, асықпа. Шекарадан өту рұқсаттамасын армиялық прокуратурадан аласың, оларға мен өзім тапсырып қоямын» деуі де түрткі болып еді. Дегенмен, Кәріпбек баласының осыншама ұзақ демалысына аса қуанышты бола қойған жоқ. Бір күні ол Бекайдарға оңашалап өзінің ойын айтты.

	– Шырағым, сенің үйде болғаныңа қарсы емеспін. Алайда, сен қазір менің емес, үкіметтің адамысың ғой. Ал үкіметте заң бар. Сол заң бойынша, сен оны бұлжытпай орындауың керек. «Бар» деген уақытында барып, «кел» деген уақытында келуің керек емес пе?! Ал сен не істеп жүрсің?

	– Дем алып жүрген жоқпын ба?

	– Ал, ол демалыстың мерзімі өтіп кетті ғой. Ендігі жерде сен дезертирсің.

	– Қойыңызшы, маған кешігуге бастығымның өзі рұқсат еткен.

	– Оның рұқсаты ауызша ғана ғой. Ал, қазіргі заманда қағаз ғана сөйлейтінін білмейтін бе едің?

	– Білем, әрине.

	– Білсең, қалқам, жолға қамдан! Үкіметтің құрығы ұзын екенін ұмытпа!

	Бұдан кейін әкесімен сөз таластырудың артық екенін ұққан баласы қайтуға қамдана бастады. Қайтар жолдың ұзақ екенін, оның үстіне, жолай Қарағандыдағы Зүпарға, Ақмоладағы Айдарханға соға кетуге уәде еткенін ескеріп, тақалып қалған жаңа жылға қарамай жолға шықты. Алайда, Зүпар қасында үш күн ұстап, жаңа жылды өзімен бірге Қарағандыда қарсы алдырып, Айдархан екі күн жібермей Ақмолада ұстап, Қызылжарға келген соң Қиыр Шығысқа баратын пойызға билеттің реті келмей, бес-алты күн Раушанның туыстарында аялдап, қаңтардың сегізі күні ғана Қазақстаннан шығудың сәті түсіп еді.

	Бекайдар Уссурийскіге келгеннен кейін бірден Армиялық прокуратураны тауып алды. Армия прокуроры әділет генералы Александр Иванович Величутин сержант Кәріпбековты ашулы қарсы алды.

	– Дезертир, сені сотқа беру керек! – деп айқай салды. Бекайдарда үндемей құтылудан басқа амал жоқ еді. Қандай сылтау айтарын білмеген. Бірақ, бұл қандай сылтау айтса да иланайын деп тұрған генерал көрінбейді. Оның өз көздегені болатын. Біраз айғайлап алғаннан кейін ол:

	– Сен осында қаласың! Енді Қытайға бармайсың! – деді де, бір капитанды шақырып алып, – Бұны өз қалауыңызша пайдаланыңыз! – деді бұйыра сөйлеп. Капитан сержантты ертіп, генералдың кабинетінен шығып кетті.

	Капитан түсі жылы адам еді. Өз кабинетіне келгеннен кейін де сол қалпынан танған жоқ. Жылы сөйлеп, Бекайдардың көңілін табуға тырысты.

	– Уайымдама. Мұнда мүлде қалып қоймайсың. Маған екі-үш ай көмектесіп, соңғы үш жылдың мұрағатын ретке келтіріп берсең болғаны, Александр Ивановичке айтып, өз орныңа қайтуыңа көмектесемін, – деді.

	Армиялық прокуратурада Бекайдардың жағдайы корпус прокуратурасындағысынан нашарлау болды. Мұнда солдат-сержанттар (шопырлар, песірлер, күзетшілер) құрамы – небары он екі адам екі бөлмелі ағаштан қиылған ескі бір үйде тұрады екен. Жұмыстан кейін ішетіндері – арақ, ойнайтындары – «дурак», тартатындары – махорка. Уақытша ғана жүргендіктен, Бекайдар олармен тығыз араласқысы келмеді. Және араласатындай уақыты да жоқ еді. Бар зейіні жұмысқа ауған. Жататын жеріне түнгі 11-12-лерде ғана оралатын. Себебі, өзіне жүктелген міндетті тезірек атқарып, Дайрэнге қайтқысы келеді. Тапсырманы ойдағыдай орындаса, қайтаратындарына сенімді. Өйткені, мұнда келгеннен кейін өзінің бастығына «мені осында ұстап қалды» деп хат жазған. Бастығы «алған жұмысыңды неғұрлым тезірек бітірсең, соғұрлым тезірек босатады» деген. Күн-түн демей, құлшына жұмыс істеп жүргені де содан болатын. Ақыры, капитанның берген тапсырмасын Бекайдар бір айдың о жақ, бұ жағында бітіріп берді. Генерал да сержанттың құнттылығына риза болып, кабинетіне шақырып алып алғыс жариялап, өз прокуратурасына қайтуға рұқсат берді. Бұл – 1949 жылдың 22 ақпаны еді. Ертең – Қызыл Армияның құрылған күні, әскерилер үшін мереке.

	Бекайдар Уссурийскіден Дайрэнге жету үшін шағын ұшаққа мінген. Өзін Дайрэнге жақын маңдағы далалық әуежайдан алып шығып, Кореяға тастап кеткен сол баяғы «Дугласына» тап келіпті. Бұл жолы өзі ғана жалғыз жолаушы болды. Ұшақ сол өзін бұдан төрт жарым айдай бұрын алып ұшқан далалық әуежайға келіп қонды. Ұшаққа тиелген пошта Порт Артурға тиесілі екен, соны күтіп алған мәшине сержантты жолайрыққа шейін әкеліп тастады. Әрі қарай жол тосып, Дайрэнге жеткенше күн де батқан. Оның үстіне, тап сол күні қалада жарық та болмай қалыпты. Жарық болмағандықтан, тоқпен жүретін трамвай қатынасы да үзілген. Жаяу жүре берейін десе, бұл түсіп қалған жерден прокуратура әжептәуір алыс. Уақыт болса, түнгі он бірлерге тақалып қалды. Амалы таусылған Бекайдар прокурордың өзіне телефон шалды. Ол хатшысының шарасыздығына түсіністікпен қарап, алып келуге көлік жіберді.

	Бекайдар бөлмесіне келіп кіргенде онда май шам жанып тұрғанын көрді. «Қараңғы болмасын деген ғой» деп, өзіне жасалған қамқорлыққа іші жылыды. Мұны істеп жүрген Мия болар деп ойлады.

	«Дұрыстап қоштаса алмағанын жуып-шайғандағысы шығар». «Қайда жүр екен өзі?» «Қазір майысып келіп тұрса, не істеуім керек?» Сөйтіп ойлап үлгергенінше, баспалдақпен түсіп келе жатқан адам аяғының тықыры естілді. Жігіт елең ете қалған. Сәлден кейін бөлмесінің есігі ашылып, прокурордың әйелі Нина кіріп келе жатты. Ол келе сала:

	– Ой, өзіңді көп күттік қой! Жүр, біздікіне барайық! Борис күтіп отыр. Ашыққан да шығарсың, кешкі ас та әзір тұр, – деді бастырмалатып.

	– Бара беріңіз, қазір жуынып алып барайын, – деді Бекайдар. Нина «тездет енді» деп шығып кетті. Шала-шарпы жуынып келген соң жігіт затдорбасынан екі түлкінің терісін алып шығып, сілкіп-сілкіп қалып еді, ұйпаланыңқырап қалған жүндері жазылып, құлпырып шыға келді. Соларды алып жоғары көтерілді. Түлкі терілерін көрген бойда-ақ прокурор:

	– Мұның не? – деді түсін суытып.

	– Әкем сізге мені үйге жібергеніңіз үшін риза болып, рахметін айтып жатыр. Ал, мынау – Нина Алексеевнаға сыйлық, – деді Бекайдар түлкілерді әйелдің қолына ұстатып жатып. Алғанды кім жек көрсін, Нинаның жүзі қуаныштан бал-бұл жанады. Әйелінің қуанғанын көріп, прокурор да жібиін деген сияқты.

	– Мынаның біреуін орынбасарымның әйеліне бер. Ол мұны қалайда сезеді. Артық әңгімені қайтеміз, – деді әйеліне. Нина болса екі теріні май шамның жарығына кезек тосып, таңдай алмай әлек. Ақыры, біреуіне тоқталған болуы керек, терілерді былай алып қойып, еркектерді үстел басына шақырды.

	Үстел үсті жайнап тұр. Ертеңгі мейрамның құрметіне дайындықтың ұшқыны болса керек. Прокурор дастархан басында Бекайдардан оның әке-шешесінің жағдайын сұраумен болды. Сержант прокурордың онысын «сыйға – сый, сыраға – бал» демекші, өзіннің сыйына ізеттілік көрсету деп білді. Осынысына да риза болды. «Ұрыспас па екен» деген көңілі жайланып орнына түсті. Нина да тек тыңдаушы болып отыруды қаламай, бұл жоқта болған жаңалықтарды айтып жатыр.

	– Бек, сенің сүйіктіңді Борис Григорьевич қуып жіберген, – деді ол бір кезде екі еркекке кезек көз тастап. Айтып отырғаны Мия екенін Бекайдар бірден түсінген. «Неге?» деуге шақ қалғанымен, өзін-өзі тежегені дұрыс болыпты. Прокурор мән- жайды сұратпай-ақ айтып берді.

	– Халықаралық жағдайдың күрделілене түсуіне байланысты, әскери бөлімдерде шетелдік азаматтарды ұстауға тыйым салынды. Сол үшін де ол қыздан құтылу керек болды, – деді прокурор «оған ренжімессің» дегендей, Бекайдарға қарап.

	– Әрине, қойылған талапты орындаған дұрыс қой, – деді жігіт бастығының әрекетін құптайтындығын аңғартып.

	– Бірақ Мия күнара телефон шалады маған, – деді Нина күліп, – ылғи сені сұрайды «қашан келеді?» деп. Ертең телефон шалып, қуантпасам өзін.

	– Қайтесіз әуре болып, – деді Бекайдар аузына басқа сөз түспей, – Керек болып бара жатсам, өзі келіп хабарласар.

	– Кәріпбеков, сен де доғар енді онымен қарым- қатынасты! – деді прокурор ресми қалыпқа көшіп,

	– Осы сәтті пайдаланып, оның күдерін үз! Жылы сөйлеп, үміттендірме. Сен бәрібір шетелдікке үйленбейсің ғой, сондықтан оның да, өзіңнің де басыңды қатырма. Бірден «жоқ!» де. Соның дұрыс болады.

	– Өзім де сөйтем, – деді Бекайдар төмен қарап.

	– Сен неге төмен қарап кеттің? Қимай отырсың ба қытайдың қызын? Ауылыңда талай сұлу күтіп отырған шығар, «қашан біржола келер екен?» деп. Онан да сен ертең біржола барғанда істейтін жұмысыңның қамын жасауды ойла осы бастан.

	– Оның қамын бұл жақта жүріп қалай жасамақпын?

	– Қалай жасау керек екенін қазір айтамын.

	Жақсылап тыңдап ал!

	– Құп болады!

	– Хабаровск қаласында Заң мектебі бар. Сен соған сырттай оқуға түсіп ал. Жылына бір-екі рет барып, сессия тапсырып қайтқаның болмаса, осында жұмысыңды істей бересің. Бір жылдан кейін тергеуші боласың, офицерлік шен аласың. Мектепті бітіріп алғаннан кейін «отбасы жағдайына байланысты» деп, әскер қатарынан босануыңа көмектесемін. Бара сала, кем дегенде ауданның прокуроры болып шыға келесің. Өзім кепілдеме жазып беремін. Қазақстанда қазір арнайы білімі бар заң қызметкерлері тапшы. Осы жерде жүріп партияға өтіп алсаң, тіпті жақсы болады, – деді прокурор «осыным қалай?» дегендей, сержанттың иығынан қағып.

	– «Партияға өтіп ал» дегеніңіз ақылға қонады. Ал, оқу оқып тағы екі-үш жыл мұнда жүргім келмейді. Оның үстіне биыл 1926 жылы туғандарды әскер қатарынан босататындығы туралы Армия прокуратурасында жүргенде естігенмін. Жұрт қатарлы елге қайтпай, оқуды сылтауратып қалып қойсам, әке-шешем өкпелейді. Отбасында жалғыз ұлмын, маған қарап отыр ғой олар, – деді сержант бастығының оқу жөніндегі ұсынысын қабылдай алмайтынын білдіріп.

	– Шолақ ойлайсың, сержант, – деді прокурор, – мен манадан әке-шешеңнің жағдайын текке сұраған жоқпын. Айтуыңа қарағанда, түлкі аулауға жарайтын әкең әлі тың. Сен оқу оқыған үш-төрт жылға оның түгі де кетпейді. Шешең болса, әлі жап-жас. Оған көмекші боларлық қарындастарың да бой жетіп қалыпты.

	Әкеңе жәрдем жасайтын төрт бірдей інісі тағы бар. Мен қазақтарды жақсы білемін, бауырларын олар қашан да қолдайды, қиын жағдайда қол ұшын береді. Сондықтан, мүмкіндік болып тұрғанда оқып алғаның жөн болар еді.

	– Оқу елден де табылар.

	– Оқу табылғанмен, мүмкіндік табыла бермейді. Сені әкең елге барысымен үйлендіреді. Одан балалы-шағалы боласың. Оқу жайына қалады. Ал, арнаулы білім болмағаннан кейін келешек те жоқ. Сонда өкінетін боласың.

	– Аудандық прокуратураға хатшылыққа жарайтын шығармын.

	– Оған жарайсың ғой. Бірақ келешекті де ойлау керек емес пе?! Қашанғы хатшы болып жүрмексің?

	– Оны уақыт көрсетер, – деді Бекайдар күмілжіп.

	– Дегенмен, әлі де ойлан! – деп, прокурор орнынан тұруға ыңғайланды.

	Ертеңіне Бекайдар өзінің бұрынғы жұмысына кірісіп кетті. Мұның міндетін жұмысқа бұл кеткен соң орналасқан бір жас тергеуші өз қызметіне қоса атқарып келген екен, мойнының босағанына қатты қуанды.

	Прокуратурада жұмыс істеп жүргенінде Бекайдардың бір байқағаны: құқық қорғау органдарының басшылары бір-бірімен тату болмайды. Корпус прокуроры Борис Григорьевич Левант мейлінше сауатты, принципшіл жан. Әскери мемлекеттік қауіпсіздік комитетінен келген айыптау қорытындыларын бекітпей, тергеу барысында кеткен кемшіліктерді орынды көрсете отырып, қылмыстық істерді жиі кері қайтаратын. Бұл, әрине, МҚК басшылығына ұнамайды. Прокурор әскери трибуналдың отырысына да көбіне өзі барып қатысады. Егер трибунал айыпталушыға прокурор сұраған жаза мерзімін бермесе, наразылық келтіреді. Мұндай жағдайлар жиі болатындықтан, әлгі екі мекеменің басшылары прокурормен іштей дүрдараз. Осы үш мекеме бір-біріне өте жақын орналасқандықтан, Бекайдар жұмыс бабымен МҚК- ге де, әскери трибуналға да жиі барып тұрады. Соны пайдаланып қалғысы келген болу керек, МҚК прокурордың хатшысын сондағы өздерінің тыңшысы етіп алып еді. Оған жүктелген тапсырма: корпус прокуратурасының қызметкерлері әскери құпияны сақтай ма, пара алмай ма, шетелдік азаматтармен (қытайлықтармен, ақ гвардияшылармен) байланыстары бар ма, соны бақылау. Бекайдар шпион болуға келісімін бергенмен, прокуратураға адалдығын жоғалтпады. МҚК-ге қажетті айғақтарды жеткізіп тұрмағандықтан, оның жұмысына МҚК бастығының көңілі толмайтын. Бір күні ол прокурор хатшысын өзіне шақырып алып, оның адал тыңшы емес екендігін бетіне басты. Құрғақ сөзбен емес, нақты бұлтартпас айғақтар келтіре сөйледі. Бекайдар үнсіз мойындауға мәжбүр болды.

	Шынында да нұсқау бойынша құпия құжаттар тек қана фельдбайланыс арқылы жөнелтілуі керек. Алайда, ондай құжаттар корпус прокуратурасынан фельдбайланыстың жәрдемінсіз корпус командиріне жеткізіліп беріледі. Оны апаратын прокурордың өзі. Фельдбайланысқа сенбейді емес, уақыт оздырмау үшін сөйтетін. Фельдбайланыс өкілі инкассаторлар сияқты қаруланған, кесте бойынша мәшинемен келіп тұруға тиіс. Бірақ, онымен жіберілген құжаттар діттеген жеріне уақытында жете бермеуші еді. Прокурор корпус командиріне тоқсан сайын әскерилер арасындағы қылмыстар, олардың орын алу себептері, қылмыстың алдын-алу жолдары туралы ұсыныс-ақпарат тапсырып отыруға міндетті. Бірақ, ол оны өз қолымен апарып, қағазға түсіруге болмайтын кейбір жайттарды командирге ауызша айтып жеткізу үшін, нұсқауға қайшы әрекеттерге баратыны болатын. Соны білдіртпеу үшін, құпия құжат фельдбайланыс арқылы келген сияқты етіп қойғызатын. Ол корпустағы фельдбайланыстың бастығы арқылы ретке келтіріліп отырушы еді. Сөйтіп, прокуратурадағылар «МҚК-дан қулығымызды асырдық» деп мардымсып жүргенде, болмашы нәрседен қателесіп жүргендерін білмейтін. Соны МҚК агенті корпус штабына барып түсетін құжаттарды тексеру кезінде анықтады. Қанша жерден «жымын білдірмедік» дегенмен, прокуратурадағылар өз құжаттарын қағаз жүзінде тіркетіп, фельдбайланыс арқылы келгендей еткенімен, оларға инемен тесіп жіп өткізіліп, оның екі ұшы сургучталып, мөр басылатынын ескермей келіпті. Осыны айтқан МҚК полковнигі прокурордың хатшысынан түсінік жаздырып алды. Бекайдар прокурорына келіп, қулықтарының білініп қалғанын айтып еді, ол:

	– Ол түк емес! – деді қолын бір сілтеп, – Бұл тек құпия іс жүргізу туралы нұсқауды бұзу ғана болып табылады. Ол мемлекеттік құпияның жария болғанын дәлелдеп көрсін. Дегенмен, бұл маған сабақ болды. Мен әдейілеп тұрып, әрі қарай да жалғастыра беретін боламын. Тек сен құжаттарымызды инемен тесіп қоюды ұмытпа!

	– Борис Григорьевич, олар да құпиялылық режімін бұзып жүргенін сіз білесіз бе? – деді Бекайдар екіұштылау етіп.

	– Қалай? – деп елең ете қалды прокурор, – Сен оны қайдан білесің?

	– Ол былай. Олардың бізге келіп түсетін қылмыстықістері«Өтеқұпия» дегенгрифіболғанына қарамастан, фельдбайланыссыз әкелініп жүр ғой. Ал, ол істер қарапайым істер емес, шпиондар мен жау агенттерінің әшкереленуі жөніндегі олардың жұмыс әдістері туралы.

	– Бек, сенің мынауың – қырағылық. Сен олардан бұдан былай бірде-бір істі қабылдама. Фельдбайланыс арқылы жіберсін. Сосын көрейік, кімнің кімге жалынғанын, – деді прокурор тығырықтан шығар жол табылғанына қуанып.

	Мәселенің мәнісі мынада болатын. Әр қылмыстық істі тергеп бітірудің процессуалдық мерзімі болады. Істі фельдбайланыс арқылы жіберсе, ол мерзім созылып кетеді. Егер іс процессуалдық мерзімде аяқталмаса, прокурор тергеушіні жазалау жөнінде мәселе көтеруге тиіс.

	Бекайдар ертеңінде-ақ МҚК тергеушісі алып келген істі қабылдамай жіберді. МҚК бастығы оның себебін бірден түсінді. Прокурор хатшысын ол өздеріне келесі бір келгенінде кабинетіне шақырып алып:

	– Сенен жақсы агент шықпады. Бірақ принципшіл қызметкер болатын түрің бар. Әскерден босатылғаннан кейін біздің жергілікті облыстық басқармамызға барып жолық. Өзім кепілдеме жазып беремін, – деді.

	Бекайдар МҚК тергеушілерінен келетін құпия құжаттарды қызыға оқитын. Онда небір жағдайлар жазылатын. Өзі көрмесе де, оқығандарынан көп ой түйетін. Дайрэндегі кеңес әскерлерінің Солтүстік Корея мен Оңтүстік Корея арасындағы соғысқа тікелей қатысы барлығын сол құжаттар арқылы білген. Сол құжаттардың бірінде жазылған мына бір оқиға прокурор хатшысының есінде қалып қойыпты. Корей түбегінде соғыс жүріп жатқан кез. Кеңестік

	«Миг-15» жойғыш ұшақтары терістік Кореяны бомбалауға келген американдық «Б-59» бомбалаушы ұшағын атып түсіріпті. Екі ұшқышы парашютпен секіріп аман қалғанымен, кеңес әскерлерінің қолына түседі. Тергеу басталады. Тергеушінің:

	– Сіз – АҚШ азаматысыз. Неліктен Оңтүстік Корея жағында соғысып жүрсіз? – деген сұрағына, олар:

	– Орыстар Солтүстік Корея жағында қалай соғысса, біз де солай, – деп жауап қайтарыпты.

	– Ол бос сөз.

	– Бос сөз емес. Бізді орыстың жойғыш- ұшқыштары құлатты. Біз олардың өзара радио арқылы сөйлескендерін естідік. Олардың біреуі екіншісіне таза орыс тілінде «Иван, мені қалқала! Мен мына итті қарынының астынан бір перейін» деді.

	– Орысша таза сөйлегеннің бәрі орыс бола бере ме, Солтүстік Кореяның барлық ұшқыштары КСРО- да оқыған.

	– Оңтүстік кореялықтар Солтүстік Кореяның талай ұшағын атып түсірген, солардың ұшқыштарының бәрі орыс жігіттері болып шыққан. Бұған да сенбесеңіз, егер орыстар Солтүстік Корея жағында соғыспаса, біздің ісіміз бойынша тергеуді неге КСРО МҚК-нің тергеушісі – Сіз жүргізесіз? – деп қасарысқандары жазылыпты.

	Осы бір жалғыз істің өзінен-ақ көп мән-жайға қанығуға болатындай. Расында да Бекайдар Әуе Күштеріқоймасындақарауылретіндеқызмететкенде соғысқа араласатын ұшақтар қару-жарақты, оқ- дәріні, бомбаларды сол қоймадан алатынын білетін. Ұшқыштар корей ұшқыштарының киімін киетін. Олардың қолға түсіп қалу қаупі ескеріліп, ешқандай құжатсыз жіберілетін. Соғысқа кіретін ұшқыштар мүмкіндігінше Орта Азия республикалары өкілдерінен іріктелуші еді. Кеңестер Одағының ұшқыштары Порт Артур, Дальний сияқты Квантун түбегіндегі әуе айлақтарынан ұшып шығатын. Ол жерден корей аспаны қол созым жерде. Орыс ұшқыштарының «қарынының астынан бір перейін» дейтін де жөні бар. Өйткені, американдық «Б-59» ұшағының ең осал тұсы астыңғы жағы екенін Бекайдар ұшқыштардан талай естіген. Қолға түскен ұшқыштарға МҚК тергеу жүргізеді де, прокурор айыптау қорытындыларын бекітеді. Сонан кейін іс корей тіліне аударылып, Солтүстік Корея сотына өткізіледі.

	1926 жылы туылғандар әскерден босатылу кезегін күтумен жүргенде 1949 жыл да түгесілді. Бекайдардың жағдайы бәз-баяғысынша. Жұмысы да, тұрмысы да жақсы. Тек, өзін ұнатқан, өзі ұнатқан қыздардың бәрімен қарым-қатынасын үзген.

	Туыстары ғана хат жазып тұрады. Солардың бірінен 1950 жылдың басында Тұмабайдың елге аман-есен оралғанын естіді. Ал өзінің туған жерге түпкілікті оралуының сәті тек 1951 жылдың шілдесінде ғана түсті. «Бұлай боларын білгенде, Хабаровскідегі екі жылдық Заң мектебін бітіріп алатын едім» деген ой Бекайдарды жиі мазалаушы еді. Демалыстан келген бетте прокурордың айтқан ақылын алмағанына өкініп қояды. Бірақ, «өткен іске өкінгеннен не пайда?» Дегенмен, дипломсыз-ақ не прокуратурада, не сотта хатшы бола аларына сенімді болатын.



	Астана, 30 қараша 2010 жыл





