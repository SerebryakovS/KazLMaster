	Марат Мәжитов

	Құныскерей



	Құныскерей Қожахмет баласы Гурьев, бүгінгі Атырау облысына қарасты Тайсойған өңірінде туып-өскен. Совет өкіметіне ашық қарсы шығып, қол бастап, соңына жүздеген жасақ ертпегенімен, Құныскерей банды атанып, жеті-сегіз жыл қуғында, азды-көпті қантөгісте жүрген. Роман мазмұны біржақты емес, кешегі мен бүгінгіні, ескі мен жаңаны салыстыра отырып, қилы-қилы шегіністерге барады, сан алуан «тар жол тайғақ кешуді» сараптап, електен өткізеді. Стиль ерекшелігі, тіл байлығы көлемді шығарманы көріктендіріп тұр. Роман желісі тартымды, жеңіл оқылады, жазушы жергілікті жерді, оқиғаның шиеленіскен тұстарын ерекше сипаттайды. Автордың бұл романды жазуда көп ізденгені шығармадағы шым-шытырық оқиғалардан байқалады.





ҚҰНЫСКЕРЕЙ




	Ұлы Қазан «шұғыласына» бөленген Тайсойған өңірі еңбекшілерінің арасында кейін атышулы банды атанған Құныскерей Қожахмет баласы да бар еді. Мұрағат деректеріне сүйенсек, ол 1918 жылдың сәуір айынан бастап, ұлы төңкерістің насихатшысы әрі белсенді де белді, сенімді адамына айналады. Ол Гурьев пен Теке қалаларына кіре тартып, керуен басшысы болады. Құныскерей жөнінде 1920 жылдың зауза айындағы үшінші санында «Трудовая правда» газеті шағын хабар жариялайды. Онда: «Гурьевке елден азық-түлік тасып, әсіресе мал айдап әкеліп, оның етін дайындауда Қожахметов Құныскерей айрықша көзге түсті. Ол – өте-мөте іскер әрі бірбеткей, таза, совет өкіметінің ел ішіндегі сенімді өкілі», – деп жазады. 1919 жылдың басында ол Тұзтөбедегі тұз өндіріс орнымен байланыс жасап, елге қап-қап таза тұз әкеледі. Тіпті жарты жылдай сол кентте еңбек етіп, бар ынта-жігерімен жаңа заманды құшақ жая қарсы алған сыңайлы.

	Кенет 1920 жылғы сүмбіле айының 27 жұлдызында (Оралдағы (Теке) мұрағаттан табылған құжатта екі түрлі жазылған, біреуінде – 27-сі, біреуінде – 29-ы) ол екі бірдей тәртіп сақшысын тал түсте (милиция) ұрып өлтіріп, атқа мініп, бой тасалаған. Бұған: Құныскерейдің қанды көйлек досы әрі құрдасы Жақсылықов Мұхаммедиярды жүйрік атын бермей, тәртіп сақшыларымен жұдырықтасқаны үшін олар ат иесінің жүрегіне қорғасын оқты қадаған, яғни атып тастап, жөндеріне кете барғаны себеп болған. Міне, сол қасірет-қайғының үстіне астындағы ақбозын сар желдіртіп Құныскерей келе қалмай ма. Әр жағы «қанға – қан, жанға – жанмен» аяқталған. Сол күннен бастап жаңа заманның жауы атанған ол қолына қару алып, «Алла» деп атқа мінгені белгілі.

	Алдымен айтарым, Совет өкіметіне қарсы жасақ жинап, қол астына жүздеген қарулы адамды топтастыру оның көкейтесті арманы болған шығар, бірақ онысын жүзеге асыруға талпынғанымен, шамасы жетпегенін құжаттар дәлелдейді. Бір жылдай жалғыз өзі әрекет етіп, 1921 жылдың аяғына таман 25–30 адамнан қарулы отряд құрып, өзі соған басшылық етеді. Көкжар мен Саралжының ортасында бұларды 150-дей мұздай қаруланған солдат қоршап, оның командирі патша өкіметі кезіндегі Көкжар базарының қожайыны Николай Антонов (бір құжатта Николай Алексеевич) соғыс тәртібін білмейтін Құныскерей отрядын быт-шыт қылады. Біразы қолға түсіп, алтау-жетеуі оққа ұшады. Осы қолма-қол ұрыста Құныскерей аса мергендігімен, аса жаужүректілігімен көзге түссе керек, командир Антонов: «Мынау адам емес, дию, құдайым енді мұнымен екінші рет кездестірмесін», – деп жағасын ұстаған. Бұл қанды шайқас 1922 жылдың көктемінде, яғни сәуір айының орта шенінде болғанын құжат арқылы анықтадық. Осы қырғыннан Жәрдем, Бекболат, Сапарғали және Құныскерей сытылып шығады. Содан Бекболат пен Сапарғалиға Құныскерейдің өзі ризашылық білдіріп, Қобда арқылы Ақтөбе қаласына шығарып салады да, Жәрдемді Тайсойғанға қайтарып, өзі Шыңғырлауды бетке алады...

	Бір айта кетер жайт, атақты банды жөніндегі нақты құжаттар тым шашыраңқы. Атырау (Гурьев), Орал, Тайпақ, Көкжар, Қаратөбе және орталық мұрағатының соңына түсіп, қажымайталмай ізденген адамға Құныскерей жөнінде толымды материалдар, мүмкін, табылар, бірақ папка-папка болып түзілген құжаттарға менің қолым жетпегені рас. Қым-қиғаш замандағы колхоздастыру, серіктестірумен қатар жүрген компескелеу кезінде Қызылқоға ауданы жабылып, Тайпаққа көшірілуі, Ойыл мұрағатының өртеніп, қолды болуы, Кермақастағы мұрағаттың мүлдем жойылып кетуі де себеп болған шығар деп ойлаймын.

	Құныскерейдің туған жылын әркім өзінше жориды. Бір анық жайт, ол 1927 жылдың қыркүйек (мизан) айының соңына таман қияң-кескі ұрыстан аман-есен шығып, Тайсойғанды артқа тастап, Сарқамыстағы тосқауылды таптап өтіп, Түрікпен еліне бағыт алғанда 38 жасқа толар-толмас екен. Мұны көпті көрген Құрманғали қарттың өз аузынан 1954 жылы естідім (қарттың анасы Биқайша 8–9 жасында Исатай мен Махамбетті көріпті). Ақсақал былай деді: «Мизанның орта шені еді (мизан деп қыркүйекті айтып отыр – М.М.). Шәңгілдікте мал қамымен отыр едік. Іңірде үйге Құныскерей кіріп келді. Абыржып қалдық. Ол асығыс екенін айтып, қонақасыға қарамады. Тек шай ішті де:

	«Құреке, маған бір бағыланды бұтарлап бере қойшы, жолыма нәпақа болсын» деп өтініш етті. Тілге келмей, айтқанын істеп, жетектегі атына бөктеріп бердім. Сосын дорбаға құрт, ірімшік, тұз салып, оны ердің қасына ілдім. Ол менімен қол қысысып қоштасты да, атына тақым салды. Мен не дерімді білмей: «Ал, сәтті сапар болсын, Құнеке, осы сен неше жастасың?» деп қалыппын. Ол: «Немене, маған қарындасыңды бермекпісің, сенде қарындас жоқ қой. Сұраған екенсің айтайын, жеддінің оны құралайда отыз сегіз жасқа толамын», – деп жортып кетті». Ақсақалдың бұл сөзін әкем Кәрім де, атақты да арқалы ізші Нұрғазы да, Жұлдыз баласы Бексұлтан да растайды. Сол жылы ақын Зімбіл: «Құныскерейді жоқтау» деген толғау шығарып, жеті-сегіз айдай Қызылқоғадағы түрмеге қамалыпты. Ел ішіне ептеп тараған бұл толғаудан менің жадымда қалғаны екі-үш шумақ. Толғауды марқұм Құрмаш Бекұлынан бала кезімде тыңдағанмын. Ол кісі әуелі «апыр-ай, аһ, дауысы құрғыр сынып кетпесе болар еді» деп қозғалақтап алады да, домбыраны құйқылжыта тартып, қоңыр дауысын көтеріңкіреп, толғауды төкпектетіп айтатын. Арасында тына қалып, Құныскерей туралы қысқа-қысқа сөйлеп, сосын қайтадан төкпектете жөнелетін. Мен адайдың «Ер

	Қармысын» сол кісіден жаттап алып едім. Кейіннен қайтыс болды деп естідім. Әкемнің досы еді, үйге жиі-жиі келіп тұратын-ды. Толғаудан жадымда қалғаны:

	...Құныскерей, армысың,

	Бұл дүниеде бармысың?!

	Мойныңа іліп кеттің бе

	Жақсылардың алғысын,

	Жамандардың қарғысын.

	Жоқ еді сенің еш мінің,

	Бөлек еді кескінің.

	Астыңдағы жүйрігің

	Оққа ұшты деп естідім.

	Иығыңдағы періштең

	Көкке ұшты деп естідім...

	Сонымен, Құныскерей Қожахмет баласы 1889 жылы желтоқсан айының (жедді) 10 жұлдызында Гурьев уезіне қарасты Тайсойған өңіріндегі Борсан қыстағынан терістікке қарай үш-төрт шақырым жердегі Үшқоңырда дүниеге келеді. Әкесі Қожахмет пен анасы Сарғыш шаруа адамдар болған. Руы ысық, оның Тоғызбай бөлімі, Тоғызбайдың өзі Базар, Назар, Есназар, Түкі, Сағын болып бөлінеді, соның Сағынынан тарайды. Құныскерей ауыл молдасынан дәріс алып, ескіше хат таныған. Тумысынан бірбеткей, өте қайратты, құралайды көзге атқан мерген. Ол, негізінен, мал бағып, мал өсіруді кәсіп еткен. Барымтаға түсіп, ұрлық-зорлықпен айналыспай, саналы түрде өмір сүрген. Жұрт оны қашқын демей, банды деуі қосақ арасында жазықсыз адамдардың да Құныскерейдің атқан оғынан немесе арасына қорғасын құйып өрген дойырынан ажал құшқан соң айтылған шығар деп ойлаймын. Негізінде, ол ақиқат үшін арпалысқан, жөнсіз сөйлеп, жөнсіз оқ шығармаған.

	Әрине, оның қиян-кескі айқаста жұмсаған қаруынан о дүниеге аттанғандардың саны біраз.

	Ол Шыңғырлау, Тұзтөбе, Қаратөбе, Теке (Орал қаласы), Сарытау жағында үш-төрт жылдай жүріп, орыстармен, башқұрт, татарлармен астыртын байланыс жасап, кіре тартып күнін көреді. Сөйтіп, ел-жұрты, туысқандары оны өлдіге санайды. Бірақ Құныскерей екені сезіліп қалған соң амалсыз атқа мінген, амалсыз оқ шығындап, қарсыластарын қансыратқан. Аты аңызға айналып, «Құныскерейдің оң жағындағы періштесі күндіз-түні бағыт-бағдарын, жүрер жолын ашып отырады екен, ал жол бастайтын ақ шайтаны оны көлеңкелеп, оқ тигізбей, қалқалап жүреді екен» деген алып-қашты, лақпа сөздер оған пайдасын тигізгені сөзсіз.

	Құныскерей сол жүрген жағында да сан жағынан басым әскерлердің ойран-ботқасын шығарып, өзі аман-есен сытылып шығуы, тіпті оған қарша бораған оқтың дарымауы оның өтемөте айлакер екенін, сосын тосыннан батыл шешімге келетінін көрсетеді. Қаратөбенің құбыла бетіндегі, Шыңғырлаудың терістігіндегі, Жетікөл-Жекендінің Ойыл жақ бетіндегі қанды шайқастан денесіне оқ дарытпай шығады. Тіпті қоршап тұрған қарулы отряд солдаттарын жалғыз винтовкамен қырып салған деуге ауыз бармайды. Бірақ құжаттағы дерек солай дейді. Мысалы, Қаратөбенің құбыла бетіндегі шағылда бандыны екі отряд қоршап алады да, «Берілмесең, өлексеңді ат көтіне сүйрейміз», – деп әмір етеді. Құныскерей қарсыластарын қанға бөктіріп, осы қоршаудан да құтылып кететіні шындық. «Қырық жыл қырғын болса да ажалды өледі», деген мақал тұп-тура айтылғанына таңғалып, бас шайқамасқа амал жоқ.

	1927 жылдың көктемінде Құныскерей туған өңірі Тайсойғанға сыналап кіріп, басын бағып бұқпантайлап жүрген Жәрдемді, Көкжар түрмесінен қашып шыққан Мұсағалиды кездестіріп, қасына ертіп алады. Менің ойымша, бұл екеуімен ол бұрыннан да хабардар ғой деймін. Әйтпесе бұл келе салғанда ол екеуінің кездесе қалуы мүмкін емес жайт қой. Бұлардың құмда жүргенінен аудан (Қызылқоға ауданы тараған жоқ), Гурьев округі құлақтанып, комиссар орынбасары Ш.Бегалиннен ауданға шұғыл хабарлама келеді. Онда: «Құныскерей құмда, қарулы отряд шығарып, ізіне түсіңдер, қарсыласса атып тастауға рұқсат етемін. Бірақ комиссия барғанша денесін жерлемеңдер», – делінген. Сонымен не керек, бір отрядты Жұмабай Қартқожақов, енді біреуін Молдағали Әйткенов басқарып, атышулы бандыны құрықтауға жедел кірісіп кетеді ғой. Осы екі арада Құныскерей үйіне барып, әке-шешесін, әйелін қуантады.

	Сонымен не керек, жаз бойғы қуғыннан нәтиже шықпайды. Қайта отряд солдаттарының қатары сирейді. Молдағали абайсызда Қожахмет қартты атып өлтіреді. Ертегі секілді қым-қиғаш оқиға. Құныскерей қапысын тауып, Молдағалиды бауыздап өлтіреді де, алыс сапарға аттанады. Жәрдем мен Мұсағали оққа ұшады. Осының бәрі шындық. Өйткені құжаттардағы дерек солай дейді. 1989 жылдың аяғына таман дүние салған Жұмабай Қартқожақов та осы деректерді растайды.

	Құныскерейдің ізіне түскен атақты ізші Нұрғазымен біз көрші тұрдық. Бала кезім ғой, атышулы банды туралы әкеме айтқан әңгімесін тыңдап, аузымның суы құритын. Мен Құныскерей жайындағы аңыз-әңгімені төрт жасымнан бастап тыңдадым. Ол кез 1946– 1947 жылдар, одан сәл берірек оны көрген, әңгімелескен қарттар сиректеу болса да бар еді. Менің әкемді Құныскерей «қосшы бала» еткісі келіп, біраз әурелеген. Ол кезде әкем 15 жаста екен, бірақ әжем Балғаным Жұмабайқызының қырағылығы – баласын сақтап қалулы.

	Әкемнің азды-көпті жинаған қағаздарының ішінде Құныскерей Қожахмет баласының 1929 жылы бір жүргіншіден беріп жіберген хаты мен шағын сүгіреті болатын. Сүгіреті де, хат та қазір қолымда жоқ. Сүгіреттегі мойнына ақ орамал ораған бейне-кескінінен, сосын әкемнің, Нұрғазының айтуымен, мен көлемді шығармамда өз жадымды, яғни ойымды кеңейтіп, Құныскерейді төмендегідей сипаттағанмын. Соны оқырманға қайта ұсынуды жөн көрдім.

	«...Басында сеңсең бөрік, аяғында көнетоздау құрым етік, үстінде ләкбөктен тігілген бешпент шалбар, иығында шолақ мылтық. Еңгезердей бойы, шор-шор желкесімен тұтаса біткен жауырыны, ебедейсіз ұзын қолы, атан түйенің санындай саны, шошақтау иегі мен көнтіктеу еріні, аясы кең, бірақ бадырақ та емес, шүңірек те емес, аса ызғарлы шатынаған қой көзі, ортасы дөңестеу бітіп, ерніне қарай талпия иілген кеңсірікті мұрыны, көмпие керілген кеудесі мен жұп-жұмыр, жұп-жуан мойыны...»

	Әкем тірі кезінде шығармама пайдаланған хаттың (жәлитшеден аударған – әкем) ұзын-ырғасы мынау:

	«Мизан айының он сегізінші жұлдызы, 1929 жыл. Бұл үшбу хатты Кәрім Мұқаш немересіне жолдадым. Мен Құныскерей нағашың, аман-есенмін. Елден шалғайдамын. Әйтеуір, қара жерді басып жүрмін. Сенен сұрайтыным, әгарда ыңғайы соқса, менің анам мен қатын-балама көз қырыңды саларсың. Қолыңнан келсе, аздап болса да өзгелерге білдірмей жәрдем ет. Заманның ыңғайы жаман, аштан өліп қалар. Құдайым өзіңе саулық берсін.

	Хатты оқығаннан кейін дереу отқа таста. Саған зияны тиіп жүрер. Үшбу сәлеммен, Құныскерей Қожахмет баласы». Бұл хаттың қалай сақталғаны өз алдына бөлек әңгіме.

	Мен ел аузындағы осы азамат жөнінде 1971 жылы «Құмдағы із» деген көлемді әңгіме жаздым. Ол «Жұлдыз» журналының 1973 жылғы 3-санында жарияланды. Әңгіме кейіпкері Жұмабай мені «бандының тұқымы, мұны жазалау керек», – деп «Правда» газетіне жазып, ызың-шу қылды.

	«Жұлдыздағы» әңгіме жөнінде марқұм Сағат Әшімбаевтың мақаласы жарияланды. Ғалым-жазушы Зейнолла Қабдолов мені Жұмабай Қартқожақовпен кездестіріп, бір-бірімізбен түсіністік. Кейін маған өзінің мұрағатын берем деп еді, реті келмеді. Мүмкін қажеті жоқ деген шығар. Содан бұл туындыны романға айналдырдым. Біраз іздендім, бірақ «Алуан-алуан жүйрік бар, әліне қарай шабады» дегендей болды. «Құныскерей» романы толықтырылып 500 дана таралыммен 2002 жылы жарық көрді. Мен Құныскерей Қожахмет баласы туып-өскен өңірде туыпөстім, бір артықшылығым сол.

	Ол кезде «Жұлдыз» журналының таралымы 220 мыңдай еді, содан оқыды ма, әлде 1979 жылдың басында «Жалын» баспасынан жарық көрген «Қып-қызыл жалын» кітабыма енген

	«Құмдағы із» атты әңгімені оқыды ма, әйтеуір, 1980 жылдың дәлу (қаңтар) айында Түрікменстанда тұратын Алпамыс Мықбасов деген жігіттен хат алдым. Сол хатты түгелдей қол тигізбестен көшірсем, оқырман ренжи қоймас.

	«Марат, мен сізге Құныскерейдің өмірінің соңғы кезеңін және онымен бірге жүрген адамдар бар екенін хабарлағым келеді. Мен келіншегім екеуміз 1971 жылы Түрікмен ССР-ы, Мары облысы, Ташкепри станциясы с/з Сараджаға (келіншегімнің үйі сол жақта болатын) бардық. Онан соң келіншегімнің әкесінің қайтыс болуына байланысты мен сол жерде екі жыл жұмыс істедім, сондағы естігенім: Құныскерей сол совхозда Андрей деген жасырын атпен Мары қаласынан Маруса деген татар қызбен бірге келіп (үйленген), сол совхозда жұмыс істеген, бұл жерде де талай сотқарлық жасаған, ол жағдайларын мен толық білмеймін. Сонымен, Құныскерейден Айман, Шолпан деген екі қыз туады. Кішісі совхозда (Айман), ал үлкені Шолпан кәзір Ашқабатта тұрады. Шолпаннан бір ұл бар, ол кәзір 21-де болуы керек. Ол кәзір (Марусамен) кемпірімен с/з Сараджада тұрады. Ол кісі өлерінде кемпірін шақырып алып, бар өмірін айтып берген. Ол кісінің моласы түрікмендердің моласына қойылған, қазақ моласына қойылмауы да үлкен бір әңгіме, мен оны толық білмеймін. Моласын өз көзіммен көрдім. Осы білгенімді жеткізу өзімнің борышым деп сізге хабарлап отырмын».

	Міне, хаттың ұзын-ырғасы осындай. Хатты ұзақ жылдар бойы сақтап келгенмін. Сәті енді түсті. Соңғы он-он бес жылдықта Құныскерей жөнінде «Ол үйтіпті, ол бүйтіпті» деп айтушылар да, жазғыштар да там-тұмдап көріне бастады. Бірақ көбінікі даурықпа, атойлаған сөздер. Тіпті бір жазғыш оған поэма да арнапты, оқып көрдік, өте-мөте ұят, поэзиядан хабарсыз адам. Кіші жүздің бір тайпасы (он екі ата Байұлына кіреді) ысық руының шежіресі «Бәйтерек» деген атпен жарық көрді. Сонда Әбілқайыр Спанның «Құныскерей» атты материалы, яғни жолжазбасы бар. Ол өзінің айтуынша, 1996 жылы Түрікменстанға Құныскерейдің отбасын іздеп барады. Бірақ материалда қайшы пікірлер, көпірме сөздер, өзі іздеген нысанадан ауытқулар баршылық. Оған жоғарыдағы Алпамыстың хаты да дәлел бола алады. Әрине, Әбілқайырдың қаламы ұшқыр екенін, оның шығармашылық табысы мол екенін біз мақтаныш етеміз, оған алда да жемісті еңбек тілейміз! Менің қолымдағы материалдарға қарағанда және сол жақтан қоныс аударып келген ағайындардың айтуына қарағанда, Құныскерей 1961 жылдың көктемінде кенеттен қайтыс болған сыңайлы. Оның кім екенін өзі ажал құшқаннан кейін шағын жазбасынан біліптіміс. Бір ағайынның айтуынша, кемпіріне көз жұмар алдында өзі туралы бір-екі ауыз сөз айтыпты-мыс. Менің топшылауымша ол он алты жастағы Марусяға 1928 жылы үйленген. Қанды қырғыннан кейін (Сарқамыстағы) желе жортқан ол түрікмен басмашыларына қосылып, екі-үш жыл «серуендеген» ғой. Сол «жақсылығын» ұмытпаған көнекөз қариялар Құнысқа өз қорымынан орын берген ғой. Түрікменстаннан қоныс аударып, Алматы облысы, Жамбыл ауданына көшіп келген Саян мен жұбайы Күлімсияға «Атырау–Алматы» жүрдек пойызында кездесіп әңгімелестім.

	Бұлар сол Сараджа кеңшарында тұрыпты. Мамандықтары мұғалім. Кезінде Құныскерейді көргенін айтады. «Көп сөйлемейтін, түсі ызғарлы, ірі денелі адам еді. Сол 1956-59 жылдарда ол шаруашылықта жұмыс істеген жоқ, өзінің бір-екі қарасын бағып, орташа өмір сүрді. Бірақ оның аты-жөнін толықтай айта алмаймын. Ал құлпытасында Құныскерей деп жазылғаны анық. Ол қайтыс болғанда, негізінен, түрікмендер болды деп менің көкем (әкемнің інісі) айтып келді», дейді.

	– Қай жылы қайтыс болғанын айта аласыздар ма? – деп сұрағанымда, Саян:

	– 1962 жыл ғой деймін, сол жылы біз үйлендік қой, – деп жұбайына қарады.

	Ал Түрікменстанға арнайы барған Әбілқайыр Құныскерейді 1965 жылдың 27 қаңтарында көз жұмыпты дейді.

	Қызылқоғада атақты діндар Хасан Хазірет мешітінің орны бар. 1928 жылы ұсталып, жер аударылған оның өмірбаяны ауыз толтырып айтарлықтай. Әуелі Бұхарадан төрт жылдық діни семинария немесе гимназия ма бітіріп, сонан соң Мәдинада жеті жылдай оқып, 1914 жылы елге оралып, мешіт салдырған. Бала оқытып, көзге түскендерін Бұхараға, Қазанға өз қаражатымен жіберген. Сол Хазірет пен Құныскерей 1927 жылдың зауза айында кездескен дейді. Оны Хазіреттің атқосшысы Таңбай Сапарғалиға айтыпты. Сонда Хасан: «Қазір сенің соңыңнан ешкім ермейді. Жалшы-жақыбайларға жел бітті. Қолына түссең, сенің парша-паршаңды шығарады. Одан да басыңды сағала. Өзіңді тым дабыра қыла берме», – депті. Құныскерей ләм-мим деместен орнынан тік тұрып, қоштаспастан сыртқа шығып, атына қарғып мінді де, қараңғы түннің құшағына енді. Ал Хасан Хазірет таңға көз ілмей, сенделіп уһлей берді», – депті Таңбай. Мұны мен 1951 жылы Сапарғалидың өз аузынан естідім, ол бұл әңгімені туған нағашым Зәкария Аронұлына айтты.

	Құныскерей жөнінде «менен артық кім біледі?» деп кеуде керуден аулақпын. Бірақ алпыс екі жыл бойына жадымда қордаланған әңгіме көп. Соның біразын шамам жеткенше «Құныскерей» атты романыма сыналап енгіздім. Шығарманы түгелдей қайта қарап, ептеп толықтырып, сыни көзден өткізгеніме де екі-үш жыл болды. Егер жолы болса, жарық көрер, министрлік, оның Ақпарат және мұрағат комитеті бұған назар аударар деген ойдамын. Тағдыры тым кереғар, қайшы тұлға Құныскерей Қожахмет баласының туғанына биыл – 120 жыл...

	Марат МӘЖИТОВ,

	жазушы

	«Егемен Қазақстан», 21 қараша, 2009 жыл.





	Бұл еңбегімді әкем

	Кәрім Мәжит баласы мен Құныскерей Қожахмет

	баласына арнадым.





I




	Ақырап айының ескіше бір жаңасы еді. Үш-төрт күннен бері екпіндеп соққан жел бір орнында тұрақтамады, жаңа бір әзірде күншығыста еді, енді терістікке шықты. Салт атты жүргінші екпіндей соққан желге бір қырындау жортып келеді. Жіңішке сай аңғарының жайдақтау тұсына келгенде ат тізгінін ептеп тартып жан-жағына үңіле қарады да: «Е, е, белгілі бегейай, анау шіліктің оң жағында дүзгін өскен төбешікте біреу емес, екі-үш адам мені күтіп жатқан болды. Е, е, байғұстар-ай, өздерінше маған құрған қақпандары ғой, әлде тұзақтары ма, екен?! Ең болмаса, сайға түскенде астарындағы аттарының ізін бадырайтпай, шөптесін жермен жүру бұлардың ойына кіріпшықты дейсің бе! Сайдың солға қарай бұрылатын тұсында мініс көліктері де қақшиып қаңтарулы тұрғаны бесенеден белгілі. Тәжірибесіз боқмұрындарға «Құныскерейдің жолын тос» деп тапсырма берген кісінің өзі де шалажансар бірдеңе ғой, сірә. Мына өкпек желде нағыз мерген болмаса, көздеген нысанаға дәл тигізу қиындау. Дегенмен мен бұлардың қытықтарына тиіп, мазаларын алайын. Сонда өздері де бой көрсетіп қалар, тамақтары құрғақсып, қуықтары толғасын шыдай алар деймісің! Екінді мен ақшам арасында мені құрықтағысы келген ғой оп-оңай. Дұрыс, дұрыс, ал құрықтаңдар мені, қызылдың жандайшаптары», – деп күбірлеген жолаушы атынан түсіп, тізгінді оң қарына ілген күйі екі-үш қадам аттады да белін босатып жүресінен отыра қалды.

	Дүзгіннің тасасында, шынында да, қолдарындағы мылтықтарын кезеніп, бір-бірімен иық тіресіп, үш адам жатыр еді. Бірбіріне үн-түнсіз жалтақтай қараған үшеу иектерімен жер сүзіп алға қарай жанарларын тіктей ұмсынды. Бастарын сәл-пәл көтеруге қорқатын сыңайлы.

	– Мынау со-сол ма? – деді ортасындағы тұншыға сыбырлап.

	– Со-со-сол, – деді оң жағындағысы. – А-а, ан-ық Құныскерей.

	– Апырай, қайдағыға қайдан жолықтық. Ба-р-р, пәл-е-е сенен, – деді сол жақтағысы. – Бұл пері бізді сезіп тоқтаған шығар. Ойпырым-ай, мұның жаурынында да көзі бар демейтін бе еді.

	– Атаңның басы, бұл да адам. Мұның да денесіне оқ дариды.

	Тек қапысын табу керек, – деді ортасындағысы сәл-пәл дауысын көтеріңкіреп.

	– Тс-с, жындымысың, неменеге дүңгірлейсің, естіп қалса, өзінен бұрын көлеңкесі оқ бойы озық жүреді дегенді оң құлағыңмен естіген жоқпысың?

	– Оттапсың, қарауылға бір ілігіп оқ жетер жерге келсе, қақыратар-ем кеудесін, – деді ортада жатқан жуантық қара жігіт құйрығын аз-мұз қозғап.

	Түзге жүресінен отырған Құныскерей әлі тұратын емес. Жатқан үшеудің дегбірі кетті. Бозаңдау түсті жарау ат қақшиып тұр. Ат тізгінін оң қарына ілген адам әлі түзде отыр, тапжылмайды.

	– Қап, мына ит жылан тышып жатқаннан сау ма, өзі, – деді ортадағысы тағы да құйрығын қозғап. – Тәуекел деп екі жауырынның арасынан атсам, қайтер екен. Оғым жетпесе де, мылтық даусынан шошынады ғой, қанша пері болса да. Мүмкін, аты шығандап кетіп, өзі жаяу қалар, онда құдайдың бергені.

	– Құдай саған не нәрсені болса да бостан-босқа бере салмайды. Ит – жеті қазынаның бірі ғой, ондай сөзге арлануға тиісті емеспін!

	Желкелерінен шыққан жуан дауысқа жалт қараған үшеу өз көздеріне өздері сенбегендей, ауыздарын ашып аңырайды да қалды.

	– Тұрыңдар, кәне, ал келдім алдарыңа, атып тастайсыңдар ма, әлде асып тастайсыңдар ма, не істейсіңдер? – деді Құныскерей шолақ мылтығын иығына асынып.

	Үшеуінде де үн жоқ. Көздері шарасынан шыға шалқалақтап, тілдері байланып қалғандай күйге түсті. Құныскерей сәл көгалдау жерге құйрық басты. Малдасын құрып, шолақ мылтығын жанына қойды. Жаңқалтасынан бір шаршыдай ақ матасын суырып, бет-аузын сипап өтті де, бетінің жартысын алған кеуелдей мұрнын шуылдата сіңбірді. Сонан соң басындағы сеңсең дөңгелек бөркін алып, қолындағысымен басын, жұпжуан желкесін сүрткіледі.

	– Мойындарың қарысып, желкелерің созылып кетсін демесеңдер, тұрыңдар орындарыңнан, – деп ақырып қалып еді, үшеуі бір сәтте атып-атып түрегелді.

	– Жақындаңдар, берірек, мен пері, ібіліс емеспін, Құныскереймін! Сендерді бұл араға кім жіберді?

	Қатарласа сап түзеген үшеудің ортасындағысының шалбары судан малынып, өзі шылқи терлеп, есі ауысқан кісіше ернін жыбырлата берді.

	– Ей, батырым, бұтыңа жіберіп қойыпсың ғой, не болды, сонша ма сасатындай. Жаңа бір сәттегі сөзің дұрыс еді, мынауыңа түсінбедік. Батыр екі сөйлемейтінін білемісің? – деді Құныскерей алпамсадай денесін тіктеп.

	– Сіз перісіз бе, әлде, – деді оң жақтағысы естілер-естілмес үнмен.

	– Айттым ғой, Құныскереймін деп.

	– Ал онда анау кім? – дедi сол жақтағысы мойнын кері бұрып.

	– Ол – Құныскерейдің аты мен жадағайы.

	Соңғы сөзден кейін ортада тұрғаны сылқ етіп серейіп құлап түсті де, екі алақанын бір-біріне шапалақтап екі аяғын кезеккезек сермеді.

	– Мынау Дүйсенғалидың інісі емес пе, содан сүдіні аумайды екен? – деді Құныскерей ұмсына тіл қатып.

	– Дәл айтасыз, сол марқұмның туған інісі. Бұл да милицияда қызмет істейді, – деді оң жақ шетте тұрған жігіт сыбырлай сөйлеп. – Бізді «осы арадан тосыңдар», – деп жіберген Сағызбайдың Қамысбайы.

	– Өзі ағасы секілді жүрексіз екен, киімін шешіп, бет алды мен кеудесін ысқылаңдар, – деді Құныскерей орнынан көтеріліп. «Ие, мені атып түсіретін адамдарының сықпыты осы болса...» деп сәл-пәл езу тартқандай көнтек ернін болар-болмас жыбырлатты. Сосын «біреуінің атын жетекке алсам қайтеді» деген ой жылт етті де, «қой, осы үш салпаңбайда не жөнді ат бар дейсің» деп, жылт еткен ойын жалғастырмай бірден сығып тастады.

	– Қазір, қазір ағасы. Айтқаныңызды бұлжытпай орындаймыз, – деді тапақтау қара домалақ.

	– Иә, иә ме-н-де, с-сол-ай, – деді екінші бойшаңдауы. Құныскерей сәл-пәл қабағын шытты. «Сырымның: жігіт,

	мігіт, дегені дәл топшылау, мына үшеуі де мігіт. Ал сонда жігіт деп кімді айтамыз?» – деп ішінен күбірледі. Күбірледі де, жерде айқыш-ұйқыш жатқан үш қаруға назарын салды. Салды да, құнжындай кірісіп жолдасын шешіндірмек болғандарға:

	– Оқтарың көп пе? – деп еді, екеуі қалт тұра қалды. – Сәмек екеуміздікі жай мылтық, ал Кәридікі винтовка, оның он оғы бар, – деді қара домалақ шапшаң сөйлеп.

	– М-мен-менде тек екеу, с-се-н-нде үшеу ғой, – деді тұттықпа жанындағысына қарап.

	– Онда винтовканың тоғыз оғын маған беріңдер. Ұңғысындағысы өзіне қалсын, дуадақ атар.

	– Қазір, қазір, – деп сұлап жатқанды аударып-төңкеріп, шалбарының оң қалтасынан бір уыс оқты уыстап алып Құныскерейге ұсынды да, – бары осы, – деді көмейінен сөйлеп.

	Құныскерейдің жаялықтай алақанының дәл ортасына түскен тоғыз оқ бір-біріне соғылғанмен, «біз мықтымыз» деген дыбыс шығара алмай, жұмылып бара жатқан бес саусақтың тегеурінінде көміліп қалды.

	– Ал, аман болыңдар. Мына жүйкесі әлсіз адамшаны тірілтіп алсаңдар, сол сендерге зор мәртебе. Менің айтарым, алысқанмен алысып, жұлысқанмен жұлысатын қайрат, соған көшбасшылық ететін жүрек болмаса, осындай аласапыран кезде өмір сүру қиынның қиыны, шырақтарым, – деді Құныскерей анау қабақта қақшиып тұрған атына қарай бет-жүзін бұрып.

	Ауыздарын аңқайта ашып екеуі қалды. Адымдай басып Құныскерей кетті. Екеудің біреуі жерде жатқан мылтықты ала салып, мұны қақ жаурынның ортасынан тарс еткізер деген ой миына кірмеді ме, әлде «осы екі жаманның қолынан не келер дейсің» деп ойлады ма, әйтеуір, артына бір бұрылып қарамады. Қара жердің үстінде жүрген жалғыз өзі сияқты, айналасын менсінбегендей кердең-кердең басып, қайқаң-қайқаң етеді. Басында сеңсең бөрік, аяғында көнетоздау құрым етік, үстінде ләкбөктен тігілген бешпент, шалбар, иығында шолақ мылтық. Еңгезердей бойы, шор-шор желкесімен тұтаса біткен жаурыны, ебедейсіз ұзын қолы, атан түйенің санындай саны, шошақтау иегі мен көнтіктеу ерні, аясы кең, бірақ бадырақ та емес, шүңірек те емес, аса ызғарлы, шатынаған қой көзі, ортасы дөңестеу бітіп ерніне қарай талпия иілген кеңсірікті мұрыны, көмпие керілген кеудесі мен жұп-жұмыр, жұп-жуан мойны оны кәдуілгі еркектерден аулақтатып, өзгеше бір жаратылысқа жақындатқандай...



	***



	Атына тақым салған Құныскерей сай жағалап тұп-тура шығысқа бағыттады. «Қаратөбенің оң жағымен, Қияқөскеннің сол жағымен Сорқуысқа ат басын тіресем, онда Қажының Сексенбайы бар ғой, соған бір-екі күн паналармын. Құлағы түрік, ненің не болғанын, кімнің кім болғанын, кім кетіп, кімнің келгенін ұзын хабардан біліп отырады. Сосын шаруасы да тәптәуір, қазаны құрғамайды», – деп іштей күбірледі.

	От басынан безіп, атқа мініп, қолына қару ұстағалы үшінші жылға аяқ басты. Мұның соңына отряд түскелі де соншама уақыт. Сонан бері қуғын. Содан бері қуғыншының он бес шақтысын амалдың жоқтығынан о дүниеге аттандырды. Өздері қан тілеп, ажал құшты. Қасындағыларды Тұзтөбе маңына қалдырып, осы сапарға жалғыз өзі аттанды. Ойы – әке-шешесіне соғып, реті келсе, Тайсойғанда бұқпантайлап жүрген Жәрдемді тауып, өзімен бірге алып кету. Сенімді серік қай кезде де қажет... Біраз жер шоқытқаннан кейін ойпаңдау жерге ат шалдырды.

	Түн ортасы ауа Сексенбайдың қыстауын айналып өтіп, секем алатындай ештеңе байқалмаған соң, атын тасада қалдырып, тықылдатып есігін қақты.

	– Құныскереймісің? – деді тұншыға шыққан дауыс.

	– Иә, соның өзі.

	Әуелі майшам жылтырап, сосын есік ашылды.

	– Ассалаумағалейкүм, апырай, Құнеке-ай, өмір жасың ұзақ болады екен, неге екенін қайдам, әйтеуір, сені ойлап ұйқым келмей жатыр-ем.

	– Ым, е-е, ым, солай де. Мен екенімді қайдан білдің? – деп Сексенбайға шаншыла қарады.

	– Сен осымен үшінші рет тықылдатып тұрсың ғой есікті. Мені кеще деп пе-ең, олай ойласаң, мүлт кеткенің, менің жадым мықты.

	Құныскерей төрге озды.

	– Қатының қайда? – деді ол үй иесіне сұрақ белгісімен қарап.

	– Төркініне апарып тастадым.

	– Е, е, солай де. Ал шайыңды қой, есік алдында семіз қозының еті бар. Сал түгелдей қазанға.

	– Ләббай тақсыр.

	Шай ішілді.Одан кейін ет желінді. Екеуі бір-біріне өкпелі адамдай артық-ауыс сөзге бармады.

	– Ал Құнеке, таң да сызат беріп қалды, жатып демал, – деді Сексенбай. – Майшамды өшірейін бе?

	– Жәрдем шаң бермеді ме?

	– Ол осы маңда, іңірде шайланып кеткен.

	– Солай де. Мен атымның қасына барайын.

	– Семіз серке бар еді, таң қыла бере бауыздап тастайын ба?

	– Әрине, бірақ жағдайыңа қара.

	– Ләббай, тақсыр.

	Құныскерей атын жетектеп, ойпаңдау жерге өскен жалғыз қарағайдың түбіне барып, атының ертоқымын алып, жүгенін сыпырып, ноқтаға байланған ұзын шылбырын сүйретіп, бос қойды. Сыралғы жануардың иесін тастап, ұзап кетпейтініне сенді. Аз уақыт болса да көзін іліндіріп алайын деп, олай аунақшып, былай аунақшып, ақыры тырп етпей шалқасынан жатып еді, ұйқы мүлдем жоламай қойды. Ұйқының орнына әлдебір ойлар тоғысып келіп, мазасын алды.

	***

	Желе жортып ауылға келсе, әрі досы, әрі жолдасы Сабырды екі милиция атып кетіпті. Жазығы – астындағы атын оларға бермей жұдырықтасқаны екен. Айқай-ұйқай, у-шу, екі баласы мен қатыны қанға бөккен өлі денені құшақтап зарлап отыр. Шағын ауылдың тайлы-таяғы қалмай, осы жерге жиналыпты. Құлағы кесік көк төбет, үзік-үзік көкке қарап, ұлиды.

	– Мынау не сұмдық? – деді бұл атынан ырғып түсіп.

	– Құныспысың, өлтіріп кетті, өлтіріп. Екі рет атты кеудесінен, – деді шағын денелі ақсақ шал. – Екеуі де милицай.

	– Қашан, қалай қарай кетті?

	– Жаңа бір әзірде, шығысқа қарай.

	Ырғып атына мінді. Көз алды тұманданып, кеудесі сықырлады. Жаурынының ортасы құрыстап, барлық күші екі білегіне жиналды. Астындағы бозды ағызып, жалға көтерілсе, екі атты жайбырақат баурайда кетіп барады екен. Ағызған күйі алдарын орады. Ат үстіндегілер қаруларын кезегенше, қорғасын құйып өрген дойырмен қақ маңдайынан екі рет тартып, ат жалын құштырды. Айналып келіп, екеуін де ер үстінен аударып тастап, аттарын жетегіне алды.

	Ертеңіне досын арулап жерлеп, екі атты қарасына сойды. Жайсыз хабарды естіп, Қызылқоғадан отряд шығыпты дегесін бұл атына мініп бой тасалады. Ауданның милиция бастығына:

	«Екеуін де өлтірген менмін. Яки Құныскерей Қожахмет баласымын. Жазықсыз атылған досым Сабырдың құнын осылай өтедім. Қанға – қан, жанға – жан» деп тілдей қағаз жазып жіберді. Содан бері ат үстінде... Жаңа заманның белсендісі әрі жанашыры еді, бір сәтте қаскөй жауына айналды.

	Содан бері әке-шешесі, қатын-баласымен бір-ақ рет жүздесті. Онда да асығыс, үйіне кірді де шықты. «Отбасыма зияным тиер, солардан қашығырақ жүрейін. «Қырық жыл қырғын болса да ажалды өледі» деген нақыл сөз тұп-тура айтылған екен, бірнеше рет бетпе-бет келген ажалдан аман-есен сытылып шықтым, бірақ қорғасын оқ мені қай күні қылжитатынын бір Алланың өзі біледі» деп ойлаған. Ойлағанда таңдағы тәтті ұйқыда да түсіне кірмейтін кездейсоқ жайттарды еріксіз көз алдына көлбеңдетіп, езу тарттырғанын қайтерсің. Әйтеуір, Алла сыйлаған оққағары бар ма, кім білсін, немесе дәм-тұзы таусылмай жүр ме, мұның мойнына құрық саламын деушілер жеме-жемге келгенде өздері құрықталып қалады. Әлде ата-баба аруағы желеп-жебеп, Жаратқан ие өз пендесіне оң қабақ танытты ма екен!



	***

	Жетікөл Жекендіден түстеніп, Саралжынның сырт жағындағы жолдастарына бағыттап жортып келе жатқан, кенет астындағы бозы екі рет пысқырып, ауыздығын қарш-қарш шайнап, екі құлағын бұрай винтовкасын суыра бере атына «жат» деп бұйырды. Қас пен көздің арасында сұлап түскен бозынан аулағырақ ытқыған ол екі-үш рет аунап, жалғыз түп шидің түбіне басын тықты. Алдыңғы жақтан атылған оқ зу етіп жаурынының үстінен кетті.

	– Әй, Құныскерей, қаншама әулие болсаң да, тап осы жолы құрықталдың. Бес минуттай уақыт беремін, ойлан! Әгардә берілмесең, обалың өзіңе. Өлі денеңді ат көтіне сүйретеміз. Өйткені өлексеңді ел-жұртқа көрсетіп, актілеуіміз керек қой. Солай, о дүниелігім, солай!

	«Апырай, мынау Қамысбайдың дауысы ғой. Тапқан екен актілейтін денені» деп іштей күбірлеген Құныс жамбасындағы екі саптама кездікті екі жеңінің ішіне сүңгітті де: – Жарайды, Қамысбай, сенің айтқаның болсын, «Өлі арыстаннан тірі мысық» деген, – деп дауыстады бұл.

	– Әуелі лақтыр мылтығыңды, – деп бұйырды басқа бір дауыс.

	Құныс қаруын үш-төрт аршындай жерге сырғытты да, өзі кеудесін тіктей тізерледі. Алдындағы жіңішке сайдан әуелі Қамысбай көрінді де, онымен саптаса он шақты адамның сұлбасы көтерілді. Бәрі де бұған қаруларын кезенген, өзге қимыл жасасаң, ыстық қорғасын жаңбырша жауып кететін түрі бар.

	Құныс орнынан тұрды. Екі қолын сәл-пәл көтерген сыңай білдірді. Сосын әбігерге түспей, өзін салқын кейіпте ұстады.

	«Тәуекел, қолма-қол айқасып көрейін. Белімдегі қамшыны іске қоссам ба, екен! Жо-жоқ, мұндайда қамшыдан пайда аз, неде болса денемді қимылдатайын. Несі бар, өзіңнің осындайда кім екеніңді өзің байқайсың. Әйтпесе бойдағы қуатты босқа ұстап... Жаратқан ием жар болса, он екі кісі деген не, тәйірі. Әуелі Қамысбай мен анау дүр қараны» деп ойлай бергенде, бұтының арасына жердің шаңын бұрқ еткізіп екі оқ түсті.

	– Талтайт бұтыңды, қолыңды жоғары көтеріңкіре, – деп ақырды дүр қара. – Табаныңды сәл қозғасаң, аяқсыз қаласың, – дегенді қосып қойды.

	Қару кезеген он екі адам бұған мысықтабандап жақындай берді. Қақшиып Құныс тұр. Сұлап боз ат жатыр.

	– Араларыңды ашыңқырап барып, артын ораңдар, – деді дүр қара.

	– Қара санынан атып, омақастырып алсақ қайтеді? – деді Қамысбай.

	– Қажеті бола қоймас, – деген дүр қара адымын жаза түсті.

	Алды-артынан ептеп басып жақындағандар төрт-бес қадамдай таяу келгенде Құныс жалт бұрылып жолбарысша атылды. Ата-баба, әулие-әмбиенің аруағы көтерді ме, әлде Алла тағала назарына алып, желеп-жебеді ме, әйтеуір, әуелей серпілген ол қатарласа, қапталдаса келе жатқан үшеу-төртеуді жайпап өтті де, қырынан жата қалып, біреуін тобықтан теуіп үстіне құлатты. Екі рет атылған оқ үстіндегіге тиді білем, қозғалмай қалды. Екі қолындағы саптама кездікті кеудесін кере лақтырып еді, біреуі жаншып кетердей шабынған дүр қараның тура кеңірдек тұсына қадалды да, біреуі мүлт кетті. Мылтығын кезене берген Қамысбайға қапылыста мылтық шүріппесін басқан қоянжүрек біреудің оғы тиді ме, ащы дауысын шығарып, шалқалап барып еңкейе құлады. Бұл тағы да көз ілеспес шапшаңдықпен атылып өзіне мылтық кезене бергеннің қарақұсынан қасқайта ұрып, екіншісін шынтақпен қағып өтіп, үшіншісін сырттай орап, көкірегіне қалқалай қойып еді, зуылдаған қорғасын оқтар соның кеудесіне қадалғандай болды. Айнала беріп, үш-төрт домалап, шолақ мылтығын сол қолының бір саусағымен көтеріп алды. Тізерлей шырқ көбелек айналып, үстемелете оқ шығарып еді, нысанасын дәл тапты. Шегіншектей жүгіріп, бойын еңкейте бүгіліп, жіңішке сайдың ернеуінен ішіне қарай аунап түсті де, өзіне-өзі риза кейіппен «у-уф» деп іштегі желін создырта сыртқа шығарды. Артынан тасырлата қуып келе жатқандардың аяқ дыбысын естімеген соң жарқабақтың су ағарынан ептеп сығалап еді, бәрі бірдей қырылып қалғандай ешкім сес бермеді. Алды-артын әбден шолып, көңілі бірлегесін естілер-естілместей ысқырып, атына «мен мұндамын» дегендей белгі беріп еді, боз орнынан атып тұрып, сайға қарай қиғаштай шапты. Сәлден кейін бұл маңда осыдан аз уақыт бұрын ешқандай аласапыран уақиға болмағандай, атына мініп, шолақ винтовкасын тақымына қыстырып алған Құныскерей сайдан шығып, тура терістік бетке жортып кетті.

	Біраз жортқаннан кейін көгалдау тұсқа ат шалдырды. Сүт пісірімдей уақыт өтті-ау дегенде екі-үш шақырымдай жерден өгіз арба көзіне шалынды. Жанарын тіктей, шұқшия қарап еді, арба үстінде отырған екі әйел сыңайлы. «Дегенмен, сақтықта қорлық жоқ» деп ойлады да, шолақ мылтығын жанына қойып, жүрелей тізе бүкті.

	Майсыз доңғалақ шиық-шиық етіп дыбыс шығарады, көк өгіз мойнындағы ағаш қамытын ауырсынғандай басын шайқап, құлағын қағады. Митыңдаған өгіз аяң мұның тұсына әупірімдеп жетті-ау дегенде арба үстіндегі екі әйел «др-р» деп қатар дыбыстап өгізді кілт тоқтатты да, екі дөңгелекті жақтаусыз арбадан сырғи түсті. Біреуі ұзын бойлы, жауырынды, еркек тұрпатты әйел екен де, екіншісі уыздай жас келіншек екен. Құныс еркек тұрпатты әйелден секем алғандай винтовкасына қол жүгірте беріп еді, кенет:

	– Тырп етсең, тырайып қаласың, қанышер Құныскерей, – деген дауыс жарықшақтана шықты.

	– Апырай, ә, сенен мұндай бетсіздікті күтпеп ем. – Құныс иегін көтерді.

	– Мені кім деп тұрсың, жауыз.

	Алтыатарын қарсыласының тура маңдайына бағыттаған жігіт түнере түсті. Келіншек арба үстінен тағы бір қаруды көтеріп алып, стволын сырт еткізіп, ұңғысына оқ жіберді де, Құнысқа кезенді. Мұнысы ескілеу винтовка екен.

	– Атсайшы енді, неғып тұрсың? Жаңылыспасам, сен Қойлыбайдың інісі емеспісің? – деді Құныс жайбарақат сөйлеп. – Ағаңа талай көмектесіп-ем.

	– О, екіжүзді жауыз, ағамды атып өлтірген сенсің, жалған сөйлеуге қалай дәтің барады, қанішер. Мен сені арнайы іздеп шығып-ем, құдай бар екен, кездестірді.

	– Оны атып кеткен қызылдар ғой.

	Сөз орнына тарс етіп тапанша атылды. Оқ Құныстың оң жақ қарын жанай қарып өтті.

	– Енді сол жақ қолыңды қансыратайын, – деді жігіт атқан оғының дәл тигеніне күмән келтірмегендей суық жымиып.

	– Апырай, ә, өзің атқыш екенсің ғой.

	– Бәтимә, ана құрықты алып, мынаның мылтығын сүйреп кел, – деді жігіт қаттырақ сөйлеп.

	– Несіне саудаласып тұрсың, қылжита салмай, міне, былай етіп. – Тарс ете қалған винтовка оғы Құныстың құлағының жанынан зу етті.

	Құныс мең-зең болған кісіше екі иығын селкілдете шалқалақтап, еңкейе беріп, беліне ораған бес құлаштай қамшысының ұшын ағыта аса шапшаңдықпен суырып, қарсы алдындағы жігітке сілтеп қалды. Қамшы шиырылып барып жігіттің кеудесін осып өтті. Тарс-тарс етіп, екі рет мылтық атылып еді, оқ дарымады. Аунап түсіп, қамшысын тағы да шиырып-шиырып жіберіп екеуін де серең еткізді. Оң алақанымен жер тірей шырқ көбелек айнала беріп, кеудесін көтере берген жігітті өкшесімен құлақ түбінен қағып, тағы да серең еткізді. Екі қолын жерге тигізбей, екі аяғын аспандата көтеріп, «а-у-уф» деп бір серпілді де, әуеден түскендей арба жанына дік ете қалды.

	Көк өгіз «мен ештеңе көрген де, естіген де жоқпын» дегендей, екі көзін тарс жұмып мелшиіп тұр. Күн көзін көлегейлеген шарбы бұлттар «мыналарға не болды, айдың күні аманда қырылысып» дегендей шалқая көтеріліп барады. Кіші бесін мезгілін шамалап тұрған күн көзі өз-өзінен мұнар тартып, ыстығын жер бетіне көбірек жібергендей.

	– Иә, батырым, халің қалай? – деді Құныскерей жігіттің бетіне үңіліп. – Белің көтере алмайтын шоқпарды – қарыңа неге қыстырдың, а? Адамнан ұялмасаң да, Алладан ұялсаң етті. Жазықсыз адамды жазалағың келді, біреудің айдап салғанына еріп.

	– Өлтіріп кет бізді, – деді жігіт былдырлай сөйлеп.

	– Иә, сөйт, жауыз, сүйт, ағамның соңынан барамыз, – деді шашы қобдырай кеудесін көтерген келіншек.

	Құныскерей екі адымдай кейін шегініп, тізерлей отырды.

	«Дегенмен, екеуінде де ыза мен кекті тұтандыратын аз-мұз намыс бар екен, онысына шүкір. Сонда бұл екеуі ағайынды болды-ау, байғұс Қойлыбайды атқан Қамысбай екенін бұлар қайдан білсін!»

	– Сендерді айдап салған Қамысбай болды ғой. Е,е-е, белгілі бегейім-ай! Жөн сілтеп, сендерді өрге емес, көрге айдаған ғой, ант атқыр. Әйелше киін дегенде сол шығар. Мені қайдан танисыңдар, мүмкін мен басқа кісі шығармын.

	– Осыдан үш-төрт жылдай бұрын Көкжар базарынан көргенмін, – деді келіншек. – Ондағы Құныскерей жауыз емес, адам еді, банды емес, палуан еді. Ешкім беттемеген орыстың мұртты палуанын әйдемге апармай бұрқ еткізген Құныскерей еді. Сонда біз орамалымызды көкке атып, сүйсініп едік. Орыстың түйе палуанын күлкі етіп, бармағымызды шошайтып, тілімізді шығарғанбыз. Менің білетінім, адам қарғысы дарымайды саған. Өйткені сен адам емес, айуансың. Алла тағала жазаласын сені.

	– Айтарларыңды айтып болдыңдар ма? – деп Құныскерей орнынан көтерілді.

	Екеуі де жақтарын ашпады. Көк өгіз басын шайқап, тұмсығын көтерді.

	– Бұдан былай істейтін істеріңді ой таразысына салып өлшеңдер, босқа қызылмай болғанша. Қойлыбайды о дүниелік еткен мен емес, қызылдың бір есері. Жазықсызға оқ атқанды құдай ертелі-кеш жазалайды. Солай атқыштарым!

	Дәл жанына омыраулап келген бозға Құныскерей тақым салды. Аяқ астында жатқан екі винтовка мен тапаншаға назарын да аудармады. Он екі өрме қамшысын беліне, шолақ мылтығын тақымына қыстырды да, «шу, жануарым» деп бірден желдірте жөнелді. Айдалада аң-таң болып бір әйел, бір еркек пен көк өгіз қалды. Не істеп, не қойғандары тіпті жадыларында да жоқтай... Құныскерей сол сал желдіртумен іңір қараңғысы қоюланбай Көкжардың батыс бетіндегі шеткі үйге ат басын тіреді. Жұпыны, жатаған үйде мұны аңдып отырған біреу-міреулердің жоқтығына көзі әбден жеткен кісідей боздың ерін де, жүгенін де сыпырып, тек ноқтасын қалдырды да, жаурынынан бір сипап, «бар, бірақ, үйден көп ұзай қоймассың» дегендей, боларболмас ернін жыбырлатты. Ертоқымды қолтығына қыса, шолақ мылтығын сол жақ иығына аса, өлімсірей жылтыраған терезені сәл еңкейіп екі рет шертіп еді, іштен қайқаң етіп жап-жас келіншек жүгіре шықты да, еркетотай үнмен «сағындырдың ғой, жүдә» деп, Құныстың мойнына асыла кетті.

	– Жарар, жарар, сағынғаныңды кейін дәлелдерсің, шапшаңдап су жылытшы, денемді шайып алайын, – деді жуан дауысын зорлаңқырап бәсеңдете сөйлеген Құныс.

	– Судың жылысы да, салқыны да, басқасы да дайын, – деп келіншек сыңғырлай күлді...



	***

	Семіз серкенің буы бұрқыраған құда табақ етін Сексенбай екеуі алдарына енді ала бергенде «ассалаумағалейкүм» деп Жәрдем кіріп келді.

	– Сәлемші болсаң, төрге шық, – деді үй иесі мойнын есік жаққа жалт бұрып.

	– Аманбысың, бөріден кейінгі еттің иісін сезгіш өзің шығарсың, – деді Құныс Жәрдемге қадала қарап.

	– О, Құнеке, мұндай ағыл-тегіл сәтті жіберіп алып, кейін өкінетін жайым жоқ.

	– Әй, шайтан-ай, «сөз тапқанға қолқа жоқ» деген, қолыңды шайып тез отыра қал, әйтпесе ешкі етінің сырын білесің ғой, – деді Сексенбай екі тізесін кезек қозғап.

	– Осы менің аузымның ырысы көкжал қасқырдың аузынан да сәттірек, – дей берген Жәрдемнің сөзін Құныскерей: «Бос сөз кімге қажет», – деп пышақ кескендей тыйып тастады.

	Пысылдаған мұрындар, ысылдаған ауыздар, сылп-сылп еткен еріндер, толассыз қимылдаған жақтар, ерсілі-қарсылы қозғалған жұтқыншақтар ғана іске құлшына кіріскен сыңайлы еді, ол да көп ұзаққа бармай, ескі, бірақ сыры қашпаған ауқымды табақ босап шетке шығып қалды. Ал дастархан үстінен мүжіліп, мүшеленген сүйектер ғана орын алды.

	– Осы серкенің бас-сирағы қайда? – деді Жәрдем қуақылана жымиып.

	– Құйқа дәмі шығады деп Құнекең қазанға салдырмады, – деді Сәрсенбай күңгірттеу үнмен.

	– Қап, – деді Жәрдем сәл кейін шегініп. Ыстықтай сорпа ішіліп, ас қайырылды.

	– Тамақ пісіруге ебедейсіз екенсің, – деді Құныс үй иесіне көз тастап. – «Үйренген жау атыспаққа жақсы» деген, біреу-міреу иеленіп кетпей тұрғанда қатыныңды қайтып ал. Бәрібір саған қыз тимейді, көкірегіңді көрікше үрлеп, өзіңді бостан-босқа шаршатпа.

	– Әй, Құнеке-ай, қатыны мұны тастап кеткен шығар, кеткен қатынның қайтып келуі қиын-ау, – деп Жәрдем шалқалай күліп еді, Құныс алара қарап жым қалды.

	– Ал Сексенбай, қондық, түстендік, құрметің Алладан қайтсын. Менің жүрген жерімнен, әйтеуір, бір шу шығатынын білесің. Сол шу басталмай тұрғанда атқа мінейік. Жәрдем менімен бірге жүреді. Бұған өнебойы етті қайдан табасың. Қасқыр мен қазақ етке тойған ба, сірә. Айтайын дегенім, өткен жылы өзіңе аманаттаған бір қалта оқты өзіме қайтар. Мына сайын далада оқ атылмай тұрмайтынын өзің жақсы түсінесің, тіпті тарғақ атуға да оқ керек, – деді Құныс әр сөзін шегелей сөйлеп.

	– Алла жар болсын! Қағаберісте соғып тұрыңдар. Екеуіңді де етсіз қылмаймын, – деді Сексенбай.

	Жәрдем торысына, Құныскерей бозына мінді. Үй иесі әкеліп берген бір қалта оқты Құныс еңкейе уыстап алып, ер қасына ілулі дорбаға тастай салды да, сұлқ тұрған бозды өкшесімен азкем қағып еді, аты сыдырта жөнелді. Үстіндегі тоғыз пұттай салмақты шыбын құрлы көрмей ме, қалай, басын шұлғып, төрт тұяғымен қып-қызыл топырақты лақтырып, есіп барады.

	Біраз жортқаннан кейін өз атын Құныстың атымен қапталдастырған Жәрдем: – Құнеке, бағытымыз терістік болды ғой, үйге соқпауға бекінген сияқтысың, – деді дауыстап.

	Құныскерей үндемеді. Үндемегені – Жәрдемнің жанама сөзін ұнатпағаны. Ең болмаса көкірегіндегі алай-дүлей ыстық лепті «уһ» деп сыртқа шығармағаны да сондықтан болар. Желе жортқан ат үстінде қаршығадай қақшиып отырған Жәрдемге Құныс сәл-пәл көзін жүгіртті де:

	– Осы сенің қаруың қайда? – деді.

	– Қапыда аттан құлап, құндағын быт-шыт қылып сындырып алдым.

	– Е,е-е, отыздағы жігіттің аттан құлағаны жақсы ырым емес.

	– Солайы солай-ау, бірақ оқтарым өзімде, тура менімен жасты отыз оқ.

	– Апырай, ә, Ойылдың жарқабағына тыққан екі винтовкаға құрық салудан аулақпысың?!

	– Оның да біреуінің құндағы жарылған пайдасыз, нысанадан мүлт кетеді.

	– Әй, пәле-ай, тілің мен жағыңды бірден қарыстырар-ем, жүректілігің мен тапқырлығың ғой мені жіпсіз байлап тұрған. Сенің есіміңді Жәрдем демей, жолбарыс дегенде қайтер еді, а? Құныс астындағы атын бірден сиыршоқыраққа ауыстырып, алдан соққан қатты желге кеудесін тосты...



	***

	Жылқы жылының қысы аса қатты басталды. Қарашаның – ескіше қауыс айының, екінші онкүндігінде ат тізесінен келетін ақ мамық алқара аспаннан бір түн екі күн ұдайы жапалақтап еді, жарықтық молынан түсті. Қансонар, қансонарда қан қызар дегені бір түнге ғана созылды да, таң ата терістіктен баяулау, бірақ аса ызғарлы суық жел қалың қарды жылжыта қозғап, аязымен тұмшалап, әйтеуір, аз уақыт ішінде ақ мамықты серіппелі қақпандай сірестірді де тастады. Содан Тайсойған өресінің төрт түлігі түгелдей қолға қараған. Жал-жал шағылдардың баурайындағы топ-топ қылаңқұйрық пен шағыры, түп-түп қияғы, жантағы мен қарабарағы, ойпаңындағы еркегі мен сарымия, есекмиясы қар астында жапырылып, жасырынып қалды. Көз жетер жер сірескен ақ қар, аппақ-ау, аппақ, тура солтүстік полюстің бір бөлшегі жылжып келген бе дерсің! Анау жал-жал шағылдар аязға шыдамай шатынап барып, бұрқ етіп жарылып, содан соң төбешік боп үйіліп қалған Мұзды мұхиттың асау мұздары секілді. Осыдан аз күн бұрын күз айының райын беріп жатқан бозғылттау өңді жер беті енді аппақ дүние құшағына еніп кеткендей күйде еді.

	Ителгінің батыс бетіндегі алақандай жазықтыққа алып кранмен көтеріп әкеп қойғандай, ақ шатырлы жалғыз пәтердің мұржасынан шыққан түтін көк жүзіне тіп-тіке көтеріліп, із тастап барады. Еңселі етіп тұрғызылған үйдің төңірегінде қора-қопсы барын не болмаса қыбырлаған тұяқ, жыбырлаған адам барын аса жіті көз байқамаса, тосын келген кісі бұл үйдегі тіршілікті тек қана мұржадан көтерілген түтіннен сезер еді.

	Аттылы кісінің күн көзі ұясынан жартылай шыққанда анау қырқадан бері құлағанын қар сипап кеткен шеген ауланың үстінде тұрып Кәрім қарттың көзі шалып еді, жер астына түсіп кеткендей жоқ болғанына таңданып тұр. Үстіне желбегей жамылған түлкі ішігі мен басындағы түлкі тымағы тек осы ауылдың ғана мал-жанын құрсаулап тастағандай болған сұсты да кәрлі, қаһарлы аязды елең қылмағандай өн бойына дарытар емес.

	– Па, шіркін, қыстың осылай қыстығын жасағаны жақсыақ, – деп қарт саңқылдай дауыстап жіберді. Содан кейін жасы келсе де еті қашпаған сом денесін оңға қарай шұғыл бұрып, қар астында қалған шөпті иіліп-бүгіліп суыртпақтай суырып жатқан баласы Дәденге қарап: – Әй, әуре боп қайтесің, азғантай жандықтың өз азығы өзіне жетеді. Ауладағы арық-тұрақтарға шөпті сәскеде бір шашармыз да, күн ашық-жарық болса тәуекелге бел байлап, Ителгінің оң қолтығын ала тебіндетіп көрерміз. Әй, ойпырым-ай, ол шөмелені басып жатқан бес-алты күрек қарды лақтырып тастап, сосын айырламаймысың? Өлексенің кеудесін тартқылаған аш бөріше мықшалаңдамай. Өй, ісің бар болсын. Жарар, сол жұлғаныңды қорадағы қасқа сиырдың алдына тастай сал. Жағын қимылдатсын. Аяз мықты ғой, жарықтық. Апырай, әлгі адам ба, пері ме?! – Қарт енді құбыла бетке бойлай қарады.

	Шөп суырып жатқан жігіт ұзын бойын түзеп сәл тұрды да: – Бұл үйдің шайы қайнап болмады-ау бүгін, – деп естілерестілмес үнмен күбірледі. Сосын шалт қимылмен қар үстіндегі шашылып жатқан шөпті жымқыра құшақтай қора жаққа қадам басты.

	– Ата, шай әзір, жүріңіз, – деген келінінің дауысын анық естісе де, қарт асыға қойған жоқ. Желбегей жамылған ішігін иығынан төмен сырғыта жағасынан уыстай ұстап, ішкі бетін аппақ қарға ұрып-ұрып алып еді, түлкі терісі өз өңін беріп, құлпырып сала берді. «Қарға аунаған түлкідей» деген осы-ау, шіркін, бұл ішік тігілгелі қашан. Ширек ғасырдың жүзі өтті. Ұмытпаса, он сегіз тері. Мезгілінде, қансонарда ұсталған аңның илеуі келіссе, қылшығы жидіп түспейді, сол бұрынғы күйде тұрады», деп іштей ризалық білдірді ол.

	– Әке, үйге кіріңіз, шай дайын болыпты. – Бұл – ұлының дауысы. Аяқ астындағы қарды сықырлата басып, өтіп барады. Әйтсе де есік алдына барып, аялдады. Әкесінен бұрын үйге кіруден именіп тұрған секілді.

	– Әлгі бір қырдан асып түскен пәтшағар қайда жүр өзі? Әлде менің көзіме көрінген елес пе? Қой, жоқ, аттылы кісі еді. Анық аттылы жүргінші. Дәден, анау құбыла беттегі аққаланың үстіне шықшы. Бағыты осы үй сияқты еді.

	Баласы тілге келместен әкесі нұсқаған жаққа адымдай жөнелді. Қора үстінен қарғып түскен дәу көк төбет бір арс етті де, иесінің алдын орай берді. Сол-ақ екен, аққала астынан жылқының қатты пысқырғаны естілді де, іле-шала: – Бұл үйге қай жағынан таяу баруға болады өзі? Ой, ғажап-ай, төңіректен тесік те, есік те қалдырмай бітеп тастапты ғой, – деген зор дауыс шықты. Көк төбет екі рет арс-арс етті де, жым болды.

	– Төке-ау, Төке, анау қораның терістік бетін айналып келмесеңіз, бұл араға ат жығылады, – деп дауыстады Дәден.

	– Ай, Дәден, амансыңдар ма, ой, а? Ойпырым-ай, мына қардың алапатын-ай. Иә, деймін-ау, әй, сендер бар ғой, көктемде су болып ағып кетерсіңдер, жүдә. Мынау масқара, мен көрмеген қар тасқыны. Анау жалдан мен асқалы қашан, жетіп болсамшы. Атты жүргізбейді, ақсақ ойылып. Апырай, жарықтықтың алдыңғы екі бақалшағының үстін қиып тастапты-ау, обалдағыай. Қой, ат мініп азаптанғанша жаяуым жақсы екен, қатты қардың бетімен қалқи бересің, түге. Ишща-ай, өзім де әбден тоңдым. Машинасы құрғырдың әбден ызасы өтті-ау.

	– Төке, атты мен жетектейін, – деген баласының дауысын естіп қарт мырс етті. «Ат мінуді ұмытқан ғой бұлар, қысы-жазы машинамен зырылдатады да жүреді. Әйтпесе қатты қарда атты аяңдатып ілби ме екен, әй, пәтшағар ай! Көтере жортақпен отырса ғой, өзі де тоңбайды, аттың да соры қайнамайды. Жылқы тұяғына шақ келер нәрсе бар ма, қар емес, тасты да уатып жіберер. Дастандағы «көлденең жатқан көк тасты саз балшықтай илейтін» Тайбурылдың тұяғында артық теңеу жоқ, шындық. Тұлпар тұяғы темірді де майыстырады. Бірақ адамның да адамы, жылқының да жылқысы бар. Адам біткен Қобыланды, жылқы біткен Тайбурыл емес. Табиғат біреуді артық, біреуді кем жаратады. Тіпті «қой үстіне бозторғай жұмыртқалап тұрған заманда да қоғамға пайда келтіру түгіл өз қара басын алып жүре алмайтындар қаншама?! Ондайлардан не үміт, не қайыр»,– деп іштей күбірледі ол.

	– Ассалаумағалейкүм, Кәреке. – Жалт қараған қарт өзіне қарай қорбаңдай ұмтылған ферма меңгерушісі Төрежанды көріп, тіктелді.

	– Уағалейкүм, аманбысың, Төрежан? Ауыл-елің аман ба? Иә, ертелетіп қайдан келесің? Жайшылық па, әйтеуір, жарқыным? Жүрісің суыт қой?

	– Ой, Кәреке-ай, боранды күні құтыратын біз бала емеспіз. Шаруаның қамы ғой баяғы. Сонда да жақсы ат жоқ. Түн қатып, түсіміз қашып жүргеніміз мынау. Үйдегі келініңді көрмегеніме тура бір жеті болды. Құдай білсін, не істеп жатқандарын, балашағаны айтамын-ау?! Өстіп жүріп бір күні айдалада омақасып қалмасақ жарар еді осы, – деді Төрежан байпағының қонышына жабысқан қарды қамшысының сабымен ұрғылап тұрып.

	– Жұмыс болған соң солай ғой, тегі, қиындықсыз еш нәрсе оңбайды. Жүр, үйге кірелік, – деді Кәрім көз қиығымен Төрежанның өн бойын түйреп өтіп. – Ат үсті жел ғой, – дегенді қосып айтты.

	«Қап, мына шал мені мысқылдайын деді-ау... Төрде шалжиып жатып алып, өзгенің тоңғанында не шаруасы бар дейсің мұның. Көрдің бе, қып-қызыл боп талтаңдауын. Ферма меңгерушісі мен емес, тап өзі сияқты. Түйенің жарты етіндей тұлғасын қарашы, жасы жетпістен асса да, еңкеймейтін бұл неткен шал. Төсі бір құшақ боп қайқаяды да тұрады» деп ойлады Төрежан ішке кіріп бара жатып.

	Ауыз үйден мұны әдеттегідей Балқия шешей қарсы алды. Орта бойлы, ақ құба, жайдары кісі. Бұл неше келсе де, осы жерден қарсылап, амандық сұрасады. Тағы да міне: – Аманбысың, шырағым, бала-келіннің дендері сау ма? Ат көлігің аман ба? – деп иіліп-бүгіліп тұр. – Төрлет, қарағым, төрлет, – деп жаны қалмай асығыс сөйлейді. Шалы сияқты тәкаппар, кекірейген болса қайтер еді бұл. Киімін шешіп, төргі бөлмеге бас сұға бергенде дастархан жайып жатқан кішкентай, тығыншықтай, қуыршақ секілді аппақ келін «сәлем бердік» деп тізесін сәл бүгіп амандасты да шеттеп тұрды. Екі иығынан дем алып, ыңылдай әндеткен сары самаурынның жанында шоқаяқтағы қып-қызыл қи шоғына қайнаған аққұманның шүмегінен де бу бұрқырайды. Бұл төрге озды. Сыртқы тысы әртүрлі мауыттан құрақша етіп тігілген жұп-жұмсақ көрпеге малдас құрып қонжиды. Сосын дастархан үстіне жаңа ғана қойылған ып-ыстық күлше нанға қарап, бір-екі жұтынды.

	– Келін, аққұмандағы шайың күйіп кетпесін, – деп Кәрім қарт ескерту жасап еді: – Қазір, ата, – деп лып еткен келіні аққұманды шоқтан алып, самаурын тұрбасының үстіне қоя салды да, ауыз үйге шыға жөнеліп еді, әп-сәтте екі тарелкамен күп-күрең боп быжылдаған қуырдақ әкеліп, дастархан үстіне орналастырды. Қарттың алдына түсі сап-сары май, мұның алдына ақшыл май қойылды. «Тамақты бабымен ішеді-ау мына шал» деп ойлады Төрежан.

	– Ал, қонағым, тоңып келдің ғой, тамақ ал, – деп қарттың айтуы мұң екен, бұл ыстық күлше нан мен ыстық қуырдаққа кірісіп-ақ кетті. Оң мен солына да көз тастаған жоқ.

	– Келін, шайыңды демдеп жібер. Дәден, шешеңді шақыр, шайға келсін. Соның-ақ күйбіңі таусылмайды-ау, – деген қарттың қысқа бұйрықтарына Төрежан мән берген жоқ. Майы шылқыған ыстық қуырдақ таңдайын жұлып бара жатқан тәрізді, қасықты толтырып асап-асап жіберді.

	– Қонағым, жүз грамға қалайсың, тоңып келдің ғой, – деген қарт сөзі мұны елең еткізді. Самаурынның сол жағын ала шеттеу отырған Дәденнің алдында ұзын мойын ақаңның өзі тұр екен, көзге бірден жылы ұшырады. Ниеті құлап түсті.

	– Дәден екеуімізге бір-екі жүз артық болмас мынадай аязда, – деп күлімсіреді бұл қолындағы қасығын тәрелкенің ернеуіне сүйей салып. Дәден бұған, бұл Дәденге қарады. Сәл уақыт дастархан үстін үнсіздік басты. Тек сары самаурын ғана ыңылдай әндетіп тұр. Шыны-аяғыңдағы шайын тауысып болған соң ғана қарт: – Дәден ішпейді, мен бір жиырма граммен сені қолпаштайын, жігітсің ғой, тартып жібер, әппитет ашады, – деп баласына иек қақты.

	– Жақсы, Кәреке, жақсы, – деді Төрежан артық сөзге келмей. – Сіз алсаңыз, бізде не жан қалады, тәуекел. – Алдына келген толы стақан арақты шімірікпей қағып салды да, тағы да тәрелкеге үңілді.

	Қарт қолындағысын дастархан үстіне қойып, кемпіріне: – Қазанға ас салдың ба, мына бала асықпаса тамақтанып кетсін, – деп бір қойды да, іле-шала шай құйып отырған келініне: – Аққұманның өзінен бір құй, шырағым, – деп шыныаяғын ұсынды.

	– Ойбай, Кәреке, тамақтанып жайланатын уақыт қайда бізге. Осы құрмет те жарайды. Сәлден кейін аттанып кетемін, – деді Төрежан бойын тіктеп. – Ішінен жанында отырған алпамсадай қарияға ызасы келіп, жарылып кете жаздады. «Керілуін қара алжығанның. Менің қарамағымдағы жылқышы екенін ана боқ мұрын баласы неғып сезбейді, а? Құрақ ұшып, асты-үстіме түсіп, жантайсам жастық болудың орнына, әкесі не айтса соның ыңғайына қарап, қасы мен қабағын бағып отырысын, жаман неменің. Көрейін әуселесін». Жаңағы стакан толы арақ өне бойын қыздырды ма, әлде суықтан келіп қарбытқан ыссы қуырдақ пен күрең төбел шай буынына түсті ме, әйтеуір, ферма меңгерушісінің бақайшағына шейін дызылдап, тұла бойын бір күш көтеріп бара жатқандай әсерде болды. «Тағы бір рет құюға әкесінен именіп отыр-ау, жаман неме. Қап, бекер келген екенмін. Өзіме де обал жоқ, мана Мұсаға қарай бұрыла кетпей. Ақ көңілдігімнен аңқылдап жүріп өлермін-ау, осы. Бірақ ішкі есебі бар емес пе еді, мұнда еріксіз сүйрелеген. Апырай, сол шаруасын мына шалға қалай айтар екен, соны ойластыру керек.

	– Кәреке, шаруа-күйлерің қалай? Шөп, саламдарың жеткілікті ғой енді. Тек арық-тұрақққа жем жағы болмаса. Оны да бірдеңе жасармыз, әйтеуір, сіздерді құр қалдырмауға уәде етемін, – деп сыпайылады бұл даусын бәсеңдете сөйлеп.

	– Ниетіңе рахмет, көп жаса, шырағым. Бірақ совхоз түгіл, ауданда жоқ жемді қайдан аласыңдар? Бізді қойшы, біз бірдеңе етерміз. Есек дәмеңді анау Мұсаның құлағына сіңір. Егер мына қар сірескен күйі бір ай жатса бар ғой, соның бір отар қойының жағдайы мәз болмайды. Сен жемді айтасың, қорасының басындағы шөбі ай жарымға жетпейтін шопанның бірі – сол Мұса. Құр сөзден іске көшетін мезгіл әлдеқашан жетті. Немене, Тайсойған өңіріне қар жаудырмаймын деп, Алла тағала құлақтарыңа сыбырлады ма сендердің? Ең болмаса анау Аяпбергеннің оң жақ қолтығындағы есекмияны кезінде түгел шауып, жинастырып алғанда, біраз малшыға қарасын болған болар еді. Қыс көзі қырау, малға қар береміз бе, сонда?! Күзде өзіңе биылғы аяқ алысымыз онша емес, жер қуаң. Үштөбенің жықпыл-жықпылына кашел салдыр деп қақсадым, тыңдадың ба, тыңдаған жоқсың. Шөп, саламдарың жеткілікті ғой дейсің бе бізге. Несі жеткілікті, алты ай қысқа деп үйдірген жалғыз іскіртіңнің тең жыртысы қара шағыр мен көк жусан, одан қалды, дәнін жармаған удай ащы кекірік. Кекіріктің у дәні жылқының қолқасына кетсе, табанда қатыратынын менен жақсы білесің. Өйткені бес жыл оқуың бар білдей мамансың. Тәжірибең де жоқ емес көрінеді. Осы ферманы басқарғаныңа да үш жылға аяқ басты ғой. Ең болмаса кекірекке орақты қай мезгілде саламыз деп, мына біз сияқты шалдардан сұрап алуға арланасыңдар ма, түге?

	– Ойпырм-ай, Кәреке-ай, ойда жоқта ақырзаманды орнатып тастадыңыз-ау, бұдан жаман уақытта тойға барған жоқ па едік, – деді Төрежан еңсесін көтеріп.

	– Бала шайын ішсін, бастырмалатпай қоя тұрсайшы, – деді Балқия шешей шалына қарап. – Тоңып келді ғой. Сосын жайғасып сөйлесесіңдер.

	Дастархан үстін аз-кем үнсіздік басты. Келіні әуелі атасына, одан кейін енесіне жәудірей қарады. «Осы сөзді неге айттыңыз, атамнан шатақ шығып кетпесін» деген сыңайы ма екен, кім білсін?

	Дәден әкесіне барлай көз тастап еді, жоқ, ашуланбапты. Қайта кең маңдайы тершіп, жанары үлкен көзін бұрышқа қадап, шалқақ кеудесін одан әрі шалқайтып, көңілді кейіпте отыр.

	Ферма меңгерушісі шыныаяғын сырт еткізіп төңкеріп тастады да, сәл-пәл кейін ығысты. Оң тізесінің үстінде жатқан жұмсақ орамалмен бетін, мойнын сүртіп, «уһ» деп қаттырақ дем алды.

	– Шайды неге ішіңкіремедің, шырақ? – деді Балқия шешей Төрежанға бір, шалына бір қарап. – Аққұманға шай тасталды, тағы бір-екі шыны ішсеңші?

	– Жо-жоқ шешей, әбден қандым, рахмет. Қуырдақты да өлгенше жедім, тәтті екен.

	– Биыл жыл жылқы ғой. Қыс қатты болуы мүмкін. Бірақ арты ұзаққа созылмайды. Иә, тәжірибеде солай еді. Мінезсіз, адуын жылқы іспеттес, қыста шәлкес мінез көрсетуі әбден ықтимал. Міне, бүгін Дәлудің ескіше он жаңасы. «Ақпанды ақпан, алты күн, аязымен жеті күннің» кірісі. Сонда құт, қамал, сәуірдің басына дейін әлі сірескен жетпіс бес-сексен күн бар. Оның ар жағында отамалы не дейді, оны бір құдай біледі. Сіресіп қатып қалса, қар шіркінді қақыратып, тепкілеп, еркек пен жусан түбірін жұлып жеу тек жылқының жылқысын сынайды, бұған да тәжірибе керек. Тай, құнанның тұяғы бір жетіден кейін домбығып, ісіп кетеді. Тебінге де еті қалың, кексе жылқы төзеді, шырағым, оны өзің де білесің.

	– Апырай, Кәреке-ай, осы қыстың беталысынан қарадан қарап шошынып жүргенімде, сіз де мені біраз үркітіп тастадыңыз-ау, тегі. Қыстың аяғы ұзамайды деген бір ауыз сөзіңіз ғана кеудеме шырақ жаққандай болды. Әйтпесе осы үйден торы төбелге отырып аттанып кетуімнің өзі екіталай еді, – деп Төрежан шіңкілдей күлді. – Өзін қоштап, ере күлген ешкім жоқ екенін байқағасын сап тыйылды да: – Көрерміз, басқа түскенді, «басқа түскен баспақшыл», – деп бір қойды. Дауысы жарықшақтанып әлсіздеу естілді.

	– Сағат ағашындағы шопандардың жай-күйі қалай екен, соқтың ба? Сабырдың отары ерте қоздайды деп естіп-ем. Құттың ортасына таман саулықтары төге бастайды ғой. Міне, жем-шөп соған керек. Әлден ойланбасаң болмайды, – деді қарт сол тізесін қолымен уқалап. – Сосын дастарханның жиылып алынғанын жаңа көрді ме, «әп, бәрекелді» деп, екі аяғын бірдей созды.

	– Дәден, қонақтың атына шөп сал, аз-кем жағы қимылдасын, – деді қарт есік жақта отырған баласына. – Обал болар, оның да кеудесінде жаны бар ғой. Сосын шаруаңа қара. Күн көзі қыза тай-құнандарды анау Борсан шоқысының оң жағына тебіндетерсің. Сол тұстың қары жұқалау шығар.

	– Ауданда алдағы жетіде озаттардың жиналысы өтеді деп еді, дәл уақыты әлі белгісіз. Соған Дәден де қатысуы керек еді. Жол түссе машинамен келіп жинастырып кетерміз, – деді Төрежан әдейі Дәден естісін деп шапшаң сөйлеп.

	– Сол жиналысқа Дәден емес, мына мен барамын. Әлгі хатшымен жүздесіп, ақылдасатын жайттар баршылық. Айтатын әңгіме де көп. Ол өзі ауданнан ұзап шықпайтын адам екен. Әлде бізге жете алмай жүр ме? Соның қандай жігіт екенін көрейін деп ем. Сөйлессе, пікірлессе, белгілі ғой оның аяқ алысы. Шаруаның егжей-тегжейін білсе, шалдырмас.

	Ферма меңгерушісі шалдың мына сөзінен мықтап тіксініп қалды. Екі беті ду етіп, қызарып кетті. Бірақ сыр бергісі келмей, оң жағындағы мамық жастықты қолтығына тартып, шынтақтай қисаяды. Бешпетінің қалтасынан қызғылт түсті қол орамалын суырып алып, мұрынын шуылдата сіңбірген болды. Шалдың бетіне тіктеп қарамай жүзін бұра сөйледі. Үнсіз қалуды ыңғасыз санады.

	– Оны уақыт көрсетеді ғой, Кәреке, қыс көзі қырау, салқын тигізіп алсаңыз әрі жылқыға тікелей жауап беретін Дәденнің барғаны жөн еді, оны өзіңіз білесіз. Ақылдасып, шешерсіз, мен пәлендей деп көсемси алмаймын, – деп жуасып сөйледі. – Қой, мен аттанайын. – Төрежан орнынан тұрды. Келеңсіз әңгімені жалғастырғысы келмеді.

	– Жарайды, шырағым, басқа шаруаң бар ма? Анау жоқ, мынау жоқ деп, сені жөнсіз қыстағанмен ештеңе шықпас.

	Ал жиналысқа мына құдайдың күні бөгет жасамаса тәуір ғой. «Ақпанда ақпан алты күн» қарап қалмас, бой көрсетер. Шаруаларыңа мығым болмасаңдар, табиғат қатыгез, қарсы келгенді аямайды, бетке ұрады.

	«Шешенсуін шіркіннің, – деді ішінен саптама етігін киіп жатқан Төрежан тістеніп. – Жылы жерде отырып-ап, ақыл айтқанда алдына жан салмайды жаман шалың. Одан да алдына келгенді ішіп, пеш түбінде бұтын қысып отырмай ма екен». Үстіне қысқа қара тонын киіп, бойын түзеді де, – Ал, әзірге, – деп қақшиып тұрған қартпен салқындау қоштасып, шапшаң басып сыртқа ұмтылды. Кәрімнің, «жақсы, хабарласып тұр» деген сөзін естісе де, естімегендей сыңай танытты. Адымдай басып, аула ішінде жүрген Дәденнің жанына жетіп барды. Сосын әй-шәй жоқ, оны қолтығынан қыса ұстап, анадай жерде күтірлете шөп жеп тұрған атына қарай жүрді. Әңгімені неден бастарын білмей аз-кем дағдарды да, Дәденнің имек мұрыны мен қою қасын қазір ғана көргендей үңіле қарап: «Өзің сұлу жігіт екенсің ғой, байқамай жүрсем», – деп әзілдегендей болды. Дәден үндеген жоқ. Оның жалт еткен көзқарасында «мына қу неге жалпақтай қалды?» деген сұрақ бар секілді. Сәл езу тартып, сергектік білдірді.

	– Әй, саған, бір шаруам тіреліп әрі қысылып келдім. Бір майданның солдатымыз ғой, қолтықтан демеп, тұйықтан шығарып жібер, – деді Төрежан Дәденді оң қолтығының астына ала түсіп.

	– Ол не шаруа, қолымнан келсе аянбайын.

	– Сол ғой, қолыңнан келетін болғасын ғана қыстап тұрмын ғой.

	– Япырай, әкесі өлгенді де естіртеді емес пе, айтсаңшы енді үзілдірмей?

	– Орындайсың ба? – Ферма мегерушісі енді Дәденге тіктей қарады. – Ешкімнен осы уақытқа дейін бетім қайтып көрген жоқ еді. Мәрт жігіт екеніңді көрейін, орындашы.

	– Егер менің билігімдегі нәрсе болса, бұйымтайыңды ала ғой.

	– Әрине, сенің билігіңдегі нәрсе. Жылқышы сенсің, жалақы сенің атыңа төгіледі. Осынау екі жүз бас табынға жауап беретін де жалғыз өзіңсің.

	– Айтпасаң да білдім, сөз төркіні белгілі болды. Менің қолымнан келмейді.

	– Келмейтіні қалай, осы ферманың малы мен жанына жауап беретін кім?

	– Әркім өзіне жауап береді.

	– Әй, сен қыртимай жөн сөйлесейші. Бір жылқы соя алмасақ, ферма басқарып не керек, деймін-ау.

	– Соғымыңды алғансың.

	– Қашан, ойбай-ау, әлгі қарақатқақтағы томашадай құнанды айтамысың, оның еті таусылғалы ай болды, ай. Мен өзгеге емес, өзіме сұрап тұрмын, ит болып кетейін, біреу үшін сұрап жанталасып шырылдасам. Енді бір семіз бие берсең, қыстан зу етіп өте шығамын. Үйдегі хозяйка мен балалар тек жылқының етін жегісі келеді. Әрі қаладағы туысқан да төрт-бес қазы салып жіберіңдер деп хат жазған сайын зарлайды.

	– Төке, мен бұл жайды шеше алмаймын. Әкейден өтініш ет.

	Тегін емес, ақшама бер деп жалынсаң, мүмкін жібір.

	– Жоқ, өзің бітіре сал. Ақшасын тіпті қазір беріп кетейін. Ең төменгі сортпен есептегенде жүз он сом ғой. Арық құнан еді, арам өлетін болғасын деп есептеп шығара салармыз.

	– Төке, буынсыз жерге пышақ ұрмасаңызшы. Менің қолымнан келмейді дедім ғой. Онсыз да биыл үш-төрт жылқы соғымға сойылды емес пе, өзіңді есептемегенде.

	– Олар кімдер, мен неғып білмеймін, а? Айтшы кәне?

	– Директордың қағазы бар. Аудандағы дөкей бастықтар.

	– Онда жол басқа. Дегенмен, осының бәрі мен арқылы өтуі керек, өзі істің ыңғайы солай ғой.

	– Сіздің де қолыңыз бар, қажет болса көрсетейін.

	– Апырай, ә, бәсе, жадымнан шығып кеткен ғой. Сонымен, енді не істейтін болдық.

	– Әкейге жолығып көріңіз, онсыз болмайды. Менің билігімдегі жылқылардың қайда аттанып кеткені өзіңе аян. Сөз болады, әрі жылқы – өте сезімтал жануар, қатарының зымзия жоқ болғанын іштей сезіп, көңілдерін кір шалып, сосын жүдеп кетеді деп, соғымға сиыр сойғызды. Жекеменшігіміздегі екі биені күздегі қасқыр жарған екі байталдың орнына салды. Қазір табынды өзі бақылап, мені тырп еткізбейді.

	– Ой, сөз болғаныңа. Ойына келгенді істейді-ау біздің Кәрекең, алдына шығар ешкім жоқ, бай да өзі, би де өзі. Сонда немене, жетпістегі шалға жүгенді беріп, аттың басын қайда бұрсаң да еркің деп бақырайып отырамыз ба, түге?

	– Не десең о де, мен әкемнен асып кете алмаймын.

	– Соңғы сөзің бе бұл?

	– Иә.

	Төрежанның әншейінде қызыл тамырланып тұратын қызғылт өңі сәл-пәл күңгірт тартты. Аяз шымшыған екі бетінің ортасы болар-болмас жыбырлап, етектілеу мұрыны онан сайын делдиіп, қос жанары алдындағы кісіні тесіп жіберердей кірпік қақпай шаншыла қалды. Оң жақ қолына қысып ұстап тұрған дүзгін сапты сегіз өрме қамшыны саусақтары одан әрі сығымдай түсті. Көнтік еріні бір елідей ашылып, аржағынан еріксіз айқасып кеткен күрек тістері анық көрінді.

	– Әй, мен сені адам деп, алпамсадай жігіт деп жүрсем, әлі шикі өкпе екенсің ғой. – Төрежан кеудесін шалқайтып дауысын көтере күлді. – Өй, бос кеуде, ынжық. – Ферма меңгерушісі адымдай басып барып, атының шылбырына жабысты да, ауыздығын да салмастан ер үстіне қонжиды. Сосын астындағы атын қолындағы сегіз өрмесімен сауырлата бір тартып, қарсы алдындағы қалың күртік қарды омбылата әрі өтті. Артына бұрылмастан атын тағы бір қамшылап, тура құбылаға қарай желе жөнелді. Аң-таң боп, аузын ашып, бір орында қаққан қазықтай қаздиып Дәден қалды. Осы күйінде тұра берерме еді, кім білсін, есік жақтан: – Уа, Дәден қайдасың, күн көзі тіпті шақырайып, жарқырап кетіпті ғой, жарықтық. Жабағы, тайды ауланың күн бетіне шығар бойлары жылынсын. Аз-мұз шөбін де сол араға шаш. Бұларға мен бас-көз болармын, өзің жиренге мін де сонау Құрөткелдің бойын жағалап қайтшы, өзектегі қамыс арасының қары қатты ма екен? Қайтарда Қаражал астындағы қалың қылаңқұйрыққа көз салшы, басы қар астында қалмаса түс қайта арық-тұрақтарды сол тұсқа апарып, іңірге шейін, тебіндетейік. Дәден дауыс шыққан жаққа жалт қарап еді, үстіне түлкі ішігін желбегей жамылып, басына түлкі малақайын бастыра киіп, жайқала басып келе жатқан әкесін көрді.

	– Әлгі мықтымыз не дейді, жай жүр ме екен? – деді Кәрім

	баласының қасына таяу келгесін. – Сол дәуде болса соғымға жылқы сұрайын деп келді. Бірақ мен ыңғай танытпаған соң айтуға бата алмады. Саған ештеңе деген жоқ па?

	– Жоқ, маған бөгде сөз айтқан жоқ. – Болған жайды ол әкесінен жасырды.

	– Апырай, ә, көңілдегісін айта алмады-ау, байғұс. Бұйымтайын айтудан жасқанғаны несі, шіркіннің? Әр нәрсе өз жөнімен болса менің жұртта не шаруам бар. Көрінгенге араласып, көргенсіз атанатын жайым жоқ. Бірақ сол көрінгеннің көргенсіздігін көріп тұрып, басу айтып тежемей, әркімнің жетегінде еріп, аңғалдық танытатын көз жұмбай шалың мен емес. Баяғыда әкем айтатын, әділ бол, адалдықтың шырынын тат, бірақ, үлкенді де, кішіні де басындырып кеудеңе шығарма, қара қылды қақ жаратын би болу немесе қара тасты бір ұрып қақ айыратын күш иесі болу жалпыға емес, ілеуде біреудің басына ғана қонақтайтын бақ деп, сол марқұмның сөзін сарапқа салсам шындыққа жанасады екен.

	– Әке, бүгін күннің ашық болатын түрі бар. Жабағы, тайды айдап Ителгінің бергі баурайына тебіндетіп көрсем қайтеді? – деді Дәден әңгіме төркінін басқа жаққа бұрғысы келіп.

	– Ерте, әлі, сабандасын. Сосын Ителгің тым қашық, оған барып қайтқанша сілесі құрып, тұралап қалар. Әрі тебінге үйренбеген шіркіндердің сирақтары домбығып, тұяқтарының көбесі сөгілмегенмен, бақалшағының жетесі қиылып, ақсап, қатардан шығып, масыл болуы мүмкін. Көресіні сонда көрерміз. Жылқы деген жануардың қарны тоймаса, азып кетуі аяқ астында екенін өзің байқап жүрсің ғой. Маған жиренді жақсылап ерттеп берші, саяқ жылқыларды сыртынан байқайын.

	– Әке, қар болса қатты, қайтесіз соны, таңнан тұрып, өзім санап қайтармын. Аттан түссеңіз, мінуіңіз қиынға түсер, – деді Дәден жанашырлық дауыспен.

	– Атты ерттеп бер дедім ғой, бос сөз неге керек? – деді Кәрім қарт түсін суытыңқырап. – Құдайға шүкір, әзір атқа міне алмайтын мешел емеспін.

	Әкесі өзінің сыр мінез, байырғы торысына ер салдырмай, үшқалақ, жүріс тілеп шошаңдап тұратын, басы қатты, жүрісі де жайсыз жиренді ертте дегеніне іштей таң-тамаша қалды. Бұрын көп тақым салмаған атқа мінемін деуі қай желіккені деп реніш те білдірді, бірақ ішкі дүрдаразды сыртқа шығарып айтуға әкесінен именеді, тіпті қорқады. «Әй, сен жаман, әуелі өз жөніңді жөндеп ал, ақылыңды сосын айтарсың», – десе масқара ғой. Қой, ертте деді, ерттейін, деп Дәден аулада байлаулы тұрған жиренді жетектеп шығып, әкесінің күміс қасты ерін, астына қойдың тұтас жабағысы тігілген жалаң тоқымның үстіне салды да, шап айылын аттың төсіне таман тартты. Кіршік мақпалмен тысталған көпшіктің ортасынан төс айылды тастай бергенде, әкесінің: – Шап айылын босатшы, су жұтқызайын, – деген дауысын естіді. Шелек толы судан жирен ат екі-үш рет жұтты да, мелшиіп қалды.

	– Қарлаған екен, бірақ жортар алдында аттың аз да болса су ішкені пайдалы, ішін шайқап тезегін түсіреді. Есіңде болсын, қай малға да күніне бір рет су беру керек. Қарды алдына қанша үйіп қойсаң да, сиыр жарықтық оны иіскемейді де, – деді Кәрім баласына қарап. – Кәне, мені демеп жібер.

	Қолтығынан сәл ғана сүйемелдеуі мұң екен, Кәрім қарт ат үстіне жеп-жеңіл қонжиды. Тіпті тізесінен екі қарыстай төмен түскен түлкі ішіктің де салмағын сезбегендей. Жиреннің тізгінін тұқырта ұстап, оңға бұрды да, жалғыз аяқ сүрлеу ізбен қораны айналып өтіп, терістікке қарай тіке тартты. Анадай жерге барып, жүріс тілеп жұлқынған жирен атты ойқастата шыр көбелек айналдырып: – Әй, Дәден, тобылғы сапты қамшымды әкеп берші, сенектің кіреберісінде ілулі тұр, – деп қаттырақ дауыстады. Дәден жүгіріп қамшысын апарып беріп еді, ат үстіндегі әкесінің екі беті қызылшырайланып, денесі шалқая тіктеліп, бір түрлі аруақтанып кеткен сияқты. Қамшыны сол қолымен іліп алған ол қолындағы он екі өрмесін ақ қардың үстіне сілки лақтырып жіберіп, күртік қарды алдыңғы аямен кезек-кезек тепкілеп, ауыздықпен алысып тұрған жиренді шұғыл бұрып «шу» деп еді, алға қарай қарғып түскен аттың тізгінін тежеместен сыдырта жөнелді. Сәлден кейін Қызылжарға қарай сәл қиғаштаған жирен көтере шоқыраққа ауысқан екен. Ер үстіндегі алпамсадай әкесі қозғалар емес, бейне бір гипстен соғып тастағандай қақшиып барады.

	«Апырай, көптен көбеңсіп тұрған ат жазым етпесе болар еді» деп ойлады Дәден. – Әкесі әншейінде торыдан басқаға тақым салмайтын еді, бүгін неғып жиренді қалады екен, ә? Ол жирен ат емес, құдды жел ғой. Ет қызуымен байқамай бірдеңеге ұрындырмаса, қой, әкемнің көріп жүрген қоқайы осы дейсің бе, – деп сабасына түсті ол.

	Кәрім қарт жиренді текіректеп отырып, Құбабелдің сол жағын ала қалың дүзгінді ойпаңнан бір-ақ шықты. Үстіндегі иесінің ойын сезгендей жирен ат жүріс тілеп, ауыздығын қарш-қарш шайнап, тізгінін тұқырта төмен тартты. Төрт-бес шақырымдай үздіксіз жортаққа бүйірін соғып шаршайтын сыңай білдіретін емес. Қатты қардың ақсақ ойылғанына қарамай, әлі де екпіндейтін түрі бар. Дүзгінді ойпаңның қары жұмсақ екен, Кәрім аттан түсіп, жиреннің тізгінін ердің қасына тұқырыңқырап шалды да, шылбырын қолына ұстап, атты жетектей ілгері аттады. Сыр мінез жылқының сезімталдығына сенгендіктен қолындағы, – шылбырды сол жақ қарына орай салды. Талтаңдай басып, дүзгін ішін едәуір аралады. Кей тұстың қарын аяғымен олай-бұлай серпіп жерге үңіле байыппен қарады. Жусанның бір талын түбінен сындырып, әуелі иіскеп, сонан соң аузына салып, тісіне басты да, түкіріп тастады.

	«Ащы екен, әлі дәмі де кетпепті» деп өз-өзінен күбірледі. Сирегірек болғанымен, еркек шөбі де балақты екен. Ана қара, аз-мұз демесең жерге жабыса шоқ-шоқ боп өскен ажырық пен алабота да көзге оттай басылды. Қарттың көңілі әлденеге тояттанғандай шалқақ кеудесін кере әлі де нұры таймаған шегір көзін айналасындағы әр бұтаға қадай, қадала қарай бастады.

	«Апырай, сасқан уақытта сая боларлық жай екен осы ойпаң. Табын жылқы бір ай тебіндесе де ортаймас шөбі бар, ал бір қора қой қозғалмай тұрып жұлады ғой мына араның шөбін». Бұл ойпаңға мұның ат ізін салмағалы жылдардың жүзі өтті. Қарт басындағы түлкі құлақшынын оң қолымен жұлып алып, аздап тершіген маңдайын сүртті де басына қайта кие салды. Әлдебір ой толқыны мазалағандай алға қарай адымдай жүрді. Тіпті сол жақ қарынан суси ақ қардың үстіне ала шұбар аждаһа жыландай ширатыла түсіп кеткен ат шылбырын да байқаған жоқ. Есіл-дерті алдыңғы жақта. Жиреннің екі рет пысқырғанын құлағы шалып қап, шалт бұрылып еді, жирен ат шылбыр түскен тұста қақшиып тұр екен. Шылбырын сүйретіп, айдалаға иесін тастап, бет ауған жаққа шаба жөнелетін жылқы жирен емес, құлын күнінен әдеттенген. Шылбырын тастаса болды, қазықтың қажеті жоқ, жағалауға жақын кеп якорь тастаған кемедей қақшиып тұра береді. Қарт ентелей басып, ойпаңның орталау тұсына кеп сәл кідірді. Сонан соң сол жаққа қарай бұрылып, бірнеше қадам адымдады да, басқа дүзгіндерден гөрі биігірек, көлемдірек дүзгіннің қасына кеп тоқтады. Дүзгіннің теріскей бетіндегі ошақтың орнындай ғана ойпаңдау тұстың қарын аяғымен әрі-бері итермеледі. Одан сәл әрірек үлкендеу шұңқырдың үстімен өтіп еді, қары тізесінен келді.

	«Иә, – деп күрсінді қарт, жастық шақтың жалындаған уытты кезінің бір белгісі еді бұл ара. – О, тәңірі-ай, қаны қызған қайратты дене мен алды-артыңды болжауға шамаңды келтірмейтін он алты-он жеті жастың есерлігі не істетпейді?» Бұл да жас кезінде аз-кем есерлікке салынған.





ІІ


	Ұмытпаса, бір мың тоғыз жүз жиырма алты, жиырма жетінші жылдары. Ауылда колхоздастыру кезеңі басталған шақ. Қым-қиғаш уақыт. Біреулер колхоз боламыз дейді, біреулер болмаймыз дейді. Байлардың малын алуға жаңа-жаңа жарлық шыға бастаған кез. Банды Құныскерейдің атағы ойда да, қырда да дүрілдеп тұрған жыл. Әкеден мың тоғыз жүз жиырма бірінші жылғы оба ауруында айырылған ағайынды екеу – анасы Балғаныммен үшеуі жездесі Шағырды паналаған еді. Шағыр да бай, оған да тықыр таяды. Шоқша сақалды, кең маңдайлы, қызғылт бетті, жуантық кісі еді. Біртоға ақылды адам болатын. Колхоздастыру басталғанда өзі бас боп, малының тең жарымынан астамын колхозға қосып, өзі колхозға мүше боп кірді. Бір күні: «Сені Шағыр шақырады», – деп інісі Мұхит келгесін, бұл жүгіре басып оның үйіне барған. Көктем туып, Борсанның теріскей бетіндегі қырқаға киіз үй тігілген. Шағыр өзінің сегіз қанат ордасында ақ бас керуеттің үстінде аяғын төмен салбыратып отыр екен. Бұл сәлем беріп кіріп барғанда да ойлы жүзін өзгерткен жоқ. Шоқша сақалын тарамдап, алды көгіс тартқан қызғылт көз жанарын керегенің басына ілулі тұрған қасқыр ішікке қадай отырып, қадау-қадау сөз айтты.

	– Шырағым, мына уақыттың беті тым жаман, сен не байқап жүрсің? – деді.

	– Түсінбедім сөзіңізге, – деді бұл.

	– Әй, әлі баласың ғой. Бірақ бар үмітім сенде еді. Әсіресе қайсарлығың мен қайратыңа сүйсінетінмін. Бір жағы туған баламдайсың. Ана бір өзімнің қанымнан пайда болған бір-екі боқты қойшы. Мал бағып, соның етін жеп, сүтін ішкендеріне мәз, түге, тумай кетіп, туа шөккірлер.

	Құдайға мінәжат етіп, ұл сұрағанда біреу болса да бірегейін бермей, кілегейін беріпті маған, қайтейін. Тіпті ол екі жаманға сеніп, сөз айтуға да болмайды. Босқа зығырың қайнап, өзөзіңнен төменшіктеп қаласың. Өйткені олар мына уақыттың сарынын түсінбейді де, түсінгісі келіп ойланбайды да. Әлгі Махамбет айтпап па еді:

	«Жақсыдан туған жаман бар –

	Күндердің күні болғанда

	Жарамды бір теріге алғысыз,

	Қасына адам барғысыз...» –

	деп, шырағым, сол ақын айтқандай, «жарамды бір теріге алғысыз боп жүр ғой ол екеуі. Арқа сүйер өзіңнен басқа ешкімім жоқ. Майысқанда тіреу бола ма деп, жығылғанда сүйеу бола ма деген оймен саған бар сырымды ақтарғалы отырмын, қарағым. Сөз түсінбес ұл емессің, еңкейген басымды иегімнен сәл де болса көтерерсің деген ниеттемін. Бір жігіт туса өзіңдей болар-ақ.

	– Айтыңызшы, Шәке, айтыңыз, – деп қалды бұл. – Сіздің сеніміңізден шығудың өзі мен үшін зор мәртебе. Шаруа тек қана маған тірелсе жалтақтамаймын, айтыңыз.

	– Ә, бәрекелді... – Шағыр басын тік көтеріп, үстіне мауыт шапанын желбегей жамыла орнынан тұрды. Шарасы кең қызғылт көзін мұның жүзіне қадай қарап, етті денесін қозғапқозғап қойды. Сонан соң қайқы тұмсық қара кебісін аяғына іле сап, жұп-жұмсақ қалы кілемнің үстінде олай-бұлай жүрді. Ыңыранып ішінен әлдебір ән әуезін айқандай ма немесе құран сөзінен жаттанды ма, әйтеуір, бір сарынды ыңылмен сүт пісірімдей уақыт сегіз қанат ақ орданың ішінде ерсіліқарсылы қадам басты. Қақ ортада шаншылып бұл отыр. Ол аратұра мұның ту сыртынан да, қарсы алдына да кеп, бар назарын түсіре көзіне көзін шағылыстырып қадала қарайды. Сәлден кейін желбегей жамылған мауыт шапанының әдемілеп зер салып тіккен далақпандай етегін кейін серпіп тастап, кереуеттің үстіне сылқ етіп отыра кетті. Сосын шоқша сақалын тарамдап, аз-кем ойланып барып: – Тегінде, қарағым, әр сауалға нақты жауап берердің алдында асықпау керек. «Асыққан шайтанның ісі» демей ме қазақ. Мен сені барымтаға жұмсағаным жоқ. Немесе біреуді өлтіріп, қанын іш деп те қолқа салмаймын. Оның заманы келмеске кеткен. Сенің топ бастар жүрегің, шоқпар көтерер қолың бар екеніне сенімім мол. Әйтпесе он жетіге әлі толмаған шикі өкпемен сырласуға мен де ықтықпас-ем. Жұртты бостан-босқа дүрліктірген анау қанды қол Құныстың жүрісі де бекершілік-ау. Ақылы бар адам еді, неғып тайраңдап кеткеніне миым жетпейді. Бұл өкіметтің құрығы тым ұзын. Сол құрық Құнысқа да, бізге де түсуі жақындап қалды-ау, шырағым, тіпті таяу қалды ма деп тіксінемін. Күнде де, түнде де жанымды мазалайтын осы жай.

	– Бізің кімдер, Шәке? – деді бұл кеудесін тіктеңкіреп.

	– Қазір... – Шағыр ұмтыла түсіп кереуеттің төмен жақ басына ілінген жібек жіпті жайлап тартып еді, босағаның үстіне бекітілген қоңырау сылдыр-сылдыр ете қалды. Сәлден кейін ақ шаршы орамалын жағынан тартқан, үстінде көкшіл түсті кәмзолы бар, ақ құба өңді, ұзын бойлы Шағырдың бәйбішесі, мұның әкесінің қарындасы Сәнім кіріп келді де, бұған назарын да аудармай, күйеуіне қарап: – Жай шақырдыңыз ба, отағасы? – деді.

	– Кәрім екеумізге саумал әкелші, – деді Шағыр түсін сәл жылытып. – Сәнім артымен шегініп кейін шығып кетті. Сәлден кейін үлкен екі зереңмен қоса ағаш табақ толы қымызды алып кеп, тізерлей отырып, ағаш ожаумен сапырып-сапырып зереңге құйып, біріншісін күйеуіне, екіншісін бұған ұсына беріп: – Тауысып іш, қарағым, – деп күлімсіреді.

	– Бәйбіше, өзіміз құйып ішеміз ғой. Кәрім екеуіміздің біраз әңгімеміз бар. Біреу-міреу құлақ тұрып жүрмесін, байқашы. Сосын қазан көтеріп, тамаққа Балғаным мен Мұхитжанды да шақырарсың. Асыңды дайындағасын барып бізге айтарсың. Дастарханыңды осы үйге жай.

	Бәйбіше шығып кеткеннен кейін де Шағыр әшекейлі зереңдегі қымызын шайқап, баппен ішіп, әңгімені бастай қоймады. Шарасы үлкен қой көзін қайта-қайта алдына малдас құрып, қақшиып отырған бұған қадай түсті. Осыған айтсам ба, айтпасам ба деп ойлана ма, қалай? Бұл бір зереңдегі қымызды тауысып, екіншісін орталай құйып алып, екі-үш жұтқанда барып Шағыр тамағын кенеп қойып, сөз айтуға оқталғанын байқап қалған бұл зереңін екі қолының саусақтарымен қыса сәл төмен түсіре ұстады.

	– Шырағым, – деді Шағыр тамағын тағы да кенеп. – Заман дегенің қашан да аумалы-төкпелі ғой. Адамдар да әртүрлі. Біреуі бай, біреуі жарлы. Біреуі ақылды, біреуі ақылсыз. Біреуі шешен, біреуі суайт, өтірікші. Біреуі батыр, біреуі қорқақ. Міне, көрдің бе, солай. О бастан-ақ Мұхаммед пайғамбарымыздың өзі бұл пәнидегі он сегіз мың ғаламды уысына қысып ұстай алмасын білген соң, өзіне сенімді көмекшілер іздеп тапқан. Иә, адам өмірі ұзақ та қысқа. Ұзақ дейтініміз, оның ұрпағы жайылып, жалғасы болса, аты өшпесе, өзі өлгенмен, аруағы өлмейді. Ал қысқа дейтінім, оның арты оңбаса, ұрпағы шөп-шөңгірдің тамырындай тереңдемесе, бітті. Онда қанша аруақты болсаң да, бәрібір заман өзгерген соң атың да өшеді. Исламның негізін қалаған Мұхаммед пайғамбарым да кезінде осы пікірді қостағаны белгілі. Ұлының аты ұлы, ол адамзат тарихында қалды. Оны тарих бетінен ұрпағы енді өшірмек емес. Ал мына біз ше, мысалы, маған кім тірек боп атымды жалғастырады. Малдан басқаны танымайтын екі есер ме, жоқ, мен өлген күні олар да өледі. Өлмесе де өлгендерден артық болмай, өлексе сияқты боп жүрер. Қаншама жетектедім ол екі жетесізді, бәрібір «жетектеген төбет қораға үрмейді» деген рас екен, еңбегім зая кетті. Жүр ғой әні, не малдың, не жаның санында жоқ. Ол екеуін қойшы, сені шақырғандағы себебім, өз балаларымды өзім жамандап шағым айту емес. Бұл көңіл түңілгендегі сөз ғой. Басты әңгіме мынау, қарағым. – Шағыр тағы да қарсы алдында отырған бұған үңіле қарап, өңінде өзгеріс жоғын сезді ме, әлде өзекті әңгіменің бір шетін суыртпақтап шығарғысы келді ме, әйтеуір, көп кідірмей сөзін жалғастырып кетті.

	– Кәрім, шырағым, – деді ол тамағын кенеңкіреп алып. – Жас болса біразға келді. Жылым сиыр ғой, тәңірім амандыққа жазса ақырап айында елудің тоғызына толамын. Осы уақытқа шейін не киемін, не ішемін деп ойлаған емес ем. Алдым да, артым да, тіпті төрт құбыласы тең жандардың біреуі мен едім. Әлгі Махамбет айтпап па еді: «Мен, мен едім, мен едім, мен Нарында жүргенде еңіреп жүрген ер едім» деп, сол айтқандай менің де аяқ асты болған жерім жоқ еді. Осы өмірімде не біреуден сөз естіп, не біреудің тұщы етіме ащы таяғы тиіп көрген емес еді. Енді мына заманның таяғы етімді езіп, сүйегімді сындырғалы тұр. Бұған қарсы тұрар шама да, шарғы да көре алмай тұрмын-ау, шырағым. Бәрінен бұрын күні кеше менің қазанымнан бірге ас ішіп, өрістегі жылқымды, еңістегі қойымды өзінің әкесінің малындай иеленіп жүрген жаман тазкепелердің бүгін адам қатарына қосылып, өзіме қарсы дауыс көтере бастағаны жаныма қатты батып, жүрегімді соқтырып отыр. Бүйте берсе, күні ертең мені тыржалаңаштап, мойныма қыл шылбырды салып, Итжеккенге айдап жіберуден тайынбас бұлар. Мен түсінбейтін бір сыр бар, қарағым, осы өкіметте. Бай боп, жалшы ұстағанымыз үшін бізді неге кінәлайды, а? Бізге неге соншама көз алартады? Колхоз деді, онысына көндік, мал сұрады, бердік. Енді біздің жазығымыз не? Мынау ақ пен қараны айыра алмайтын надандарға осыншама билікті неге береді бұл өкімет. Шаш ал десе, бас алатын әумеселердің қолына билік тиген соң, не жорық? Қара да тұр, ертең бұл қара таяқтар бізді өртеп жіберуден тайынбайды.

	– Бізің кім осы, Шөке? – деп қойды бұл тағы да.

	– Мына сенімен екеуміз, ана Жұмабай мен Түзелбай, мес қарын Сағын, әзірге осылар.

	– Менің жазығым не?

	– Әкең бай ма, бай болды, тұқымың бай ма, бай. Әкең кезінде жалшы ұстады ма, ұстады. Оны өліп қалды екен деп жаңа-жаңа бас көтерген сені аяр дейсің бе, надан қаратаяқтар, көр де тұр, ертең сенің де құйрығыңа тас байлайды бұлар.

	– Мүмкін емес, Шәке? Ауыл надан болғанымен, аймақ надан емес қой. Бәрін де өлшеп-пішеді, таразыға салады. Шапқылап жүрген Молдағалида өкімет билігі жоқ, ол тек шабарман, айтқанды орындаушы емес пе?!

	– Дәл айттың, қарағым. Осы Молдағали сияқты шабармандар ғой біздің түбімізге жететін. Бұлар айтуын келістіріп айтса, тосын адам не білсін, соның екі ауыз жалған сөзіне сенеді де қалады. Сонан соң мылтықтың қарауылына бір ілінсең болды, ерте ме, кеш пе, әлде күндіз бе, түнде ме, әйтеуір, шүріппе бір басылмай қоймайды. Шүріппе басылған соң, тірі қалуың екіталай. Сол мылтықтың қарауылына әзір ілінбей тұрғанда қам жасауымыз керек, шырағым. Сен ойларсың, осы жездем қоянжүрек екен, әр нәрсенің байыбына бармай, қорқақтық жасап отыр деп. Жоқ, таразының екі басын тең ұстаймын десең, ұтылғаның. Дүбір жақындап келеді, менің жүрегім сезеді бір пәлені. Көрерміз, көштің артын деп жайбарақаттыққа салынсақ, ұтылғанымыз. Қазіргі уақыт ұшпа боран секілді. Қамданбасаң, әп-сәтте тырп еткізбей басады да қалады.

	– Сонда маған не дейсіз, не істе дейсіз, Шәке? – деді бұл өзінің қарсы алдында отырған алпамсадай адамға суықтау көз тастап. – Буынсыз жерге пышақ ұрмайтынымды білесіз. Мен әзірге сіздің жұмбағыңызға түсініп отырғаным жоқ. Тұспалдамай, турасын айтпайсыз ба?

	Үнсіздік.

	Бұл саусақтары екі бүйірінен қысып, зерең ішінде тұнып қалған саумалды шайқап-шайқап жіберіп, тауыса ішті де, алдына қойды. Сосын еңсесін тіктеңкіріп сәл кейін шегінді. Біраз отырыстан екі тізесі ұйып, екі табаны шым-шым етіп ауырса да сыр берген жоқ. Есік алдында галошы қалған ескілеу құрым етігінің сыртынан ғана балтырын екі алақанымен боларболмас сипап өтті. Мұның байқағаны, Шағырдың қып-қызыл етті беті сәл бозғылттанып барып қалпына келгені. Салбыраған екі ұрты мен иегінен сәл төмен топ-томпақ бұғағы сол бозғылт қалпында тұрып қалған секілді. Шарасы кең отты да қызғылт көзінде жалт етіп бір ызғар пайда болды да, лезде мейірім шуағы шашырап шыға келді. Ол алға қарай еміне түсіп, мұның маңдайынан ып-ыстық алақанымен жайлап сипады. Қату жымиып, орнынан тізерлей көтерілді. Сонан соң үйдің ішін ерсілі-қарсылы екі-үш рет кесіп өтіп, ақбас кереуеттің үстіне сылқ етіп отыра кетті де, дауысын шығара күліп жіберді. Бірақ күлкісінде әлде кекесін, әлде таңдану бардай сезінді бұл. Әлі ақ кіре қоймаған шоқша сақалын астынан көтере уыстай ұстап, сәл кідіріп ойланып қалды да, көз жанарын мұның үстінен асыра жіберіп, тағы қасқыр ішікке қадады. Сосын сақалын қыса ұстаған сол қолын төмен түсірді де, сол жақ бүйіріне қарай қисая түсті. Сол қисайғаннан үн-түнсіз сүт пісірімдей уақыт жатты да, жеңіл көтеріліп барып қоңыраудың жібек жібін екі рет тартты. Сәлден кейін сықырлауықтың сол жағы жартылай ашылып, Сәнімнің ақ құба жүзі көрінді.

	– Отауға шай жасаңдаршы, шапшаңдап, – деді Шағыр біртүрлі селсоқ үнмен.

	– Сегіз қанат киіз үйдің төріне кең етіп жайылған дастарханның екі бұрышында екеуі отыр. Сәнім селкілдей қайнап тұрған самаурын мен одан сәл төмен орналасқан шоқаяқтың үстіндегі екі бүйірі томпайған үлкен аққұманның күзетшісі сияқты екеуіне алма-кезек қарайды. Дастархан үстінде шашырай төгілген ақ бауырсақ пен кішілеу зеренге салып, екі жерге қойылған сары майдан әзірге ауыз тиген ешкім жоқ. Күрең шайды сораптай ішкен Шағыр өзінен төмен отырған әйеліне көз қиығын да салған жоқ.

	– Бәйбіше, әлгі ләмпәсиіңнен қойсаңшы, сосын шайға сүтті азырақ қатып, ащырақ құйшы. Күннен-күнге шайдың бабынан да жаңылысып барамысың, түге, – деді Шағыр ауыр денесін ілгері қозғап.

	Сәнім сәл езу тарта жымиды да, орнынан тұрып, керегенің басына ілулі қоржыннан уысын толтырып, қойдың құмалағындай уақ ләмпәсиді дастархан үстіне әкеп қойды. Сонан соң қоржынның екінші басынан дөңгелек қалайыны суырып алып, бұрап ашты да, оны Шағырдың алдына қарай ысырыңқырай жылжытты. Бұл көз қырын тастап еді, онда да мынадан да ұсақтау ләмпәси екен.

	– Қарағым, жеп-ішсейші, – деді Сәнім бұған қарай жылы жүзбен қарап. – Мұхитжан мал іздеп кетіпті, Бәтес өрмек тартып жатыр екен, тамаққа келермін деген.

	– Әлгі Көбес қайда жүр, Мұхитқа мал іздетіп, әй, сол жаман мені жер қылып болды-ау, құдай. «Анда барса, өгіз өледі, мында келсе, арба сынады» Төлеп кешегіден әлі жоқ па? Сол Қызылқоғаның базары оны байлап тастаған болар. Осы бір-екі сәуріктің барынан жоғы еді, құдай басқа берген соң амал бар ма, көрер көзге күйік қылып?!

	Шағыр қолындағы шыныаяғын дастархан үстіне қойды да, «уһ» деп ауыр күрсініп, тізесіндегі аппақ орамалмен мойнын, маңдайын сүрткіледі.

	Мұның байқағаны апасының өңі біресе қызарып, біресе бозара түсіп барып қалпына келгені. Бірақ ашық маңдайындағы қос сызат тереңдеп, жаңа ғана тіп-тік денесі сәл-пәл еңкейіңкіре кеткен сияқты. Ал алпамсадай Шағырдың бетпердесінен ештеңе байқалмайды. Осы сөзді жанын қинамай, әдейі айтқан секілді ме, кім білсін. Бірақ қабағында аз-мұз ашудың табы бардай.

	– Жаман да болса апаң екеумізден пайда болды ғой ана екеуі, Кәрімжан. Мен бұл арада ол екеуін жамандап, сенің алдыңда абырой жинайын деп отырғаным жоқ. Бірақ «жетектеген төбет қораға үрмейді» деген рас екен. Мен ол екеуін мал емес, адам болсын деп қайда жетектемедім. Кермақастың қызыл үйіндегі оқуға да бердім, қайтып келді. Көкжардағы орыс оқуына да бердім, жылап-сықтап күпісін арқалап, керуенге ілесіп қайтып оралды. Жеті атамда жерге қараған ешкім жоқ еді, өзім де өз тұсымда қатарымнан кем болдым демеймін. Әйтеуір шеңгелімді салған жерім қопарылып қалушы еді. Бида ұстасам – керуеннен айырылмадым, шоқпар ұстасам – тақымым ауып көрген жоқ. Төріме төренің өзі рұқсатсыз аттаған емес. Бірауыз сөзімді құлағына ілмей кеткен шешен де, көсем де кездеспеп еді мына жасымда. Ес біліп, екі аяғыма тік тұрғалы, одан бері де Алла деп ат жалын тартып мінгелі бір кісіге де, мың кісіге де есемді жіберген жоқ едім, енді қайдан білейін, алда не күтіп тұрғанын?!

	Үнсіздік.

	Шай ішілгеннен кейін Шағыр мәуіті шапанын жамылып, анадай жердегі төбенің баурайына қарай жүрді. Оның иек қағысы менімен бірге жүр, манағы әңгімені жалғастырайық деген емеуірін білдірген соң, бұл да солай қарай бет алған. Екіндіге таяп қалған күн көзі әлі де қызуын бәсеңдетер емес.

	«Биыл ыстық ерте түсейін деп тұр-ау, осы» деп ойлады бұл ішінен. Төбе басына шығып жайғасқан соң да Шағыр көпке дейін тіл қатпады. Жанарын көкжиекке қадап, терең ойдың сонарында отырған ыңғай танытты. Біраздан кейін барып, тамағын кеней жөткірініп қойып төңіректі көзімен бір шолып өтті де:

	– Кәрім, шырағым, – деді даусын көтеріңкіреп. – Адам дегеніңіз бұл дүниенің рахатына да, бейнетіне де езіліп не болмаса тасып, тасқындап кетпей, бірқалыпты өмір сүру керек деп ойлаймын мен. Рас, иыққа түскен ауыр қасіретті адамның адамы, нардың нары ғана көтере алады. Әйтеуір, бір саңылаудан жол тауып, осы бір жантүршігірлек азаптан құтылуға немесе соны жеңілдетуге тырысады. Менің де осы бір азғантай өмірімде көрмегенім бар ма? Он жасымда әке-шешемнен айырылдым. Бірақ ата дәулетін уысымнан шығарғаным-жоқ, етім тірі еді.

	Соның арқасында Шағыр атандым. Сөзім де, өзім де дуалы едім. Пайғамбар жасына жақындағанда мынадай заманға душар болдым. Шамасы біз үшін «ақырзаман» деген осы шығар?! Бәрінен бұрын күні кеше босағаңнан аттай алмайтын сасық құлдардың бүгін төбеңде ойнап, әкіреңдегені жанымды да, жүрегімді де жаншып бара жатыр-ау, шырағым, осы жай қиын боп тұр.

	Ол ауыр күрсініп, тағы да көкжиекке көз жіберді. Сонан соң бұған жалт қарап:

	– Өзіңің не ойың бар, Кәрімжан? – деді.

	– Не қиналатыны бар, Шәке, – деді бұл қарсы алдындағы алпамсадай адамның қызғылт өңіне тура қарап. – Өкімет малыңызды алса да, жаныңызды алмас. «Бай бір жұттық» демей ме бабаларымыз. Бұл жұт емес, жаңа заман, теңдік заманы. Біреуді біреу билеп төстемейді. Біреуді біреу жазықсыз жазаламайды. Малыңыздың жартысын колхозға өткіздіңіз, енді тыныш өмір сүруіңізге әбден болады.

	– Жоқ, шырағым, бізге тыныштық болмайды. Дүрбелең енді-енді басталғалы тұр. Өткен түнде бір жүргінші келіп шай ішіп кеткен. Соның айтуынша, мына Теке өңірінде байларды кәмпескелеп, өздерін Итжеккенге айдап жатыр дейді. Сүмбілеге қарай сол дүрбелең бізге де жетеді. Тажалды күтіп отыра бермей, қарсы әрекет жасауымыз керек емес пе?! «Аурудың алдын ал» дейді ғой қазақ.

	– Сонда қандай қарекет? – деп қалды бұл.

	– Турасын айтайын, шырағым, бар жиған-тергенімізді атандарға қомдап, бір-екі үйір жылқымен бел асып кетейік. Маңғыстау барсақ, әр жағын көре жатармыз. Тіпті ана екі жаманды да ерітпеймін, масыл болады. Апаң мен үшеуміз ғана алыс сапарға тәуекел етсек. Және бір-екі жолбасшы бар, олармен кейін таныса жатарсың.

	– Сонда ел-жұрт, туған-туысқан қайда қалады? Мұнымыз опасыздық болмай ма? Әлі бұғанасы қатпаған інім мен анамды кімге аманаттаймын. Олар қарғыс айтпай ма, маған? Жоқ, Шәке, бұл ойыңызға мен қосыла алмаспын.

	– Бүгін-ертең емес, ойлан, шырағым. Бәрібір мен киген кебінді сен де киетініңе шүбәм жоқ, – деп Шағыр орнынан көтерілді.

	Күн көзі ұясына тақалып қалыпты. Өрістен ауылға қарай шұбырған малдың тұяғынан көтерілген шаң ауамен қосыла қалқиды. Анау үйірден шыға жөнелген асауды қуалай қуған Мұхитжанға ұқсайды-ау өзі. Табын түйені желдірте айдап келе жатқан Ыбыраш шығар. Бұл төбе басына шығып, төңірекке көз салып еді, туған жерге деген бір ыстық жалын кеудесін кернеп, тұла бойын шымырлатып бара жатқандай болды. «Осы араның желкегін жұлып жесем де, өзге жердің қазы-қартасына айырбастамаспын» деп күбірлей ілгері аттады.

	Содан бір жеті бойы Шағырмен бетпе-бет жүздесудің реті келмеді. Екеуінің арасындағы әңгімені тіс жарып ешкімге айтпады. Соңғы екі күн Шағыр ауылда болмады, бір жаққа жолаушылап кетіпті-міс. Оның ешқайда жолаушылап кетпегенін бұл іштей сезді де. Өйткені алдыңғы күні таңға жақын әлдебір тысырдан оянып кетіп сыртқа шықса, Шағыр құлақасқаға тарантасын жеккізіп жатыр екен. Ұзын бойлы, тарамыс денелі біреу арбаға орта қаптай затты көтеріп әкеліп салды да» екеуі тарантасқа отырып жүріп кетті. Беталыстары Ителгі жақ. Байқап қала ма деп бұл жақындай алмады. «Апыр-ай, жаңағы ұзын қарасы кім болды екен» деген ой мұның жанын жегідей жеді. Содан сол ой таңға көзін іліндірмей қойғаны...



	***

	Кәрім жыңғылды ойпаңды әрлі-берлі кезді. «Шынында, – деп ойлады қарт, – егер қыс аса қатты боп немесе арты ұзап бара жатса, қысырақтың үйірі мен мама биелерді осы араға айдап әкелсе, кем дегенде бір ай қозғалмай тебіндейді. Мына терістіктегі жалжал шағыл шамалы боранды өзінен асырмайды. Ал құбыла бет ойыс, жаз айында түйенің өркешін қағатын түп-түп жыңғылдар жылқының сауырын ызғардан қазір де сақтайды». Қарт жыңғылды ойпаңды мынадай шүйгін деп ойлаған жоқ еді. Осы маңайды жаз бойына табын-табын сиырлар жайлайды, о жарықтықтардың тұқайы не қалдырды дейсің, жыңғылдардың өзін сындырып астаң-кестеңін шығарған болар десе, жоқ, көңілдегідей екен. Келгені, көргені жақсы болды. Осы арадан жарты шақырымдай жерде Жарыпшыққан өзені бар. Бұрынырақта арнасынан аса төгіліп таситын еді, бұл күнде суы тартылған, дегенмен, әйтеуір, үзіліп қалмай жылтырап жатады. «Е, е, – деп күбірледі Кәрім, – биыл жазда жыңғылды ойпатқа хақ тұрған екен ғой... Бәсе, қар суы бұл ойпаңды көгертіп барып құрғаған ғой. Осы жерде ит-құс көп болатын еді. Құдайға шүкір, көбеймесе азаймаған болар. Сосын ғой бақташылардың табынды көздерінен таса қылып, қалыңға жібермейтіні». Қарттың есіне тағы да өткен күндердің бір елесі жалт беріп оралғандай әсер берді. Ұмытпаған екен, сол бір есер шақты.



	***

	Бұл сол бір он алты-он жеті жасында ешкімнен тайсалуды білмейтін, ұр да жық, тентектеу әрі бір-екі жігіттік күші бар қайратты еді. Қарсы келгеннен қаймықпайтын есер әрі өркөкірек, өкірем боз баланы Шағыр уысынан шығармай, жел өтіне ұстағысы келгенін мұның өзі де кеш сезді. Ұмытпаса, зауза айының екінші жартысы еді. Шағыр мен екеуінің арасындағы әңгімеге біраз уақыт өткен. Кешкі шай үстінде анасы Балғаным кейістік білдіріп, бір-екі ауыз сөз айтқан. Ұзын бойлы, ақ құба өңді, көрікті адам еді, екі баласына алма-кезек қарап отырып:

	– Кәрімжан, құлыным, айтшы, осы Шағыр саған не деп жүр, а? Абайла, құлыным, ойнап жүріп от баспа, күйіп қаларсың. Ол байлығына, барлығына сенеді. Сен кімге сенесің? Қасыңда отырған қарасының әлі боз өкпе, он төртке енді толады. Менің жүрісім мынау, ыңқыл-сыңқыл. Әйтеуір, сенгеніміз сен. Ойлан, шырағым. Мына заманның сарынына қосыл. Колхозға мүше болдық, енді теріңді төгіп еңбек ет.

	– Мама, сізге не болды, ешқандай бөгде ойым жоқ. Келесі базарға түсіп, торы төбелді бір құлынды биеге айырбастасам деп едім, – деді бұл.

	– Өзің біл, құлыным, әйтеуір, біз жерге қарап қалмайық.

	Есерлік жасама, есті бол.

	– Шағырдың үйіне бүгін таңда да бір кісі келді, түрінен адам шошырлық. Өзі де денелі екен, шошып кеттім. Жақындап барудан тайсақтадым, – деді Мұхит дауыстай сөйлеп.

	– Тек, жүгермек, саған не жоқ, ә? Ойпырым-ай, мына кесірдіай, – деп анасы ашуланып қалған соң бұл да үндеген жоқ. Бірақ інісінің сөзіне елеңдеп қалды.

	– Екінші рет аяғыңды басушы болма олай қарай. Бұл не масқара түнде тұрып ел кезген, – деп анасы Мұхитты біраз сілкілеп алды.

	Бұл әңгімеге араласқан жоқ, бірақ мына жайдың тосын еместігіне көз жеткізгендей болды.

	Осы әңгімеден соң тағы да үш-төрт күн өткен. Сол мезгіл ішінде Шағыр бой тасалап, үйінде жатыр ма, әлде науқастанып қалды ма, әйтеуір, бұрынғыдай көлбеңдеп көзге түсе қойған жоқ. Өзі арнайы шақырмағасын, мұның да онымен ісі болмай уақ-түйек шаруасымен айналыса берген. Бірақ көкейіндегі көп ой толқыны мен көңілдегі кейбір күдік әруақыт жанын мазалап, өңешінің ішкі жағына қатты нәрсе тұрып қалғандай әсерде қалдырды. «Апырай, сонда, – деп ойлады бұл, – Шағырдың басына түсіп отырған не, төніп келе жатқан қандай «ақырзаман» болды екен, ә? «Оған сен де шарпыласың» дедіау бір сөзінде. Қорқытқаны ма, әлде шындығы солай ма?! Әр сөзінің астыңғы тігісінде астар жатқандай күрсініп сөйлейтіні ұнамайды бұған. Жо-жоқ, оның жұмсақ алақандай тәніңді сипай, жаныңа сыналай кіретін сөзіне әсте балқып кетуге болмас. Балқып кеттің екен, бітті, құрығына бір түссең, енді қайтып босану қиын. Апырай, «іштен шыққан шұбар жылан» дегендей, өзінің қанынан жаратылған екі перзентін өз келешегі үшін тұл қылуға әзір отырған алпауыт адамнан не жақсылық күтуге болады. Қажетіне жаратып, қажеті жоқ күнде мұның да жүрегіне қанжар салып, қылжита салудан тайынбас. Тіпті басын тәнінен бөлек кесіп алып, қас жауы ретінде қанжығасына байлап жүруден де жүрегі мұздамас-ау, шіркіннің. Алды-артын өлшеп-пішіп, оймен барлап отыратын аса сақ адамның мына толғанысы жайдан-жай емес екені өз-өзінен түсінікті. Колхозға мүше боп малының тең жарымынан астамын айдап берді. Текеден келген уәкілдің алдына бұлбұлша сайрап, Октябрь нұрының жақсылығын сөз етті. Лениннің даналығын тебірене айтты. Ойпырым-ай, сонда сырты жылтыр сөздің ар жағында мәңгілік жібімес мұз жатыр екен-ау. Совет өкіметіне деген ызакек, ашу-араз анау қатпар-қатпар қарнында итше ұлып жатыр екен ғой».

	Бұл көкмайсаның үстінде шалқасынан жатып осы жайларды өзінше барлады. Әлде оның айтқанына хош деп бас изеп, кімдермен астарлас екенін біліп алса ше? Зияны болмас еді. Дегеніме көнбеді, менің құпиямды біреуге жеткізіп қояды деп, мұның көзін жоюға тырысса ше? Ол да болмай қалмас, дегенмен, бәріне әзірленіп, сақадай сай тұруы қажет.

	Күрең атты қаңтарып қойған бұл таң сібірле атқа тақым салып, Қызылқоғаның базарына торы төбелді жетектеп барып, құлынды биеге айырбастамақ еді. Күрең – Шағырдың атышулы жүйрігі. Әншейінде үстіне шыбыннан басқа ештеңе қонбас еді, мына уақыттан шошынды ма, әйтеуір, «сенің астыңда болсын» деп ең аяулы атын бұған беріп қойғалы біраз күндер болған. Өткен жылғы Ақкөбедегі ұлан-асыр бәйгеге қосылған отыз бесқырық аттың ішінен күрең жалғыз өзі жеке-дара келді. Сондағы Шағырдың көңілдісі-ай! Бәйгені жұртқа ат үсті үлестіріп, жарқылдап сөйлеп ауылына келіп және той жасап, біраз адамды шақырып, жасы үлкендердің батасын алған. Сол бойда аудандағы милиция бастығының орынбасары Жұмабай осы атқа қолқа салып еді. Сәл нәрсеге қызыққыш, көрсеқызарлау адам болатын.

	– Шәке, жаңа өкіметтің жаршысысыз ғой. Өзіңдей бай, өзіңдей ақылды адам ілеуде біреу болар. Осы жүйрігіңді маған қисаңшы, қолға салып, сұрап тұрмын, – деді Жұмабай бәйгеден қайтқан жолай шай үстінде Шағырды сөзге тартып.

	– Құны екі үйір жылқы, оны қайдан тауып бересің, тақыр кедей, – деп Шағыр Жұмабайға одырая қарады. Милиция бастығының орынбасары екен деп ығыспады.

	– Жылқы өзіңде бар, бәсін тік де, алтындай ал, – деп Жұмабай сақылдай күлді. – Бәрібір ертеңгі кәмпескеде бостан-босқа бір малшының тақымында кететінін білермісің.

	– Әй, шіркін-ай, сол да сөз болып па, тәйірі, мінсе малшы мінсін, еңбегі сіңді, малымды бақты. Адамды алтынға айырбастап алармысың, – деді Шағыр дауысын көтеріңкіреп. – Адам тым қымбат қой, оған тең келер бұйым жоқ. Тегінде есіңде болсын, біреудің астына жастық қоя сөйлеу азаматқа абырой әпермейді. Әрі осы өкіметтің оң қолы сендейлердің айтатынын да, сұрайтынын да бұқпалап, тұспалдамай, өті жарылып кетсе де тікесінен бастауы керек емес пе, ә? Біз кім, сен кім, арамыз тым алшақ жатыр-ау! Кәмпеске жасап, малымды тартып алып, өзімді Итжеккенге айдаттыратындай біз не істеппіз сонша, осыған өзің жауап бер! Әйтпесе жаңағы сөзің үшін Итжеккенге өзің де кетерсің менімен бірге.

	– Мен бай емеспін, мен совет өкіметі үшін жан-тәніммен қызмет етемін, – деді Жұмабай қызарақтап.

	– Ал біз кімнің адамымыз? – деді Шағыр бастырмалатып. – Біз аспаннан аяғымыз салбырап түстік пе, әлде жерден төбемізбен шықтық па, ашып айт, оқыған, тоқыған азаматсың ғой, тегі.

	– Сендей буржуйлармен салғыласып отыратын менің уақытым жоқ, жүйрігіңді аламын дедім, аламын. – Жұмабай отырған орнынан шапшаң тұрып, қазықтағы байлаулы атына ырғи мінді де, құбылаға қарай сатырлатып шаба жөнелді.

	Ашудан бет-аузы баржиып, қызарып кеткен Шағыр біразға шейін тек қана күрсінумен болды. Ешкім онымен тіл қатысуға бата алмады ма, әлде қажетсінбеді ме, әйтеуір, ат үстіне қонғанша әңгіме өрістемеді. Күреңді жетекке алған соң Шағырдың қабағы сәл ашылып:

	– Әй, жігіттер, несіне мүлгиміз, ат үсті жел емес пе, желдіртіп алайық, – деп өзінің денесінің ауырлығына қарамастан астындағы көк шуланды бауырлап-бауырлап жіберіп, қоқты асқанша ауыздыққа тіреген. Сонда қасындағы атқосшыларда ес қалмай, есірік кісілерше жабыла жарысқаны-ай! Бірақ не керек, алдарындағы көкшулан аттың үстінде сықай қапқа тыққан түйенің жарты етіндей Шағырдан озбай да, қалмай да пәтшағарлардың бостан-босқа шаң жұтқаны мұның намысына тигені-ай! Астындағы торыны сауырға тартып жіберіп, алға ұмтылды-ай сонда. Көрінім жерге мүшелігі бар жануар Шағыр соңындағы тобырды қақ жарып өтіп, көкшуланмен қатарласқан. Жалт қараған Шағырдың қып-қызыл қос жанары мұны атып жіберердей болса да бұл ат басын тежемей: «Анау қыратқа дейін жеткендеріңе бір теңге» деп айқай сап, торының тізгінін босата беріп және сауырлаған. Құйындай аққан атының оң жақ үзенкілігінен еңкейіп кейінге көз тастап еді, Шағырды алатопалаң шаң астында қалдырып, желіккен топ мұның соңынан салған екен. Қыраттан асқанда да торы ешкімге сипатпай жалғыз кетті. Бұл ат басын біразға шейін тежемеді, не екенін өзі де сезбейді, әйтеуір, бір нәрсеге көңілі толғандай немесе мұздай шәрбат суынан қанып ішкендей күйге түсті. Сол жолдан соң Шағыр бұған өкпе артқан адамдай аз-кем уақыт сырттағаны көрер көзге белгілі еді, бірақ сыр беріп, жақ ашқан жоқ.



	***

	Кәрім қарт әлі де еті қашып, еңкеймеген денесін нық ұстап, Жыңғылды ойпанды кесіп өтті. Шіркін, Тайсойған-ай, шөбің шекер, суың бал-ау, не деген құтты қоныс ең. Бірақ ата-бабамыз аялай білген осы бір ұжмақты біз қалай түсініп, қалай бағалап жатырмыз, әңгіме сонда. Жер өзгереді, ел өзгереді дейді. Жел еседі, құм көшеді, су қашады дейді. Кешегі көкорай шалғынды жер көк танабы суалып, тұзды сорға айналар деп еститін бала кезінде. Ол заманына, уақытына қарай шығар? Шыр етіп дүниеге келгелі көргені осы Тайсойған, емгені де өскені де осы жер. Кешегі бес жыл сұрапылдан басқа мезгілде табаны осы арадан ауған емес. Бірақ Тайсойған өңірі сол қалпы, ескіріп тозбайды, қайта жасарып, жайнай береді. Тек игере біл, есептей біл, есіркей білсең, шөбі мен суы он мыңдаған малды қысыжазы асырар. Қарт осылай ойлады, ойланды да, адымдай түсті. Әне бір бұйра құмның оң жақ баурайына қалың қияқ өсетін еді, ана шығыс беттегі биік шағылдың арғы ойпаңы сары мия мен түп-түп еркек болатын. Тап қазірде де сол қалпы шығар. Өйткені бұл араны мал тұяғы сирек басады. Шіркін, осы арадан, әсіресе, әне бір қолдаудан қашар тұрғызып, екі-үш қора қойды қыстай жайып шықса ғой, қандай жеңілдік болар еді, ә? Осы ойын орайы келгенде ферма меңгерушісі Төрежанға айтып көріп еді, ол: «Түу, Кәреке-ай, құлан жортпас құла түзге, қыпқызыл құмның арасына кім барады, барған мал да, жан да арам өледі ғой ол жерден. Қысы-жазы қатынас жоқ. Құдайдың бір қу шоқысын сөз етіп, ерігесіз-ау, жүдә», – деп қолын бір сілтеген.

	– Әй, менің ойлағаным, тура мына сенің қамың. Үш қора қойың қыстан бүйрек майын жармай шығады. Ал машина баратын жолды өзім тауып берейін, – деді бұл қатқылдау сөйлеп.

	– Оған су қайда, сусыз өмір болмайды ғой.

	– Малыңа шақырым жарым қашықтықта Жарыпшыққан бар. Ал ауызсу жерді түртсең шығады, оны өзің де білесің?

	– Жоқ, ақсақал, ұсынысыңыздұрыс-ақболсын, бірақмұныңыз жалғыз менің қолымнан келетін іс емес. Жоғарыдағылармен сөйлесіп көрейін. Сіз айтты дейін, – деп мырс еткен.

	– Өзің біл, шырақ, – деп бұл да жантая қалды. Содан бері жылдан астам уақыт өтті. Енді, міне, сол бір ұсынысын көзімен көріп тұрғаны. Ферма меңгерушісіне айтуын айтқанмен, артынан ойланып қалған да сыңайы бар еді, жоқ көңілдегідей екен. Баз баяғы қалпынан өзгермепті. Қайта қар басқан шағылдар бейне Ақшат тауы секілді, аппақ боп көмпиіп жатыр. Қарт сәл оңға қарай қиыстап желілі алабота өсетін тұстың қарын аяғымен итеріп еді, дәні ғана қураған жарықтық қар астында былқылдақ күйінде бұғып жатыр екен. Содан сәл төмендеу қиғаштап, ойпаңдау тұстың қарын түртіп еді, құдықтың орны көміліп, жермен тегістеліп кетіпті. Өзінің шалт басып, қателескен кезінде паналаған жеріне бұл көп жыл бойы ат ізін салмап еді. Ителгі түбіне қыстағанына екінші жыл болса да тіресіп көріп еді, ақыры шыдай алмады. Мұнысы несі – кәрілік пе, әлде қартайған адам көңілшек бола ма, жо-жоқ, мұны итермелеп еріксіз атқа мінгізген – қыстың аса қаталдығы, малға жайлы қоныстың қажеттігі. Әсіресе жылқы қамын ертерек ойламаса болмайды. Құдай сақтасын, жылқыдан күй бір кетпесін, қоңынан айырылған жылқының қатарға қосылуы қиынның қиыны. Өйткені толық нәрем ала алмаса жылқы жусамайды да, таз қарындағы құрттар өліп немесе түсіп қалады, сосын бітті.

	Қарт осыны ойлады, ойлады да, сәл кейін жүрді.

	Көп жыл бойы Сағыз бойын жайлап та, қыстап та келген үйір-үйір жылқының өрісі тым тарылып кеткен соң совхоз директорымен жағаласып, ұғындырып жүріп, құмды қыстау керек деген пікірді алғаш алға тартқан өзі еді. Өйткені отаротар қой жүрген жерде жылқыға не жоқ. Тегінде жүрісті жануардың бірбеткей тебіні, бірбеткей жайылысы болуы керек. Әйтпесе олардың ұнжырғасы түсіп кетеді. Сонан соң Сағыз өзенінің суы шілде айында кермектеніп, аши бастайды. Жылқы малдың төресі емес пе, шөлдеп, тамағы кебірсіп келгенде ғана аздап жұтады да, мейірі қанып ішпейді. Суға мейірі қанбаған соң мама биелердің сүті тартылып, қымыз болмақ түгіл, құлындарын жарытпай қояды. Сүтке жарымаған құлындардың шаң жұтып, жылдам қараөкпе болатыны осыдан. Әуелгі кезде Тайсойған өңірінде ит-құс көп, шағыл тасасынан шыға келіп, құлын мен жабағылардың таңын айырып тастайды деп баласы қақсап еді, бірақ әкесі сыр бермеген соң біраз қыңқылдады да қойды. Пікірін дәлелдеп, әке алдына жайып, сала алмады.

	Құдық демекші, қанжығасына байлаған кішкентай қол күрекпен жерді тізеге дейін қазып еді, тұп-тұщы су шыпылдай құйылып, әп-сәтте мөп-мөлдір боп тұна қалған. Сондағы судың тәттісі-ай, анау шап-шағын жер кепеден шығып, құдық суын әлсін-әлсін жүрелей жұтқаны талай жылдар өтсе де көз алдынан әлі кетер емес. Тіпті дәмі әлі күнге шейін аузында тұрған секілді. «Апырай, – деп ойлады бұл, «басы жасамағанның аяғына күш түседі» деген сөз рас екен-ау. Сонда аз-кем уақыт есерлік жасап, күллі ауылға, жекжат-жұрағатқа, ағайын-туысқа соншама жеккөрінішті болуына басты себепкер өзі емес пе, иә, дәл өзі. Шағырдың жазғы түннің самалындай маңдайыңды сипаған сиқырлы сөзіне еріп кетпегенде бәрі басқаша болатын еді...».



	***

	Қатты ұйықтап кеткен екен, шошып оянды. Мезгіл түн ортасы болса керек. Кермедегі бәйге күрең құлағын қайшылап, алдыңғы аяғымен жер тарпыды. Бұл жата қалып, тың тыңдап еді, еш нәрсе сезілмеді. Жаңа туған айдың жарығы да әлсіз. Шағыр үйінің маңында да көңілге күдік ұялататындай қара-құра көрінбейді. Әншейінде адам көрсе, арсылдап алдынан жүгіретін дәу төбет те үнсіз. Сонда бәйге күрең неге мазасызданды? Тоқта, не де болса тәуекел. Бұл шапшаң қимылдап, күреңнің аяғына кілтті кісен салды да, өзі жай басып, Шағырдың ақ ордасына қарай беттеді. Көлеңке жағынан келіп, туырлықтың астынан құлағын тосты. Үй ішінен күбір-күбір сөйлескен екі адамның даусын естіді. Бұл жүрелеп жата кетті де, аяқ киіздің шетін ептеп көтеріп, тың тыңдап еді, дауыс енді анық естілгендей болды. Бірақ отырғанның кім екенін көруге мүмкіндік жоқ, өйткені аяқ киіздің ар жағынан орама ши ұсталған.

	– Саумалды қанып ішіп ал, – деді Шағыр күңгірттеу дауыспен.

	– Аңқам кеуіп келіп еді, шөлім басылғандай болды-ау, – деді жуандау дауыс.

	– Иә, Ахмет халфе не деді?

	– Өткендегісін алтынға айырбастадым. Бірақ саф алтын емес, кіл Николай теңгелері. Жақында Үйшікке немесе Текеге жүремін бе деп жиналып жатырмын. Маған өтінген соңғы шаруасын сол сапарымда үйлестіремін бе деп отырмын. Оны жол біледі ғой, әзір асықпасын, – деді.

	– Басқа не деді?

	– Ләм-мим деп аузын ашқан жоқ. Орнынан тұрып, мешітке кетті.

	– Дұрыс. – Сен қалай ойлайсың, осы Ахмет халфе Текеге неге көп бара береді, ә?

	– Қалай деуге болады, дымы ішіндегі адам ғой, сыр бермейді.

	– Саған айтпағанда сырын кімге айтады ол, жарылып кетпей ме?

	– Жарылса, алтыны түсіп немесе шашылып қалады ғой, Хехе-хе, хи-хи-хи, Жуан дауысты адам тұншыға күлді.

	– Сенің осы Құныстан не хабарың бар?

	– Өткен күзде Көкжар түбінде быт-шыт боп қашып кетіпті ғой. Сірә, Теке жақта жүр-ау деймін. Бұл өзімше топшылауым.

	– Сол бандымен Ахмет халфенің астыртын байланысы жоқ па?

	– Жоқ, ол Құныстан қорқады, тонап кетеді деп.

	– Олай болмас, меніңше, Құныс пен осы халфенің арасында күбір-сыбыр бар-ау, – деген күдік кеудеме оралады да тұрады. Екеуі де қара жүрек қанішер емес пе. Құныс ашық, халфе жасырын.

	– Қой Құныстың жөні бөлек, ол өте-мөте сақ, тіпті сауысқаннан да сақ адам ғой. Халфе қысылғанда сатып жібере ме деп күдіктенуі мүмкін.

	– Мен түсімде Құнысты жиі көремін. Сол пәле осы маңда жүр-ау деп ойлаймын. – Осы сәтте Шағыр қарсы отырғанға көзін қадап, суық жымиған сияқты.

	– Қой, көтек, онда ылаң келді десеңізші. Алдыңғы жылы маған қосыл, жүректі жігіттерім жетіспей тұр дегенде, сылтау айтып, жылыстап кетіп ем.

	– Халфенің менің үлесімді сенен беріп жібермегені несі?

	– Қайдам, маған айтқаны бәйге күреңді Жұмабайға берсін, бір ат өліп те қалады. Бірақ Жұмабайды әуелі бері қаратып алайық, оның пайдасы тиеді. Күреңнің бәсін екі есе, тіпті үш есе етіп қайтарамыз. Қазір жүйрік ат ұстайтын уақыт емес, – деді.

	Үнсіздік.

	– Сосын не айтты? – деді Шағыр дауысын бәсеңдетіп. – Осы атқа халфенің өзі қызығып жүрген жоқ па, сен қалай ойлайсың? Шым-шымдап тартып, құйрығымызды құмға батырар-ау ол қу. Мен білсем, ол осы атпен Жұмабай аңқылдақты қолына мықтап байлап алайын деп жүр ғой. Ақын Зімбіл Жұмабайға: «Тұқым едің аңқыған, құйрығың желдей гулеген» дегені бар емес пе, еһ-еһ, хи-хи, ой, қатырады-ау ақындар. Сен былай істе. Қызыл маяны жолай Саурықтың үйінен жетектей кет. Менің атымды атасаң береді. Апарып халфеге тарту ет. «Жолы болсын, мынау жолыңа қаражаты» деп сәлем айтты де. Ал күрең ат жөнінде жұмған аузын ашқан жоқ дерсің. Әлде де ойланайық. Егер екеуміз межелі кезден бұрын сапарға аттансақ, бұл жүйрік бізге де керек қой. Әліптің артын баға тұрайық. Халфенің ізін қадағала.

	– Әлбетте, әлбетте, бір құдайдан басқаның бәрі екеуміздің еншімізді ажырата алмас, – деді жуан дауысты орнынан қозғалып.

	– Ал, сау бол. Келесі бейсенбінің осы мезгілінде бір шаң берерсің. Бірақ жаңалық болмаса келмей-ақ қой.

	– Әлбетте, Шәке, әлбетте, солай ғой өзі. Істің ыңғайы келмесе. – Аржағын ести алмады.

	Бұл үйді шапшаң айналып, қараңғылыққа сүңгіген. Сырттап барып, сыртынан қарамақ еді, манадан бері қозғалмай жатқан дәу төбеттің арсылдап, ана түн жамылған жүргіншіге емес, бұған қарай тап-тап бергенін қайтерсің. Бұл амалсыз кейін шегініп, үйіне келді. Бәйге күреңнің шідерін алып жатып мойнынан құшақтап, «иә, саған да ұлы дүбір туды-ау, жүйрігім» деді күбірлеп. Сосын тұсау тастам жердегі төсегіне қисайып еді, ұйқысы келмеді. «Апырай, Шағыр жездесінің бұл сезбейтін мың шұқыры бар екен-ау, бірақ мың біріншіге бұл емес, өзі түсіп қалып жүрмесе. Күреңді мініп Түзтөбедегі апайыма тартып кетсем қайтеді. Жо-жоқ, сәл ертерек қызбалыққа салынуға болмас. Мен де әліптің артын бағайын. Айтпақшы, жаңағы қу кім болды екен» деген ойлар өн бойын мазалап жатып, мызғып кеткенін байқамай қалды.

	Таң сібірлей атып тұрып, күрең атты отқа жіберіп, арқандаулы торыны жетектеп құдыққа беттеп еді, анадай жерде үстіне мауыты шапан жамылған Шағыр тұр екен. Кесіп өтуді ыңғайсыз санап, амалсыз бұрылды.

	– Ассалаумағалейкүм, Шәке!

	– Уағалайкүмассалам, амансың ба, Кәрімжан? Аман-есен өрдің бе?

	– Рахмет, күн шыға базарға жүремін бе деп, күреңді азкем тыныстатып алайын дегенім ғой. Торыны суарып, жалқұйрығын тарап дегендей...

	– Сол базарыңды қоя тұршы, шырағым, – деді Шағыр бұған үңіле қарап. – Жалпы, торы аса етті жылқы. Жаңа ойлап тұрсам, «неден қысылып сатамыз оны?» деген сұрақ туды. Мұхитжанға былтыр бір байтал мінгізіп едім, сол биыл құлындапты. Ал мына торыны амандық болса қысқа соғым етерсіңдер. Құдай салмасын, жануардың өзі де отшаң, қысқа дейін тұралап қалады. Қазысы сере шықпаса, менің сәлемімді алма. Күреңді ауыл арасына міне бер, несі кетер дейсің. Айтпақшы, түн ортасында төбет неге арсылдады? Ит-құс келіп жүрген жоқ па екен, әлде ұры-қары ма, байқамадың ба?

	– Жоқ, Шәке, қатты ұйықтап кетіппін. Тіпті иттің үргенін де естімедім. Жақсы, сіздің дегеніңіз болсын, – деп бұл Шағырдың ыңғайына жығыла кеткен.

	– Дұрыс. Қазір ұйықтайтын уақыттарың ғой сендердің. Бірақ жастық шағыңды ұйқыға қор қылуға болмайды. Әрине, дамылдау да қажет. Қазір сенің түн жортатын кезің ғой... Қыр астында қыздар тұрғанда, пәтшағар, қалай ұйықтайсың, шошып оянбай.

	«Сұлу десе қайнайды қан ішімде, сұлу десе жоқ болар бар ісім де» деп әлгі жаман Зімбіл де қақсамай ма. Сен сол қисық ауыз құрлы жоқпысың, жүдә, – Шағыр даусын шығара қарқылдай күлді. Сосын тез езуін жиып, салмақты қалпына түсті де:

	– Сөйлесетін аз-кем шаруа бар еді, шырағым, түс әлпетінде маған келерсің, – деді де, шұғыл бұрылып үйіне қарай беттеді. Түс мезгілінде бұл Шағырдың үйіне барудың қамын ойлап, тағы не айтар екен деп топшылай бастаған шақта сырттан аттың дүбірі естілді де, бұл керегенден қарап үлгергенше, «Сәлем бердік, апай, мал-жандарың аман ба? Құдайға шүкір, біз де аманбыз. Шаруа бастан асады. Әрі мына колхоз дегеніміздің аты болмаса, заты оңбай жатыр ғой. Кәрім үйде ме, ә, онда» деген сөздерімен бірге сықырлауықты айқара ашып, ұп-ұзын сырықтай болып Төлеш кіріп келді.

	– О, Төке, ассалаумағалейкүм, – деді бұл орнынан ұшып тұрып. – Ат-көлігіңіз аман ба? Иә, жол болсын!

	– Өзің де аманбысың, Кәрімжан, – деді ол төрге малдас құрып отыра беріп. – Атүсті, аз-кем шаруамен келдім. Мына колхозды ұйымдастыруын ұйымдастырдық-ау. Бірақ әлі ісі оңға баспай жатқанын көріп те жүрген шығарсың. Тым шашыраңқы, кім-кімді ұстап немесе бір шаруаға жұмсап болмайды. Мезгіл деген зырлап өтіп жатыр. Менің осы колхозды басқарғаныма да жылға жуықтап қалды, өзгеріс енгізе алмай жүрмін. Ал жоғарыдағы басшы жолдастар жақында шақырып алып ит терімді басыма қаптады. Олардікі де жөн. Ақкөл колхозынан біз қалып қойдық.

	– Сонда менің не істеуім керек? – деді бұл. – Білімім жоқ, алып кел, шауып кел болмаса. Колхоз малын бағу менің қолым емес, оны ашып айтайын. Ал басқа не бар?

	– Оның бәрі дұрыс қой, – деді Төлеш бұған жылы шыраймен қарап. – Колхозға мүше боп кірген екенсің, қалайда айтқанымды жасайсың деп жатқан мен жоқ. Әйтеуір, осындай қиын кезде жең ұшымен жалғасуымыз керек емес пе, қайткенде де, ә? – Ол ұзын мойнын қатайта ұстап, мұның бетіне бажырая қарады, тіпті кірпігін де қағар емес. Сәл тартыңқы үстіңгі ерніне тиер-тимес боп имене төніп тұрған мұрнының делдиген екі жағы аздап тершіген бе, қалай? Шүңірейген қос жанары сенің ішінде не жатқанын да білетін немесе көретін секілді.

	– Төке, менің қандай жәрдемім бар, ойласайық, ақылдасайық, – деді бұл сәл қатыңқы дауыспен біраз үндемей отырғаннан кейін барып.

	– Е, бәсе, мынауың ер жігіттің сөзі болды ғой, – деп Төлеш мойнын босатты.

	Сол екі арада есік алдынан мамасының: «Кәрімжан, шай әзір болды, қонақтың қолына су құй», – деген дауысы шықты.

	– Апырай, босқа әуре боп, ағарған да жарайтын еді, тегі, – деді Төлеш сәл төрге қарай құйрығымен жылжып.

	Шай үстінде артық-ауыс сөз болмады. Бірдеңе айтқысы кеп оқталғандай Төлеш екі-үш рет тамағын кенеп, орнынан қозғалып-қозғалып қойды. Шөліркеп келген бе дастархан үстіндегі сары май, құрт, ірімшіктен аузына да салмай, қаймақ қатқан қызыл күрең шайды сораптай ішті. Андасанда көз қиығын шаңырақтаң күлдіреуішіне салып қояды. Осы тыныштық шай аяқталғанша сақталар ма еді, қайтер еді, кенеттен мамасы Балғанымның:

	– Әңгімелеріңді құлағым шалып қалды, Төлеш қайным, әрине, тың тыңдап жүргенім жоқ, бірақ естіген құлақта жазық жоқ емес пе?

	– Дұрыс, дұрыс, – деп Төлеш тағы мойнын қатайтты.

	– Осы колхоздың бір ісіне керек екенмін, мына мен де мүшемін. Тиесілі міндетімді атқарудан қашқақтасам не болғаным. Бізді кезінде зорлаған ешкім жоқ. Бір сиыр, бес қой бердік деп шалқайып жата бергеннен не шығады?

	– Жөн сөз, жеңгей, жөн сөз, – деді шайды сораптай ішкен Төлеш алға қарай имене түсіп.

	– Мына Кәрімжаным, шынына жүгінсек, бар ғой, салақтап бос жүр. Осыны неге колхоз жұмысына салмайсыңдар? Ана кіші балам да мал қайыруға жарап қалды. Енді он төртке толады. Ол да қарап отырмасын. Екеуін бірдей үйге тығып қойғанда маған не түседі. «Еңбек етсең – емерсің» демей ме даналық сөзде де. Келгенің жақсы болды, тіпті адамнан да, құдайдан да ұялып жүр ем, шырағым. Әлгі Абай ақын айтыпты дейді ғой, «тамағы тоқтық, көйлегі көктік аздырар адам баласын» деп, тура айтқан қой жарықтық, қандай дәл.

	– Дұрыс айтасыз, апай, жөн сөз. Апырай, жұрттың ең болмаса, тең жарымы сіздей жанашыр, сіздей жібі түзу адам болса ғой, біз әлдеқашан ілгерілеп кетер едік, – деді Төлеш ақжарқын кейіппен тершіген ұзын мойнын алақанымен сүртіп. Бұл үндеген жоқ. Шай құйып отырған анасына бір, төрде шаншылып отырған Төлешке бір көз қырын тастады. Айтар сөзімді айтып болдым дегендей, анасы бұған қарай мерейлене қарады да, иегінің астынан бір байлай салған ақжібек орамалын сәл көтере маңдайын ашып, оң құлағын сыртына шығара қайта тартты.

	– Кәрімжан, – деді Төлеш ыстық шайды сораптай ішіп, – анау Борсанның бергі тұсындағы оймақтай ғана тегістік бар ғой. Құдай оңдап сол жерге жазғытұрым су едәуір жиналды.

	Кеше әдейі барып көріп ем, суы сіңіпті. Өзінің топырағы да сусыған құмдауыт емес, ширақ. Сол аядай жер шамамен ені төрт жүз аршындай, ал ұзыны алты жүз аршындай болады-ау. Сол жерге үш өгіз соқа салып, тары екпек ойымыз бар. Тұқымды Қызылқоғаның базарынан сатып алдым, үш пұт болып қаладыау, таза, несін айтасың, баданадай. Соны өзің басқар, бас-көз бол деп айтқалы келдім, шырағым.

	Бұл тағы да үндеген жоқ.

	– Сенің оған қажыр-қайратың толық жетеді. Қарауыңа үштөрт адам беремін, жасқанба, – деді Төлеш мұның бетіне тесіле қарап.

	– Неге үндемейсің? – деді анасы шыныаяқтағы шайды бұған ұсына беріп.

	– Жұмыс бастан асады, – деді Төлеш мойнын бұрынғыдан да қатайта түсіп, Саратанның орта шенінде Сағат көліне шалғы салар кезде де кісі керек. Биылғы шөбі тұнып-ақ тұр. Колхоздың аз-маз малына азықты ертерек қамдамасақ бола ма, тәйірі.

	– Жарайды, – деді бұл, – басына қос тігіп құдық қазу керек шығар. Сонан соң інімді де ала кетейін, өгіз жетектер. Тамақты өзіміз жасаймыз ба?

	Мұндай сөзді күтпеді ме, Төлештің мойыны босап, басы сылқ етіп кеудесіне қарай түсіп кете жаздады. Риза болған кейіппен бұған бажырая бір қарап алды да, шайды сораптай түсті.

	– Ертең түсте сол жерден табылыңдар, Кәрімжан, – деді ол атына тақым салып жатып. – Мен бәрін де әзірлеп қоюға тырысармын.

	Күн көзі тас төбеден ауып, мезгіл кіші бесін болса да бұл керегенің аяқ киізі түрулі тұсынан сығалап қойып жата берген. Ойы шартарапта. «Жаңа ғана басқарма алдындағы уәдесінен енді тайқып кетсе, адам санатынан шығып қалатыны айдан анық. Әрі мамасы да ренжімей ме, әрине, мұны жер етіп сілкілері хақ. Ал Шағыр не дер екен, «менімен бірауыз ақылдаспай балалық жасадың ғой, оның не, құрулы жатқан серіппелі қақпанды көре тұрып, басқаның? Әй, әй, әй, өзім білемін, өз дегеніммен жүремін деуің бір күні сені орға жықпаса жарар еді» деп, қып-қызыл көзін мұның өңменіне қадап, суарманың піскен қарбызындай басын шайқар ма екен. Қой, тәуекел, не де болса, мойныммен көтерейін». Бұл орнынан атып тұрып, сыртқа шықты. Ат байлайтын кермеге қызыл өгіз сүйкеніп тұр екен, оны біраз жерге шейін қуалап тастады. Сосын жалт бұрылып, Шағырдың үйіне бет алды.

	Шағыр ақ орданың көлеңке бетіндегі сәкінің үстіне салулы жұмсақ төсекте қисайып жатыр екен. Алдындағы үлкен зеренде саумал қымыз: екі көзін тарс жұмып тасбиық санап, ернін сәл-пәл жыбырлатады. Етті денесі шілдеде күл басында аунап жатқан сары маядан бірде кем емес. Осы күйінен өзі жанына рахат тапты ма, әлде жорта жасай ма, әйтеуір, бұл қасына барып, тамағын қаттырақ кенегенде де былқ еткен жоқ. Назарын төмен салып, тасбиығын санай берді. Бұл сәкіге тізе бүкпей, кіші отаудың алдында күйбеңдеп жүрген апасына қарай өтіп кетпек болып қадам баса беріп еді, Шағыр көзін ашып: «Отыр, қайда барасың?» дегендей ишарат білдірді. Сәкінің шет жағында малдасын құрып қақшиып отырған бұған көңіл аудармай, Шағыр сүт пісірімдей уақыт тасбиығын санап, ерінін жыбырлатып, қайта-қайта есінеп, бір-екі рет түшкіріп жіберді. Тас санаудан өзі де жалықты ма, біраздан кейін орнынан көтеріліп, алдындағы жайнамазын сілкіп-сілкіп алды да, асықпай бүктеп, сонан соң мұны жаңа көрген кісідей бажырая қарап:

	– Ә, Кәрімбісің, бір жаратқан ием бар ғой деп, бүгін жұма болғасын мінәжат етіп жатқаным ғой. Адам баласы боп жаратылған соң бір Аллаға сиынып, шүкіршілік етпесең, әйтеуір, түбінде Әзірейіл келіп жаныңды алатын болған соң, осы бастан өзіңді әзірлеп, сақадай сай тұрмасаң, арнасынан асып төгілетін өзендей тасуың да, төгілуің де, тіпті үзіліп кетіп қалуың да бір сәт емес пе? Бәрі жаратқан иемнің қолында, біз соның уақытша тірі пендесіміз, шырағым, қажет екен, қара жер құшағына да барамыз. Одан біз түгіл Қорқыттың өзі қашып құтыла алмаған ғой. Ие, солай, уақыт деген өлшеулі, біреуге ерте, біреуге кеш.

	Бұл аузын ашқан жоқ. Шағыр мұның бетіне бір-екі рет сынай қарады да, кеудесін созыңқырап барып шырт-шырт еткізіп, тісінің арасынан түкірді. Сосын малдасын құрып, бүгіндікке ауыз тиіп отырғандай «иә, піссімілә» деп зерендегі саумалды жұтыңқырап алды, шайқап-шайқап қайта жұтты да, алдына қойды.

	– Иә, әлгі бос мойын бұл ауылды неге торуылдап жүр, сездің бе? Аузы аққа жарымаған жаман еді, өкіметтің арқасында ат жалын тартып мінген соң, ол да адам санатына қосылайын депті. Апырай, аш бөрідей шулаған жаман тобырлар бұл күнде миыңды шағатын халге жетті, ой, заман-ай!

	– Шәке, мұныңыз жөнсіздік емес пе? Айдаладағы адамға ғайбаттан-ғайбат тіл тигізуіңіз ыңғайсыз жай ғой. Ол – өзінің мойнындағы міндетін атқарып жүрген азамат. Жұрт не десе, о десін, меніңше, Төлеш есті кісі, біртоға, жөн-жосықты біледі. Ешкімге тиіп жатқан зияны жоқ.

	Шағыр селкілдеп күліп алды. Күлкісін тияйын деді ме, зерендегі саумалды басына бір-ақ төңкерді де, шоқша сақалын тарамдап, көкжиек жаққа көз тікті.

	– Баласың ғой әлі, – деді ол бұған тағы да тіктей қарап. – Біреу жылы сөйлесе, соған сеніп қалмау керек. Әрине, ет жақының болмаса, кез келгеннің сөзінен секем алмасаң қиын бұл күнде. Мысалы, мен саған жамандық ойламаймын, өйткені жақынымсың, жаным ашиды, қандай қатыгез адам да өз туысын сыртқа теппейді, айналып соғып, адасқанын айтады. Ол сені не деп үгіттеді? Өзіме серік бол, мен саған қамқоршы болам деген шығар.

	– Жоқ, олай деген жоқ, – деді бұл сәл-пәл даусын қатайтып.

	– Сен оны есті кісі дейсің. Есті болса, қарға адым жерге қадамы жетпей қалды ма, маған неге кіріп, сәлем беріп, жөнін айтпайды. Біз де колхоз мүшесі емеспіз бе? Осы естінің ісі ме? Құдай бос мойын Төлешке менің күнімді қаратпасын және қаратпайды да. Тек Алланың көзі түзу болсын, мен оның алдында тізе бүгіп, жалпақтай алмаспын.

	– Сіз мені не шаруамен шақырдыңыз? – деді бұл көтеріңкі үнмен.

	Үнсіздік.

	Шағыр шапанының етегін делең еткізіп көтерді де, оң жағындағы құс жастыққа қисайды. Қып-қызыл өңі одан сайын қызара түсіп, ентіге дем алды. Сосын бір сәтке қалғып кеткен кісідей назарын төмен салып, терең ой толқынына қарғып түскендей күйге енді. Аздан кейін басын көтеріп, зіл басқан денесін тіктеп, қолтығындағы жастықты ысырыңқырап тастады.

	– Шырағым, сен мені айыпқа бұйырма. Үлкен кісі не демейді, кейде ақылды ашуға жеңдіріп алатын кездеріміз де болады. Иә, қазіргі уақыттың өзі осыған жетелейді. Үлкенді сыйлап, қошаметтеп, құрметтеу, иіліп сәлем беріп, сөзімен болса да ілтипат білдірудің өзі екінің бірі істей алмайтын аса қиын шаруаға айналып бара жатыр-ау, бара-бара не болар екенбіз, ә? Шағыр орнынан сәл қозғалып, бұған қырын отырды.

	Жүзінде әлденеден торығу ма, әлде алдындағы шикі өкпенің қылығы ұнамай ма, әйтеуір қаны басына теуіп, жарылып кетуге шақ қалғандай күйде еді. Екі аяғын жазып, сәл шалқайды да, оң аяғын сол аяғының үстіне қойып, «уһ» деп терең күрсінді.

	– Әй, аумалы-төкпелі заман-ай, біресе түйе, біресе бие боп діңкемді құрттың-ау. Қарсы келген жауға қасқайып тұрып садақ тартатын еркектігім жоқ уақытта екпеттеп қалдым-ау, еңіреп. Қолтықтан тірер бала, басымды сүйер ағайын-туыс жоқ, құм шағылдың басындағы жалғыз түп сексеуіл мен болдым-ау, қайтейін. Құлармын да күл болармын, құл болатын уақыттан өткенмін, иә, иә, өткенмін, – деді ол екі жағына кезек теңселіп. – Уай, садақтың жебесі боп атылатын жиырма бесім қайтып оралса-ай, күле қарағанды да, күңірене қарағанды да, кеудеме кездік қадар жауымды да жалғыз қанжармен жайратар ем, жер жабыстырар ем шамамның келгенінше. Апырай, кешегі Қашаған не деп еді: «Жауымды мына жаныштап, досына күлкі қылмасам, достарын мәз қып күлдіріп, жылағанын тыңдасам». Дұрыс-ақ айтыпты-ау, жөн, жөн...

	Бұл үндеген жоқ, сазарып отырды да қойды. Екі алақанымен басын қыса ұстап бүкшиіп қалған Шағырды біраз күтіп еді, ол ештеңе дей қоймаған соң:

	– Шәке, мен таңнан Борсанға аттанамын, сол арадан жер жыртып, егін салмақшымыз, – деді.

	– Не дейсің? – деп Шағыр басын кегжең еткізіп көтеріп алды.

	– Солай, Шәке, колхозға мүше боп кіргеннен кейін жұмыс істеуге міндеттіміз. Міндетті болмағанның өзіне далаңдап бос жүру тіпті ұят екен.

	– Аштан өліп, көштен қалып жатқан жоқсыңдар. Менің байлығым бір сендерді емес, көзін тапса, сендей мыңды асырар еді. Соған сені тұтқа болар деп ем, адастым ба, қалай?

	– Таусылмаңыз, Шәке.

	– Ә, бәсе, тектіден туған ұл едің, тексіздердің жетегінде кете ме дегенім ғой. Алды-артымды мұң шалған уақытта көңіліме медеу, жүрегіме шипа болар деп өзіңді арқа тұтатынмын, шырағым. Заман бір құлатып, сен екі итерсең, менің сүйегім шағылмай ма, денемді от-жалын шарпымай ма?

	– Сонда не істе дейсіз, маған, ашып айтсаңызшы, Шәке? – деді бұл еңсесін тіктеп.

	– Көптен бері толғатып жүрген ойым еді бұл, айтпасыма қоймадың-ау, Кәрімжан. Айтайын енді, ақтарылайын бүгін. Тек тыңда, тыңда да, құйып ал жүрегіңе, тоқып ал миыңа. Түсінесің бе, қарағым? – Шағыр бұған тіктей, салмақпен қарады. Сәл үнсіздіктен кейін күлге аунаған түйедей ыңыранып, мұрнын шуылдата бір сіңбіріп алды. Етжеңді саусақтарымен үстіндегі шапанының жағасын түзеп, көкжиекке қайта-қайта көз тікті. Сонан соң терең күрсініп, ішінен ыстық ауа шығарды. Қолын айқастырып, кірпігінің астымен бұған тағы бір қадалып өтті де, естілер-естілмес үнмен «иә, пірім, қолдай көр» деді.

	– Беу, кешегі Махамбет Исатайынан айырылған соң ішқұса боп тентіреп жүргенде деймін-ау: «Арғымаққа оқ тиді, ауыз омыртқаның түбінен, Ер жігітке оқ тиді, қыл мықынның түбінен» демеп пе еді. Пай-пай, шіркін, асыл ерім-ай, қан жылаған жүрегіңді жырыңмен жұбаттың-ау. Ал мына мен ше, мен немен жұбатармын. Құйрығым құмға кірген уақытта сергектік көрсете алмай, серейіп қалмасам не қылсын.

	– Апырай, Шәке-ай, еламан, жұрттыныштанедентүңілдіңіз?– деді бұл шыдамай.

	– Бөлме сөзімді, пәтшағар. – Шағыр қос жанарын жарқ еткізіп, мұның өңменіне қадады. – «Әке отырып, ұл сөйлегеннен без, шеше отырып қыз сөйлегеннен без» демей ме атамыз қазақ. Әр нәрсеге шыдамдылық керек, әліптің артын баға біл. Есіңде болсын, сөз кеспе. Шаршатасың адамды, ойын бөліп, тіл тиегін сындырасың да, айтылар сөзді шашыратып жібересің. – Шағыр орнынан шапшаң көтеріліп, әңгіме осымен аяқталды дегендей алшаң басып барып ақ орданың түрулі есігінен ішке еніп кетті...

	Аң-таң боп, қояннан адасқан тазыдай аңқиып қалған бұл да орнынан атып тұрып үйіне беттеді. Адымдап келе жатып, «алжасқан шығар мына шал, әлде қулығы ма екен? Не де болса тәуекел, өзі айтқандай әліптің артын баға тұрайын», – деп ойлады.





ІІІ




	Шилі ойпанды кесіп өтіп, әрі-бері із тастаған Кәрім жиренге тақым салды да, жортыңқырап шығыс беттегі Жарыпшыққанға қарай жөнелді. Жолай қалың есекмия өскен екі қазан шұңқырды басып өтті. Қары қатпапты. «Бұл араның ажырығы тұтасып жатқан шығар, ала жаздай мал тұяғы тиген жоқ», – деп іштей күбірледі. Құмбелдің Жарыпшыққан арнасына еңкейер тұсында суат болушы еді, ойы – соны барлау. Жағасына өскен сидиған ұзын-ұзын қамысын балақтан қысып, қақ ортасының ғана мұзы жалтырап қара шүңейт сіресіп жатыр. «Ортасының мұзы қақ айырылуына қарағанда пәтшағардың суы мол екен, ана бір тұстан ұзынша етіп, суат ойса, балдай суы шыпшып етіп шыға келер-ау» деп сүйсінді қарт. Сүйсінді де, жиреннің үстінен сырғи түсіп, арнаның жайпақтау тұсымен төмен беттеді. Таяз жерінің мұзы қысқасын, су еріксіз шүңейттің тереңіне жиналған екен, жетісіне бір немесе екі рет табын жылқының су ішкені мына шүңейтке бит шыққандай білінбейді, тіпті екі отар қойыңды да ала қыстай сусыратпайды шіркінің. Қарт мұз жағасындағы қалың қарды омбылай ортаға ұмтылды. Әне бір тұстың қарын аршып іздік жасап, мына бір тұстың мұзын ойса деп іштей ойлады да, мұзды тепкілей бастады. Апырай, дүңкілдемеуіне қарағанда, мұздың астын су тіреп тұр екен деп риза болды. Жиреннің үстіне қонжиды да, келген ізімен кейін қарай жорта жөнелді. Шағырдың айдап салғанына елітіп, Шилі ойпаңды екі ай мекен еткенде ылғи таң алдында осы шүңейттің жағасынан Шағырдың жансызын жолықтыратын. Әрине, күнде емес, жетісіне екі рет, сәрсенбі, жұма күндері.

	Қарт сонау бір жастық шақтың, жалаң сезімге толы алабұртқан көңілімен ақпанның үскірік боранында ерегіссе жалаңаяқ қар бастыратын ессіз албырт кезін есіне түсіріп, ақырын езу тартты да, дереу жан-жағына көз жүгіртті. Мұнысы, осы ойымды, жо-жоқ, сол бір басты жарға соғар дүлей кезді еске түсіріп, езу тартқанымды біреу-міреу көріп немесе сезіп қоймады ма екен деген сауысқаннан да сақтығы еді. Езу тартып, мәз болатын іс емес, қайта жұрт алдындағы сол бір ақиқаттығы бет қызартар, тіпті кезенген қылышқа тізерлей қыл мойнын ұсынардай іс еді. Бірақ елінің есі бар, ерлігі мол, абыройлы азаматтары мұның қисық басқан қадамын балалық пен шалалыққа санаған да қойған. Енді ойласа, анау марқұм Төлештің бір ғана өзі шалағай-шарпы, жадағай-жалпы жүрген жүз жігітке татиды екен-ау! Шіркін, жігіттің төресі еді-ау, нары еді-ау сол Төлеш. Иә, бір туған түсі қызғылт нардай жігіттің де бір туғаны сирек, тіпті сирек. Сондықтан да болар, төрт құбыласы түгел, иығына батпан-батпан жүк артсаң да, мыңқ етпейтін бір өркеш қызғылт нар секілді абзал азаматтардың аздығы.

	Қарт ойын сабақтай түсті, жирен желдірте аяңдап келеді. Қысқы күн көзі өзінің шырқау биігіне көтерілгенмен, қар бүркеніп жатқан қара жерге жылылығын жеткізе алмай тұрған секілді. Терістіктен болар-болмас жел лебі білініп еді, аяқ астындағықатыпқалғанқардыңүстінеаз-кемқозғалысбайқалды. Егер тосыннан айқай жел тұрса, алқара аспаннан ақ мамық жапалақтамай-ақ ақ шулан боранның басталары сөзсіз. Қарт күн көзіне шалқая қарап еді, айналасы қызылтамырланыпты. Демек, жуық арада күн сынбайды, ашық-жарық болғанымен, қайта қатты аяз қаһарын төгеді. «Семіздің майын, арықтың қанын сорамын» дейтін кәдімгі қу шұнақ аяз...

	Иә, сол бір көктемде ағыл-тегіл су тасып, Жарыпшыққанның өзі арнасынан аса бұрқыраған еді. Тіпті тасқын су сай-саланы қуалап, анау Борсанның сыртын айналып кетпеді ме? Інісі Мұхит екеуі өзгелерге бас болып, Борсанның сырт қоңырлығына екі өгізбен соқа салғанда ылғалы мол қара топырақ төңкеріліптөңкеріліп, теңіз жағасына шыққан итбалықтай аунап қалғанды. Сонда Шағыр ызадан жарылып кете жаздаса да, бұған ләммим деп жақ ашпап еді. Сәуірдің кірісінде жұмыла жұптасқан он бес-жиырма адаммен он өгіз, бес соқа заузаның басына жеткізбей біраз жерді қопарып, тілгілеп тастады. Сондағы Төлештің белсенділігі-ай! Күні-түні тыным көрмей, колхоздың бір өгізін тағы да тұқымдық тарыға қолма-қол айырбастаған. Төлеш айтқандай, ұлтарақтай ғана емес, шамамен ені де, ұзындығы да шақырымдай жер жыртылып, тегістелді. Тұқымды Төлештің жалғыз өзі екі күнде шашып шықты. Оның мұнысы несі деп кінәлаған да ешкім болған жоқ. Шаршап жүріп, екі керегенің басын айқастырған күркеде қатты ұйықтап қалған екен, таң сібірлей оянса, кермеге шылбырынан тақап байлаған бәйге күрең жоқ. Пышақпен шылбырды шарт кесіп, жетектеп кетіпті. Әттең-ай, кілтті тұсамысын бүгін ғана салмап еді, аяғын суытып, бойын жинасын деп ойлағаны еді, бұл бармағын тістеді. Жүгіре басып ізге түсті, сәлден кейін ұры күреңге ырғып мініпті де, шоқырақтап кетіпті, бағыты – құбыла бет. Бұл не істерін білмеді. Ызадан жарыла жаздағаннан ба, кім білсін, қонышындағы мүйіз сапты кездігімен жата қалып қара жерді осқылаған. Сосын ұшып тұрып жүгіре басып, күркеден екі аяғы серейіп шығып жатқан Төлешті жұлмалап оятты.

	– Ойпырым-ай, жай ма? – деді Төлеш ұйқылы-ояу кейіппен.

	– Бәйге күреңді алдырдым.

	– Алдырғаны несі?

	– Ұрлап кетіпті.

	– Не дейді?

	Төлеш екеуі жүгіре басып, тағы да ізге түсті. Жалғыз жаяу күреңді ноқтасымен жетектеңкіреп барып мініп кетіпті. Анық жалғыз кісі.

	– Болмады, әккі ұры екен, біраздан бері бақылаған ғой. Тұсамысын салмаған түні әкеткен. Қайта есті кісі болды, әйтпесе қатар жатқан үшеумізді бауыздап кетсе де, ешкім оның қолын қақпайтын еді, – деді Төлеш сәл езу тартып. – Қапаланба, ойланайық, кім алды екен, жасырын сұрастырайық, шырағым!

	– Шағырдың алдында тізерлеп қалдым-ау, – деді бұл. – Әттең-ай, бекер мінген екенмін. Абыройын асырып қызара бөртеді енді ол қу. Қап, жер жастанғандай болдым-ау.

	– Сен бар ғой, – деді Төлеш бұлардың қасында үрпиіп тұрған Мұхитқа. – Торыға мініп ауылға қайт. Ауырып қалғасын андағылар қайтарып жіберді де. Бәйге күрең туралы жұмған аузыңды ашушы болма. Сосын Шағырға кім келіп, кімнің кететінін бақыларсың, түсіндің бе? Хабар өзімізден болады.

	– Әрине, түсіндім, – деп Мұхит бұған жаутаңдай қарады.

	– Онда жөнел.

	Торымен шоқырақтап кеткен имек мұрын сары баланың соңынан екеуі біразға шейін аңтарылып қарап тұрды да, мосы іліп, шай қамына кірісті. Серігінің ызадан ұшқын шашқан жанары мен күл түстеніп кеткен өңіне көзі түскен Төлеш бозбаланың балуан тұлғасына бірінші рет сүйсіне әрі күдіктене қарады. «Бастырылмаған ожар күш пен от-намысы қосылып, бірдеңеге ұрындырмаса жарар еді» деп ойлады. Тым жас қой, шикі өкпе ғой әлі. Мұның қазір жаман мен жақсыны толықтай ажыратар шағы емес, қайта алапат дауыл қозғаған алапат толқынға қарсы құлаштар шағы. Мынадай біреу түсініп, біреу ісініп жатқан кезде бозбаланы анау-мынаудан қорғаштау қажетақ. Түбінде есі бар азамат атануы да мүмкін. Иә, әлім келгенше бұл жігіттен көз жазбай қадағалауым керек». Төлеш Кәрім жөнінде осындай ой ойлады. Ал Кәрімнің ойы қалай болғанда да Төлештен құтылып, бәйге күреңнің ізіне түсуді, оны індетіп барып жазалыны жазалау ғана болды. Қайткенде де ізді суытпау керек, иә, иә, күдікті деген жерлерін көзімен шолып өтпей, көңілі дауаламас. Осы ойын жинақтап, Төлешке білдірсе қайтер еді, сөгер деймісің. Ол лаулап жанған ақ тезектің жалынымен бұрқсарқ қайнап, пыш-пыш етіп, қып-қызыл қызыл шоққа төгіліп жатқан мосыға ілулі қара шәйнекті іліп алып күркеге кірді де:

	– Төке, сізден өтінерім, маған кедергі болмаңызшы. Бәйге күреңнің ізін суытпай бір жағына шығайын, – деді Кәрім қарсы алдында отырған Төлешке бақырая қарап.

	– Жоқ, шырағым, мына үлкен шаруаны бастаған екенбіз, енді соны аяқтайық. Осыған өзің бас-көз боласың. Ал ат жөніндегі мәселені өзім тындырамын.

	– Сонда қалай тындырмақсыз?

	– Ұрының соңынан тұра қуғанмен, ол бізге енді бой бермейді, босқа далбасалаймыз. Сондықтан ештеңе болмаған сыңай танытып, тың-тыңдай сұрастырып, әрі Қызылқоғадағы жақынжуықтарға астыртын сездіріп қоямын. Әзірге осы да жетеді.

	– Милицияға хабарласақ ше?

	– Болмайды, онда бүкіл жұрт құлақтанады да, бәйге күрең одан әрі қолды болып кетеді. Ақымақ деймісің атқа көз тіккен адамдар. Және де олар бірнешеу болуы да ықтимал. Солай, інішек. «Сабырлы жетер мұратқа» деген сөз тегін айтылмаған.

	– Ой, бүйткен сабырлылықтың...

	– Иә, иә, сонда не істемексің, айтшы, кәне, батырым? – Төлештің өңі қатулана қалды.

	– Ізін бір шығарып алсам, барған жерін топшылар едім.

	– Әрі қарай ше?

	– Үстінен түссем, өлсем де беріспеймін. Тақымым күреңнің қыр арқасына бір тисе, ар жағын өзім білер ем.

	Төлеш Кәрімге ұзақ тесіле қарады. Сосын іргеге шырт түкіріп, ұзын мойнын қатайтып алды да, суып қалған шайын ағарған ішкендей шайқап-шайқап ішті. Шеті жырым-жырым кішкентай ағаш көзелектің ішіне құйылған қара шай оған таусылмастай боп көрінді ме, әйтеуір, аузын толтырып бір-ақ төңкерді. Қоламтаға піскен кішкентай күл-күл нанды салалы саусақтарымен екі бөлді де, сәл үлкендеу бөлшегін Кәрімнің алдына қойды. Өзі күлін де үрместен «піссімілә» деп шетінен тістеді. Нанды жайлап шайнап, бір ұртына апарып әбден езілдіау дегенде қылқ еткізіп жұртты да:

	– Мен сені есті ме деп жүрсем, әлі балалығың қалмаған-ау. Саудың тамағын ішіп, аурудың сөзін сөйлейтінің не? Асықпай, аптықпай ойланып көрейікші бір, шырағым. Атты ұрлаған адам сені де аямас. Ол қандай жайға да бел буған шіркін ғой. Бүгін түс қайта мен атқа қонамын да, жиекті жағалап Қызылқоғаға құлаймын. Екі-үш күнде шаң беріп қалармын. Сен осы арадан қозғалма. Қорықшылыққа Айтбай қартты бірге ала келемін, жарай ма? Сонан соң екеулетіп тізе қосып, ар жағын ойластырамыз, түсіндің бе?

	Үнсіздік.

	– Түсініп, ұқтың ба деймін мен саған, шырақ?

	– Жарайды, аға.

	– Е, бәсе, мен өзім де осылай ойлап едім.



	***

	Ахмет халфенің бүгін көңілі тоқ еді, өйткені көптен ойланып жүрген бір мақсаты жүзеге асқандай болды. Таңнан тұрған ол Қызылқоғаның батыс бетіндегі шатырлы қызыл үйін жаңа көргендей, анадай жердегі дөңнің үстіне шығып, қайта-қайта сүйсіне қарады. Қарады да: «Иә, жаратқан ием, өзің жар бола көр, иә, әлһәм, иә Алла. Қауіп-қатерден, пәле-жаладан сақта. Я роббем хақ» деген сөздерді екі-үш қайталады. «Шағырға бүгін кісі жіберемін, көнсе де, көнбесе де көнеді. Егер алда-жалда шатақ шығарып, кісімсіп кеуде көтеріп жатса, бәйге күреңді бел асырып, Түзтөбедегі нағашыма апарып бақтырамын. Орыс арасы тыныштау, өсек-аяңды білмейді» деп ойлады. Ойланған сайын мәртебесі биіктеп, көңілі одан сайын марқая түсті. Бәйге күрең жөніндегі мақсат-мүддемді ешкім білмеуі керек. Анау мешіт ұстап, жайнамазын жайып, құдайшыл боп отырған Хасан хазіреттің өзіне де бұл құпияны білдіруге болмас. Өйткені оның аяқ астынан судан таза, сүттен ақ бола қалатыны бар. Хазіреттің екі сөзінің бірі – ұрлық – харам, өтірік – харам. Хорезмнен білім алдым, Мәккеге барып, пайғамбарымның басына мінәжат етіп, шәрбат суын ұрттадым. Маңдайымды ұлы пайғамбарымның мүрдесі жатқан қабырғаға тигіздім. Шариғаттың өзі қаскүнемдікке қарсы дегеннен басқа ол ештеңе айтпайды. Иә, бәріміз де құдайдың құлымыз ғой, бірақ өзіңнің ойыңа тап басқанды істеуге жаратушының өзі де қарсы болмас, сірә, қарсы бола қояр ма екен?!

	Ахмет халфе тағы үй жағына көз тастады. Қызғылт шырайлы өңі, бұрынғыдан да шырайланып, қарасынан ағы көбірек қысықтау көздері одан сайын ағарыңқырап, қою қара мұртын ширатып-ширатып қойды. Таң алдындағы қораға кіргізілген бәйге күреңмен бірге Тайсойған өресінің бүкіл бақыты да мұның босағасынан аттағандай әсер алды. Содан атты жайдақ мініп келген Жәдіні сұрақтың астына алғанына қазір өзі мәз боп отыр. Әйтпесе ше, «сақтықта қорлық жоқ» деген емес пе? Күреңді күні бұрын дайындалған орынға жайғастырғаннан кейін екеуден-екеу оңаша қалған соң бұл Жәдіге: – Иә, қалай алдың? – деп бас салып сұрақ қойды.

	– Ақа, қоя тұрыңызшы, әзер жеттім, құйрықтан құйрық қалмады, қызылшақа. Кішкене дамылдап, шай ішіп дегендей...

	– Ойбай-ау, шайың не, шай ішіп керіліп отыратын уақыт қайда? Таң сібірлемей жоғал, біреу-міреудің көзіне түсіп қаларсың.

	– Апырай, ағасы-ай, менде тап қазір қозғалатын жайдың жоқ екенін көріп-біле отырып, осындай әңгімеге барасыз, а? Тамаққа тойдырып алып, күреңді қамаған жерге мені де қамаңыз. Сонда ат та пысқырмайды, менің де ұйқым қанады.

	– Иә, оны қойшы, бірдеңе етерміз. Із жасырдың ба, із?

	– Ізді қайтып жасырамын, салып отырып аулаға кірдім, – Жәді ыржиды, қорағаштай ұзын қолындағы күректей алақанымен келсаптай мұрнын уқалап-уқалап жіберіп, айқайлап түшкірді және қайталап түшкірді.

	– Тек шамаласайшы, көкең үйінде жантайып жатқандайақ...

	– Апыр-ай, енді ағасы-ау, түшкіртпейтін де құдай бар ма, әлде...

	– Бос сөзді қойып, әңгімені жалғастыр.

	Жәдінің мамық жастықты умаждай жантайып, пәтсайы көрпенің үстіне шынтақтай кеткені халфенің жынын қытықтаса да, «қап, мына қап-қара құлдың шіренуін-ай, ә, адамсып» дегенін іштей айтып, сырт көзге сыр бермеген.

	– Сонымен не керек, үш күн бақыладым. Төлештің бұл атпен ісі жоқ екен, анау Кәрім деген бозбала қауіпті. Өзінің денесі де жастығына қарамай, шойыннан құйғандай-ау. Күреңмен жаны бірге ме деп ойладым, шіркіннің! Сонан не керек, әйтеуір, бір жақсысы түні тып-тыныш, шәуілдеп үретін күшігі де жоқ. Төртінші күні еңбектеп барсам, байлаулы тұрған күреңнің аяғында тұсамыс жоқ, сол кілтті тұсамыс қой маған үш күн кедергі болған. Әкем көрден тіріліп келсе де, мұндай қуанбаспын, шылбырды шарт қиып...

	– Апырай, ә, – деп қалды халфе. – Иә, сосын, айта бер...

	– Күрең текті жылқы ғой, құйрығыммен жылжып қасына барғанымда осқырынып оғаш мінез білдірмеді. Шылбырды қанжарыммен шорт қиып жіберіп, жетектей жөнелгенімде жосып жүре берді, жарықтық, мұндай жуас жылқыны бірінші кездестіруім өмірімде. Бұл жылқы емес, саф алтын-ау, саф алтын. Рас болса, адайлар осы күреңге үш үйір бір түсті жылқы, қырық қызыл нар беріпті дейді ғой. Шағыр сонда да міз бақпапты-ей!

	– Естігенмін. Адайдың құнан орысы Әлібай төре күреңге ынтық болған деседі жұрт. Жалғыз қызы Айшанұрды Шағырдың жарымес баласына бергісі кеп, құда болайық, «күйеу жүз жылдық, құда мың жылдық» деп дұғай сәлем жолдағанда Шағыр міз бақпай: «Әлібайға мен айтты деңдер, жылқысы көп болса, желге айдасын, қонысын өзі табады, қызы көп болса, Түрікпенмен құда болсын, тыныш өмір сүреді. Менің атыма жылқы баласында тең келер тұяқ жоқ, қызы сұлу дейді, бірақ жылқымен адам бірге тұруы мүмкін емес қой. «Тең-теңімен, тезек қабымен» деген емес пе» деген екен антұрған. Содан Әлібай бұл хабарды есітіп, бұлқан-талқан боп ашуланудың орнына, «Апырай, Шағыр есті кісі деп естуші едім, рас екен-ау! Әй, пәтшағардың ойлысы-ай, сөзге де, іске де шебер, орнықты адамның сәлемі ғой мынау. Дұрыс, жөн-ақ, бәйге күреңдей ат ұстай алмағанымды өзімнен көрмесем кімнен көремін. Сенің қызыңа менің балам тең келмейді деп жұмбақтауын қарашы, шіркіннің! Пах, есті кісі, есірік сөзге ермейді деген, пай-пай, Шағыр-ай!» деп таңдай қағыпты-мыс.

	– Меніңше, екеуі де ақымақ, малдың буына мас болғандар, – деді Жәді енді шалқасынан аунай кетіп. Әдейі халфеден сыр тартқысы кеп.

	– Тек, ақымақты тапқан екенсің. Екеуі де ақылды, парасатты кісілер ғой. Тегінде Шағыр бір сөзді адам және алды-артын шамалай білетін қу. Ол әрбір басқан қадамын, сөйлеген сөзін өлшеп-пішіп отырады. Ол бәйге күреңді өз кермесіне байламай немесе өз балаларына мінгізбей, Кәрімге беріп қоюы тегін емес, мұнда бір гәп бар. Оның қолшоқпары да еменнен кесілген болуы керек, қарағай, қайыңнан шоқпар ұстамайды ол. Анау Кәрім дегені намысқой, жас жолбарыс сияқты пәле-ау, соны айдап салып, өзіне баурап алса, ол пәле шамалы жерді тасталқан етеді. Ол бар ғой, ол бәйге күреңді бізге құтайтпайды әрі ұры халфе деген кір атақты маған тағады да, елге масқара етеді. Сондықтан мен тез Жұмабаймен хабарласып, күреңнің көзін құртайын. Немесе, иә, иә, қайткенде де бұл жерде ұстауға болмайды.

	– Ойбай-ау, Ақа-ау, соншама неден үрейлендіңіз, аяқастынан, – деді Жәді шүңірек көзін халфеге қадай сөйлеп. – Менің осында келгенімді жұлдыздардан басқа ешкім көрген де, сезген де емес. Атақты ұры Жәді із жасыруды да әлі, құдайға шүкір, ұмытқан жоқ. Пері не сайтан табар аттың ізін, ал екі аяқты, бір басты адам қаншама көреген болса да ізді кесе алмас, шығара алмас күреңнің ізін. Одан да маған әлгі беретініңді бер, тыныш ұйықтайын.

	– Ал, егер Нұрғазы ше, Нұрғазы, а?

	– Түу, Ақа-ай, көлеңкеңізден қорқатын сіз емес, алда-жалда бірдеңе бола қалса, көкірегімді оққа мен-ақ тосайын.

	– Оның да жөн екен, – деп бұл сабасына түскенде, үш алтын теңге мен бес күміс теңгені Жәдінің қолына ұстатқан. Ол қазір күреңнің қасында қорылды соғып жатыр.

	Ахмет халфе үйіне қарай қадам басты. Бәйбіше де ұйқысынан оянып, шайдың қамымен жүрген болар деп ойлады. Көңілі шайда, ойы бәйге күреңде.



	***

	Бәйге күреңнің қолды болатынын Шағыр күні бұрын сезген. Бірақ ешқандай шара қолданбай, ештеңе білмеген адамдай күнделікті өмірін сүре берген. Бәйге күрең ұрланса, Кәрімнің тұла бойындағы жын-перісі қозар, айнала жүгіріп, ақырында бұған ақыл сұрауға аптығып жетер, сонан соң бұл құрған тұзаққа оңай түсер деп ойлап еді, ауылға Кәрім келмей, үрпек шаш бала Мұхит келді. Және де ештеңе болмағандай сыңайда. Түс мезгілінде шыдай алмай Мұхитты шақыртты. Өзі саумал алдырып, ақ отаудың қақ ортасына патсайы көрпе төсетіп, малдас құрып тікесінен қақшиып отырды.

	– Ә, келе ғой, шырағым, кел, кел, – деді ол сәлем беріп үйге имене кірген Мұхитты ақжарқын кейіппен қарсы алып. – Иә, жігітім, сайра, аман-есен жеттің бе, әйтеуір? Менің де ішкен асым бойыма тарамай, жассың ғой әлі, бұғанаң қатқан жоқ. Сендерге бұ дүниеде де, о дүниеде де жауап беретіндердің бірі – мына мен.

	– Рахмет, – деді Мұхит сол босағада тұрған қалпы.

	– Жақында бері, саумалға қанып ал, кел, отыр қасыма. Ой, құдай-ай, қыз мінездісін қайтейін мұның, басқа-басқа маған бойларың үйренетін уақыттарың болды ғой осы, – деді Шағыр орын тарлық еткендей өзі сәл-пәл оңға қарай жылжып.

	Мұхит өзіне ұсынылған зерең толы саумал қымызды екіүш ұрттап, дастархан үстіне қойды. Сосын зәулім шаңырақтың күлдіреуішіне ұя салған қос қарлығашқа шалқасынан қарап еді, басындағы тепетейі түсіп кетті. Оны да елеместен аузын ашып, ұядан көзін алмай сілейді де қалды. Апырай біздің үйдің шаңырағына неге ұя салмайды бұлар, әлде мына шаңырақ тым биік болған соң қонақтады ма екен? Мамасының: «Балам, қарлығаш бақыт құсы, ол ұя салған шаңырақ иелері өмірдегі бар бақытқа ие болады» дегені жадында. Сонда бұл дүниедегі бар бақыт Шағырға, оның үрім-бұтағына дарығаны ма? Сонда басқаларға не қалды? Қой, мамамның айтқаны аңыз-әңгіме шығар немесе ертегіде айтылатындай біреуден естігені болар?

	– Мұхитжан, Кәрім қайда, ол неғып келмеді? – деген дауыс баланың тәтті ойын бұзып жіберді.

	– Ағам, Төлеш екеуі жыртқан жердің басында қалды, қарауылшы келгенше ағам егістікті қарай тұрмақшы. Басқалар жұмыс біткен соң үйлеріне тарап-тарап кетті. Мені де «үйге барып, мамаңа көмектес» деп Төлеш қайтарды.

	– Иә, сонда, осы жұмыстарыңа сендерге бірдеңе бере ме, жоқ, әлде колхоз үшін тегін еңбек пе? Әлгі жаман Төлештің өзі бір ішек боп қалған қыршаңқы еді, қайдан ол жұртқа қамқоршы бола қалды екен, ә? Ой, Алла-ай, «ит жоқта шошқа үредінің» кері ғой бұл. Иегінің астындағыны көре алмайтын құл Төлеш өкіметтің арқасында атқа мініп, билік айтатын бопты. Барабара басымызға шықпаса неғылсын, түге.

	– Төлеш ағам айтты, осы еңбектеріңе ағайынды екеуің тары піскен соң екі қап масақ, бір қап ақ тары аласыңдар. Сосын Кәрімге қосымша еңбекақы құйылады, – деді. – Маған колхоз жанынан күзде қызыл үйге оқуға жіберемін, оқисың, үлкен азамат боласың, қайтып келіп, колхоз басқарасың, – деді.

	– О, жасаған, Төлеш екеуіңді тіпті жарылқапты-ау! Ойбай, сол жаманның аузында да, сөзінде де не дауа бар дейсің, өзі ақымақ болғанмен тұрмай, жұртты да ақымақ еткісі келетінін қарашы, сасық неменің. Соның елтіме сөзіне елігіп қалған екенсіңдер ғой.

	– Ағам Төлеш жақсы кісі дейді. Адал, іскер адам дейді.

	– Іскер болып не бітіріп жатыр дейсің сол жаман неме. Бірақ сондайлардың аузы дуалы, жұрт айтқанын екі етпейді. Сен екеуің әлі оң мен солдарыңды таныған жоқсыңдар, сендерге, әсіресе саған маңдайыңнан сипағанның бәрі мықты кісі. Иә, заманның рухы солай, қайтерсің, енді. Жөн, бәрі жөн. – Кәрім бәйге күреңді арқандап жүр ме, әлде шідерлеп жүр ме? Жануар аяғы босаса, ауылға тартып кетуден тайынбас. Атқа сеніп бола ма, түге. – Шағыр алдында отырған үрпек шаш сары балаға барлай қарады.

	– Күндіз он екі құлаш қыл арқанымен арқандайды, ал түнде тұсамыс салып қояды. Жер от, көбеңсіп, түлеп қалды.

	– Осыдан барғаннан қыр арқасына шыбыннан басқа ештеңе қонбаса бар ғой, онда, шынында да, көбеңсіп қалған екен, – деді баланың жүзінен ештеңе сезбеген Шағыр оң жағына қарай қисайып. «Апырай, ала алмаған-ау, жо-жоқ, мүмкін емес. Кәрім аса сақ, әлі албырт қой. Ұстаса кетсе, әйтеуір, бір-екі жігітке әлі келеді. Жоқ, алып кетті, айтпа деп баланы арам Төлеш оқытып тастаған ғой. Адайдан жылқы тартқан Жәдіге күреңді жетектеп кету не дейсің? Қызық енді басталды, шоқ-шоқ, кімнің де болса шабына шоқ түсіреді бұл күрең ат». Шағыр өзіне бақырайып қараған сары балаға: – Бара ғой, шырағым, менікі тек амандық білу еді, – деп есікті иегімен меңзеді.

	– Ата, шайға жүріңіз, – деп келіні, – әке шай әзір, – деп баласы келсе де, Шағыр тырп етпеді. Кебісі сырп-сырп етіп, бәйбішесі сықырлауықтан басын сұғып, – Шайға жүрмеймісің, суып кетті ғой, күте-күте, – дегенде барып селк еткен адамдай «қазір, қазір» деп асыға тіл қатқан да, сосын: «Балалар ішіп алсын, мен кішкене саумалымды сіңірейінші» деп дауыстаған. Миын торлап тырп еткізбей тастаған салмақты ойдың жүйесі ашылмай сіресіп, әншейінде көз алдынан көлбеңдеп кетпей қоятын қиял тізбегі де қашақтап бой тасалағандай күйде меңзең басын қыса ұстап отырып қалып еді. Бәйге күреңнің сарапқа түскені өзіне де оңай еместігін біледі де, сезеді де. Білгенмен әзірге істер амалы, кесе шабар қылышы болмай отыр ғой. Басқа біреудің тақымы тигенше, сенімді әрі өкіметтің жандайшабы Жұмабайдың қолында тұрғаны жақсы емес пе? Қажет болса, қалаған күнде ол қызылкөзден атты жұлып алу да онша қиынға соқпас. Тіпті сол атты ұрлап халфеге апарған Жәдінің өзі бұл иек қақса қайта ұрлап әкелер, әрине, бір түнде жетектеп алып келеді. Оған Жәді қуанбаса, ренжімейді. Өйткені қыл арқанның күрмелген ұшы оның әрқашан мойнында, бұл тартып қалса болды, я қылғынып жанталасады, я келмеске кетеді. Жұмабайды бір-екі рет қорқытып, үркітіп қойса, атты аңдыған сияқтандырып, сонда оның өзі де күреңді сарайдан шығармас. Тіпті тақым салып мінуден де қорқар. Сонда күреңнің діні аман, отын оттап, суын ішіп тұра береді. Мұның ырысына Жәді тіл-көзден аулақ, біреудің күдігінен сырт жүрсе болғаны, тәйірі. Бірақ ол әккі, ол зымиян, ол ұры, ол оның есесіне Құныс сияқты қарақшы, қандыбалақ емес. Ел шулатпайды, жайлап жүріп-ақ шаруаны келістіре алады. Тындырымдысы-ай шіркіннің! Бір жақсысы, оның мұнымен неше жылдан бері астас, сабақтас екенін тірі жан білмейді. Ол бөрі түн жортады, түнде келеді, таң сібірлемей кетеді. Өткенде бәйге күреңнің Борсанның сырт жағында жер жыртып жатқан Кәрімнің қолында екенін ептеп халфеге сыбырла деген өзі болатын. Егер Ахмет «ойбай, қалайда ұрлап әкеліп, менің қолыма жүгенінен ұстат» деп жабыса қалса, шу шығармай, аңдысын аңдып жүріп апарып бер. Байқа, Ахмет халфе атты басқа жаққа асырып жібермесін, орайлы тұс осы кезең, қапы қалма деп жауырыннан сипап отырып ақыл айтып еді, орындамауы мүмкін емес. Апырай, ә, әлде бірден жер бауырлап жетіп барып, күреңді үркітіп алды ма екен? Алдымен екі-үш айналып, аттың бойын үйрет деп айтуды жадынан шығарыпты-ау. Әттең-ай, қараңғы түндегі қабан құсап үйелмендей боп жанына бірден барса, ат түгіл, адамның өзі шошынып қалмай ма. Егер қапы қалып, Кәрімнің уысына түссе, айқайдың басы басталды дей бер. Әрине, Жәдінің аты Жәді ғой, бірдеңе қып құтылар-ау, ол қу. Бірақ артын шулатып аттан салдырып кетсе, шатақтың басы шықты дей бер. Немесе ол ит жағадан жармасқандарға қару жұмсап жүрсе, жо-оқ, ондай жарымесің Жәді емес, талай-талай кедергіден қарғып өтіп, арыстанның алдында жатқанды жымын білдірмей қағып кететіннің өзі емес пе еді.

	Иә, бұл Жәдінің, Жәді мұның сеніміне кіргелі қашан?! Көз аштырмас құтырынған ақ бораның да, күндіз-түні сабалап жауған қара жаңбырың да Жәдінің нар тәуекеліне титімдей де бөгет жасап көрген жоқ еді. Қайдам, ұрлық дегенде ақ перісі бар оның қарақшы атанған күні болған емес. Енді қайдам, қой Шағыр өз ойынан өзі шошынғандай селк етіп, айналасын шоли қарады. Кереге бойына ұсталған қызыл-жасыл қалы кілемдер мен болыскей ақ бас керуеттен басқа жанарына еш нәрсе ілікпеді. Иегін шошайта аспандап шаңыраққа көз тастап еді, күлдіреуіште қонақтап отырған айыр құйрық қарлығаштан өзге, одан сәл төмендеу уыққа байланып, салбырап тұрған шашақтары төгілген уықбаулардан басқа назарына ілінген бірауыз ескі винтовкаға Шағыр қайта-қайта қарап, осы құрғырдың орны сол ара ма өзі, әлде... дегендей ұмтыла түсіп қайта отырды. Алдындағы саумалды сапырып-сапырып бір ұрттап, ысырыңқырап қойды да, өзі шынтақтай қисайды. Бірақ шынтақтап та байыз таппады. Астындағы патсайы көрпені оң қолымен уыстай тіреп орнынан көтеріле беріп «я, Алла» деп белін жазды. Сонан соң аяқ астындағы жұп-жұмсақ кілемді басуға қимағандай екі бүйірін таянып сәл тұрды да сегіз қанат ақ орданың ішін ерсілі-қарсылы кезіп кетті.

	Осы жарық дүниеде мұның бар құпиясын, бар сырын білетін тек Жәді ғана. Екінші адам әзірге жоқ. Жәдіге де сенбес еді, мына уақыттың күн санап өршіп бара жатқан қып-қызыл өрт жалыны секілді жалындаған екпінінен сескенеді, ығысады. Оған қарсы тұрар асау да долы күштің жоқ екенін өзі жақсы біледі, сондықтан да сезімтал жүрегі еріксіз діріл қағатынға ұқсайды. Октябрь деген жалғыз ауыз сөздің өзі Ленин есімін толықтырып, бүкіл жарлы-жақыбайды қуаттандырып, қанаттандырып тұр деп ойлайды бұл. Енді ол шіркін немелерді тоқтату әй, қиынға соғар. Өйткені өмір бойы аузы аққа жарымаған, тіпті ата-бабасы шекпен күпі киіп, өрістегі ешкінің емшегін сорып өткен байғұстардың екі сөзінің бірі – Ұлы Октябрь, Ұлы Ленин! Апырай, ә, ақырзаман болады дейді, жер бетін топан су қаптап, тіршілік біткен құриды дейді, бәрі бос сөз. Біз үшін ақырзаман осы Октябрь екенін ертерек білсемші. Езуі жырық, жалаң аяқ жаман Зімбілдің өзі: «Ленин бабам жан-тәнім, Байлардың жойған тарпаңын, Ленин Ұлы Октябрь, жарлының шешкен арқанын» деп тақпақтай жөнелгенде алдына жан салмайтын суырып салма ақын секілді домбыраға қосып бебеулетеді-ай кеп. Ойпырым-ай, сол қисық ауыз Лениннің кім, Октябрьдің не екенін білмейді, оның мазмұнына түсінбейді де, бірақ жырға қосады. Апырай, Лениннің даналығы шулаған тобырды соңына ерте білуінде боп тұр-ау! Неткен әулие адам, а? «Өзі өлсе де артына мәңгілік тұрар заман, жаңа дүние орнатып кетті-ау! Осы жаңа заманмен алысар күш енді құралмас, тек жан сақтап, бой бағып, реті келсе, іштей ара-тұра зиян жасаттырып, ең бастысы, өмір сүретін дара жол табу керек, сара жол енді бізге болмас?!»

	Шағырдың қан тамырлары лып-лып етіп, жүрегі жиі соқты. Құлағы шыңылдап, шекесі солқылдады. Ол адымдап барып, ақ бас керуеттің жиегіне бар салмағымен отырып қалып еді, кереуеттің темір торы – үстіне жиналған қабат-қабат кілемдердің жұп-жұмсақ түгі өзіне қорғаныш болмағандай дыбысын шығарып шиық-шиық етті. Шағыр кең маңдайын қос алақанымен тіреп әукесі салбырап кеткен иегін барынша төмен түсіре бір сәт граниттен жасалған мүсінге ұқсап қозғалмай қалды. Тек ауа сорған мұрнының шуылы ғана тіршілік нышанын білдіргендей. Сәлден кейін барып ол болар-болмас басын көтеріп «уһ» деп терең дем алды да, екі қолын екі мықынының тұсынан кереуетке тіреді. «Әй, ана бір шикі өкпені өзіме жәрдемші қыламын ба деп ем, әзір көнетін сыңайы жоқ-ау ол күшіктің» деп дауысын шығара күбірледі. Дегенмен «тізгінді босатпау» керек, дегенді іштей айтты. Қайткенде де осал жерін тауып, шідерлеп тастауым қажет, әйтпесе тек Жәдінің жауырыны маған түбегейлі пана бола алмайды. Кім біліпті, о да адам, оның да өмір сүргісі келеді, оған да тыныштық керек. Оның да ойлай білмесе де, ойнай білетін басы бар. Бір сөзді ит еді, қайдам мына заманың оны да екі сөзді етер, а! Иә, сенім сергелдеңге түскен уақыт. Жәді мұны тастап кетпесе, бұл Жәдіні өз маңайынан әріге итере алмайды. Уыс-уыс алтынды мұның қоржынына тыққан Жәді, ат басындай алтынға айырбастамас бәйге күреңді сонау жердің түбінен құнан күнінде жетектеп келген Жәді – мұның сеніміне әбден кірген ұры, Жәді болмаса, Шағырдың атағы кіші жүзге жайылар ма еді, жайылмас па еді. Иә, «ердің атын не аты шығарады, не қатыны шығарады» деген осы-ау! Сөйткен Жәді туралы арам ойлаудың өзі харам сияқты, бірақ заманның қазіргі аяқалысы солай ойлауға, әр нәрсеге күдікпен қарауға итермелеп тұрған жоқ па?

	Ұмытпаса, осыдан төрт жыл бұрын таз руының төресі Еділ әкесі Шоманайға ас беріп, бір жыл бұрын үш жүзге сауын айтқан екен, арнайы адам жіберген соң алыс та болса бұл да барған. Қасында Ысықтың Түзелбайы мен осы Жәді. Құр қол баруға ыңғайсызданып, Түзелбай екеуі бірігіп, кіл қылаңнан бір үйір жылқы айдаттырып апарған. Жем өзенінің сағасындағы Сарықамыс деген жерге жүз қаралы үй тіктірген екен, бұларды Еділдің өзі қарсы алып, Түзелбай екеуін бас үйге түсірген. Сондағы бәйгеде адай руынан Қажыеке дегеннің шолаққасқасы озып келді. Сыптығырлау жіңішке, қамыс құлақ, кесік ерін ат екен, сынай қарап еді, көңілі толмады. «Бап емес, бақ шапқан ғой», деп іштей тынған. Бәйге арты дау-дамай боп, шектінің жігіттері «бәйге біздікі еді, шалқасқа жолдан қосылды» деп шатақ шығарып асты тастап кеткен. Сонда адай жігітінің тақымынан осы күрең құнанды көріп, есінен танып қала жаздағаны-ай! Сонау Бозашы түбегін жайлаған Түрікпен адайларынан бір топ жігіттер асқа келген екен, құнан солардың біреуінікі. Дәрет алған кісі боп құнанды сырт айналып тағы қарады. Қараған сайын құмары арта түсті. Тфа, тфа, қанатсыз жылқының жүйрігі болғалы тұр екен, жарықтық! Тіл-көзім тасқа, ойпырым-ай, тұрысын-ай, селк етпейді-ау, алдына қара салмас. Талмай шабатынның нағыз өзі, ой, танауын-ай, екі жағында екі өкпесі болар. Шашасының төгілуін, біреу-міреу сырттай қарап тұрып, сезіктеніп жүрсе деген оймен теріс айналып үйге кірген. Ас тарқап, елге оралар кезде бұл Жәдіні оңаша алып шығып, қайткенде де күрең құнанды қолға түсір, бірақ иесін жаяу қаңғытпа, қан төкпей ал, артыңды шуға қалдырма деп қатты тапсырған. Бұлар төрт күн жол жүріп, заузаның ақырғы күні ауылдарына таяп келсе, Жарыпшыққан қатты тасып, Тайсойғанның ұңғыл-шұңғылының бәрін су алып кетіпті. Түзелбайдың аяқастынан қызуы көтеріліп, ауырып, тарантастың үстінде аһлап-уһлеп әзер отырып келгені. Ақкөбенің тұсынан құмға кіріп, Жарыпшыққанға тірелгенде арнасынан асып-төгіліп бұрқырай ағып жатқан суды көріп, асанқайғыға басқаны-ай!

	«Шағыр, а, Шағыр, мені әуелден бірдеңе бастады. Сүйегі әлдеқашан қурап қалған Шоманайды тірілтем дедім бе екен, тыптыныш өз босағамда жатпай. Алла тағаланың өзі бұл жүрісімді хош көрмегенін біліп едім-ау, маған уақыт осы жерде болатын шығар. Тек алатын жанын қинамай алса екен. Әй, Шағыр, мені түсірші, тарантастан, ойбай, ішім, ішім өртеніп бара жатыр. Әй, Алла, не жаздым саған, ең болмаса...» дей бергенде бұл оның сөзін бөліп жіберген.

	– Ойпырым-ай, Түзеке-ай, дүниеден түңілетіндей не боп қалды өзі? Пайғамбар жасына таялғанда кішкене сабыр тұтсаңыз қайтеді? Айдалада ойбайлағанша сіздің ауруыңыздың бетін немен қайтарамыз, соны ақылдасайық, – деп еді, Түзелбай үндеген жоқ. Сонда бұл: «Әй, Тоқтар, – деді божышыға. – Аттарды доғар да құланы салт мініп, сонау қырқадан асып түсші, соның ойпаныңда Наурыз шалдың үйі бар, бір бағлан сұра, бермесе, Шағыр айтты де, мен мосыға су қайнатайын, Түзекең жас сорпа ішсін».

	Шай қайнатым уақыт өткенде Тоқтар бағланды алдына өңгеріп жетті. Түсе қалып, қозыны бауыздап, әне-міне дегенше етін түгелдей ошақтағы қара қазанға салды. Ет қайнарқайнамастан анадай жерде жонын терістікке беріп, кескен томардай боп жатқан Түзелбай басын көтеріп: «Әй, атқосшы бала, еттің иісі мұрныма келді, жақсы ырым шығар, көбігі көтерілсе, қара сорпасынан құйшы, ыссылай ішіп көрейін», – дегені. Сорпаға маңдайы тершіген Түзелбай көңілденейін деді.

	«Шіркін, бағланның еті уыз ғой, балдан да тәтті, өзі шым қара екен, ауруыма шипа болса, әлгі Наурызыңа жиырма-отыз саулық айдаттырып жіберер ем. Шағыр, сен неге үндемей, томсырайып отырсың, ә?».

	«Тілек бір ғой, түзеке, сіз қатты ауырып қала ма деп зәреқұтым қалмады-ау. Әйтеуір, қазір өңіңіз кірді».

	«Қойшы, Шағыр, өзім де солай ойлаймын. Өйткені сорпа жүрді ғой өңештен, Алла хош десе, етті де жермін. Айтпақшы, осы Жәдіні жер жұтты ма, бізге еріп шыққан сияқты еді, ұштыкүйлі жоқ болды да кетті. Ой, пері-ай, ала құйын-ау ол. Саған да айтпады ма жөнін, серігің ғой. Қой, саған ескерткен шығар бағытын, әйтпесе жоқ деймін-ау, ел құрып, жұрт құрып, Жәдіні жолдастыққа ерткеніңе әуелден таңым бар. Әлде басқа бір мақсатың бар болды ма оны өзіңе қосшы қылғанда?».

	«Түзеке, не мақсат болсын менде, алыс жол, көрмеген ел, қосшылыққа да білегі бар, жүрегі бар жігіт керек емес пе, түге. Жолшыбай бір жерге соғатын шаруам бар деп отырғасын рұқсат еткенім рас. Оны жау алмас, әлі-ақ кеп қалар» деп айтуын айтқанмен, «ұрының арты қуыс» дегендей, Жәдіге дүдәмалы да болып еді. Кім біледі, ол қудың күрең құнанды не күйге түсіретінін, тәжірибелі әккі ғой, аңдысын аңдып жүріп қапысын табар, бірақ содан кейін жылқының мән-жайын білетін біреулерге жолай сатып та жіберуі мүмкін-ау ол шіркіннің. Қой...

	«Шағыр, менікі жай сөз ғой» деп Түзелбай да қисая кетті де, қайтадан еңсесін көтеріп: «Сол итті суқаным сүймейді, ұры тазыша жалаңдап жүргені, өзінде де, сөзінде де бір тұрақ болсайшы», – деп қайта қисайды.

	Осы пәле бірдеңені сезіп қойған жоқ па екен деп бұл Түзелбайдың шара табақтай бет-жүзін барлай қарап еді, көңілге алатындай күдікті ештеңе сезбегесін жүрегі орнына түсті. Сәлден кейін тарантастың үстіне жайғасқан Түзелбай мызғып кетті.

	Бұлар сол арада екі күн жатып, судың қарқыны қайтпаған соң ақыры «Сағат» ағашының түбіндегі паромшы Сеңгірбайға жалынып, екі қозылы қойдың пұлын беріп арғы бетке өткен. Сонда Түзелбайдың тарантас салған паром суға батып кетеді деп, паромға отырмай зәре-құты қалмай қорыққаны-ай! Тарс жұмып алған көзінен жасы сорғалап, әулиеден әулие, құдайдан құдай қалдырмай, жалынып-жалбарынып арғы бетке әзер өткен,

	«ата сақалы аузына түскен адам мұндай қорқақ болар ма, суға былш еткізіп итеріп тастар ма еді өзін», деп мұның да жыны келген. Бұрын паромға түспеген аттар суға жығылар деген оймен божышы Тоқтар аттарды Жарыпшыққанның жіңішкелеу тұсынан суға салып еді, бәрі де жүзіп өтті. Аман-есен сегізінші күні кіші бесінде ауылға келсе, Түзелбайды күтіп жүргендер баршылық екен, іліп алып күннің кешкіргеніне қарамастан аттанып кетті. Қонағасы жеңдер деп, ернінің ұшымен ғана айтып еді, олар рақметін білдірді.

	Тағы бір жеті өтті. Жәді жоқ, тағы да бес тәулік өтті, Жәді келмеді. Бұл Жәдіден де, күрең құнаннан да күдерін үзіп, әлдекімге қаны қарайып, ұйқысы келмей жатыр еді, мезгіл түн ортасынан ауған. Кенет сықырлауық жартылай ашылып,

	«Шәке» деген дыбыстан атып тұрды, қуанғаннан жүрегі дүрсілдей соқты. Жәдінің дауысын анық таныды. «Кір» деді бұл бойын жинақтап, – Кір, кіре бер.

	– Ассалаумағалейкүм, Шәке, – деді Жәді қырылдай сыбырлап.

	– Аманбысың, қалай, ат-көлігің аман ба? – деді бұл салқындау ғана.

	– Шүкір, шүкір, әйтеуір, алдырмай-жұлдырмай жеттік.

	– Жеттігің кім, сен жалғыз емеспісің, түге?

	– Күрең құнан бір кісі емес, он кісінің құнына тұрмай ма, Шәке?

	Қараңғы жерде бір-біріне қарсы қарап тұрған екеуінің де жүзіне күлкі үйіріліп, көздерінде қуаныш оты жылтырады.

	– Отыр, отыр, баянда жайды, неге соншама кешіктің, батырым?

	– Әлгі Аманғали банды айтыпты ғой. «Осыдан осы жылқы бойға сіңсе, тағысын тағы алармыз, қосшы бала» деп. Сол айтқандай бойға әбден сіңірейін деп кешіккенім, әйтпесе сендерді қуып жетуге болатын еді.

	– Иә, айта бер.

	– Жіңішке сорға жеткесін тал-түсте олар ат шалдырып, тыныстады. Жәдіге сол керек еді, қалың жынысты қуалап барып, құнанды іліп әкеттім де, орнына жетегімдегі құланы тастай салып, бел асып кеттім.

	– Сонда немене олар аттарын бақыламады ма?

	– Көз алдарында ұры тұр деп ойлады деймісің, шіркіндер.

	– Апырай, мекиен далада аттылы кісіні көздері шалмайтын, ылғи соқыр ма, түге? Әлде сенің көзбайлаушың бар ма?

	– Жүргіншінің бағытын білген соң, шоқырақты қойып, күні бұрын жіңішке сорға жеттім де, бой тасаладым. Олардың тап осы араға аялдайтынын өзімше топшылап ем, дұрысқа шықты. Жәдіні сезімі ешқашан алдап көрген емес.

	– Әй, бәрекелді, жарайсың, жігіт екенсің. Ендігі сенің міндетің екі елі аузыңды бір елі қақпақпен жап. Ар жағын өзім келістіремін.

	– Саудада достық жоқ екенін айтқызбай білетін шығарсыз? – Жәді суықтау жымиды. Қараңғы жерде оның пошымы ертегілердегідей қара дию сияқты боп көрінді.

	– Қалағаныңды ал, қолыңды қақпаймын.

	– Қызылқоғадағы татар келіншекке көңілім ауып жүр, не істеймін?

	– Ой, сөзің құрысын. Бала белде, қатын жолда емес пе саған?

	– Рас айтамын. Сонымен Ахмет халфенің байланысы бар деп естідім.

	– Сұлу ма өзі?

	– Ай мен күндей.

	– Айналдырып көріп пе едің?

	– Аулақ жүр, – деп ыршып түсті. – Саған тигенше асылып өлсем қайтеді, – дейді.

	– Ойланайын.

	– Осы жай мойныңызда, Шәке.

	– Жүр, күрең құнанды көрейік.

	– Көретін жерде жоқ.

	– Не дейді?

	– Жылқыға қосып жібергенмін.

	– Бүлдірдің ғой, текті жылқы қолға үйретпесең, өз жеріне тартып кетеді. Ендігі кетіп қалған шығар. Әттеген-ай... – деп дауыстап жіберген.

	– Қапаланбаңыз.

	– Ой, ақымақ, мен сені...

	– Сіздің пәтеріңізге кіргізіп, шөбі мен суын алдына қойып...

	Мен ақымақ емеспін ғой. Сіз ойлағандай.

	«Уһ» деп бұл сонда жүрелей отыра қалған. Тершіген маңдайын алақанымен сүрте бергені әлі бүгінгідей есінде.

	Содан екеуі Көкжардың келесі базарына аттанып кетіп, күрең құнанды базардан сатып алдық деп жетектеп келген. «Ойылдың Көкжарына орыстар көп ат айдап әкелген екен, базарға салған жерінен осы құнан бізге бұйырды», деген лақапты таратқан да Жәді. Сөйткен Жәді «әйтті», «бүйтті» деуге мұның аузы барар емес. Содан Жәдіге берген уәдесін жұта алмай, әрі ойланып, бері ойланып, ақыры божышы Тоқтарға қос құланы тарантасқа жектіріп, Қызылқоға тартып кеткен. Татар байы Зәкирдің байы өлген жалғыз қызы Айбала өз алдына бөлек тұрады екен. Ол жайға Жәді арқылы әбден қанық бұл ат басын тура Зәкирдің үйіне тіреді. Қазақ арасында өскен Зәкир қазақшаға судай. Үйінде екен, құшақ жайып қарсы алды.

	– Ә, дос, хош келдиңиз, бик келдиңиз.

	– Татарша араластыруыңды әлі қоймайсың-ау, – деп бұл әзілдеді.

	– О, ана тілді ұмытқан оңбайды. Биз үйде татарша сөйләсәміз.

	– Уа, Қадиша, дос келді, дос, – деп дауыстады Зәкир.

	Үйден жасы елуден асса да өңі әлі таймаған, үстінен әтір иісі бұрқыраған Қадиша шығып, мұнымен күлімсірей шүйіркелесе амандасты.

	– Ә, Зәкирдің досы, үй-іші, мал-жаның аман ба?

	– Аман, аман, – деді бұл. – Өзі мынадай сұлу болғанда қызы қандай екен деген оймен.

	– Ал, үйге кіріңіз, төрлетіңіз.

	Татардың көк қақпалы, қиықтап салған шатырлы үйі әсем әрі таза, аула ішінде көлденең жатқан бір қиқым жоқ, жылан жалағандай. Кең бөлмеге шынтақтай жайғасқан бұл өмір осылардікі деп таңдай қақты да, іле өз ойынан өзі шошып,

	«Әй, Алла, кешіре гөр пәндеңді, иллаһи илолла» деп ішінен күбірлеген. Қысы-жазы көңін иіскеп отырғанның несі өмір дейсің, несі қызық дейсің, әй сағым қуған сар далаға не жетсін, ең болмаса, дәретке отырсаң, құйрығыңды жел қағады. Шіркін, көк шалғынға аунап-аунап алсаң, көліне көміле түсіп, күн шуағына арқаңды қыздырғанның өзі неге тұрады, басқа қасиеттерін айтпағанда деп шалқая түсті бұл. Бөлмесінің ауасы қапырық па, немене әлде әлгі қу әйел әдейі әтір шашып қойған ба, пай, әйелдің көшелісі екен өзі де. Дегенмен осы татарлардың әйелдері сұлу әрі тартымды келеді-ау! Біздің қазекеңнің салпақ етек қатындарындай емес, түге. Бұл Зәкирдің үйіне осымен екінші рет келуі. Онда әйелі жоқ, Қазанға қыдырып кетіпті. Шайды күтуші құйып берген, асқа қарамай асығыс аттанып кетіп еді, енді мына бір жайт қу татардың үйіне еріксіз итеріп кіргізгені.

	– Ә, дос хал қалай, көптен көрінбей кеттің ғой. Мен ойладым, Шағыр ауырып қалды ма деп. Сосын сұрадым Шәріп досыңнан, ол айтты, бек аман деп.

	– Рахмет, Алла риза болсын.

	– Дұрыс айтасың, Шағыр, бір Алла жар бола көрсін-тағы. Әйтеуір, жаратушы иемнің назарына қалмасақ, бек ұзақ өмір сүрмекпіз, бек бақытты болмақпыз.

	Бұл әңгімені оңашада бастағысы келді.

	– Зәкир, мені сенің үйіңе мұрындықтап жетектеп әкелген бір шаруа бар. Соны өзіңе айтқалы отырмын, айып етпесең.

	– Мен түсінгем, Шағыр шаруасыз келмейді деп айтыңыз, хош аламыз.

	– Жәдіні білесің ғой, өзі маған жамағайын. Жаман жігіт емес, тек тұрмыс құра алмай жүргені болмаса, еті тірі. Соның жоқ жерде сенің Айбала қызыңа көңілі кетіпті. Содан мені итермелейді ғой, баяғы, Зәкір досыңа бар деп.

	– Дұрыс, жөн-жөн достым, – деді Зәкир біраз үнсіздіктен кейін. –

	«Қыздың өзі үйде, қылығы түзде» демей ме қазақтар. Жалпы, бұл – ортақ мәтел. «Қыздарға қырық үйден тыйым» дейміз біз. Бұл мәтел сіздерде де осылай айтылады. Көксауыр кебіс қыздың бір мүлкі, әне тұр киілмей. Үкілі сәукелесі мен мәндала пешпеті, ләмбөктен тігілген екі көйлегі, көк мауыттан зерде салған қос жағалы сырт киімі әне ілулі тұр, киілген емес. Солай Шағыр достым, жалғыз қыз еді, Алладан тілейміз, аман жүрсін деп, осындағы бір пақырлау татарға қашып кетіп еді, онысы аяқастынан өліп қалды. Енді сыбай-салтаң жүр, ол біздің тілімізді алмақ емес. Айбаланы айтамын. Сонымен, ол қыздың билігі менің қолымда емес.

	– Апырай, ә, жайсыздау болды-ау мұның өзі, – деп қабағын шытты бұл.

	– Жуырда Хасан хазіреттің мешітінде болдым. Содан бір Аллаға мінәжат етіп, енді кейін шығайын деп жинала беріп ем, әулие адам ғой хазірет мені ымдап өзіне шақырып алып, бар жағдайымды сұрады. Сонда несіне жасырайын, қызым жайын да айттым. Біздің отбасыға кесір болмай ма деп сұрадым. Хазірет біраз үнсіз отырды да «жо-оқ, сен өсірдің, өндірдің, міндеттен құтылдың. Оның сұйықтау болғанына ата-ана жауапты емес» деді. Тап осылай. Әрине, сұйықтау деген ауыр сөз. Бірақ қайтерсің, құдай басқа салғасын. – Зәкирдің көз алды суланып, мұрнын тартып-тартып қойды.

	– Апырай, ә, жайсыздау екен, – деді бұл. – Өзі келіп тұра ма?

	– Биік жайсыз, бик жайсыз, оныңыз рас. Құдай маған бір ұлды қимады, қимады, – деді Зәкир. – Иә, иә, көріп тұрамыз.

	– Оу, достар, шай әзір, – деді Қадиша дауыстап, бірақ еркетотай үнмен.

	Зәкирдің үйінен тарантасқа отырып, ол тура Айбаланың үйіне ат басын тіреді. Оңашада өзімен бетпе-бет сөйлеспек. Кіреберіске байланған көкжал төбет арсылдап, жан алып, жан берейін деп тұрған соң, Тоқтар «кім бар-ау» деп дауыстаған. Сыртқы есік жайлап ашылып, сәнді халат киген келіншек шықты. Содан ұмтылып келіп, төбетке «жат орныңа» деп бұйырды да, өзі тарантасқа отырған бұған қарай қадам басты. Тоқтарға амандаспады. Бұл тарантастан түсіп бойын жазды. Тура шешесінің аузынан түскен екен деп ойлап үлгерді іштей.

	– Сәлем бердік, – деп иілді келіншек мұның қарсы алдына кеп.

	– Сәлемат бол, қарағым, біз бір жолаушы едік, өзіңде аздап бұйымтайым боп...

	– Үйге кіріңіз, – деді келіншек. – Тоқтар сыртта, бұл ішке кірді.

	Жып-жинақы, әп-әдемі әсем үш бөлмелі үйі бар екен, көрпе төселген шағындау бөлмесіне келіншек өзі бастап кірді.

	– Жайғасыңыз, мен шай қояйын.

	– Жоқ, шырағым, жаңа ғана жайланып шықтық. Қонысың құтты болсын, шырақ, келген-кеткеннің қайырлы болсын!

	– Рахмет, әлей болсын, қайырын күтіп жүрміз ғой, аға!

	«Адамға бітпеген сурет қой мынау, ойпырым-ай, тал бойында бір мін болсайшы, шіркіннің! Құдай-ау, неткен ғажап сұлулық» деп іштен тамсанды бұл. Бірақ қарсы алдында отырған айдында жүзген аққу-әйелге көз тастап телмірген жоқ.

	– Мен Шағыр деген ағаңмын, шырағым, – деді бұл сәл үнсіздіктен кейін.

	– Естуім бар, елге аға, тонға жаға деп жұрт айтады сізді.

	Әділ адам, ақ пен қараны ажырата біледі дейді.

	– Рахмет, шырағым.

	Оймақ ауыз, пісте мұрын, бадана көз, тізесінен төмен түскен тоқпақтай қос бұрымы, сазанның бауырындай ақ балтыры, сәл шалқақтау кеудесінде дірілдеген қос анары, жиі-жиі алған ыстық демі мұның назарына бірден іліксе де, сұқтанған жоқ, қайта қарамауға тырысып бақты.

	– Шай қоюға рұқсат етіңіз?

	– Жо-жоқ, шырағым. Жаңа ғана Зәкир досымның үйінен жайланып шықтым.

	– Онда шаруаңызды айтыңыз.

	– Нешедесің, шырағым?

	– Биыл он сегізге толамын.

	– Тіпті жас екенсіз ғой.

	– Иә, «құдай аямағанды адам аямайды» дейді ғой қазақ. Бірақ алақанға сап аялайтындар да табылып қалар. – Келіншектің езуінде мысқыл білінді.

	– Жо-жоқ, олай деме шығарым, басың жас, бақытың әлі алда. Тек жалғыз тұрғаның ыңғайсыздау екен. Зәкең де жаңа осы жайды айтып, қамығып отырған сияқты.

	Үнсіздік.

	«Қой, абыройым барда осы үйден шығып кетейін», – деп ойлады бұл. – Мынау бас салып байлап алмасаң, Жәдіге тимейді, ал зорлық-зомбылықпен алды дейік, бәрібір әйел болмайды. Сосын «Шағыр үйтті, Шағыр бүйтті» деген қаңқу сөзге қалармын, одан да сыр бермейін. Төстеп кететін заман қалған. Өзі дұрыс адам ғой, апырай татардан туса да қазақша қалай-қалай сөйлейді. Істің мән-жайын білетін ақылды әйелге ұқсайды, сұлуға сөз көп. Жәдінің айтып жүргені де сондай сөз болуы мүмкін. Аппақ айдай келіншек тер сасыған жаман Ахметті не қылсын, қойнына алмақ түгіл, мың ділдә берсе де бетінен бір сүйдірмес». Іштей осындай шешімге келген бұл «ал, жақсы, шырағым, айып етпе» деп шығып кеткен. «Сау болыңыз» деп келіншек қалған. Содан Қызылқоғаға да, басқа жерге де аялдамай ауылға бір-ақ тартқан. Өзегі өртенген Жәді де тулап-тулап басылған. Содан бері аттай төрт жыл өтті. Дөненінде бас бәйгені иемденген бәйге күрең содан бері талайталай сарапқа түскенмен алдына шаң шығарған жоқ еді. Енді міне...

	Шағыр орнынан атып тұрып, үй-ішін кезіп өтті. Айтпақшы, мұның ақылын тыңдамаған Жәді Айбаланы алып қашпақ боп, бір күні соның үйін торып жүрсе, кенет сыртқы есік айқара ашылып, үйден айдай келіншекті құшақтап банды Құныскерей шыға келмесі бар ма. «Қашан келесің енді?» деп үздіккен келіншекке Құныстың: «Бұл аптада мені күтпе, дегенмен, өзім келмесем де, көлеңкем сені сырттай бақылар суық қолдан», – дегенін естіп, Жәді сұлу келіншекті біржола ойынан шығарған. Жан керек екен, пәтшағарға. Шағыр мырс етіп күліп жіберді. Бұл әңгімені кейін Жәдінің өзі айтқан.

	– Апырай, Шәке-ай, сіз әулие болмағанмен, көріпкел екенсіз, – деді ол іңірде ат сабылтып келіп, үлкен бір жаңалық ашқандай аңқылдай сөйлеп.

	– Немене, анау келіншекке жолама дегенім бе?

	– Әңгіме онда емес, әңгіме сіздің көріпкелдігіңізде боп тұр ғой. Есіңізде ме, мен мисызға «сол келіншектің құшағында Ахмет халфе емес, зор тұлға жатыр ма деп ойлаймын, жоламашы соған, басыңа қатер төнер» дегеніңіз. Осы сөзді мен шығарып салма сөз, мені қорлап отыр, мүмкін Айбалаға өзі қызыққан шығар деген күдікпен не де болса нар тәуекел деп, Айбаланы бір түнде алып қашпақ болдым. Бел асып кетсем, көнбей қайда барар дейсің деген арам ой ғой менікі. Содан келіншектің жылт етіп түзге шығуын аңдымаймын ба? Екі атты сықитып ерттеп төбе астына қойғанмын. Өзін аузын басып көтере жөнелмекпін, тіпті көнбесе іштен бір ұрып талдырып, атқа өңгеріп кетпекпін. Қаным қарайып отыр ем, таң білінербілінбесте есік сықыр ете қалды. Мен де атылғалы тұрған жолбарысша «иә, сәт» деп жиырыла бастап ем, есік айқара ашылып, іштен еңгезердей біреу шықты, келіншек қайда десем, қолтығында орай құшақтап алыпты. Есімнен танып қала жаздадым. Үңіле қарасам, Құныскерей, үстінде түйе жүн шекпен, басында дөңгелек кәмшат бөрік, аяғында қисық табан етік. Алпамсадай боп келіншекті орай құшақтайды-ай кеп. Ойпырым-ай, кәпірдің жүректісін-ай, неғып қорықпайды-ай, бұл ит. Егер есік алдында милиция күтіп тұрса, қайтеді, а?

	«Қашан келесің?» деді келіншек жалынышты үнмен. «Бұл аптада мені күтпе, дегенмен өзім келмесем де, көлеңкем сені сырттай бақылар суық қолдан», – деп кеңк-кеңк күледі. Содан өз-өзімнен терлеп, отырған орнымнан тұра алсамшы. Құныс ауладан қарғып түсіп, үйді айналып кеткенде де есімді жиып өзіме-өзім келе алмадым. Сөйтіп, қазулы көрге өз еркіммен барып түсе жаздадым-ау. Ойпырым-ай, құдай сақтады-ау мықтап, бір-екі рет есігін қағуға да оқталып барып, тоқтап едім. Құрысын сұлу келіншек, бастың амандығы жақсы, Құныс аунаған жерде менің нем бар, өле алмай жүрмін бе?

	– Ер жігітсің ғой, Құныстың қол-аяғын күрмеп байлап, ГПУға апарып тапсырғанда келіншек сөзсіз сенікі болар еді, – деп мысқылдады бұл.

	Жәді үндеген жоқ. Қап-қара беті одан сайын қарайып, балшықтан соққандай етекті мұрыны одан сайын жалпайып, жайын ауызы салпиып, бір сүйемдей маңдайындағы алты сызық жиырылып, шүңірек көзі біресе әрі, біресе бері жылжып тұрғандай, әйтеуір, бет-пошымы аласапыран күйге енді.

	– Әрине, қапысын тауып өлтіруге болар еді ол кәпірді, бірақ сол бойда оның көлеңкесі мені өлтірер еді. Сонда кімге пайда, кімге зиян? Жүгіріп барып милицияға айтуға да болар еді, бірақ үйіме жеткізбей жарты жолда жүрегімнен қанжар қадалар еді. Сұлу келіншекке сөз айтқаным бекер болды. «Өлетін бала молаға қарай жүгіреді» демей ме қазақ. Әйткенмен Құныс та адам ғой, онда да жүрек бар, онда да ми бар, менің жазықсыз екенімді, әншейін уақытша желіккенімді түсінер деп ойлаймын.

	– Бос сөзді доғар, Құныс ондай ақымақ емес, сені неғылсын, сенде алты атасының құны жоқ қой ала алмай жүрген. «Қызға кім сөз айтпайды, қымызды кім ішпейді» деген емес пе. Бірақ үлкеннің ақылын әр уақытта тыңда, артық етпейді. Құнысты көрдім деп ешкімге тіс жарма.

	Жәдінің өңі сәл-пәл кіре бастады. Әңгіме осымен аяқталды дегендей, бұл да орнынан тұрған.

	Шағыр осы бір өткен жайларды ой елегінен өткізген кезде өзегі өртене бастағандай болады. Төрт жылдан бері талайталай су ақты, уақыт жаңарып жаңғырықты. Заманның беті мықтап өзгерді. Жалшы-жақыбайлар әлділердің желкесіне міне түсті. Баласындай мәпелеген бәйге күрең енді, міне, кім көрінгеннің тақымында ойнамақ. «Қазір қара бастың қамы үшін қойныңдағы қатыныңды да берерсің» деп Шағыр суық жымиды. Бүгін я ертең, Жәдіден бір хабар боп қалар деп өзінеөзі басу айтты да, басын торлап алған көп ойды еріксіз қуалап шығуға тырысты.



	***

	Бәйге күрең қолына тиіп бір түн асқасын Ахмет халфенің сәл-пәл бойы үйренейін деді. Жалғыз Жәдіден басқа аттың бұл үйге келгенін тірі жан білмейді де, сезбейді де. «Мен осы неден қорқып үрейленемін?» деп ойлады ол. Ал ұры Жәдінің аузын мықтап тұрып майлады, енді ол шіркін бұған қарап аузын аша алмас. Алда-жалда күреңнің ізі білініп қалса, Жәді пәлен күні келіп қорама байлап кетті, тұра тұрсын деп жалынғасын рұқсат еткенім рас, оның кімнің аты, қандай жылқы екенінде менің шаруам қанша деп безеріп отырар. Әйтеуір, халфе ұры екен деп ешкім жар салып айқайлай қоймас. Осындай оймен қанаттанған Ахмет күреңді сырттай тағы бір қарап, шөбі мен суын алдына қойып, есікке дәу қара құлыпты салды да, тың тыңдауға шықты. Алдымен Зәкир татардың дүкеніне бас сұғып еді, өзі жоқ екен. Содан талтаңдай басып Шәріп досының дүкеніне кірді. Ол үйелмендей боп, прилавканың ар жағында қырдан келген бір-екі қазаққа сауда жасап тұр екен, мұны байқап қалып, әуелі ыржиып күлді де, сосын «ассалаумағалейкүм» деп прилавканың үстінен екі қолын бірдей ұсынды.

	– Әліксалам, Шәріп аманбысың, қырдан келген сауатсыз қазақтарды шырылдатып, есеп-шоттан жеп жатсың-ау, а? – деді Ахмет сәл езу тартып.

	– Астапыралла, өзімдікі өзіме бұйырса да аз емес. Әр заттың өкімет қойған бағасы бар, сонан бір тиын артық алсам, харам болсын, – деді оң қолын жүрегінің тұсына апарған Шәріп.

	– Әй, білмеймін, қу татарға сенім жоқ. Анау Зәкир татар да тап осы сенің сөзіңді қайталайды. Екеуің бір-біріңнің ауыздарыңды жалағансыңдар ма, осы? – Халфе қарқылдай күлді.

	– Ой, шайтан-ай, ә, құрдас деген осындай, қайдағы жоқты айтады, – деді Шәріп те күліп. – Иә, қатын-балаң, мал-басың аман ба? Неғып, мешітке бармай сенделіп жүрсін. Ертең жұма намазы бар емес пе?

	– Бес уақыт намазымды жіберіп, сен құсап құдай алдында күпірлік қылғаным жоқ. Сонымен қоймай Мұхаммедтің үмбетіміз деп күмпілдейсің-ау, тәйірі.

	– Астапыралла, мына шайтан не дейді-ай, халфеміз сүй дегенде басқа жұрт бізге не демес, қайтып ал сөзіңді, әйтпесе бүгін саудаға түскен «жүз бесінші» шайдан мақрұм қаласың.

	– Тек, жұрт көзінше ұялсаңшы, – деп Ахмет жуаси қалды. – Мына кісілерге сатпай прилавканың астына тығып тұрсың-ау, шайтан, ә? Қазір комиссия шақыртсам қайтер едің?

	– Бұл кісілерге де бес қадақтан шай бердім, неге бермейін. Шәріп алаяқ саудагер емес, Шәріп таза адам, құдайдың құлы.

	– Алдық қой бұйырғанын, – деді мұртты кісі мұрнының астынан сөйлеп. – Сосын қасындағысын қақпайлап, дүкеннен шапшаңдатып шығып кетті.

	– Ә, қу татар мен келмегенде ғой, мына екеуінен бір жылдық шай-суыңның пұлын қағатын едің, құдай біледі, ішіңнен мені сыпыра боқтап тұрсың-ау.

	– Астапыралла, халфені боқтап, аузымды былғар жайым жоқ. Исламның тікелей өкілі емеспісің? Басқа-басқа, ал сенің жолың бөлектеу.

	– Хасан хазірет пен Мырзағали ақонды қайда қоясың?

	– О, хазірет үлкен адам, Мырзакең өзің қарайлас. Хазіретке тіл тигізуге болмайды.

	– Әй, қу татар-ай, өлтіресің-ау тура. – Екеуі қосыла күлді.

	– Шайыңнан беріңкірерсің, кешке таман Тәмтидің өзі келер, – деді Ахмет.

	– Беріңкірейтін бұл жолы болмас, барына қанағат ет, – деді Шәріп Ахметтің қушық кеудесін қысып-қысып қойып.

	– Ақмұнара шапан мен қисық табан құрым етік тауып бер дегеніме жарты жыл болды, енді қашан?

	– Апырай, саудаға түспесе, жерден қазамын ба? Сен тіпті әрі-беріден соң аспандағы айды сатып аламын, саудаға түсіріп әпер дерсің?

	– Сандаламай дұрысыңды айтсайшы. Саудагерлерің бар емес пе?.. Астыртын түрде, жең ұшынан жалғасатын.

	– Қазір оларды қия бастырмайды, шетінен бытырлатып ұстап жатыр. ГПУ дейтін бір пәлеге қалдық қой. Жетіп келеді де, тығынды-мығындыңды суырып алып, өзіңді құйрыққа бір тебеді. Сосын Текеден бір-ақ шығасың.

	– Онда сені неге ұстамайды?

	– Тфу, сөзің құрысын сенің.

	– Әй, осы сенің Шағыр досың қайда, көптен көргенім жоқ?

	– Ол саған неге қажет боп қалды?

	– Ойпырым-ай, тіпті сұрауға да болмай ма?

	– О, ол жақсы адам, аздап ауырады деп естідім, барып қайтуға мына өкіметтің жұмысынан мұрша жоқ. Шағырға терезесі тең келмейді көп қазақтың, ойлы кісі, философ. Сендейлердің жүзі оның қолына су құя алмайды.

	– Қойшы-ей, көмейіңді Шағыр толтырған екен, әйтпесе қу татардың аузынан мынадай сөз он түйе берсең де шықпас еді. Құлқының көміліп қалған-ау, сірә.

	– Шағырды жамандайтын ол менің қатынымның қойнына барған жоқ, көгендегі тоқтымды ұрлаған жоқ. Кезінде қазақ жасамайтын жақсылықты жасап, дүкен ашуыма қаражат берген. Сендей қу мұрт емес, тиын санайтын, адамгершілігі зор адам.

	Ахмет халфе үндеген жоқ. «Апырай, – деді ішінен, – Шағырды жаман дейтін бір кісіні көрсемші. Неткен залым адам, бәрінің аузын алып тастаған. Неткен байлық, бірақ малы көп болғанмен, соның қызығын көрмегендер қаншама? Өзінен-өзі қызғанатын шіркіндердің малы қазір қызыл итке жем боп жатқан жоқ па? Бірақ Шағырдың тығындысы бір ауылдың малын сатып алуға жетер. Өткендегі жиырма қызыл ішігінің өзін Николайдың бір теңгелік алтындарына айырбастағанымда...».

	– Әй, неге үндемей қалдың, ішің күйсе тұз жала.

	– Жо-жоқ, сенен суыртпақтап сыр тартайын дегенім ғой баяғы. Жұрт мақтаған адамды сен жақтар ма екен деп.

	– Әй, осы сен Шағырдың үстінен сөз теріп жүргеннен саумысың, онда ашып айт, аяғың аспаннан салбырап түссе де, есікті сыртынан жапқызам.

	Ахмет Шәріптің бетіне жалт қарап еді, Шәріптің үйелмендей денесі жинақталып, беталды суып, көгістеніп кеткен екен.

	– Тек, патшағар, бәріміз де құдайдың құлымыз ғой. Ол не дегенің?

	– Нан ұстайын де, әйтпесе осы қылығыңды түп-түгел Шағырға жеткіземін, сақтансын сенен.

	– Тек, пәлекет, соншама не бопты, мені сен кім деп тұрсың?

	– Нан ұстайын де. – Шәріптің сөзі зілді шықты.

	– Ал, нан ұстайын, құрдас. Оллаһи шыным, жай сені қажайын деп.

	– Жарайды онда, осыдан... әйтеуір, шайтан түртіп жүрмесін.

	– Әй, сау бол, татар, шайды ұмытпа. – Ахмет дүкеннен шығып үйіне қарай аяңдады. «Әбден бүлдірдім, қап, шынында шайтан түртті-ау мені», – деп өкінді ол. Құдай бірдеңеге бастарда сөйтеді ғой өзі. Тағы да мықтап ойланайын, ойланбаса болмас тегі.



	***



	Төлеш Борсандағы екі жуан кісі қатар сыймайтын кеңсесіне кіргенін бағып тұрғандай пар ат жеккен тарантас зыр етіп есік алдына тоқтай қалды. Тарантастың үстінде божышыдан басқа екі кісі қатар отыр. Оң жақтағы сарғыш өңдісін шырамытты, аудандық милиция бөлімінің бастығы Иманғалиев Әлім, ал екінші дембелше жас жігітті танымады. Төлеш қонақтарды қайта шығып, есік алдында қарсы алды.

	– Есенсіз бе, – деді Әлім Төлешке қолын ұсынып.

	– Сәлеметсіз бе, – деді жас жігіт басын изей амандасып.

	– Әліксалам, жол болсын, жігіттер, төрлетіңдер, – деді Төлеш сол қолымен кеңсенің есігін көрсетіп.

	– Төке, мені танитын шығарсыз, – деді Әлім, – ал мына жігіт Үйшіктен келген уәкіл, дәлірек айтсақ, біздің Гурьевтегі екінші бастығымыз Сәлім Басаров.

	– Хош келдіңіз, – деді Төлеш сәл иіліп кеткен мойнын қатайта, басын кекжите ұстап,

	– Сәл шаруамен сізге соға кетейік деп, – деді Әлім шегір көзін Төлешке қадай сөйлеп.

	– Онда ішке кіріп сөйлесейік.

	– Жоқ, осы жер қолайлы. Сіз аз уақыт қыдырыстап қайтсаңыз, – деді Әлім божышы жігітке иегін көтеріп.

	– Онда мен аттарды суғарып келейін, – деп божышы делбе қақты.

	– Төке, егістігіңіз қалай? – деді Әлім, – қасыңыздағы жігітіңіздің хал-ахуалы жақсы ма?

	– Бәрі де әзірге көңілдегідей.

	– Сол жігітіңіз осы Шағырдың қолшоқпары емес пе, Төке?

	– О не дегеніңіз, ештеңе сезгенім жоқ. Адал, бірбеткей жігіт.

	Иә, иә, меніңше, дұрыс азамат болатын қабілеті бар.

	– Онда жөн екен, сізден бір өтініш Құныскерей екі жолдасы мен Тайсойғанға кіріпті деген хабар алдым. Қырағы боп жүріңізші, егер бірдеңе сезе қалсаңыз, дереу бізге хабарлаңыз.

	– Жарайды, сонда сіз менен де, анау бозбаладан да қауіптенесіз бе?

	– Жоқ, Төке, қайта өзіңізге сенгенімізден ғой.

	– Олай болса дұрыс екен, ол банды маған көрінбес, көрінсе, қапы қалмаспын.

	– Ал, сау болыңыз. – деді Әлім божышыға қолын көтеріп.

	– Сау болыңыз, – деді Сәлім Төлешке жымия қарап. – Әйтеуір, қырағы болыңыз.

	– Әрине, әрине, – деді Төлеш.

	Пар ат жеккен жеңіл тарантас зырлай жөнелді де, әп дегенше артында шұбатылған шаң қалдырды. Аң-таң боп Төлеш тұр.

	«Бұл не жұмбақ, түсінсем бұйырмасын, – деп ойлады ол. – Кәрімді, Шағырды, тіпті Құныскерейді әңгімелеуі тегіннен-тегін болмас. Әлде маған да күдіктенеді ме екен, ә? Қой, бұлардың әдейі мені нысанаға алуына қарағанда, шынында да, бір дүбір таянған-ау, бірақ оған менің не қатысым бар? Айтпақшы, бәйге күреңнің ұрланғанын да айта алмай қалдым-ау. Соны ұрлаған Құныстың жәрдемшілері болар ма, жоқ, мүмкін емес? Күреңді ұрлаған ұры, қарақшының қимылы бөлектеу ғой. Құныскерей олай қимылдамаса керек. Оның жүрісі бөлек. Ол қажет екен, күреңді Шағырдан да ала алады. Бұлар, сөз жоқ, менен сыр тартқысы келді. Әлімнің қасындағысы менің аузымнан шыққан әрбір сөзімді тергеп-тексеріп тұрса керек, бақырайып көзі тесіп барады, ал өзі жағын ашқан жоқ. Әлде біреу-міреу сыртымнан ғайбаттап жүр ме екен, ол да болмай қоймас. Мейлі, не істесе, ол істесін, менің шаруам түгел». Осындай ой тізгініне берілген Төлеш кеңсенің есігін құлыптады да, өзі дереу атқа қонды. Бағыты – Қызылқоға. Тіпті анадай жердегі үйіне соғып, жөнін де айтып кетуге бұрылмады, астындағы атын шоқыта жөнелді. Төлеш сол шоқытқаннан шоқытып, түс әлетінде Қызылқоғаның бері кіре берісіндегі досы милиция қызметкері Сақтапбергеннің үйіне ат басын бір-ақ тіреді. Сақтапберген қаракөлеңке сенегінде шайды терлеп-тепшіп тартып отыр екен, ұзын мойын Төлеш тосыннан кіріп барғанда, қолындағы шыныаяғын түсіріп ала жаздады. Шай құйып отырған Сақтапбергеннің әйелі Күләш та сасып қалып:

	– Бұл кім, әй? – деп дауысын шығарып жіберді.

	– Мен Құныскерей, таста қаруыңды, – деді Төлеш әзілдеп.

	– Құныс болмақ түгіл құда болсаң да тағамнан үлкен емессің, тізе бүк, – деді Сақтапберген. – Жай ма, ойпырым-ай, – дегенді қосып қойды.

	– Жай емес, шай ішейін деп келдім, – деп Төлеш етігін де шешпестен дастарқан шетіне қисая кетті.

	– Иә, сөйле, – деді Сақтапберген Төлешке қарай жылжи түсіп. – Неменеге ұнжырғаң түсіп кеткен, батырым. Асығып, аптығып жүруіңе жол болсын! Қара жер қозғалмаса қозғалмайтын сені қозғаған қандай күш, ә?

	Төлеш бүгінгі кездесудің мән-жайын тәптіштеп айтып берді. Сонан соң шыдай алмай атқа мінгенін, мұның ойынша Кәрімге де күдіктенудің қажеті жоқ екенін, оның адал, іскерлігіне айрықша тоқталып өтті. Тіпті қызына келе алдында құюлы тұрған шайын да ұмытты. Мойнының бір қатайып, бір босап кеткеніне де назар аударған жоқ.

	– Меніңше, Әлім жөн-жосықты білетін, қандай істі де өзінше пайымдайтын жөні түзу азамат адам. Ол біреудің алыпұшпа сөзіне әбден көз жеткізбей сене қоймайды. Және де ол анау-мынау кісіге әңгіме айтып, сыр тартпайтын адам, көп жыл әскер қатарында қызмет еткен, ысылған, тәжірибелі басшы. Оның жалғыз көрген құқайы Құныскерей емес, ол одан да зор Совет өкіметінің жауларымен алысқан. Сондықтан, Төке, елірмей, аптығыңды бас. Әлімнің біздің ауданға келгеніне де бір жыл толып қалды ғой, өз басым қатты сыйлаймын. Құныс келсе келсін, енді ол бұрынғыдай талтаңдай алмайды, Әлімнің құрығына немесе құрған тұзағына тез түседі.

	– Кәрім жөнінде неге сұрады екен?

	– Сұраса несі бар, сіз туралы пікірі дұрыс болған соң көңіліндегі күдігін аша түскісі келеді. Шағырдың қолшоқпары боп кетсе, дыңдай азаматтан айырылдым дей бер. Өзіңнің айтуыңа қарағанда, ол жалындап тұрған бозбала екен ғой. Значит, оны анау-мынаудан сақтап, қорған болып жүру сенің тікелей міндетің. Әлімнің Кәрім жөнінде мазасыздануы да осыдан. Әлдекімдердің азғыруымен азғындық жолға ауытқып жүрсе, жас қой.

	Төлеш етігін шешіп келіп, тіктеліп отырды. Шай қайта ысытылды. Ол терлеп-тепшіп шайды сораптай түсті. Көзіне тер құйылғандықтан ба, сенектің қараңкөлеңкелігі одан сайын күңгірттене түскендей болғасын шыдай алмай: – Күләш, аздап терезені сығырайтшы, біздің шай ішіп отырғанымызды құдай көріп қалатын болса да, тіпті. Не ішіп, не жеп отырғанымызды білмей қалдық қой, жүдә, – деді. – Сақтапберген мырс етті. Күләш орнынан шапшаң көтеріліп, терезе пердесінің шетін сілки ашты.

	– Әй, жолдас, менің уақытым болды, жұмысқа барамын. Сіз бұл шайды қай кезге дейін сілейтесіз, а? – деді Сақтапберген Төлешті бүйірінен түртіп.

	– Тоқта, жұмыс бар, оңаша айтатын.

	– Күләш, сен шыға тұршы, бәсе бұл жай келмейді. Бір шәугім шайға шақырып келтіре алмайтын едік, міне, көрдің бе? Ал, айта бер, – деді әйелі есікті сыртынан жапқанына анық көзі жеткен Сақтапберген.

	– Алдыңғы күні түнде Шағырдың бәйге күреңі қолды болды, – деді Төлеш ақырын сөйлеп.

	– Қойшы, оны қайдан білдің, кім айтты саған?

	– Ойбай-ау, оны Кәрім мініп жүргенін естімеп пе едің?

	– Оны мен иіскеп сеземін бе?

	– Ой, сөзің құрысын, сені де милиция дейді-ау. Сонымен, біз үшеуміз күркеде қорылды соғып жатқанда, біреу күреңнің қыл шылбырын шорт кесіп жетектеп кетіпті.

	– Күндіз бе?

	– Түн жарымда тағы. Күндіз атты алдырып бізді қара басып па?

	– Апырай, сенде де ес жоқ екен, айдалада жатып кісі соншама ұйықтай ма. Үшеуің кімдер?

	– Кәрім, оның інісі, сосын мен.

	– Иә, сосын не істедіңдер?

	– Не істейік, Кәрім қызынып еді, мен жібермедім, жазым бола ма деп. Із кесіп едік, анық бір адам, жарты шақырым шамасындай жер жетектепті де, сонан соң мініп қайқайыпты, бағыты – құбыла, осы бет.

	– Шағыр бұтына сиетін болды ғой енді. Әлде...

	– Не әлде, қандай ойың бар, алған кімнің ұрысы, алыс па, жақын ба?

	– Айту қиын, тіпті топшылаудың өзі қиын. Нұрғазыға неге бармадың, ол ізбен індететін еді, қап. Мүмкін, бұл шынында Құныскерей болар, ә?

	– Шу шығармайын дедім. Жо-о-қ, бұл оның ісі емес. Жеке ұры, тәжірибелі ұры. Кілтті тұсамысты аттың аяғына салмаған күні жер соқтырып тұр ғой.

	– Мүмкін, Кәрімнің өзі әдейі салмаған шығар, біреумен келісімі боп.

	– Ой, сен де, аузым бар деп оттай бересің-ау. Одан да келімге келетін сөз айтсаңшы.

	– Кәрім қайда?

	– Егістік басында қалды, мен келгенше қозғалма дедім. Ал інісін ауылына жібердім, Шағырға болған жайды тіс жарма деп тапсырдық. Оның да әуселесін көрейік.

	– Жігітті жалғыз қалдыруың бекер болған, ит жей ме, сенің егістігіңді. Енді ол ойына не келсе, соны істейді. Атты ұрлаған адамды тауып, өш алмай қоймайды енді. Тезірек қайт та, жігітті қолдан шығарма, атқа мында мен құлаққағыс болып, астыртын сұрастырып әрекет жасап көрейін.

	– Онда мен қазір аттанамын. Сен осындағы іске бас-көз бол.

	– Тағы қандай іс ол?

	– Апырай, шошынбасайшы, бәйге күреңді айтамын.

	– Е, жарайды, оны несіне жүз рет қайталай бересің, тәйірі. Төлеш атқа асығыс тақым салды.



	***

	Кәрім екі күн бойы өзін қоярға жер таппай лашыққа кіріп-шығумен болды. Әлі де көмескіленіп үлгермеген бәйге күреңнің ізіне түссем бе деп ойлады ол. Жаяу-жалпы қайда барып, кімді қиратамын деп өзін-өзі тоқтатты. Қап, кімде болса жер соқтырып кетті-ау, әлде осыны Шағырдың айдап салуымен немесе итермелеуімен әккі біреу жасады ма екен, ә? Кім болса да жер табиғатын жақсы білетін әрі бәйге күреңнің мінезіне қанық адам. Кәрім мосыға қара шәйнекті іліп, астына құрғақ тезекті лаулатты. Күн көзі ұясына еңкейді, кірсем бе, кірмесем бе дегендей жалаңаштанып, қып-қызыл шоқтай боп бадырайып тұр. Осы күйінде ол жүгіріп барып, көтеріп алатын жап-жақын жерде тұрған секілді. Қырқадан аттылы кісі бері қарай асып түсті. Мұхит екенін жазбай таныды. Апырай, атқа отырғаны-ай, осының, қомпаңдап. Неге қаттырақ шоқытпайды, астындағы жуан торының мұрнынан қан кетеді дей ме екен деп шыдай алмай қарсы жүрді.

	– Аманбысың, әй, жайма? – деді Кәрім қаттырақ дауыстап.

	– Аманбыз, мамам саған азық беріп жіберді.

	– Иә, ауылда не жаңалық? – деді Кәрім інісін аттан көтере түсіріп алып. – Қашан шықтың?

	– Түс ауа атқа мініп ем, жолай сәл-пәл көз іліндіріп алдым. Мамам қозының қарнына шикі ет салып берді, өздерің сорпалаңдар дейді. Сонан соң дорбада құрт, ірімшік, қаймақ, азғантай жент бар. Шай таусылып қалды деп, бір-екі қайнатым ғана шүберекке түйіп жіберді.

	– Оны қойшы, тағы не жаңалық?

	– Мені Шағыр шақырып, сені сұрады, ал, бәйге күрең жөнінде өтірікті суқиттым, арқандап қояды, көбеңсіп, түлеп қалды дедім.

	– Шын сұрады ма?

	– Сұрағанда қандай, ат жөнінде ештеңе білмейтін сияқты.

	– Қойшы-ей, ашық аузым-ай, сен оның сөзіне сене бересің-ау.

	– Қызық болды. – Мұхиттың сарғыш өңіне күлкі үйірілді.

	– Ол не қызық, тез айтсаңшы!

	– Өткен түнде, шамасы таңға жақын-ау деймін. Дәрет сындырайын деп сыртқа шықсам, көзге түртсе көрінбейтін тастай қараңғы екен. Ішім ауырғасын жүгіріңкіреп барып жыңғылдың түбіне отырып ем, сәлден кейін қасымнан ұп-ұзын біреу өтіп кетті, мені байқамады. Сосын менде жалма-жан оның соңынан жорғаладым. Ол айдап Шағырдың үйіне барды. Киіз үйдің жанына барып сәл кідірді де, үйді айналып шықты. Сонан соң сықыраулықты жайлап екі рет тықылдатты да, ішке еніп кетті.

	– Иә, иә, тағы...

	– Мен де үйдің іргесіне барайын деп ем, қорықтым.

	– Тфу, сужүрек, әй, құдай-ай, мұндай қорқақ болармысың.

	Ойбай-ау, сені олар жеп қояды дедің бе, ә?

	– Тоқтасайшы, енді, сонда да неде болса тәуекел деп, жылжижылжи тертесі көтерулі тұрған тарантастың астына кірдім-ау, бірақ дым естілмейді.

	– Ойбай-ау, қап, иә, әрі қарай. – Кәрім інісіне қарай еміне түсті.

	– Біраздан кейін барып, сықырлауық айқара ашылды да, іштен манағы ұзын қара шықты да, айнала көз жүгіртті. Ал Шағыр көрінбеді. Бірақ оның «бұл бір келіскен шаруа болды, әйтеуір, көз жазып қала көрме» деген сөзін анық естідім. Ұзын қараның «Шәке, маған сенсеңізші» дегенін құлағым шалып қалды.

	– Дауысы жуан ба, жіңішке ме?

	– Жуан да, жіңішке де емес. Жүгіре басып, келген ізімен кейін кетті.

	– Құныскерей емес пе?

	– Мен қайдан білейін, жо-жоқ. Құныскерейден гөрі жеңілтектеу ме қайдам, өзі Құныскерей болса, ол неге жүгіреді?

	– Ой, сөзің бар болсын, – деп Кәрім мырс етті.

	– Меніңше, бар ғой, анадағы көктемде көрген адамыма ұқсайды. Онда шошып кетіп ем, түнде тап мен шошитындай кісі еместігіне көзім жетті. Өзі сыптығырлау, ұзын, елпеңдеп, еңкейіңкіреп жүреді. Ал Құныскерей талтаңдап тал түсте келмей ме, жұрт оны саспайды, жүрегінде түгі бар деп жүр ғой, аға, солай ма?

	– Жұртың кім?

	– Өзің айтқан жоқпысың, Құныскерей пері деп. Сосын қойшы Әділ айтқан Құныстың аруағы бар жетектеп жүреді, ол еш пендеден қорықпайды деп.

	– Пері емес, ол адам. Адам емес – қарақшы, әйтеуір ажалы жетпегесін тірі жүр. Мүмкін өлген де шығар. Ал түндегі көргенің Құнысқа ұқсамайды, ол Шағырдың адамы болды. Сен сужүрек болмағанда, оның кім екенін, не шаруамен жүргенін біліп алатын едік. Сәтінің түсуі-ай, бірақ өзің бүлдірдің бәрін.

	– Шынында да, қорықтым, ұстап алып қылғындыра салса, бітті ғой.

	– Басқа ештеңе естіген жоқпысың?

	– Мен аттанып бара жатқанымды көрген Шағыр теріс айналып, елемеген сыңай танытты.

	– Онда іші сезген болды, сен қалай ойлайсың? Өзі анық көрді ме?

	– Е, бұрылып тұрып қарады да, терістікке қарай жүзін аудара қойды.

	«Сен неге қайтып келесің?» деп мамам да ұрсып мазамды алды.

	– Әй, сен де бір, әйтеуір, сылбыраясың да жүресің, қашан тірілер қатарына қосылар екенсің, – деді Кәрім інісінің иығынан түртіп. – Әуелі тамақтанып алайық, сосын әрі қарай көрерміз.

	Қатар жатқан екеудің біреуі әлдеқашан ұйқы құшағына енген, ал екінші аударылып-төңкеріліп жатыр, көзі ілінер емес.

	«Апырай, – деп ойлады Кәрім тағы да оң жақ бүйіріне аунап түсіп, – осы бір Шағырға түн жамылып келетін жұмбақ адам кім екен, ә? Аңдып жүріп, соны бір тұзаққа түсіріп, жағасынан алса, онда көп сырдың беті ашылар еді-ау. Жөні түзу адам болса, құдайдың жап-жарығында неге келмейді, қап-қара боп қара түнді жамылғанша». Кенет күркенің ту сыртынан аттың пысқырғаны естілді. Ытқып шықты да, бұға қалып тың тыңдады. Аттылы кісі күркеге таяп кеп тізгін тартты.

	– Кәрімбісің, бері кел, жақында, ербиіп неғып тұрсың?

	Шағырдың дауысы.

	– Ассалаумағалейкүм, Шәке, – деп Кәрім ұмтыла түсіп аттың тізгінін ұстай алды. – Сізді күткен жоқ едік, аспаннан түскен тәрізді болдыңыз ғой.

	– Әліксалам, әрине, құтты қонақ күттірмей келеді. Бірақ ұйықтамауыңа қарағанда өзің де біреуді күтіп жатқан сияқтысың ғой. Әмәнда әліптің артын бағу керек деп сан рет айттым өзіңе. Қараңғыға көзі үйренген жолаушының көзі көргіш әрі байқағыш келеді, күркеден атып шығып, жүрелеп отыра қалғаныңды мен байқап қалдым. Ал менің орнымда саған қастандық жасағысы келген біреу болса, сенің ұтылғаның, себебі қарауылға іліктің ғой. Дыбыс естідің екен, қозғалмау керек, сонда есеңді жібермейсің. Жүрегіңді тоқтатып қарсы қимылдауға әрекет жасайсың, жолдасыңды оятып үлгересің. Әйтеуір, қапыда қалмасыңа мен кепіл.

	Үнсіздік.

	– Шай қайнатшы, шөліркеп қалдым, – деді Шағыр күркенің алдына қисая кетіп.

	Мосыға ілінген қара шәйнек тез қайнады. Қиыстыра қаланған тезектің маздай жанған жарығында екеуі отыр. Екеуінің беті де оттың жарығына шағылысқандай қып-қызыл. Түнгі түтін тура аспанға тіп-тік көтеріледі. Ақ тезектің жалыны жалаңдамай дыбыссыз ғана жарқырап жанады.

	– Қоржынымды бері әкелші, – деді Шағыр Кәрімге иек қағып.

	Ер артына бөктерген қоржынды іліп алып жанына қойғанда барып Шағыр қоржынға қол салды. Жайылған шүберек дастархан үстіне пісірілген қазы, ләмпаси, дөңгелек тоқаш қойды да, Кәрімге бұзылмаған үнді шайын ұсына беріп жөткірініп алды да:

	– Уысыңды толтырып салшы, шырағым, түйенің сүртіп қатып ішейік, апаң шөлмекке құйып беріп еді, аши қоймаған болар. Айтпақшы, мына мес қарындағы саумал қымыз күркеге кіргізе сал, – деді де, өзі «уһ» деп терең дем алып жантая кетті. Шай көп ішілді, ақ тезек те біраз уақыт лаулады. Шағыр, шынында да, шөліркеп келген екен, «ой, рахат-ай» деп қойып сораптады дерсің.

	– Көкшуланның ертоқымын сыпырып, мында әкел, – деді Шағыр шай жиналғаннан кейін. – Далада жолаушы жүргенде есіңде болсын, отқа пәле жоламайды, неғұрлым отқа жақын жатсаң, соғұрлым пәле-жаладан аулақ боласың. Әрине, мұным жанған отқа қақтал деген сөз емес, от маңайының топырағы қызады, жер бауырлаушы жәндіктер аулақтау, шеттеу жүреді дегенім ғой. Отқа да табынатын ел бар деп естідім, несі бар от, шынында да, тәңірдің шақпақ тасынан тұтанған. От болмаса, адамзатқа тіршілік те жоқ. Иә, жаратушы бір Алла бәрін де дұрыстап жаратқан-ау, келіспей, келістірмей жатқан пендесі біз ғой.

	– Қымыз ішесіз бе? – деді Кәрім отқа жақындау жерге ертоқымды әкелгеннен кейін.

	– Жоқ, салқындасын. Ойпырым-ай, Мұхитжанның ұйқысының қаттысын-ай, тұяқ серіппейді ғой, жүдә. Бала емес пе, шаршаған шығар, ұйқы бұлардың азығы ғой қазір. Жалпы, ер жігіттің төсегі – ер-тоқымы. Ері жастық, тоқымы төсеніш, жабуы жамылғы. Кәрімжан, қасыма кел, әңгімелесейік.

	– Әңгімелесетін жай болмай тұр-ау, Шәке. Сіздің алдыңызда кінәлімін, ойда жоқта жер соқтырып кетті, – деді Кәрім тізерлей отыра беріп.

	– Не дейді, не боп қалды? – деді Шағыр денесін тіктеп. – Бәйге күреңді алдырдың ба?

	– Иә, Шәке, екі күн болды, таң атса, үшінші күн. Кермеден шылбырын қиып жетектеп кетіпті. Ізіне түсіп барлап едік, жалғыз адам. Өзіңізге хабар берудің ретін таппап едік.

	– Ойбой-й, болмаған екен, әтттең-ай, жануарым-ай. – Шағыр сылқ етіп жата қалды. Дәл осы кезде Кәрім оның бетжүзін барлайын деп көзін тігіп еді, қанша дегенмен қараңғылық кедергі жасады. Оның май басқан қызғылт өңі әлденеден белгі беріп қалар ма еді, қайтер еді.

	Шағыр біразға шейін үндемей, төмен қарап ойланып қалды. Сонан соң басын тік көтеріп: «Ештеңе етпес, алысқа ұзап кетпей, ауыл арасында болса бәйге күрең бір адамның қорасына сыя қоймас, көп кешікпей дүбірі естіліп қалар, шырағым. Балалығың, шалалығың әлі қалмаған-ау, аяғына кісен салмаған кезде тізгіннен ұстап жатсаң қайтеді?».

	Шағыр шын қиналыс білдіргендей «уһ» деп терең дем алды да басын қос уыстай қысып, иегін шошайта көтеріп, көкке қарады.

	– Ей, жасаған, – деді ол шайқалақтап, – ала жібіңді аттаған жоқ едім, өзіңе деген ниетім түзу еді. Өзіңнің бұйрығыңмен жаратылған пенделеріңе де саусағымды безеген кезім жоқ еді, барынша адал, барынша әділ болуға тырысып бақтым. Мал бітті деп есіріп, жан бітті деп тесіліп кеткен немесе біреудің барлығына көз алартып, аузымнан сілекейім шұбырған уақытым болған жоқ еді. Өзің берген нәсібіңе қанағат тұтып, соны қалжау қып өмір сүріп ем. Мынау не қорлық, жаныма балаған атыма әлдекім тақым салып шіренсе, мені тірідей мазақ етіп қорласа, бұдан артық не азап керек. Одан да өзің әзірейіліңді жіберіп шыбын жанымды шырқыратпай-ақ неге алмадың, көрінгенге аяқасты еткенше. Құлыңды бүйтіп әлдекімдерге қорлатқанша ал жанымды, мен әзірмін, жасаған.

	Кәрім үңіле қарап еді, Шағырдың тас қып жұмып алған екі көзінен жас парлап отыр екен.

	– Шәке, мұныңыз не, бел аспай, адаспай жатып, дүниеден түңілгеніңіз, басқа-басқа, тап сізге жараспас. Одан да ақылдасайық, бәйге күреңді қайдан іздейміз, кім алды деп топшылаймыз? – деді Кәрім екпіндете сөйлеп.

	Үнсіздік.

	– Жөн сөз, шырағым, – деді сәлден соң Шағыр оңғарылып отырып. – Екі кісіден күдігім бар, қайдан білейін, жаңылысуым да мүмкін, Алланың өзі кешірсін, қара ойлап, жаза бассам.

	– Кім, Шәке, кімдер олар, айтыңызшы? – деп ентіге ілгері жылжи түсті Кәрім.

	Шағыр сөзін бастамас бұрын Кәрімнің бет-жүзін бағдарлай қарап еді, бозбаланың екі көзі ұлан-асыр бәйгеге шабар алдындағы бәйге күреңнің жанарындай жалтылдап тұр екен. Мұның күткені де осы жанар, осы бір тас қайнатар күштің бұған деген жанашырлығы мен жауына деген ыза-кек тудырар сәті еді. Сол сәт, міне, енді туды, енді айтарын айтып қалу керек, аз уақыт болса да өкіметтің құрығын осы жігітке аудара тұру керек деп ойлады.

	– Шырағым, Кәрімжан, о баста айтып едім ғой, жадыңда шығар, менің сенгенім бір өзің деп, шауып келіп алып кететін, түп жамылып келіп қарыз сұрайтын көже достарды адам санатына қоспаймын мен. Басыңнан бағың тайған күні олар да менен қашақтап, бір ұрттам қара суын сатып беретін болады. Іштен шыққан шұбар жыландардың әуселесін саған айттым ғой, өзің көріп те жүрсің. Олардан маған сен жақынсың, жүрегім, миым солай деп сыбырлайтын секілді. Егер сондай уақыт туып, бел асып, қара бастың қамы үшін тәуекелге басты тігер күн туса сенгенім де, серігім де мына жалғыз өзіңсің. Дүние боқ кімнен қалмаған, бұл жалғанға кімдер келіп, кімдер өтпеген, бәрінен де бір күн көретін жарығы мен бір күн сүретін өмір қымбат. Тас қамалға бір кірсең, енді қайтып шығу қиын. Мен құдайдың ажалын айтып отырғаным жоқ, ажал адамзатқа ортақ қой, мен мына заманның бізге сілтер құрығын айтамын, анау Текедегі тас қамал түрмесін айтамын. Қазақтың жері кең ғой, қарағым, ойы мен шұңқыры, сайы мен өзегі баршылық. Тіпті бізді өз даламыз тарынса, аспанның асты алапат емес пе, біреуі болмаса, біреуі паналатар он сегіз мың ғаламның. Мына жездеңнің қоржынына салып ат артына бөктерері бір тайпа елді, бір-екі жыл асыруға жетіп қалар, қаражаттан саспаймыз, – деді Шағыр асықпай баппен сөйлеп.

	– Дұрыс қой бәрі, – деді Кәрім әңгімеге еліткен сыңай білдіріп, – алдымен бәйге күреңді ұрлаған кім деп ойлайсыз, соны топшылаңызшы?

	– Әуелі серттесейікші, шырағым. Азды-көпті қалған өмірімде сен мені жерге қаратпайсың ба, жемге-жемге келгенде желкемнен итеріп тастап, тартып кетпеймісің, айтшы, кәне, берші сертіңді. Алысқан қол, айтысқан серт деген аталы сөз бар.

	– Шәке, екі сөйлеп, көлгірсу мен де жоқ, бердім қолымды.

	Түн жамылып тұрмыз ғой.

	– Әкел онда, қарағым.

	Кәрім Шағырдың майсаң жұп-жұмсақ алақанын қысып, басын иіп тағзым етті. Шағыр ұшып тұра келіп, Кәрімді құшақтай алып, бетінен қайта-қайта сүйді. Ып-ыстық демімен, сақал-мұрты жас жігіттің бетін қытықтап, ыңғайсыз жайға қалдырып күлкісін келтіргенмен, шыдап бақты.

	– Сенен күткенім осы еді, сенен күткенім осы еді, – деді Шағыр теріс қарап көзін сүртіп, – Алла тілегімді берді, әй, жасаған, бергеніңе шүкір. Жай қолыңды, шырағым, бата етейік.

	Екеуі де құбылаға беттерін беріп, жүрелей қалды.

	– Иә, Алла жорытқанда жолымыз болсын, жолдасымыз Қыдыр болсын! Күніміз жарық болсын, түніміз тарлық етпесін. Жаппар ием жар болсын! Жарылқа қабыл ет, жарылқаудың қамыт ет, абырой бер, аманат ет, алһамды алһам берекет берсін, Иллаһи әмин!

	Шағыр екі алақанын жайып, алдымен бетін сипап, сосын сақалын тарамдады.

	Екеуі де орындарынан тұрып, жарығы сөніңкіреп, қызылшоқтанып жатқан оттың қасына кеп тізелерін бүкті.

	– Өмірімде адамдарға тек қана жақсылық тіледім, – деді Шағыр оң жағына қарай шынтақтай беріп. – Алла соныма қарай менен де жақсылығын аяған жоқ. Бар болдым, нар болдым. Шағыр атым елге жайылды, ризығым мол, тіпті көлкөсір болды. Енді мынау уақыт сарынын пайдаланып, менің жауларым бас көтере бастады. Іннен шыққан тарақ құйрық балпақтай көкке тойғасын жан-жағына көз тастап өздерінше әндететін шаққа жетті. Бұрынғы кез болса, бір-бір шелек ыстық сумен ол шіркіндерді індерінің түбінде-ақ үйітіп тастар ем, қазір қолым қысқарып, дәрменім азайып барады, істен көрі сөзім көп. Құдайға жазықты болсам да бәйге күреңді не Ахмет халфе, не Жұмабай ұрлады. Өйткені осы атқа екеуі де қызығып жүрген. Жұмабайдың сөзін анау бәйгеден оралғанда өзің естіп ең ғой, міне, енді көріп те тұрсың. Менің атты даулап әріге бара алмайтынымды біледі, бұрынғыдай емес, қажыр-қайратымның кемігенін олар жақсы түсініп отыр, залымдар.

	– Анық солар ма? – Кәрімнің дауысы қаттырақ шықты. –

	Анық па, соны айтыңызшы?

	– Қайдан білейін, шырағым, бірақ күдігім сол екеуінде. Алыстан ұры келетін уақыт емес қазір. Менің сезімім ешуақытта өзімді жаңылыстырып көрген жоқ еді.

	Кәрім орнынан атып тұрды. Екі қолын қайда қоярын білмеген адамша біресе алдына, біресе артына ұстады. Тұла бойын ыстық жалын шарпып өткендей болды, қаны басына шапты. Адымдай басып, күркеден аулағырақ кетті де, қайтып оралды, сосын күркені екі рет айналып шығып, Шағырдың қасына келді де, қақшиған күйі назарын төмен салмастан: – Нендей ақыл қосасыз, Шәке, «шешінген судан тайынбайды» деген, мен қандай іске де белді бекем будым. Күреңді өзім ұрлаттым, енді өзім табуым керек. Қара жерге кіріп кетсе де табамын ол ұрыны.

	– Жо-оқ, қарағым, әуре болма, бір ат үшін жаныңды қиып не қыласың, тәйірі? Бір жылқыны қасқыр да талап өлтіреді, бостан-босқа бір жеріңді жазым етерсің. Бастың амандығы жақсы, әрине, бәйге күреңдей аттың қолды болғаны өкінішті-ақ, бірақ амал қанша, көнуге тура келеді. Менің ақылым – осы, – деді Шағыр.

	– Көрерміз, – деді Кәрім, – көрерміз, кімнің кім екенін.

	Шағыр тура желкетұсынан төніп тұрған жас жігіттің мына сөзіне түсінбесе де, ішінен өзінің нысанаға дәл тигізгеніне масаттанды. Енді бұл бір әлек шығарып, елді шулатпай тоқтамайды. Мейлі жұрттың назары біраз уақыт менен ауытқып, күші мен жастығына мас шикіөкпенің қылығына тіс қайрасын. Ахмет халфе де, Жұмабай да маған болсын дейтін адамдар емес, енді ол екеуінің сазайын Кәрімнің өзі-ақ тартқызады. Түрт шайтан, түрт, – деп ойлады Шағыр. Ойлады да, сәл мойнын бұрып:

	– Абайла, шырағым, босқа есіріп, еліріп, сөнбеген шоғы бар қоламтаға қолыңды тығып алып жүрме. Маған бәйге күреңнен гөрі сен қажетсің, келесі сәрсенбіде ауылға кел, ақылдасайық. Өзіңе өзімізбен бірге сапарға аттанатын қаражатымның жатқан жерін көрсетейін, қандай заман болады, біліп жүргенің жақсы. Ал сәл-пәл көз іліндіріп алайын. Біраз мезгіл болды, таң қылаң бере жүріп кетемін, – деді.

	Кәрім үндеген жоқ, үндемегенін Шағыр жақсылыққа жорыды, әлде де жас жігіттің намысын қоздырып, қайрай түскісі келді де, осы да жарар деген күдікпен тоқтады. Әйтпесе, шынында да, отқа түсіп кетіп, пәлеге қалармын деп ойлады. Төлеш жөнінде жұмған аузын ашпағанын да жөн көрді.

	Кәрімнің таңға көзі ілінбеді. Шағыр таң сібірлей көкшулан атқа тақым салды.

	– Мен келді деп ешкімге тіс жарма, қажеті жоқ, кім қалай ойлайды, – деді Шағыр Кәрімге қадала қарап. – Тіпті анау Мұхитжанға да білдірме, бала ғой әлі.

	Кәрім Шағырдың қарасы үзіліп көрінбей кеткенше көзін алмай тұрды да қойды. Алай-дүлей аласапыран ойдың шегіне жете алмайтындай көрінді. «Осы кісіден тектен-теккке күдіктеніп жүрген сияқтымын-ау, маған әбден сенетін секілді. Шынында да жасы ұлғайған шақта қолтығынан тірейтін біреу қажет қой», – деп ойлады ол. Айтқан сөздерінің бәрі шындыққа саяды. Өтірік көлгірсіп отыр деп айту қиынырақ. Әйтпесе Шағыр сияқты адамның тұла бойында шын тебіреніс болмаса көзінен жас шыға қоймас. Бірақ кім білген? Екі ұдай ой Кәрімнің алды-артын орағыта жүгіргендей болды. Біреуі «қой әкеңдей қамқоршы адамның сөзіне сенбегенде енді кімге сенесің» дейді. Екіншісі «бәрі жалған, сені отқа итеріп, өзі сен арқылы аса қажетті бір шаруасын бітірейін деп жүр» дейді. Әлі күнге шейін Шағырдың құрық бойламас қулығын білмеймісің, қажет болса ол сенің борша-боршаңды шығарып етіңді жеуден тайынбайды дейді.

	Кәрім күркенің көлеңке жағына кеп сүйеніп отырды да, әлгінде ғана болған әңгімені ой елегінен өткізуге тырысты.

	«Бәйге күреңді іздеме, бір пәлеге ұшырарсың» деді. Күдіктенген кісілерінің атын да атады. Көмбесін көрсетпек болды. Қой, бәрі шындық, әрине, шындық. Сонда менен басқаны неге көзіне ілмейді, а? Маған неге телміріп қалды, бұдан басқа адам құрып қалғандай? Анада түн жамылып келген кісінің кім екенін неге сұрамадым, осындай жайды пайдаланып. Түн жамылып қарыз сұрайтындар кімдер екен, ә? Ахмет халфені бұл неге жек көріп қалды, әлде анадағы бұған тиесіліні бермей кетті ме, ол қу? Саурықтың үйінен алынған қызыл нарды түн жамылған пенде халфеге бермегені ме? Осы жерде бір гәп бар-ау, түйіні шешіле ме, әлде... Жоқ, мен қайткенде де күреңді індетуім керек, бұл – менің адамдық борышым, берген серт, алысқан қолды қайтесің. Жігіттің екі сөйлегені өлгені емес пе? Әй, нар тәуекел, шыбын жаным шырқырайтындай ештеңе көрінбейді ғой осы. Мен іздесем, ұрланған жылқыны іздеймін. Оған қақым бар, оны қалай да табамын немесе құнын екі есе қылып қайтарамын. Осындай ой тізбегіне берілген Кәрім көзі ілініп кеткенін өзі байқамай да қалды.



	***

	Кіші бесін болмай-ақ астындағы атын сабалап, бірде жортып, бірде шоқырақтап келген Төлеш егістің шетіне жетпей күрке маңына көз тігіп еді, жүрегі орнына түскендей болды. Күркеден жүз метрдей жерде биік торы жайылып жүр. Егістіктің әр жеріне құба тал шаншылып, оған «күзетшілер» ілініпті. Кәрім құдықтан су алып келеді, жаңадан жерошақ қазып әбігерге түсіп жатқан Мұхитты жазбай таныды.

	– Амансыңдар ма, әй, Мұхитжан, сен қашан келдің, өй, айналайын, сары балам. Сен-ау мына «күзетшілерді» ілген, – деді аттан түспей жатып самбырлай сөйлеген Төлеш. – Кәрімжан, шай қойшы, көкем, просто бар ғой таңдай кеуіп қалды. Қызылқоғадан шыға турасынан тартып едім, біраз жер ғой жеткізіп болсайшы. Жолай үйге соғып оны-мұны да ала алмадым. Ойым әлгі қу татар Зәкирден бір қадақ шай сұрау еді, оған да шамам келмегенін қайтерсің.

	– Ассалаумағалейкүм, Төке, апырай, соншама неге екпіндеттіңіз, ұрланған аттан бір хабар білген жоқпысыз? – деді Кәрім Төлештің қасына кеп.

	– Әліксалам, екеуміз қуана қоятындай жаңалық жоқ, милициядағы мықтыма тапсырып кеттім, бір жөні болар. Шынымды айтсам, саған асықтым, жалғыз өзі бірдеңеге ұшырап қала ма деген ой мені тыныш жатқызбады.

	– Бекер асыққансыз. Мен сізге уәде бердім ғой, бұл арадан біреулер таяқтап қумаса тапжылмаймын деп. Айтқаным айтқан.

	Кәрімнің өңі сұрланып, қабақ шытты.

	– Оныңа рахмет, шырағым, Мұхитжан неге келіпті? – деді аттан енді ғана түскен Төлеш қисық табан көнетоз құрым етігінің қонышын қамшысының сабымен қаққылап.

	– Қап, осы бір таралғысы түскір етіктің қонышын қажапқажап ағартып тастады-ау, бір күні тесіп жібермесе не қылсын. Ағарғанға жұққан шаң ба десем, әй, түйенің көнінен тілген қайыс не оңсын, қаудырлап қатты да қалды, – деп қиналыс білдірді.

	– Кеше кешке таман жетті. Мамам ұрсып кейін қайтарыпты. Шағырға жолыққан екен, бәйге күреңнің ұрланғанын білмейтін сыңай танытыпты, – деді Кәрім.

	Шағырдың келіп-кеткенін әдейі жасырды.

	– Апырай, ә, сонда Шағырдың өзі... Тоқта, Мұхитжанды шақырып алдырып па, әлде...

	– Иә, шақырды, – деді мосыға қара шәйнекті іліп жатқан бала тосыннан әңгімеге араласып.

	– Иә, сонда Шағыр не айтты саған? Өзі былай ашуланып отырды ма, жоқ, жайбарақат отырды ма? Көз алдыңа елестетші, қарағым. Сен балалық жасап бірдеңенің ұшын шығарып қоймадың ба?

	– Түк сездіргенім жоқ, ал өзі жайбарақат қой деймін, сізді «ол жаман неменің қолынан не келеді дейсің, бірақ сондайлардың аузы дуалы болады» деп шықпыртып алды. Бәйге күреңнің жоғалғаны жөнінде жағын ашпады. «Барғаннан бері үстіне шыбыннан басқа ештеңе шықпаса, қоңданып қалған болар» деді.

	– Оның мені жақтырмайтынын ежелден білемін, оны қойшы, ол сөз етуге тұрмайды. Апырай, сонда деймін-ау, шынымен бәйге күреңнің қолды болуының иесіне қатысы жоқ болғаны ма, мен шатасқаным ба, құдай-ау!

	– Төке, өз жылқысын не үшін біреуге ашықтан-ашық ұрлатады, мүмкін емес қой, – деді Кәрім. – Неше бір оңбаған болғанда да тап осындай қулыққа бармас.

	– Ойбой, қарағым-ай, баласың, балалығың қалмапты-ау, Шағырдың қулығына қанжар бойламайды. Сол атын ұрлату арқылы ол бір мақсатын орындайын деп ойлаған шығар, кім біледі? Адаммен адамның арасында ондай «қазына» дәнекер болмайды, қайта атыстырып, шабыстырады. Бәйге күреңге қызығушы, құмартушы жеткілікті. Оған тақымым бір тисе деп армандаушылар да баршылық. Оның бәсіне Қызылқоға базарында екі дорба алтын берер еді саудагерлер. Жылқы емес, қанатты пері ғой, ол шаппайды, ұшады. Мұндай жылқы бұл өңірде жоқ.

	– Сіз Шағырдан күдіктенесіз бе, қалай? – деді Кәрім тұрған жеріне отыра кетіп.

	– Әрине, қарағым, күдіктенбеске хақымыз жоқ. Жанына балаған жүйрігін саған емін-еркін беріп қойғанына ақылым жетпейді. Осы арада бір гәп бар емес пе, ә? Әлде екеуміздің бірімізді осы атты ұрлату арқылы нысанаға алды ма екен, сол пәтшағар. «Алпыс екі айлам бар, ең жақсысы көрінбегенім» деп қу түлкі айтты дегендей, Шағырдың айласы түлкіден әлдеқайда асып түседі, тіпті екі орап алады, бірақ бұл да астыртын көрінбей, түлкіше емес, адамша қимылдайын деген шығар. Сен қалай ойлайсың? – Төлеш Кәрімге бақырая қарап, сосын жанарын тез аударып жіберіп еді, мойны сәл босап кетті де, басы еріксіз алдына қарай сылқ ете түсті.

	– Мұхитжан, шайың әлі қайнаған жоқ па, ақ тезекті қалаңқырасайшы, тандырым кеуіп барады, – деді басын иегінен оң қолымен сәл көтерген Төлеш дабырлай сөйлеп. – Дастарқаныңды күркенің ішіне жай, қанша дегенмен көлеңке ғой. Көсілтіп тұрып ішейік шайды.

	Кәрім Төлештің бет-жүзіне бағдарлай көз тастап еді, адам аяғандай жүдеген екен. Ашық маңдайы әжімденіп, шарасы үлкен екі көзінің алды былшықтанып, екі жағы суалып, көнтек еріні тілініп, ұзын өндіршегі қылқиып, желке тұсы қыртыстанып, екі құлағы қалқайып, онсыз да үлкен мұрны одан сайын үлкейіп бұрынғы шаратабақтай бетте енді қарауыл қараған қас батырдай жалғыз өзі едірейіп тұр. Шамадан тыс ұзын дене де шөгіп, белі бүкірейіп кеткен сияқты. Тік жаға қызғылт көйлегінің жуыла-жуыла өңі ескіріп, арқа тұсы селдіреп, жыртылуға себеп іздейтіндей. Қайыс белбеумен кіндіктің тұсынан тартып тастаған ескі шалбарының екі тізесі мен құйрық тұсына бір емес, екі рет жамау түсіпті. Онысы шалбардың өз түсі емес, ақшылдау болғандықтан үйірінен адасқан жалғыз құландай бірден көзге ұрып, мен мұндамын дейтіндей. Кәрім неге екенін білмейді, осы бір қажыр-қайраты мол, аңқылдақ, істің ұтымын білетін адамды іштей өзіне жақын тұтады, қадірлеп, сыйлағысы, ақылдасқысы кеп тұрады.

	– Төке, осы сіз неше жастасыз? – деді Кәрім етігін сыпырып тастап, көстиген аяғын жуып отырған Төлешке.

	– Әй, қарағым, әңгіме менің неше жаста екендігімде ме, әңгіме жүрек пен баста. Биыл күзде отыздың бесеуіне шығамын, отыз бес дегенің аз емес, ал істелген ісім бір беске жетпейді. Қадымшаның өзін әзер жүргізіп оқимын. Ие, сөйтіп жүріп түк бітірмей зу етіп өте шығамын ғой. Не өзіме, не өзгеге, не мына жаңа заманға пайда келтіруге күшім жетпей.

	– Төке-ау, шашыңыздың тең жартысы ағарып кеткеніне қарап, мен сізді бір елуді соққан шығар десем, әлі жап-жас екенсіз ғой, тіпті уыздай жассыз. Бар болғаны үш он, бір бес, анау сексеннен асқан Қабылбайдың тоқалы өзінен алпыс төрт жас кіші дейді. Сол рас па екен?

	– Рас, қарағым, рас. Осыдан екі-үш жыл бұрын жолым түсіп Қабылбайдың үйіне бардым. Өзі күнінде болған-толған адам көрінеді. Мен көргеннің өзінде жасының сексенді еңсергеніне қарамай, еңгезердей, бет алды сұсты адам екен. Шашын ұстарамен сыпыртып тастапты. Шаруасын өзі басқарып, сыртта жүр екен. Кісіге одырайып көз алмай қарайды. Аттан түсе қалып, сәлем беріп ем, болар-болмас ернін жыбырлатты. Алдыңғы жылы жалғыз баласы аяқастынан қаза тауып күйікті деп естігенмін. Өзі бастап үйіне кірді. Көктемгі мезгіл, киіз үйге шыға қоймапты. Пәтері сайлы екен. «Төрле» деді, төрледім. Ақ жайнамазын жайып жіберіп, дұға оқыды, бетін сипағанда қолы қалтырап, көзі жасаурап кетті.

	– Жол болсын, шырағым, танымадық, – деді.

	– Әлей болсын, Бексарының Төлеш деген баласы боламын. Арнап келгенім жоқ, жол үсті болғасын ат басын бұрдым. Келген-кеткенің қайырлы болсын, ұлыңыздың иманы жолдас боп, топырағы торқа, жатқан жері жайлы болсын! Ажал біреуге ерте, біреуге кеш, ажал айтып келмейді, дәм, уақыт солай болған ғой, ақсақал, – дедім.

	– Ие, шырағым, Бексарының баласы бар деп естуші едім, түрің тартқан екен әкеңе. Әкең марқұм жол-жөнін білетін біртоға ақылды адам еді. Артыңа сендей ұрпақ қалдырыпты, армансыз екен. Жалғыз балам еді, жиырма екіге толмай қыршын кетті. Обалына өзім қалдым ба, білмеймін. Төрт жыл Орынборда, бір жыл Омбыда оқып білімге сусынын қандырып, томағасын сыпырған бүркіттей саңқылдаған мезгілінде сұм ажал қақты да кетті. Ой, дүние-ай, қайтейін, өмірі көзіме жас алып, жабырқап көрмеген кісі едім, жылай-жылай су боп ағып кетуге қалдым. Егер аққан жасымды бір жерге жинасам, бір отар қойдың шөлін қандырар едім. Егер қара тасқа тамшылатсам, ар жағынан тесіп шығар еді. Қайғым мол, бірақ Алла тағаланың бұйрығы солай, араша түсе алмайсың, – деді ол.

	– Сабыр, «сабыр түбі сары алтын, сарғайған жетер мұратқа, сабырсыз қалар ұятқа» депті ғой бабаларымыз. Балаңыздың көре алмаған қызығын да, өмір сүре алмаған жасын да өзіңізге берсін, һам қуат берсін, – дедім мен.

	– Дұрыс, қой, балам... «Әке – балаға сыншы» деген мәтел тауып айтылған. Балам азамат болатын бала еді, соған өкінемін. Ер қайғысын, ел қайғысын қабырғасы сынғанша көтеретін, уақыттың сарынын, заманның жалынын түсінетін, қарсы алдында аждаһа тұрса да, қаймығуды білмейтін жас қыран еді, мезгілсіз мерт еттім. Сол жақта жұмыста екен, көргім келіп, ауылға шақыртып алып ем, соным бекер болды. Тура өз қолыммен мерт қылғандай, өкініші кетер емес. Екі күн дөңбекшіп жантәсілім болды-ау қарғам. Біреу қас қылып у берді ме деп ойлаймын. Тәуіптің емі қонбады. Менің жанымды ал деп, хақ тағалаға жалбарынып ем, өтінішім өтпеді.

	– Ақсақал, басыңызға бас, жасыңызға жас қосылсын, менің тілегім сол, ал мен енді аттанайын деп ұмтыла беріп ем, қарт ұшып тұрып, оң қолымен сол иығымнан басты да, отыр деп ишарат етті. Сосын өзі сақал-мұртын салалап, бет алдын уқалап, қалтасынан орамалын алып сіңбіріп, бойын тіктеп маған назарын сала қарады да: – Асықпа балам, күн әлі ерте, дәм ауыз ти, әкең Бексарымен біраз жолдас болып ем жас күнімде. Ер көңілді жігіт еді, әй, соның тәуекеліндей тәуекелді мен осы күнгі жігіттерден сирек көремін-ау, тіпті сирек. Тегінде тәуекелсіз жігіттің мақсаты орындала қоймайды. Тәуекел жігітке жігер береді, өн бойындағы намыс отын маздатып, ілгері сүйрейді. Мен өмірімде екі адамның тәуекеліне тәнтімін. Бірі – сенің әкең, екіншісі – банды Құныскерей, бірақ кейінгісінікі жарға соқтыратын, мойын омыртқасы үзіліп кететін тәуекел, ізгі мақсат үшін күреспесең, тәуекел түкке аспайды, шырағым.

	– Осы Құныстікі не желік? – дедім қарттың пікірін білгім кеп.

	– Қаны бұзылған, қаны бұзылмаса, дені сау адамның ісі ме оның қылығы. Адам бұзылайын десе аяқасты екен ғой, – деді де қойды, әріге бармады.

	Содан шай ішіп, ет жеп күн кешкіре атқа қондым. Артынан естідім, ағайындары қолқалап, Қабылбайды күйеуі қайтыс болған жас келіншекке үйлендірген екен, бала көтеріп, ұл тауыпты. Қуанышы қойнына сыймаған қарт ауыл-аймағына той жасапты дейді. Бірақ сол кездесуден кейін оны көрмедім.

	– Ой, шалыңның мықтысын-ай, ә, – деді Кәрім таңдай қағып. – Төке, шалды қойшы, бәйге күрең туралы не айтасыз, не ойлағаныңыз бар?

	– Шайға, – деген Мұхиттың дауысын естіп Төлеш орнынан атып тұрып, күркеге кірді.

	Шайға әбден қанып алған соң Төлеш оң жағына қарай қисайып, іргеде жатқан ескі бөстек көрпені қолтығының астына жұмырлай тығып алды да, жанарын босағаға қадап түсірмей қойды. Кәрім Төлештің ымдауымен босағаға көз қиығын салып еді, бармақтай қарақұрт киізге жабысып тұр екен. Дереу ұмтылып барып оң қолының саусақтарын жайып жіберіп, қарақұртты алақанының ортасына бырт еткізіп қыса қойды.

	– Таста, тездетіп қолыңды өз дәретіңмен жу, – деген Төлеш сөзіне сәл езу тартты да, адымдай басып, қолындағысын жер ошақтағы ыссы қоламтамен ысқылап жіберді.

	– Құдай сақтады, шаққанда үшеуміздің біріміз азапқа қалатын едік, ойпырым-ай, өзің оқтан да шапшаң екенсің. Мұхитжан, мында келші, ағаңның қолына шаптыршы, уы қайтсын, – деді Төлеш ештеңеге түсінбей аң-таң боп тұрған Мұхитқа.

	Үшеуі ақыры өзара келісті.

	– Мені арбап алды-ау, деймін, даусым шықпай қалды, – деді Төлеш бойын жазып. – Жылан адамды арбайды деп естуші ем, ал бүйі арбайды дегенді көріп тұрғаным осы.

	– Сіз көрмегенде ғой, – Мұхиттың беті көгіс тартты.

	– Әй, бала, – деді Төлеш Кәрімге қарап. – Дегенмен сақ болайықшы, сол бүйісі құрғыр сені шағып алмады ма екен? Қалай, алақаның дызылдап, қыза бастаған жоқ па?

	– Күркені аударып тігейік, – деді Кәрім. – Абыржымаңызшы, ештеңе білінбейді.

	– Мұның жөн сөз, – деді Төлеш, шырт еткізіп тісінің арасынан түкіріп.

	– Осы қарақұрт ұша ма? – деді Мұхит. – Ұшады деп мамам айтқан.

	– Бос сөзді қой, – деді Төлеш, – Давай іске кірісейік.

	Үшеуі күркені аударып тікті. Күнге күйіп ысталып, қап-қара боп кеткен екі ескі туырлық қағылып-сілкіленіп айқастырған екі керегеге қайта жабылды. Күркенің өн бойынан бір кесірткеден басқа ештеңе көзге түспеді.

	– Мұхитжан, қара шәйнекке жан бітір, үйден әкелген бірер қабырғаң немесе омыртқаң болса бүлкілдет, қараңғы түспей жеп алайық, – деді Төлеш көтеріңкі дауыспен.

	– Баяғыда, – деді Кәрім, – рас-өтірігін кім білген, жыланды пісіріп жегенді, ал қарақұртты шайнап түкіріп тастаған кісіні өз көздерімен көргендер бар дейді. Сол рас па екен?

	– Тегінде жыланның еті тығыз әрі тәтті болатын көрінеді. Ана бір жылы Нұртазаның Ықсанымен кездестім. Сол айтады, адайлардан жылқы тартып көп жүріп қалдым да, азығым таусылып, жолшыбай кездескен жыланды қорек еттім деп. Әрине, аш болсаң да жыланды пісіріп жеу қиын, бірақ Ықсан қаныпезер, діні тым қатты адам еді ғой. Жесе жеген шығар, – деді Төлеш ошаққа қарай мойнын созып.

	– Ықсанды мен де көрдім, бет-аузын түк басқан, ұзын кісі еді ғой.

	– Құныскерейге еремін деп, босқа оққа ұшыпты. Қамыскөлдің жағасында құрт-құмырсқа үймелеп жатқан жерінен себектің жігіттері көріп сүйегін көміпті дейді. Иә, пәтшағардың өн бойына бір желік кірген ғой, есі дұрыс адам Құнысқа ілесер ме, оған ерген адам тура көмусіз қалады.

	– Соны Құныстың өзі атып тастаған деп ел ішінде қауесет тарады емес пе?

	– Ол да мүмкін, сауысқаннан сақ пері ғой Құныс, Ықсаннан бір шикілік сезіп қалды ма, құдай білсін! Әлде басы артық болды ма екен?

	– Бәйге күреңді ұрлаған сол Құныстың жәрдемшілері болса қайттық, Төке?

	– Мүмкін емес, Құныскерейдің аяқ алысына ұқсамайды және де ол құмға кірсе, біреу болмаса біреу құлақтанады ғой. Сонан соң дүрбелең басталды дей бер.

	– Сонда бәйге күреңді кім ұрлағанына миым жетпей-ақ қойды. Төке, ау, Төке?

	– Иә, айта бер. Мұхитжан, тезекті қиыстырып қаласаң тез тұтанады ғой, о, о, ие, дәл солай, үрлеме түтінге шашаласың, – деді Төлеш бар назарын жерошақ жаққа аударып.

	– Төке, бәйге күреңді Жұмабай ұрлаттырып алдырар ма, біреу-міреуді жалдап. Соның бәйге күреңге қызыққанын бір жолы естіп қалып ем.

	– Жоқ, Жұмабайдың оған өресі жетпейді, қаңқу сөзден қорқады ол. Ал басқа біреу ұрлап, одан кейін барып Жұмабайға сыйлап жүрсе, қайдан білейін? Қалай болғанда да топшылау қиын. Дегенмен, бір анық нәрсе, алыстан ұры келген жоқ, ұры ел ішінікі, сонысы қуантады мені.

	– Осы Ахмет халфе де бәйге күреңге сөз салып, Шағырды қинап жүр деп естіп ем.

	– Мұныңның жөні бар, ол – зымиян адам, оның арамдығына қанжар бойламайды. Бірақ халфе Шағырдың ауыз жаласқан досы емес пе, әлде көже дос па екен, араларына қара мысық жүгіретін.

	– Онысын білмедім.

	– Сенің неңді алған осы ат, оған бола көп басыңды ауырта берме, білдің бе? Ал Шағырдың алдына тек сен емес, мына мен де барамын. Болған жайды түсіндіреміз, қас қылған бір қанішер сойып алмаса, жуық арада хабары шығады ол аттың.

	Әңгіме біраз уақыт өрбімей, екеуі де үнсіз қалды. Төлеш орнынан тұрып, сақылдап қайнап жатқан қара шәйнектің қақпағын ашып, ішіне үңіле қарады да: – Қап, суы азайып қалғанын байқамаппыз-ау, Мұхитжан, мынаған бір-екі бақыр су құймасаң болмас, – деп дауыстады. Кәрім осы бір ұзын тұра кісіні сырттай бақылап, оның ақкөңілдігі мен ақжарқындығына, ішіне сыр сақтамас адалдығына тәнті болғанын жүрегімен сезеді. Сезеді де, Төлеш екеуінің арасындағы жақындық бірге туған аға мен інідей екеніне шүбә келтірмеді. Түндегі Шағырдың айтқанын ой елегінен өткізіп, саралады. «Қанша айтқанмен, көпті көрген көне кісі ғой, шамалап тұр», деді ішінен. Ахмет халфе жөніндегі пікірін Төлеш те қостап отырған жоқ па? Демек, атты ұрлаған, ұрлаған емес, ұрлатқан Ахмет халфе болды. Енді кідіруге болмайды, ат халфеден қолды болмай тұрғанда үстінен түсу керек. Осындай шешімге келген Кәрім орнынан тұрып, үстін қаққылады.

	Күн көзі ұясына кіріп, төңірек сәл-пәл күңгірт тарта бастаған мезгілде үшеуі қара шәйнекте қайнап піскен етті турап жеуге кірісті. Әңгіме үзілген, ауыздар сылп-сылп, мұрындар шу-шу.

	– Апырай, құнан қойдың асық жілігі ғой мынау, – дейді Төлеш кенеттен басын көтеріп алып.

	– Мамам болса қамыр илеп салар еді, – деді кекілді сары бала Мұхит.

	– Пай-пай, жылқы еті де тәтті-ау, бірақ қойдың етіне не жетсін, – дейді Төлеш қолындағы кездігімен алақанындағы еттің майын қырып жалап.

	– Бал татыған балық сорпасын менсінбейтін едім, көң сасыған қой сорпасына зар болдым-ау депті ғой баяғыда біреу.

	– Кәрім еңсесін көтеріп, – алайда, – дей беріп еді...

	– Осы сөз, дәл қазекеңнің сөзі, тіпті де араласы жоқ,– деді Төлеш аузындағысын сылп еткізіп жұтып жіберіп. – Балық шіркіннің қой етіндей кенеуі жоқ қой, тегінде қой сорпасына жететін сорпа әй, білмеймін, теңдесе алмайды-ау, қай сорпа да. Кәрімжан, қай халықтың болсын мақал-мәтелі тура өмірден алынған,бәрішындық.АнауАтырау,Жайықжағасындағылардың кәсібі балық, сондықтан олар балық сорпасын аса қастерлейді. Және де балықтың бабын біледі. Қысы-жазы қорегі балық. Ал мына мен бар ғой, балықтың қылқанынан жаман шошимын. Бірде Қызылқоғадағы Сақтапбергеннің үйінде сазанның қылқаны тамағыма кесе-көлденең тұрып қалып, о дүниенің есігінің алдына барып, аттан түспей кері қайттым.

	Мұхит мырс етті.

	Кәрім алақанындағы етін асамай, сәл кідіріп қалды.

	– Содан, – деді Төлеш күректей қолымен алдындағы етті бір көсіп алып. – Сақтапберген жүгіріп әлгі татар доғдырды алып келді. Ол аузымды ашып, олай-бұлай қарады да: – Нешауа, аузыңды толтырып нан жұтып жібер, – деді. Жан тәтті, айтқанын бұлжытпай орындап едім, әлгі қылқанды қасиетті нан итеріп жығып өзімен бірге қарынға алып кетіпті. Жаным жай тапты-ау, ойпырым-ай, наннан әулие тағам болсайшы. Содан бері балықты аузыма алмайтын болдым. Ал енді сенің жаңағы айтқан мәтеліңді Сақтапберген былай деп тақпақтайды: «Бал татыған балық сорпасын ішпейтін мен байғұс құрым татыған қой сорпасына зар болдым-ау» деп.

	– Төлеш, аға, мағынасы бірдей емес пе, құрымы не, көңі не, екеуі де – жағымсыз нәрсе, – деді Мұхит сорпаны шәйнектің шүмегінен ернеуі жырым-жырым ағаш зереңге құйып отырып. Балық сорпасы майсыз, қой сорпасы майлы, – дегенді қосып айтты.

	– Апырай, ә, дұрыс айттың-ау, қалқам, – деп қалды Төлеш риза кейіппен.

	Кәрім інісіне таңырқап қарады, сірә, мынадай сөзді күтпеген болуы керек. Сонымен, қой сорпасы да түгелдей ішіліп қойылды, артық-ауыс не ағаш табақта, не қара шәйнекте қалмады. Етті жеп, сорпасын ішіп, екі-үш кекіріп алған соң, Төлеш беттің терін сұқ саусағымен ерсілі-қарсылы екі мәрте сыпырып тастап, аяғын күркенің есігінен шығарып созып отырды.

	– Кәрімжан, саған айта алмай жүрген, бірақ, айтылуға тиісті бір шаруа бар еді, соған қалай қарар екенсің, ә? – Ол иегін кегжең еткізіп басын көтеріп алды да, оңға бұрып, Кәрімді жаңа көргендей бақырая қалды.

	– Ол не шаруа, Төке?

	– Екі жүз бас қой, отыз сегіз сиыр, он төрт бұқа, жиырма екі өгіз, он жеті ат, сегіз соқа бар колхозда. Соған тікелей бас-көз болатын маған бір жәрдемші керек. Ондай адам болса, аудан қарсы емес. Осыған өзіңді қалап тұрмын. Шаруаны бір кісідей білесің, басқара алатын қабілетің де жеткілікті. Бас тартпассың деп ойлаймын, шырағым.

	– Сауатсызбын ғой, Төке. Сеніміңізге рахмет, бірақ сол сеніміңізді ақтай алмай қалсам...

	– Ой, қарағым-ай, әліпті таяқ деп білмейтін мен де бір колхозға қожалық етіп жүрмін. Сөзді қой, сенің қолыңнан бәрі келеді. Есепшотты өзім үйретемін, қалғанын өзің үйренсең болды, бітті. Мен ертең орталыққа барып докладной беремін, сен келісті деп...





IV


	Ой шырмауынан, тырналардың тізбектеліп ұшқанындай қалың ой тізбегінен әзер дегенде басын аршып алса да, артта қалған сол бір жастық шақтың серпінді жылдарын еске түсірсе, тұла бойы жылынып бір сілкініп қалатын сияқты. Кәрім қарт қанатының қауырсыны азайып, топшысының тегеуріні әлсіреген қыран бүркітке іштей өзін ұқсатса да есіп келе жатқан жиреннің үстінде отырып, жан-жағына көз салып, кеудесін тіктеңкіреп, қомданып-қомданып алды да, тамағын екі-үш қайтара кенеп, сосын шырт түкіріп тастады. Жиреннің тізгінін сәл-пәл оңға қарай тартып, тақымын қағып еді, жануар пысқырып жіберіп, бөкен желіске салды. Алдындағы кедір-бұдыр шағылды да, тұяқ астындағы қатты қарды да елейтін түрі жоқ. Бауырын жазып, құйындата жөнелуге үстіндегі алпамсадай шалдан сескенетін немесе именетін секілді. Қарт тізгінді сәл босатып аттың ойын сезгендей биік жалға дейін шоқырақтаңқырап, жиреннің бауырын жаздырып-жаздырып алды. Ұясына еңкейген күн көзінің астына қарай ауыздыққа тірей көсілткен жалғыз аттылы – сонау заңғар көктен зулай ағып кеп, қыр басына қанат жайып қона кеткен сыңар бүркіттей қайқаң етіп қыр басына шықты. Шықты да, аржақ жазығында тебіндеп жатқан қалың жылқыны үркітпейін дегендей қақшиып тұрып қалды. Жирен алдыңғы тұяғымен қарды тарпып осқылап жіберіп, қалың жылқыға қарай шаншыла көз тікті. Қос құлағын қайшылап, шіңкілдей кісінеді. Сосын тізгінін төмен қарай жұлқи тартып, аппақ қарды күрей асап тілімен ауыздық астына басты да жағын қимылдатты.

	Көз жетер жердің бәрі аппақ. Ал үйір-үйір жылқының жондары қоңырайып, ылғи бір түстес сияқты. Тебіннің шетіндегі күрең қасқа айғыр басын оқыс көтеріп алып, аттылы кісіге жанарын тікті де, е, өзіміздің қарт екен ғой дегендей қарсы жүрді. Қарт «жануар әлде қайтеді» деп ойлады да тақымын қатайтып, сала құлаш дойырын оң қолына алды. Айғыр омыраулап келіп, жиреннің тұмсығына тұмсығын тақастырып, сонан соң қарттың оң жақ аяғын иіскелеп, құйрығын тік көтеріп тезек тастады.

	– Әй, аманбысың, айғырым, жабағы-тай шетінеген жоқ па? – деді Кәрім ат үстінен айқайлай сөйлеп. – Тезегің қатып қалыпты ғой, сірә, сауырың мұздаған-ау, а? Жүр, аралат үйіріңді.

	Күрең қасқа айғыр «мына шал не дейді-ей» дегендей, үйірдің оң жақ бүйіріне қарай бүлкілдей жөнелді. Құйрықжалы төгіліп, бауыры тартылып, аш құрсақтанып қалыпты. Кәрім қарт үйір-үйірді біраз аралады. Кербиенің құйрығына бір бума сым ілініп қап сүйретіліп жүр екен, аттан түсіп, сымды орап-орап алып қанжығасына байлады. Аулағырақ тастасам, тағы біреуіне ілініп пәле қылар деп ойлады. Шөпті престегелі орақ түскен жерде бума-бума сым жатады да, малға ілінеді. Қайта мама биеге тап болғаны, ал жүген-құрық тимеген асауға сүйретілсе ше, үркіп, жарға жығылды дей бер. Соңғы жылда сымның орнына шөпті тарамыс жіппен бууды тәжірибеге енгізе бастады, бірақ енді орақ тиген жерде бума-бума жіп. «Олақтан салақ жаман» деген аталарымыздың сөзі рас, – деді Кәрім ішінен күбірлеп. Екеуі де оңып тұрған жоқ, әйтсе де салақтық жұмысты кері кетіреді, барыңды жоқ етеді. Қоңыр құнан алдыңғы сол жақ аяғын сылтып басады екен, ұзын шылбырды мойнынан тастап ұстады да, құрқұрлап тұрып, табанын қарап еді, нағыз жүрегіне жыңғылдың жаңқасы кіріп кетіпті. Аяғын сермеп қалар деп күдіктенсе де, тәуекелге басып пышақ жүзін бармағына тақай жаңқаны қысып тұрып ақырындап суырып алды да, орнына жылқының жаңа тастаған тезегін тыға қойды.

	«Бүгінше осы араны тебіндесін, жусаны қалың екен, – деп ойлады қарт, – ертең Дәденді жіберіп шилі ойпаңға қарай беттеттіремін». Жиренге «ауп» деп тақым салды да, үйірлерді аралай жүріп санап шықты. Түп-түгел. Жел өтіне сауырын беріп, жүні үрпиіп тұрған жылқы көзіне ілікпегесін, аздап болса да көңілі тояттады. Жиреннің бетін ауылға қарай бағыттады да, ер үстіне түзеліңкіреп отырып, желдірте жөнелді. Батыстан аз-кем суық желдің табы біліне бастады. Қатты қар үстінде дірілдеген қозғалыс пайда болды. Қарт жиреннің тізгінін тежеңкіреп, сыпыра желістен көтере шоқыраққа ауыстырды. Қыза-қыза аттың басын сәл босатып еді, жануар екпіндете сілтей жөнелді. Қарттың ойы – қас қараймай үйге жету. Жіңішке жиреннің төрт тұяғы шашасынан асатын күртік қарды елең қылмай сілтеп келеді. Соңында қатты қар жасырып үлгермеген төрт тұяқтың ізі үңірейіп қалып жатыр.



	***

	Совхоз директоры Асан Жұмақұлов ерте тұрып кеңсесіне келсе, қыбырлаған жан жоқ. Бет-аузы ісіңкі, тұла бойы тітіркеніп, қайта-қайта түшкіре береді. Үйіне түн ортасы ауа трактормен әзер жеткен. Елу-алпыс шақырымдай жерге екі күн жүргенін қайтерсің. Сірескен қар машина түгіл тракторды да сынайды. Аудандық партия комитетінің бюросында бірінші хатшы Сейтқұл Оспанов, әсіресе, бұған тақымын батырыңқырап жібергені қатты батты.

	– Жұмақұлов жолдас мал шығыны неге бар, а? Ойпырым-ай, қаңтар бітпей жатып көрсеткішіңіз мынадай, ал ақпан, наурыз айларында одақтық рекорд жасайтын боларсыз, ә? – деп кірпік қақпай тесірейе қарады.

	– Қолдан келгеннің бәрін істеп жатырмыз, Сәке, әуелден негізіміз шамалы ғой, шөп аз, жем жоқ, – дей беріп еді...

	– Тұрып сөйлеңіз, – деп ақырып қалды хатшы. – Бұл шошып кетіп, отырған орнынан атып тұрғаны және ыңғайсыз болды.

	– Иә, ал, тағы қандай уәжіңіз бар, айтыңыз, ұсыныс-пікіріңіз бар ма, салыңыз ортаға?

	– Жолдас хатшы, аудандық партия комитетінен тікелей көмек сұраймын, ең болмаса жеммен көмектессеңіз, шынында да

	,жағдайымыз қиын, мал өріске шыға алмай төрт тағандап, қолға қарап қалды. Қора басында он күн жейтін шөбі жоқ, отарымыз бар. Жылда жайылып шығатын еді, биыл бұлай боларын кім білген? Құдайдың күні бір сынбай тұр ғой.

	– Әй, сіздің де, әйтеуір, басыңыз бар ғой ойланыңыз, – деді хатшы. – Отыра тұрыңыз.

	– Ал, мына жетімге кім жәрдем береді? – деді сәлден кейін Оспанов отырғандарды көзімен тінте қарап. – Өздеріңізге белгілі, аудандық партия комитеті жем қоймасы, мен кілтші емеспін, бір жерге тығып қойған жем тағы жоқ. Кәне, кім белсенділік көрсетеді?

	Үнсіздік. Үстелді жағалай отырған жеті совхоздың директорлары бастарын төмен салып, бәрі де мәңгіріп қалғандай, мелшиіп-мелшиіп отыр.

	– Ау, Қызыл ту сенің жағдайың сәл-пәл жақсырақ емес пе, басқаларға қарағанда, еңсеңді көтерсейші. Осындайда белсенділік көрсетіп, шешіліп қалмаймысың, бөліп ішкенше, бөле-жара ішпеймісің, ә?

	– Артық-ауыс болмай тұр-ау, Секе, қыстың көзі қырау дегендей, – деді Мырзабек Ещанов орнынан салмақтылау көтеріліп.

	– Қоғабайдағы силосыңды әлі бастаған жоқсың ғой, ол шамамен 30–40 тоннадай. Сіз енді қыстамшылық жасамай, Жұмақұловқа он тоннадай буылған шөп бер, жарай ма?

	– Апырай, Секе-ай, біз де өзі шықпа жаным, шықпамен шығамыз ба деп едік, қиын болды-ау.

	– Еш қиыны жоқ, – деп хатшы Ещановты бөгеп тастады. – Сіздердің қияңқы әдеттерің ұнамайды маған, – деді Оспанов сөзін жалғап. – Жұмақұлов басқарған совхоздың малы түгелдей қырылып қалды делік, сонда кімге пайда, кімге зиян. Сіздер аманесен қыстан шығып, «уһ» деп дем аласыңдар да, Жұмақұлов сорлап түрмеде немесе жауапқа тартылса, рахаттанып, қышыған жерлеріңе тұз сепкендей ләззат аласыңдар ма? Одан да пікірлесейік, кімнің қандай мүмкіндігі бар, соны білейік. Аурудың алдын алмасақ, ертең бой бермей кетер, солай емес пе?

	– Өткен жаздың қуаңшылығы бәрімізді де қақсатып кетті ғой, ала жаздай әуре боп шапқанымыз – қу қамыс, оны ұсақтап жемге қосудың өзі бір жұмыс. Әйтеуір, әзірге мал шығыны жоқ, бірақ оған мақтана да алмаймыз, – деді Абай атындағы совхоздың директоры Сәкен Ысмайлов қып-қызыл мұрнын уқалап жіберіп. – Вообще, Сәке, мен Жұмақұловқа сегіз жүздей қамыс түк берер ем, жемге қоспағасын, оның құны бір-ақ тиын, ас болмайды, жейді де, қата қалады, қойды басқақ етіп, іш тастатады.

	– Так, так, дұрыс, енді-енді шешіліп келесіңдер, – деді хатшы сәл жүзін жылыта жымиып. – Қарап отырып, сақалды қолдан бермейік жолдастар. Мен келесі жетіде Жұмақұлов басқарған совхозды шама-шарқымша аралап, жағдайды өз көзіммен көріп, саралап бір түйінге келем бе деп ойлап тұрмын. Жұмақұловқа ұрыса бергенде не шығады дейсің? Бас қондырысы мынау, мені үйітіп жесеңдер де мейілдерің деп міз бақпай отырған. Бізге қайткенде де мал басын сақтауымыз керек, ерегіскеннен еш пайда жоқ екені белгілі. Жуық арада Сағыз станциясына екі вагон жем келуі керек. Соның көбірегін Жұмақұлов басқарған шаруашылыққа, сонан соң аздап Абай атындағы совхозға бөлемін. Ал мына ішімдегіні біл деп безеріп отырған шаруашылық басшыларына беретін де, бөлетін де ештеңем жоқ. Бұлар тым тоқ, тоқ күйінде қалсын. Сіздің не айтарыңыз бар? – деп хатшы аудандық атқару комитетінің төрағасы Сағын Дәуітовке қарады. – Бір ескертетін жай, – деді Оспанов, – біз партия комитетінің бюросына қонаққа келгеніміз жоқ, ақылдасу, пікірлесу, барды ортаға жайып салу үшін келдік. Иә, сіз...

	– Жоқ, Сейтқұл Оспанович, – деді ауатком төрағасы. – Менде ешқандай алып-қосар жоқ, жағдай белгілі болды ғой, енді соған шара алсақ.

	– Ештеңе белгілі болған жоқ, ештеңеге шара алудың да қажеті жоқ, онда екінші мәселеге көшейік, – деген хатшы қабағын шытып. Бұл бюродан терлеп шыққан. Әншейінде жалпылдайтын әріптестерінің қиын-қыстау шақта мұны қолдап, жанашырлық бірауыз сөз айтпағанына ренжігені рас. Қайтсін, өз бастарына сөз тілеп алғысы да келмейтін шығар. Апшыңды қуырып, аттатпайтын хатшының алдында өзіңді-өзің арашалап алу да қиынның қиыны, бәрін біліп, бәрін көріп отыратынын қайтерсің. Асанның шекесі солқылдап кетті. «Ойпырым-ай, шынымен абыройсыздыққа тап болар ма екем, енді не істесем екен?», деп ойлады да, қой, ферма меңгерушілермен мамандарды шақырып кеңесейін деп ұзынша сенектегі есіктерді тартып қараса, тарс жабық. «Бұлар бір жаққа көшіп кеткен бе?» – деп ашулана бастады да, кенет сағатына көз жіберіп еді, тура жетті. Ә, сәл ертелеу екен ғой деп күбірледі де, қайта оралып өз бөлмесіне кірді. Креслода шалқайып отырып, көзі ілініп кеткен екен, сырт етіп жабылған есіктің дыбысынан басын көтеріп алып, үстібасын жөндеді. Оң жақ аяғы қатты ұйып қалыпты, дызылдап барады. Есіктен хатшы қыз басын қылтитты.

	– Ә, Қадиша, аманбысың, маған парторгті, бас зоотехникті шақыршы. Сосын жалпы кеңсе қызметкерлері орнында ма, білші?

	– Қазір, аға, – деп хатшы лып ете түсті де, сәлден кейін қайта оралды.



	– Парторг жұмысқа әлі келмепті, бас зоотехник фермаға жүріп кетіпті. Басқалары орында.

	– Парторгті тез шақыр, ол келген соң басқаларын да маған жинарсың.

	Асан парторг Қабыл Құдысовқа кәдімгідей ренжіп қалды. Бұл тал түске шейін неге шалқаяды? Қайта директор жоқта жұмысқа ерте келіп, кеш кетіп, белсенділік көрсетпей ме. Осының дәу де болса ферма орталықтарымен хабарласып, не болып, не қойып жатқанына да ынталанбаған болар. «Менің коммунистерім түгел, бәрі тәртіпті, малмен шаруам шамалы» деген екен, ертеректе бір совхоздың парторгі ауданнан келген уәкілге.

	Директор сәл езу тартты. «Әй, айтқыштар бар-ау, бірақ бос сөздің қажеті не, жүрек кілкітіп, құстыра жаздайды. Одан шаруаға пайдасы тиетін бір сөз артық», деп ойлай беріп еді: – Ассалаумағалейкүм, Асеке, – деп ферма меңгерушісі Төрежан кіріп келді.

	– Иә, қайда жүрсің, төрлет, – деді директор Төрежанның қос қолына бір қолын ұсынып.

	– Бір-екі күн болды, сізді күтіп жүр ем.

	– Ау, мал қайда, жан қайда? Совхоз бойынша осы айда шығынды көп берген сенің фермаң. Ал меңгерушінің жүрісі мынау, бостан-босқа салақтап. Ферма орталығымен телефон байланысы бар, шаруаңды телефонмен айта салсаң да түсінеміз. Екіншілей есіңде болсын.

	– Телефонмен де айтылмайтын шұғыл шаруа болады ғой кейде, Асеке, – деді Төрежан суық жымиып. – Үш ферманың ішінде қысқы азықсыз мына мен, қай жағынан да, малға шөп жоқ, семьяда ет жоқ. Әйтеуір, қойдан жуас біреу бар, анда барса опақ, мында барса сопақ ,кім жаман, Төрежан Биназаров, кім оспадарсыз, Т.Биназаров. Біз де білеміз, кімнің кіммен қалай екенін, кімнің арқасында кімнің адам боп жүргенін, тіпті көріп те жүрміз. Мен-ақ қара торғай осы совхозға, басқасының бәрі қырғи, еще қырғи болғанда қандай.

	«Мына ақымақ қайтеді-ей, өзі ішіп алған емес пе» деп тіксінген директор Төрежанның бетіне үңіле қарап: – Қысқарт сөзді, тіпті өзің шешен екенсің ғой, білмеппіз, – деп келте қайырды. – Осында қазір совхоз активтері жиналады, жағдайды талқылаймыз, қалғанын сонда сайрарсың.

	Төрежанкәдімгідейсұрланып, бірдеңедепернінжыбырлатты да, сәл шегініңкіреп отырды.

	Бөлмеге асыға басып Қабыл Құдысов кірді. Өңінде сәл ыңғайсызданғандықтың табы білінеді. Оған қоса мосқал тартқан бас бухгалтер Өмірбек, прораб Сеңгір, кәсіподақ ұйымының төрағасы Жиенбек кірді. Қабыл директорға қолын ұсынып: – Келуіңізбен, – деді де ұзынша столдың жанына барып жайғасты.

	– Сәлеметсіздер ме, жолдастар, – деді директор отырғандармен салқындау амандасып. – Ауылдық кеңестің төрағасы қайда, оны да шақырыңыз, – деп есік алдында состиып тұрған хатшыға ым қақты.

	– Ауырып жатқан көрінеді, – деді Қадиша лып ете сөйлеп.

	– Апырай, кеше кеште жүгіріп жүр еді ғой, – деді парторг біртүрлі кекесінді пішінмен. – Аяқастынан ауыра қалғаны қызық екен.

	– Аяқастынан ауырмақ түгіл, өліп те қалмай ма, – деді Өмірбек мырс етіп.

	– Кешіріңіз, Өмеке, ауылдық кеңес сіздің қарындасыңыз екенін білмей қалдық, – деді парторг қызарақтап.

	– Бос сөзді доғарайық, жолдастар, – деді директор қатқылдау үнмен. – Аздап мәдениеттірек болайықшы, бұл аула іші, ен дала емес, жұмыс кабинеті ғой, – дегенді қосып қойды.

	Жиенбек булыға жөтеліп алды да: – Салқын тиіп, кешірерсіздер, – деп отырғышқа шалқая түсті. Сеңгір дереу қалтасынан қол орамалын алып, шуылдата сіңбіріп еді, осыдан қаламын ба дегендей, Төрежан саусақтарын сыртылдатып: – Дұрыс қой, дұрыс, – деді.

	– Ал, болдыңдар ма? – деді директор, – Болсаңдар, әңгіме мынадай. Осыдан екі күн бұрын аудандық партия комитетінің бюросы болып өтті. Бірінші мәселе, шаруашылықтардың қазіргі жай-күйі. Бірінші ауызға іліккен әңгіме біздің совхоздың бүгінгі аяқ алысы. Сегіз шаруашылықтың ішінде мал шығыны жөнінен шаңымызға ешкімді ілестірмей келе жатыр екенбіз. Бұл, әрине, қуанарлық жай емес, еңкілдеп жылағанмен де біздің маңдайымыздан ешкім сипай қоймас. Мынау қаһарлы қысты қас батырларша қасқайып қарсы алуға жүрегіміз дауаламас, себебі артымыз белгілі. Өз жайымызбен өзіміз есептеспесек, біздің шотымызды ешкім қағып бермес. Былайша айтқанда, өз қотырымызды өзіміздің қасуымызға тура кеп тұр-ау деймін. Жай айтқанда да, қатты айтқанда да бүгінгі жайымыз өте жаман, сын көтермейді.

	– Жәрдем бермей ме аудан басшылары, біздің жай-күйімізді көріп, біліп отырып, өлсең өрем қап дей ме сонда? – деді парторг шашын сілкіп қойып.

	– Иә, деймін-ау, тіпті осы совхоздың малы қырылып қалса да мыңқ етпес-ау, олар, – деді Төрежан асығыстау тіл қатып.

	– Олай болмас, өткен жылғы тым қуаңшылық қай шаруашылыққа да зиянын тигізді ғой. Аудан басшыларының қолында бірдеңе болса, қылдай ғып бөліп берер-ау, жоқ шығар, «жоққа жүйрік жетпейді» деген емес пе, – деді Өмірбек байсалды қалып білдіріп.

	– Пай-пай, Өмеке-ай, жоқ жерде жақсы атты болғыңыз келеді, ә? Ауданда болмаса, облыс көмектеседі, әйтеуір көмектесуге қайткенде де міндетті, – деді парторг Өмірбекке шаншыла қарап.

	– Қырып тастауға батылдары жетер ме екен, әй, соларға да жан керек болар, – деді Төрежан.

	– Жиенбек, сен не айтасың? – деді директор кәсіподақ ұйымының төрағасына.

	– Расында да, жағдайымыз мәз емес. Аудан, облыс деп отырғанда қолдағы бардан айырылып қалуымыз әбден мүмкін. Одан да...

	– Иә, не одан да, жылдамырақ, шапшаңырақ айтсаңшы, – деп түйілді парторг.

	– Сіз кішкене сабыр етсеңізші, – деді директор парторгке. – Ойын аяқтауға мұрша беріңіз, қылғындырмай.

	– Жоқ, енді бар-ау, бұл арада кейбіреулер, – деп парторг тағы сөзуарлық танытып келе жатыр еді, директор: – Онда сіз сөйлеңіз, біз тыңдайық, жүдә бой бермедіңіз ғой. Сізге бүгін бір желік пайда боп, сөйлегіңіз келген екен, ал сөйлеңіз, – деп дәл осы сәтте шырылдай қалған телефонның трубкасын көтеріп қайта орнына қоя салды.

	– Асеке, өйтіп кемітпеңіз, – деп парторг те шап ете түсті.

	– Мен сізді кемітіп отырғаным жоқ, жұртқа сөз бермей неге кес-кестейсіз?

	– Онда вообще қойдық сөйлеуді, – деді парторг қызарақтап.

	– Вот, сүйтіңіз, – деді директор. – Пайдасы жоқ мың сөзден, пайдалы бір сөз артық.

	Үнсіздік.

	– Так, Жиенбек, ойыңды жалғастыр, – деді директор тершіген маңдайын алақанымен сүртіп.

	– Алдыңғы күні мына Төрежанның фермасындағы екі отар қойды араладым. Қар дегеніңіз аула-қораларын басып тастаған. Сағидолла Жақыповтың отарындағы 860 бас қойдың жайы өте ауыр. Әрине, әзірге талшық жасап тұрғаны бар. Бірақ бар ғой, осы қыс осылай бір ай тұрса немесе тағы боран боп масқара етсе, сол Сағидоллаға жәрдем бере алмаймыз ба деп қорқамын. Одан беріректегі Намаздың жайы да мәз емес-ау, Асеке. Қора басындағы бір-екі томпиған шөп бір отар қойға шашқанда мықтаса он-он бес күнге жетер. Үнемдесе, жиырма күн, әрі кеткенде бір ай, ал қыстың қашанға дейін созыларын кім білген?

	– Басқаларға қарағанда екеуінің де жағдайы өте жақсы, жылай береді олар, жыласақ құдай береді деп ойлайды. Сөйтіп, жылай-жылай қыстан аман шыға келеді. Бүгін он машина шөп апарып берші, бәрібір аз дейді, білемін ғой мен ол заржақтарды, – деді Төрежан әңгімеге тосын араласып. – Ол екеуі әлі бір бас шығын берген жоқ, ең жақсысы оларға көңіл аудармасаң, өздері тырбанып күндерін көреді. Ит жейді деймісің оларды. Осыдан шығын берсінші, бір қойды екеу қып төлетейік.

	– Басқаларың кімдер? – директор тіктеліңкіреп отырды.

	– Осы айда отыз бас қой өлтірген Кеңес Қаражігітов, жиырма екі бас шығын берген Мағзом Тілеубердиев және алты бас қойды арам қатырған Қойшы Ерімбетовтер. Бұлардың да қораларының басында кем дегенде он тоннадан шөптері бар.

	– Онда малы неге өлген?

	– Басқақ қой деймін, ерте төлдейтін қойлар ғой, ащы жусан мен шағырды шөп екен демейді. Бір мезгіл арық-тұрыққа жем болмаған соң.

	– Қар қатып қалып, жайылысқа шыға алмай тұрғаны, әйтпесе жылда жайылып шығатын еді ғой, – деді парторг.

	– Меніңше, жекеменшіктерден шөп сұрау керек, бір үй бір шана шөп берсе, осында жүзден астам үй бар біраз көмек болар еді, – деді Сеңгір.

	– Па, шіркін-ай, ендігі қалғаны осы еді, – деді парторг, – бүйтіп жұртқа екі алақанымызды жайғанша тентіреп кеткеніміз дұрыс болар. Мысалы, менің үйімде тіпті шөп жоқ, жалғыз сиыр жел өтінде мөңіреп тұр. Нан жейді, жуынды ішеді. Ал өлсе өрем қапсын деп мен жүрмін. Оған бола басымды ауыртуым керек пе, а? Басқалар да қайбір оңып отыр дейсің. Жолдастар, біз енді жұрттың мазасын алмайық тағы.

	– Сеңкенің сөзі маған да ой салды, – деді директор орнынан тұрып. – Несі бар, артық-ауысын көпшілік аямас. Тіпті тегін сұрамаймыз, ақшасына бер дейміз. Жиналған шөпті гараждың ауласына жинап, престеу керек. Буылған шөпті әр шопанға қылдай етіп бөліп береміз. Бұл – бір. Екінші жай, Аяпбергеннің бергі жағалауындағы ескі қоралардың шеген ауласын бұзып тасуымыз қажет. Шеген аулалар қалдық шөп, шіріген саламнан соғылған ғой. Қарға соғып тазалап берсек, малға кәдімгідей қағажу болары сөзсіз. Аудан басшылары бар көмегін аямас, ал біз де қол қусырып қарап отырмайық. Мамандардың бәрін әрбір отарға бөліп, нақты тапсырма берейік.

	– Пәленбай жылғы шеген аулада күбірден өзге не бар дейсің? – деді парторг, – дегенмен сіздің ұсынысыңызға қосылуға болады.

	– Басқа кімде қандай ұсыныс бар, әңгіменің ашығы жақсы, түптеп келгенде совхоздың малы мен жанына тікелей жауап беретін екеуміз, – деді директор парторге қарап.

	– Неге, жауапкершілік бәрімізге бірдей емес пе, бөле-жаратын несі бар? – деді бас бухгалтер сөзге бүйірден қосылып. – Әрине, әуелі сіз, сонан соң біз де шама-шарқымызша сол тікелей жауап бермеу жағын қарастырайық. Өлген қойдың орнына қой салып тірілтейік, кем дегенде он шақты жандық бәрімізде де бар ғой. Ол маңырамағырларды өз игілігімізден өзіміз аяймыз ба?

	– Пай, дегенің-ай, ой, Өмеке-ай, тіл мен жаққа сүйенгеннен басқа бітіреріңіз шамалы-ақ, сіз айтты деп, дүйім жұрт жекеменшігіндегі қойларын қоса қояр, тегіннен-тегін, ондай коммунизм әлі орнай қойған жоқ, барын ортаға салып, қажетін ортадан алатын. Ал сіз он қойыңызды совхозға бере қойдыңыз дедік, одан бұл шаруашылықтың бүйірі шыға ма, жоқ па, ол жағы күмән және де жұрттың бәрі өзіңіздей қалталы да емес шығар, ішпей-жемей барын совхозға айдап салатын. Одан да асып-төгіліп жатқан артығыңыз болса, бейбітшілік қорына өткізіңіз, ең болмаса газеттен жұрт оқып атағыңыз күллі алашқа тарайды, – деді Төрежан бастырмалата сөйлеп.

	Парторг мырс етіп, назарын төмен түсірді де, сұқ саусағымен столды шертті.

	– Тағы кім не айтады? – деді директор отырғандарға үңіле қарап. – Бірақ қысыр сөз емес, нақты ұсыныс керек. Бұл жерге бірімізді-біріміз кекетіп, мұқату үшін жиналған жоқпыз. Өмекеңнің айтқаны – ұсыныс, оны теріс деп ат-тонымызды ала қашуға бола ма? Төрежан, сенікі не байбалам осы, үлкен бар, кіші бар, басымызды сыйламасаң да, бөркімізді сыйлауың керек қой, аузыңа келгенді оттайсың келіп, оттайсың келіп, артық кетсем, кешірерсіздер. Сенікі ненің көкірегі, а, артыңды былғап жүрсің ғой, шырағым-ау, қой сенің фермаңнан өледі, шопандармен ортақ тіл табыса алмайсың, жалпы жұмысқа жаның ашымайды. Оның дәлелі ретінде екі күннен бері бостанбосқа осы арада салпақтап жүргеніңді мысалға келтіруге болады. Ал билік ішіңді жарып бара жатса, төрелігіңе жүгінейік, сосын саған «Бейбітшілік қоры» күлкі ме? Бұл менің тарапымнан ең соңғы ескерту, қазір жөнел де, шаруашылығыңның басына бар. Айтпады деме, бір ай мерзім ішінде өз жайыңды өзің түземесең, орныңнан алып тастаймын. Қабыл сізді Төрежанның фермасына бөлемін, ең болмаса малшыларды рухтандырып, тәтті сөзіңізді айтыңыз, автоклуб пен автодүкенді ала кетіңіз. Алдыңызға Сатанның «К-700»-ын саларсыз.

	Төрежан парторгке, парторг Төрежанға қарады.

	– Жиенбек шоферімен екеуі Сағадағы Әлжаппарға көмеккке барады, Сеңгір қасына Саламатты алып Құдысқа көмекшілікке бар. Мерзім жиырма күн. Өмеке, сіз осындағы кәкір-шүкірмен айналысып, бас бағып жүргендердің тізімін маған тез жасап беріңіз. Сонан соң бухгалтерияда сізден басқа кассир, экономист қалсын, басқасын түгелдей тізімге кіргізерсіз. Манағы бір әңгімеңізді өзіңіз жандандырарсыз, әр үйден он-он бес буылған шөп немесе бір шөмеледей бос шөп алғанның өзінде біз бір отар қойды сақтап қаламыз. Тегін емес, ақшасына сұраңыз, осыған өзіңіз бас болыңызшы. Шөпті гараждың шарбағына апару керек. Оған да Өмеке, басшылыққа сізден ыңғайлысы жоқ сияқты.

	– Жарайды, талпынып көрейік, – деді Өмірбек.

	– Ал басқалай ештеңе жоқ болса, осымен әңгімені әзірше доғарайық. Мен таңертең бір «К–700»-бен шаруашылықты аралауға шығамын. Кеңсеге, Өмеке, сіз басшылық етесіз, – деді директор орнынан тұрып. – Аудан басшылары сұрай қалса, мән-жайды түсіндірерсіз.

	– Бір минутқа қала тұруға бола ма? – деді Төрежан есік алдында кібіртіктеп.

	– Иә, не айтайын деп ең?

	– Жаңа көптің көзінше айтуды ұят санап ем, тіпті өзінің бағып отырғаны жекеменшік жылқысы сияқты жүгенсіз кетті, адамды адам деп қарамайды. Өзі би, өзі батыр. Бергісі келгеніне береді, көңілі түспегенге саусағын көрсетеді. Оспадарсыз шалдың баласы да оңып тұрған жоқ, соларға үйір-үйір жылқыны о баста кім бергеніне қайранмын.

	– Сіз кімді айтып тұрсыз, түсінсем бұйырмасын?

	– Жылқышы Дәден мен оның әкесі Кәрімді айтамын, егер рұқсат етсеңіз, тұқымын біржола құртпай тұрғанда, олардан жылқыны алып, басқа біреуге тапсырайын деп едім.

	– Иә, не болды соншама? Олардың не жазығы бар, өткен қуаңшылық жылы әр 100 биеден 90 құлын алды, мал басы аман, енді аяқастынан сыпырып алуға қандай қақымыз бар?

	– Жоға-ау, адаммен адамша сөйлеспейді, кісіні менсінбейді. Өткенде жағдайларын білейін деп барсам, әлгі озат жылқышы Дәден ініміз мені сыбап тұрып боқтады. Себебі жем жоқ, шөп жоқ дейді, қолда барды қаңтар тумай құртқаны жаныма қатты батты. Сонан соң ақшама бір тай сұрасам, бармағын мұрныма тақады. Сонда деймін-ау, кісілігі қайда ол иттің, жаман болайын, жақсы болайын, мен ферма меңгерушісімін ғой.

	– Е, жайың белгілі болды, – деді директор. – Кез келген адам шауып барып маған жылқы бер дегенге жетектетіп жіберсе, жылқы қала ма, директордың рұқсатынсыз кім-кімге де татырма деп ескерткенмін. Соғымға сиыр сойсаңдар да, әжептәуір соғым болатын көрінеді. – Директор киім ілгіштегі пальтосын иығына ілді де: – Тағы не айтасың? – деп алдында кекірейіп тұрған Төрежанға бұрылып қарады.

	– Мен, әйтеуір, сіздің алдыңыздан өттім, егер анау жылқыдан бір бас шығын болса, мен жауап береді деп ойламаңыз. Алдын ала сізді сақтандырғанымды кесе-көлденең саламында тұрамын. Кім-кімге де айтарым бір сөз, аудан басшыларын да ескертіп қоюды өзімнің коммунистік міндетім деп санаймын, менің арым таза. Әруақытта да адалдықты сүйемін.

	– Тоқтаңыз, сонда маған көрсеткен құқайыңыз ба, бұл? – директор пальтосын қайтадан ілді.

	– Мен шаруаның жайын айтып тұрмын, сіздің жеке басыңызға тағар мінім жоқ.

	– Солай де, Биназаров жолдас, маған қыр көрсететін жеріңіз бұл ара емес және де сізден келген қандай пәле болса да күтіп алуға әзірмін. Директордың шаруаға қыры жоқ, шаруашылықты білмейді, адамдармен ортақ тіл табыса алмайды деп аудандық партия комитетіне аноним хат жолдаған да мүмкін сіз боларсыз немесе ұйымдастырған шығарсыз, мына түріңізге қарағанда. Құдайға шүкір, мен сіздей жылқы етіне құмар емеспін, егер бір жылқыны соғымға сойсам, ұрлап алды деп үйге милиционер ертіп келуден де тайынбайды екенсіз ғой, шамасы.

	– Қатты кеттіңіз, Асеке, сіз мені түсініңіз. Сыңар езулеудің соңы жақсылыққа апармайды.

	– «Ымға түсінбеген дымға түсінбейді» демей ме атамыз қазақ, әзірше ымға түсінеміз.

	– Мынау жайсыз әңгіме болды-ау өзі, менің айтайын дегенім...

	– Жарайды, – деді директор Төрежанның сөзін аяқтатпай, – айтатыныңызды тағы бірде айтарсыз. Сізбен салғыласып тұруға уақыт жоқ. – Директор пальтосын иығына іле салып, Төрежаннан бұрын есіктен шықты да, хатшыға: – Мен гаражға кеттім, сұрағандар болса, гаражда дерсің, – деді де, ашылар жағы ұзын сенекке қараған, сырты дермантинмен қапталған қара есікті серпіп жапты.

	Төрежан тұла бойын кернеген ашудан терісіне сыймай аттай басып парторгтің кабинетіне кірді. Кірді де, қарсы алдында отырған Қабылдың үстінен аттап өтердей емініп барып тоқтады. Жап-жалпақ алақанымен маңдайын ерсілі-қарсылы ысқылап, таңқылау мұрнының астындағы көнтіктеу ернін қайта-қайта тістелеп, сол қолымен бір қарыс болып өсіп кеткен желке шашын тартқылап-тартқылап қойды. Екі көзі қызарып, парторгке алара қарады да: – Қабеке, партия ұйымының басшысыз, коммунистеріңізге неге тәртіп бермейсіз? Аузы барғанша сөйлейді, аяғы жеткенше жүреді, бір өзі құдай, басқа ешкімді көзіне де ілмейді. Қашанғы бұлай бола береді. Егер созған аяғын жинамаса, кісіні жазықсыздан жазықсыз балағаттаудан тілін тартпаса, біз де айта аламыз айтатын жерге, бара аламыз бара алатын жерге. Ол коммунист болса, мен де коммуниспін, оның жоғары білімі болса, менде де бар жоғары білім. Менің одан нем кем, а? Соншама сөз еститіндей. Алдыңыздан өтейін деп кірдім, парторг жолдас, сіз саяси басшысыз ғой, шешіп беріңіз ақ қарасын сол дұрыс болар, меніңше.

	– Иә, неменеге от боп жанып жүрсің, отыр? – Қабыл Төрежанға қарап орындықты нұсқады.

	– От боп жанбақ түгіл өртеніп кетер менің орнымда басқа біреу болса. Мен көнбіспін ғой, сосын бәрі басынып алған.

	«Жуас түйе жүндеуге жақсы» деген, енді ырситып терімді сыпыруларың ғана қалды. Жо-жоқ, тексіз жылқының да тұяқ серпері болады. Мен қанша тексіз болсам да, тұяқ серперім бар, еще қандай, бір-екі адамды тоңқаластыруға жарайды.

	– Сәл-пәл төмендесейші, қанатың талып құлап кетерсің.

	– Мына директор жолдасқа не жазғанымды білмеймін, менің қыр соңыма түсіп алды. Жаңа ғана аудандық партия комитетіне арыз жазған сен, мені балағаттап деп айқайлады, жұмыстан босатамын деді. Сонда мен бостан-босқа, жазықсызданжазықсыз жұмыстан шығып қала қоямын ба, еһе, тапқан ақымақты. Алқымнан ала алмасам да, жағаға жармасарым бар менің де, бір адамды сүріндіретін қабілет табылады бойымнан.

	– Жарар, арызыңды кейін айтарсың, менің жолға жиналуым керек, бос сөз уақыт өлтіреді, жағдайдың мәз еместігін естідің ғой. Әсіресе сенің фермаңның жайы онша емес-ау, бауырым. Айтса айтқандай, сен дау қуамын, сөз қуамын деп мында жүрсің, анда малың аш, тіпті аш болмаса да, жарты құрсақ. Давай тамақтанып жүріп кетейік.

	– Жоға-ау, басқа мәселе құрығандай директордың маған бас салғанына жыным ұстады. Мал өлсе, не бітіріп отыр. Жемшөп тауып беруге міндетті ме, міндетті. Осы бастан ескертемін, мен бар ғой, жалғыз кетпеймін, дырылдатып бір-екеуді сүйрей кетемін. Өйткені ферма шаруашылығының қара күзден қырын кетуіне себеп болған совхоз басшылары. Жүрдім-бардым қарап, көңіл бөлмеді, «мал қырылады, ойбай» деп менің жар салғаныма екі айдан асты, бірақ ешқандай шара алынбады. Енді бәріне жазықты сенсің деп маған дұзақ құрғысы келіп отыр. Аудан басшылары кешегі бюрода өзін жақсылап қарауылға алса керек, ал ол менен өшін алғысы келеді. Жоқ, ол бола қоймас. Мен қара тас емеспін, не айтса да мелшиіп тұра беретін, менің кеудемде жаным бар, ненің не екенін жақсы сеземін...

	– Ал, біз кеттік, жүресің бе, жоқ па? Әлде жынымен сөйлескен бақсыдай әлде де көпіресің бе, бәрібір сені тыңдап тұрған мен жоқ, – парторг сөзінің артын күлкіге жеңдіріп жіберді.

	Екеуі сыртқа шықты. Терістік беттен қар ұшқындады. Күн көзін көлбей жылжыған қарасұр бұлттар көлеңкеледі. Көше бұрышындағы шағын дүкеннің алдында түтіні будақтап сарғыш түсті «К-700» тракторы тұр. Директордың «УАЗ-игі» зу етіп кеңсенің алдынан өте шықты, бағыты – бензин колонкасы. Екінші көшеден шабалаңдап үрген иттің дыбысы естілді. Дүкеннен екеу шығып, кеңсе алдында қақшиып тұрған парторг пен Төрежанға қарап қойып, гаражға қарай беттеді. Парторг екеудің біреуін жыға танып дауыстады: – Сәлмен, автоклуб пен автодүкеннің шоферлеріне айтшы, машиналарына заправка жасап, біздің үйге келсін. Сонан соң Келденге ескерт, Сатанның

	«К-700»-ын тездетіп қыздырсын. Жаңа өзім де звондағанмын, дегенмен...

	– Жарайды, Қабеке, – деді екеудің оң жақтағысы.

	– Әй, ана қасыңдағың кім? – деп Қабыл қайта дауыстады.

	– Слесарь бала ғой.

	– Жұмыс кезінде дүкенде неғып жүрсіңдер?

	– Жай, темекі алып.

	– Темекіге біреуің келуге болмай ма?

	– Екі кісі жақсы, күбір-сыбыр.

	– Ой, сөзің бар болсын, әлгі менің шоферім гаражда болса айта салшы, үйге келсін.

	– Жарайды.

	Қабыл мен Төрежан талтаңдай басып, құбыла беттегі оқшаулау салынған ақ шатырлы үйге қарай жүрді.

	– Қабеке, мен осы директорды түсінбеймін, өзінше қолынан іс келетін адамдарға ұқсағысы келіп тыртыңдайды-ай, онысынан ештеңе шықпайды. Әлгі Абай айтқандай «болмасаң да ұқсап бақ» деп, ұқсағаннан не пайда, ісі оңға баспағасын, оның қасында өзіңіз тура данышпансыз ғой.

	– Менің данышпан екенімді қайдан көріп-біліп қойдың?

	– Белгілі ғой өзі, білеміз ғой ол жағын, былайша айтқанда, кісі танырлығымыз бар.

	– Қойшы-ей, онда өзің неге директор болмайсың? – парторг Төрежанға қарап жымиды.

	– Қолтықтан демеп жіберетін біреудің жоғы діңкемді құртып-ақ бітті. Әйтпесе сіз бен біз осылай жүрер ме едік, кім көрінгенге көз түрткі болып.

	– Жо-оқ, мені қоспа. Маған, – дей бергенде, – Қабыл ағай сізді телефонға шақырады, – деп пальтосын бос жамылған хатшы қыз Қадиша ынтығып жетті. Жалаңбас, ақсұр өңі сәл қызарып, ұп-ұзын кірпігін қағып-қағып, күлімсіреп қояды.

	– Кім шақырады? – деді Қабыл қызға бүкіл денесімен бұрылып. Оның қарасұрлау бетіне дір етіп қан жүгіріп өткендей, басы кегжең ете қалды.

	– Аудандық партия комитетінен, «тез шақыр, жуық маңда болса» дегесін...

	– Өй, онда көп нұсқаушылардың бірі шығар, солардың-ақ шаруасы таусылмайды. – Қабыл жүре сөйледі. – Әй, сен де жүр, мүмкін керек боп қаларсың, – деді ол талтайып тұрған Төрежанға. – Бес қой өлді дегенше, бес тоқпақ алдым де, енді біздің басымыздан тоқпақ кетпейді, – деді Қабыл адымдай басты да, кеңсеге таяу келгенде қарқынын күшейтті.

	– Алло, алло, мен тыңдап тұрмын, – деді Қабыл сәл ентігін басып.

	– Меніңіз кім? – деді телефондағы байсалды дауыс.

	– Как кім, Қабыл Құдысов.

	– Құдысов болсаңыз былай, тез ауданға жетіңіз, жағдайды содан кейін түсіндіремін. Директор қайда?

	– Шаруашылықты аралаймын деген.

	– Аралап кетті ме, жоқ, деумен жүр ме? Нақты жауап беруді қашан үйренесіңдер осы.

	– Кім бұл, тақымдап тұрған, ең болмаса аты-жөніңізді айтсаңызшы?

	– Сейтқұл Оспанов деген адамды естуіңіз бар ма еді?

	– А, а, Секе, ойпырым-ай, мені қара басып, даусыңызды танымай...

	– Ештеңе етпейді. Осы қазір жолға шығыңыз. – Телефон ыңылға көшті, сірә, хатшы өз трубкасын қойса керек.

	Қабылдың шеке тамыры солқылдап, екі жауырынның ортасы терледі. Отырған орнынан екі ұмтылып әзер тұрды. Қасындағы хатшы қызды танымай қалғандай бақырая қарады да, сұп-суық маңдайын алақанымен сипап қойды. Сонан соң есік алдында серейіп тұрған Төрежанды көріп сәл езу тартты да: – Оспанов жолдас қой, бір тосын шаруамен ауданға шақырып жатыр. «Тез жет» деуіне қарағанда өте тығыз шаруа болса керек, – деді.

	– Өңің бұзылып кетіпті ғой, – деді Төрежан, – әйтеуір, жайшылық па?

	– Е, жайшылық болмай. – Қабыл қабағын түйді. – Дегенмен,бірінші хатшының өзі звондауына қарағанда, жаман деп те, жақсы деп те айтуға ауыз бармайды, – деп Қабыл суық жымиды.

	– Е, о кісі директорды сұрап талай звондаған, онда не тұр, – деді секретарша қыз күлімсіреп.

	– Жаңа аты-жөнін айтпады ма? – деді Қабыл қызға.

	– Айтқан жоқ, тек парторг жуық маңда болса, телефонға шақырыңыз, өте қажет, – деді. – Сосын дереу терезеден қарасам, сіздер кетіп бара жатыр екенсіздер, тұра жүгірдім.

	– Мұнда бір жұмбақ бар, – деді Төрежан салмақтай сөйлеп.

	– Рахмет, Қадиша, бізкеттік, директорсұраса, айтасаларсың, – деді Қабыл әлсіздеу үнмен.

	– Қазір үйінде шығар, телефон соға салмайсыз ба?

	– Жо-жоқ, қажеті жоқ, ести жатар.

	Төрежан мен Қабыл кеңседен шығып, үйлеріне қарай манағыдай жай емес, асығыс басып бара жатты.

	– Мүмкін бұл жақсылық болар, – деді Төрежан Қабылға, – әйтпесе өзі сені телефонға шақырып әуре болмай-ақ, біреуге звондата салмай ма, көп қой ол кісінің көмекшілері.

	Қабыл үндеген жоқ. «Адам жаңылысайын десе аяқастынанау, апырай, ә, сұрақ қойып көсемсіп нем бар еді. Әй, кейде өзімді-өзім тежей алмай бөсіп кететінім өзіме таяқ боп тиіп жүр-ау, қайтейін. Бала дейтін бала, шала дейтін шала емеспін, бірақ аңғарымпаздығым өте аз, тіпті жоқ. Жаңағы жерде менің орнымда мына Төрежан болса ғой, желімдей жабысып, ненің не екенін біліп қалады». Осындай ой Қабылдың жанын мазалап, шарбақтан қалай кіргенін сезбей қалды.



	***

	Совхоз директоры боп Асан Жұмақұлов келгелі шаруашылық ілгері баспай-ақ қойды. Бұрын дүрілдеп тұрған совхоздың директоры Хасен жасы алпыстан асқан соң сұранып зейнеткерлікке шыққан. Өзі қолынан жетектеп жүріп, аудан, облыс басшыларына беделін салып, орнына мамандығы мал дәрігері, осы жап-жас жігітті ұсынып еді, болашағынан көп үміт күтетінін білдіріп еді, енді, міне, үш жаз, екі қыс өткелі тұр жас жігіттің директор болғанына, ал шаруашылық еңкеймей, шалқайып барады, не істеу керек? Жеңіл машина кабинасында отырған Сейтқұл Оспановты толғандырған осы сұрақ еді. Машина алдағы «С-100» тракторының қалың қарды жеріне жеткізе күреген жолымен ілбіп қана келеді. Кей тұста алып трактордың да әлі келмей қала ма, кейін шегініп, күрегін қайқайта көтеріп, қайта түсіріп, жылан бауыры ілгері-кейін жалтылдай жиырып, тұрбасынан көк түтіні атқылап, дауысы үзілердей боп тықылдайды да қалады. Дегенмен күштінің аты күшті емес пе, әйтеуір, мелшиіп тұрып қалмай, сәл де болса ілгері жылжиды, көңілге осынысы медет. «Әзірге шығын беріп, қыс қаһарына ілігіп қалған Жұмақұлов басқаратын совхоз ғана. Басқасының ептеп-септеп көктемге жететін түрі бар,» – деп ойлады ол. Өзі осы ауданға бірінші хатшы болып келгелі біраз жыл, осы уақыт ішінде мынадай алапат қысты бірінші рет көруі. Тайсойғанды қыстаған қора-қора қой ала қыстай жайылып шығып, қора басында қарайып-қарайып іскірт шөп қалатын. Өткен жазда шабатын да шөп болмаған соң, Жайық бойының қамысын сатып алмай, өзімізді-өзіміз алдарқатамыз деп ойлап еді, артық өлшеп, кем пішкен екен, аздап қателесіпті. Сол аз-мұз қателескеннің өзі жер соқтырып кетпесе жарар еді. Ішкі есебі бойынша бұл шаруашылық қысқа үш мың тоннадай ғана шөппен түсіп еді, содан күні бүгін не қалғанын өз көзімен көріп барып бір шара алмақшы.

	Машина шоқаң етіп хатшының ойын бөліп жіберді. Жалт беріп шоферіне қарап еді, ол кінәлі менмін дегендей бөркін сол қолымен басыңқырап қойды да: – Секе, мына ит бүлкілмен бүгін ел қарасын көре алмаспыз әрі іш пыстырады. Жаңа машина ғой, жаттанды жол, тәуекел деп тартып кетсек қайтеді. Алда-жалда тоқтап қалсақ, трактор ізімізбен келер. Алдыңғы мосты мен демопликатарды қосып, үшінші шапшаңдықпен ыңылдатсам бар ғой, қызыл екіндіде Сағат ағашына құлап кетеміз, – деп тағы да бөркін басып қойды.

	– Тәуекелдің де тәуекелі бар, көзсіз тәуекел орға жықтырады. «С-100»-нің күрегі әзер айырып келе жатқанда, тізеге жақындайтын қатты қарды сенің «УАЗ»-ың жарып кетеді дегенге кім сенеді, айтшы, батырым. Егер мынау аппақ ақ дүниенің үстімен шаңғыша сырғысаң әңгіме басқаша, – деді хатшы жымиып. – Сенің тәуекелің шөпсіз-ақ қыстан зыр етіп өте шығамыз, тәйірі, бір қысқа қоян терісі де шыдайды емес пе деген біздің тәуекелімізден де батылдырақ болды-ау, тіпті. – Хатшы тағы да жымиды, шофер аздап қана аяз құрсаған алдындағы әйнекті оң қолының сыртымен ысқылады да, пешті қосты. Құлаққа таныс дыбыс ыңылдай жөнелді.

	– Қалай, батырым, жеңілдің бе, әлде зырғып кетуден ойың бар ма? – деді хатшы шоферге қарап. – Тегінде, батыл шешім, шұғыл шара жігітке тән. Бірақ алдын ала ойластырып алмасаң арты қиынға соғады. Ондай-ондайлар менің басымда да көп болған.

	– Біреуін айтпайсыз ба, Сәке? – деп шофер жігіт елең ете қалды.

	– Ненің біреуін айтамын?

	– Жаңағы басыңыздан өткенді, мысалы, мен құсап астымдағы атыма сенген...

	– Ә, қуын қара өзінің, бір атқа екеуміз мінгесіп отырмыз ғой, соны ойладың ба, өзің?

	– Атыма сенгендіктен сыр беріп ем, дегенмен ойлай келе сіздікі дұрыс па деп қалдым.

	– Ә, солай болар, балақай, сыралғы атыңмен ойнасаң да, табиғат қаһарлы, оның мінезі тым шатақ, оның сенімен ойнау түгіл әзілдесуге уақыты жоқ, білдің бе?

	– Оны түсіндім-ау, Секе, соны алдыңыздағы трактор ұғынбайды.

	– Нені ұғынбайды дейсің?

	– Уақыттың шапшаң екенін, қыстың қаһарлы екенін.

	– Әй, қу бала-ай, – хатшы ақырын күліп алды.

	– Секе, бір әңгіме айтпайсыз ба, жол қысқарсын, әрине, егер мүмкіндігіңіз болса.

	– Әй, қу бала-ай, машинаң зулап жүргенде ғой, кісімен сөйлеспейсің де, әңгімелеспейсің де, енді көрдің бе, зеріге қалғаныңды. Иә, мен де сен сияқты тәуекелшіл едім, тіпті өз дегенім болмаса қайтпайтын қиқарлығым да бар болатын. Сол көзсіз тәуекелшілдіктің арқасында бір рет о дүниеге кетіп те қала жаздағанмын. Сен қазір нешедесің осы?

	– Тап қазір ме, тап қазір мен жиырма бір жас, екі ай, он төрт күндемін.

	– Қатырдың бала, қатырдың. – Хатшы екі иығы селкілдеп біраз күлді. – Сен өзің тура клоун екенсің ғой, білмей жүрсем, а? Әй, қу бала-ай, осы күнгі жастар шетінен пәле, тура тобықтан қағып түсіреді. Байқа алдыңды.

	– Көріп келемін, Секе, – шофер тежегішті басып, шапшаңдықты бәсеңдетті.

	– Мынау тура Ойтаңға тартатын кесе жол ғой, абайла, шырағым, апырай, қиғаштай сал, қиғаштап, айттым ғой, іліндің енді, қинама жанын арғымағыңның...

	– Машина кесе жолдан шыға алмай дарылдады да қалды, алды іліккенмен, арты шоңқиып қозғалар емес. Шофер жігіт өз жағының есігін ашып, еңкейе қарады да: – Болмады. Әй, әй, мына трактор бізді елең қылар емес қой, жүдә, – деп сигналын айқайлатып еді, трактор рулінде отырған екеу естімеді ме, тоқтамады, алға қарай жылжи берді. Шофер жігіт трактордың артынан бар даусымен айқайлап жүгіре жөнелді. Жалт қараған біреуі көрсе керек, трактор кейін шегініп кесе жолға жақындап тоқтады. Кабинаның екі жағынан екеуі секіріп түсті. Хатшы кабинаның есігін шалқасынан қайырып: – Жігіттер-ау, Қалиды зорықтыра жаздадыңдар ғой, даусы ащы шықты, далада қаламыз ба деп қатты қорықса керек, – деді.

	– Өзіңе сол керек, – деді үстіне комбинезон киген тапалтақтау жігіт. – Тал түсте одыраңдап.

	– Кінәлі мен емес, машина, – деп ыржиды Қали. – Әй, әй, тросыңды қоя тұр, тракторыңды тырқ еткізіп, буперімді ілмешегімен қоса жұлып аларсың. Жайлап, иықпен итерсеңдер, өзі-ақ ытқып кетейін деп тұр.

	– Пай-пай, хатшының шофері сүйтіп, енді, бағынбай көр, астымыздағы тракторымызды тартып алып, өзі құсап жаяу жүгіртсін, – деді тапалтақ қара жайлап қана.

	– Тек, естіп қалып ұят болар, – деді көмекші қағылез сары жігіт.

	Хатшы машинадан түсіп еді, қар байпағының қонышынан келді, екі аттап, машинаның артына шықты да: – Қалай, жігіттер, Қалидың бұйрығына бағынбасқа болмас, – деп оң иығымен

	«УАЗ»-дың кузовынан тірей итерді.

	– Бір, екі, үш, алға, – деді тапалтақ қара жігіт.

	– Әй, руліңді түзесейші, – деді қағылез сары. – Әй, қайтедіай, мынау жарайды, шаңытпай қоя ғой, күрекпен аздап алдының қарын алайық.

	– Қажеті жоқ. Қали, сен шофер емес екенсің ғой, тіпті. Секеңнен ұят болса да сары ауыз балапан екенсің, жайлап артқа бер, болды, болды, ал енді үшке тық, – деді тапалтақ қара.

	– Давай, давай, давай, ой, молодец, уһ, жан-ай, – деді қағылез сары, – өкпем қысылып қалды, бәрі темекінің кесірінен.

	«УАЗ» ытқып барып трактордың артына тұмсық тірей тоқтады. Қали кабинадан түсіп, машинаның астына еңкейді.

	– Секе, тіркеп алсақ қайтеді осыны? – деді тапалтақ қара хатшыға қарап. Сұқ саусағы «УАЗ»-ды меңзеп тұр. – бұл бұрынғы Қали Мыңжасаров болса машинасын тағы да батырады. Өзінің жаны қиналмайды, сонан соң үлкен бар, кіші барды неғылсын. Төрт кластық білімі бар сауатсыз адам сізге лайық емес. О баста жылмаңдап жүріп қолтығыңызға бір кіріп алған ғой, а, солай ма, солай емес пе?

	– Қой, саған сөз шақ келмес. – Қали езу тартты. – Әуелден көкала мылжың ең...

	– Мылжың болмасам, ауданның маңдай алды тракторшысы бола алам ба? Сөз бен іс қатар жүру керек. – Тапалтақ қара тақылдай күлді де, талтаңдай басып тракторға беттеді.

	– Ал, жігіттер, қозғалайық, – деді хатшы кабинаның есігін ашып. – Сағат ағашының о жақ, бұ жағында совхоз директоры күту керек еді. Ойпырай, дала қарының қалыңын-ай, жарықтық, осы қыстан үйтіп-бүйтіп жан сақтап шықсақ, жазы берекелі болатын түрі бар. Қали сен тракторға онша тақалма. Хатшы кабинаның есігін тарс еткізіп жапты. Алып трактор «ыр-ыр» деп темір мұржасынан көк түтінін атқылады да, шынжыр табанымен жерді тірей лық етіп ілгері қозғалды. Сәлден кейін

	«УАЗ»-ға да жан бітіп жылжи жөнелді.

	– Секе, манағы бір әңгімеңізді жалғастырыңызшы? – деді Қали басындағы бөркін артқы орындыққа алып ұрып. – Түу, терлеп кеткенім-ай, осы бір қоян бөрікті кисем басымды пысынатып, мазамды кетіреді. Айтыңызшы, Секе!

	– Сен өзің бүгін сергексің ғой, тіпті жарадың, қандай әңгімені?

	– Әлгі о дүниеге кетіп қала жаздағаныңызды.

	– А, құмартқан екенсің, пәлсінбей-ақ айтайын. Сен алдыңа сақ бол.

	Мен майданға он сегізге толар-толмаста-ақ кірдім. Ата жаудың кеңірдегінен алсақ дегеннен басқа ой жоқ бізде. Тездетіп фашист деген пәлені көргім келгені де рас. Ыза-кек ішімді аласұртып шыдатпай барады. Содан не керек, Мақаттан кішкентай қызыл вагонға мінген соң Қандыағашқа тоқтап, теміржол босамай екі күн жаттық. Аздап орысша білетін едім, станция бастығы ұзын орысқа барып: – Бізді неге тоқтатасыз, жылдам жөнелтіңіз, – деп талап қойып ем, ол: «Жаяу жүгір, ой, ақымақ, сендейлер ғой елден бұрын оққа ұшатын ең болмаса бір фашисті түйрей алмай. Өлімге асықпа, аз да болса өмір сүріп ал, боқмұрын» деп өзімді жатты да сөкті. Менің жігерім құм боп жасып, төменшіктеп қалғанымды сезді ме, әлгі дырау орыс жауырынымнан сипап тұрып: «Ақымақ болма, асығып, аптықпа, фашист қарауыл емес, түйрей салатын, оны өлтіру үшін айла керек, білдің бе? Мен сендерді ұстағым келіп, ұстап тұрмын ба, көрмеймісің, екі күн бойы қатын-бала, шал-кемпір, жетім-жесірлердің ағылуын, енді түсіндің бе? Әлде миыңның қақпағын ашып құяйын ба?» – Түсіндім, қария, кешірерсіз, – дедім тік тұрып. – Ақылыңызды қалт еткізбей орындаймын.

	«Түсінсең, марш», – деді ол қатал өңін өзгертпей. Үшінші таңда батысты бетке алып жүріп кеттік. Содан «қуырдақтың көкесін түйе сойғанда көрерсің» дегендей, Чкалов қаласындағы қазіргі Орынбор бір ай жатып, әскери дайындықтан өттік. Ой, уақыт өтіп болсайшы, бір ай тап бір жылға татыды дерсің. Әйтеуір, жеттік-ау, тура Сталинградқа тарс ете қалдық. Үш-төрт күн есімді жия алмай жүрдім. Қопарылып жатқан қара жер, тарстұрстан құлақ тұнады. Қырылып жатқан адамдар. Ұрысқа кірген күні екі жолдасымнан айырылдым. Кішкентайымыздан бірге өскен қанды көйлек достарым еді екеуі де. Сөйтіп, Қадірбек пен Садырдан көзбе-көз қош айтыса алмай, мәңгіге көз жаздым. Содан кейін барып бірден есімді жиып, соғыс дегеннің осындай екенін түсініп, фашистер салған ылаңға қарғысымды айтып, бір фашист болса да өлтіріп барып өлуге белімді бекем будым.

	– Иә, сонан соң, – деп қалды Қали дауыстаңқырап.

	– Қандыағаштағы станция бастығының дұрыс айтқанына әбден көзімді жеткізіп, ішімнен сол шал данышпан екен-ау дедім, ақиқаты сол – дұшпаннан айлаңды асыра алмасаң, өзің мерт боларың анық. Қас-қағым сәтте ажал-оқ жүрегіңді немесе миыңды тесіп өтеді немесе денеңнің бір мүшесін жұлып, лақтырып тастайды. Сосын кімге керексің, тірі қалсаң да, мүгедек болсаң, не бітіресің. Келесі күні қолма-қол шайқаста бір немісті түйреп өлтіріп, енді біреуін атып өлтірдім. Әттең, бірнеше жерінен шанышқылайын деп едім, фашистерге көмек келіп, біз амалсыз кейін шегініп, бекініс жасадық. Боратып ата беруге тағы болмайды, оқты үнемдеу керек. Немістер бізден үш жүз, үш жүз елу метрдей қашықтықта. Қас қарайып барады, бір-бірімізді бағып, келсең кел деп аңдысып жатырмыз. Оларға да жан керек екен, алға баспай қойды. Қылт еткенді сұлатып тастайтын снайпер Бағыбек менің қасымда етпетінен түсіп жемін көрген жолбарысша жиырылып жатыр, алға ұмсынған винтовкасының шүріппесі қайырулы, қанталаған екі көзі жау жақты тесіп барады. Қарауылға ілінетін ештеңе таппады-ау деймін, біраздан кейін «қап иттердің сағын көрдің бе» деп күңк етті де, тісінің арасынан шырт еткізіп түкіріп тастады. Екі бүйірден неге сықпаймыз осы жауды деп ойладым да, осы ойымды Бағыбекке айтып ем, ол: «Баласың ғой әлі, еңсеңді көтеріп көр, баудай түсірсін, ақымақ деймісің олар, екі бүйірге екі-екіден төрт пулемет қойса, бізді қоғадай жапырып тастауға әбден жетеді» деп өзімді сөгіп тастады. Қарсы дау айта алмадым. «Шіркін, зеңбірек болып, дәлдеп тұрып атып, алатопалаң жасаса, ай, айызым бір қанар еді-ау», – деймін тісімді шықырлатып.

	– Иә, сонан соң, апырай, ә, – деді Қали кіжініңкі дауыспен.

	– Алдыңа қара. – Машинаның дөңгелектері шоқалаққа соғылып, қомпаң-қомпаң ете қалды.

	– Қап, үзіп тастадым-ау әңгімені, – деп Қали хатшыға жалтақ-жалтақ қарады.

	– Жоқ, ғасырдан ғасырға жалғасатын бұл кесапат сұм соғыстың әңгімесін шоқалақ та, шофер Қали да үзе алмайды, – деді хатшы күрсініп. – Сосын алдындағы әйнекке ұмсыныңқырап үн-түнсіз сазарды да қалды. Алдағы «С-100» тракторының темір күрегі қалың қарды қақ айырып келеді. Шынжыр табаны жалтжұлт етіп екіндіге еңкейген күннің шұғылалы сәулесі тек қана осы шынжыр табанға түсіп тұрған секілді. Трактордың тұмсығы қайқайып белге көтерілді де, шошаң етіп сайға еңкейді. Қали шапшаңдықты тез ауыстырып, моторды қамшылай оң аяғының астындағы тетікті сығымдап еді, машина сырғи жөнелді.

	– А, Қали не дедің? – деді хатшы ұйқыдан шошып оянғандай кейіппен. – Маған бірдеңе айттың ба?

	– Жо-жоқ, Секе. – Қали сасыңқырап қалды.

	– Е, жаңағы әңгімеңді жалғастыр дейсің ғой, дұрыс, дұрыс, ол әңгіме сендер үшін қызық, ал біздің өткенді еске түсіру жанжүйемізді сырқыратып, буын-буынымызды әлсіретіп тастайды.

	Иә, содан қараңғы да түсті. Аздап қол-аяғымызды қимылдатып, денемізді жандандырдық. Дорбамыздағы азығымыздан дәм татып, сыбырласып сөйлесе бастап едік, «рота командирі шақырды сені» деген жалғасқан сыбыр жеткен соң жылжи жөнелдім. Рота командиріміз ұзын бойлы, қоңқақ мұрын, түсі суық жігіт еді, әскери шені майор болатын. Алдына барып «жолдас майор, сіздің шақыруыңызбен» дей беріп ем, ол қажеті шамалы дегендей, сұқ қолын шошайтып ерніне тақады. Сосын алдына топтасқан төртеумізді оңашалап, әрқайсысымыздың бетімізге үңіле қарап былай деді: «Өздеріңді іріктеп алудағы себебім, қауіп-қатері мол іске жұмсағалы отырмын. Егер тайсақтайтын болсаңдар, айтыңдар, қолма-қол ауыстырамын».

	«Отан үшін қасық қанымыз қалғанша шайқасуға дайынбыз» деп бір кісідей жауап бердік. Командир риза пішінде болды да, «қарсыласымыздың қандай ойы бар екенін білу үшін тіл керек қайткенде де» деді. Біз жылжи жөнелдік, бәрі түсінікті болды. Жарқ-жұрқ, аяқ басқызбайды, ракета төңіректі күндізгідей жарқыратып жібереді. Немістер ара-тұра пулеметтен оқ себелейді. Сәл толастағанда қатарласып еңбектейміз. Сөйтесөйте оларға жақындадық, тіпті таяу келдік. «Қолға офицерді түсірмесек, солдаттарынан не шығады, босқа әурешілік» деп сыбырлады еңгезердей Михаил. «Дұрыс сөз» деп қоштады өзбек жігіті Самед. Көзге түрткісіз қараңғылықты тіліп өткен оқ пен атылған ракета ғана қараңғылықты серпіп бізге жол көрсетеді, бағыт-бағдар береді. Кенет жаудың барлаушысына бетпе-бет кеп қалдық. Олар алтау-жетеу екен, қолма-қол айқас басталды. Мен біреуіне пышақ салып үлгеріп, екіншісіне құр қол жармастым. Пышақ салуға болатын еді, бірақ менмендік пайда боп әрі әскери шенін байқап қап алыса кеттім. Он жамбасқа алып лақтырам ба деп едім, қарулы екен, сол қолымды қайырып, өз қолыммен өзімді қылғындыра бастады. Жаным көзіме көрінді, қырылдап демім бітіп барады. Келер көмек жоқ. Екі рет автомат себеледі. Әйтеуір, жан алыс, жан берісте қонышымдағы екінші пышақты суырып қара санынан ұрдым. Қолы босады, немістер оқ жаудырды. Арқалай зыттым, жата қалып сүйредім, әйтеуір өзімізге жеттім-ау... Үшеуі оралмады, қайран боздақтар-ай, қайтейін. Менің көретін жарығым бар екен, тірі қалдым.

	– Ал неміс ше, неміс тірі ме, әлде? – Қали тежегішті басты.

	– Қансырапты, бірақ тірі, рота командирі одан көп мағлұмат алды, ол құпияны жоғарыдағыларға жөнелтіпті.

	– Ана үш жолдасыңыз ше, олар шынымен өліп пе? – Қали мелшиіп тұрған машинаны шапшаңдыққа қосты.

	– Михаил мен Самедтің денесін тұтас тауып жерледік. Костяның денесін фашистер паршалап тастапты, әзер таныдық, оны да жерледік. Иә, солай інішек, бұл сұм соғыс не көрсетпеді. Айтайын дегенім, менің де жас кезімде қызбалау болғаным екен ғой. Мүмкін дәл сол айқаста айналама сәл көз жүгірткенде Самед аман қалар ма еді, төрт балам бар, үйелмелі-сүйелмелі шиеттей дейтін. Мүмкін Михаилға жауған оққа кеудемді тосар ма едім, өйткені Михаил екі қызым бар, әйелім науқас еді дейтін. Мүмкін Костя тірі қалар ма еді, балалар үйінде өскен жалқы жігіт болатын. Қайтейін, менің ырыздығым таусылмапты. – Хатшы үнсіз қалды, Қали оның бетіне көз жүгіртіп еді, өңі бозарып, шарасы үлкен көзінің айналасы жасқа толып кетіпті.

	– Машинаны тоқтатайын ба, Секе? – деді Қали абыржып.

	– Жо-жоқ, ілгерілей бер, Сағат ағашы да көрінді ғой.

	Хатшы дірілдеген саусақтарымен пальтосының жанынан қол орамалын алып көзін сүртті де: «Шіркін, талай ақындар жырлады ғой бұл кесапатты. Бірақ Сырбай Мәуленовтей қазақ ақындарынан озық жырлаған, меніңше, ешкім жоқ-ау. Көріп, қан майданның ортасында болмаған соң, соғысты көз алдыңа елестетпеген соң, шын поэзия туа ма, тумайды. Шолақтау қолын көтеріп Сырбай гүрілдегенде көзімнен еріксіз жас тамады. Өзімді қан майданның қақ ортасында жүргендей сезінемін-ау, ақын-ау, шіркін, осы Сырбай. Қалай дейтін еді, әлі. Е, е, қап, қазір, қазір есіме түседі. Ой, қартаю ма бұл, о несі-ай, Сырбайдың жырын ұмытқаным, ой, пәле-ай, иә, иә, тілімнің ұшында тұрғанын қарашы. Міне, міне, ал Сырағаң былай деп толғайды енді. Әуелі кіріспе сөз сөйлейді:

	«Жолдастар, мен өзім соғысқа бастан аяқ қатысқан адаммын. Толарсақтан қан кештік, белуардан саз кештік. Мен өзіміздің композиторлармен творчестволық байланыс жасап, соғыс тақырыптарына арналған әндерге сөз де жазған кісімін. Өзім сөзін жазған Т. Әбілхатиннің «Соғыстан қайтқан солдаттар» әні республикаға кеңінен тарап кетті. Бүгінде ол әнді шырқамайтын бір де бір отбасы жоқ десем, артық айтқандық емес» дейді де, жырлап кетеді-ау, Сырбай, төгіп-төгіп кетеді. Жатқа білетін ем, есімнен шыға бастапты-ау. Ең соңғы жолдары: «Қаралы қағаз жіберіп, қаншама қайғы салды оқтар, Барады үнсіз түнеріп, Соғыстан қайтқан солдаттар...»

	Хатшы тағы да үнсіз қалды.

	Сағат ағашының түбінде бұларды совхоз директоры Асан Жұмақұлов пен «К-700» күтіп тұр екен, қол алысып амандасқан соң: – Ал, баста, директор жолдас, қайда барамыз, ерік өзіңде, – деді хатшы жымиып. – Көңілдісің ғой өзің, әлгі парторгіңді Сағызға жұмсадым, келген жемге бас-көз боп, бір қолдан жөнелт деп, мұным дұрыс па, әлде...

	– Бізге қанша бөлдіңіз? – деді Асан басқа сөз таппағандай кібіртіктеп.

	– Әп, бәрекелді. Қалай жеттіңіз, ат-көлігіңіз аман-есен бе деудің орнына, қысылған сыңайын бар-ау, ә, директор... Хатшы Асанды жауырынынан қаға сөйледі. – Уәдем – уәде, анада айттым ғой, он тоннадай жем қоймаңа құйылады. Соны қылдай етіп аса қажет деген малшыларыңа бөліп бер.

	– Рахмет, Секе.

	– Рахметіңді жем қоймаңа құйылып болған соң айтарсың. Тоқтай тұр, осы Кәрім шалға жол бар ма, іңіретіп жете аламыз ба?

	– Қиындау, дегенмен тәуекел жасап көрейік. Мен «К-700»ге отырып, жол бастайын. Сонан соң трактор, одан кейін сіздің машина ілессе.

	– Ал онда тарттық. Қалижан, сенің вездеходыңа тағы да жол бермеуге қалды ғой мына алыптар, – деді аудан басшысы шоферіне қарап.

	– Қайтеміз енді, ағасы, «басқа түскен баспақшыл» демей ме.

	– Өй, пәле-ай, жуасып қапсың ғой.

	– Сіз командирсіз, тарт десеңіз, жықпыл-жықпылмен тартамын да кетемін, бұйрықты орындамауға қақым жоқ, бір жерге тұмсығымен қар тіреп тоқтап қалса, мен жауап бермеймін. Әйтеуір, менікі қайткенде де бұйрықты орындау.

	– Қойшы-ей. – Хатшы қарқылдай күлді.

	Машина ілгері қозғалды. Ең алда тұрбасынан түтіні будақтаған «К-700», одан кейіндеу шынжыр табаны жарқылдап «С-100» тракторы кетіп барады. Төңіректі тұмшалап тастаған қыстың қысыр аязын екі алып тіліп те кесіп бара жатқандай.



	***

	Кәрім қарт таң атқалы тыным тапқан жоқ. Біресе ауладағы арық-тұрыққа аздап жем берді, онысы суға қайнатқан ұнның быламығы. Күз айында келген автодүкеннен жеті қапшық төмен сортты ұн сатып алған, соны қазір үлкен тай қазанға быламық етіп қайнатып, суыған соң қолдағы жабағы тайларға күніне аздап-аздап жұтқызады. Суға дымқылдап берсе, таңдайына жабысып қалатыны және белгілі. Баласы Дәден тебіндегі жылқыларды бақылап келуге аттанған. Егер тебін азайса, Ителігінің оң жағына қарай қозға деп нұсқау берген. Шилі ойпаң жөнінде ешкімге тіс жармай, құпия ұстауды жөн санаған. Қыстың арты ұзап кетсе, сенері – сол шилі ойпаң.

	– Ата, үйге кіріп дамылдаңызшы, быламықты біз де береміз ғой, – деген келінін жылы жауаппен қайтарған.

	– Шағыр-ау, саған не болды, былтырғыдай тағы сұлап түскенше митындай бермекпісің? Осы айналада келін екеуімізден қалатын шаруа жоқ, – деп тымпыңдап келген кемпіріне:

	– Құдай өзі берген жанын өзі алады. Шалқамнан жататын саз ауру емеспін. Адам қимылдаса ғана адам, – деп қайырып тастаған. «Быламықты бұларға сеніп тапсыруға болмас», – деп өзі-өзінен күбірлеген. Біреуіне артық, біреуіне кем беріп, ағызып-тамызып құртар. Аз нәрсенің бір қолдан шыққанына не жетсін. Қасқа жабағыға бір уыс шөп асатып тұрып, сынай қарап еді, сүйек бітіміне көңілі толып қалды. Омырауы кең, құлақ түбі ойыңқы, тұяғы шар болаттай жұп-жұмыр екен, осыны көзден таса қылмау керек деп ойлады. Ойлады да, таяу барып мойнынан орай ұстап, аузын ашып қарап еді, таңдайы өсіп кеткен екен. Келінін дауыстып шақырып, жүген мен құр айыл алдырды. Ауыздықпен тілін басып тұрып, таңдайына екі-үш рет шаппа пышағының өткір ұшын қадап еді, қоңыр түсті қан саулай жөнелді. Сәлден кейін жабағының аузын тағы да ашып, сұқ саусағын сырғыта таңдайын басып еді, қан шашырап, ытқып-ытқып кетті. Құр айылды төсінен тартып, қаңтарып тастады да, бөлектеу жерге апарып алдыңғы екі аяғына тұсамыс салды. «Енді өңі кіре бастайды жануардың» деп ішінен жүре сөйледі. Қолындағы ұзын сапты айырын көлденең ұстап, келесі ауланың ішіне көз тастап еді, күрең сиыр бүкшиіңкіреп тоңып тұр екен, қолтығына қысқан азғантай шөбін соның алдына сілки лақтырды да: – Кемпірай, а, кемпір, – деп дауыстады.

	– Жай ма, мен мұндамын ғой, – деген қора түкпірінен дыбыс шықты.

	– Сен осы сиырға су бердің бе?!

	– Жаңа ғана шелек жарым су ішті ғой.

	– Салқын ба, жылы ма?

	– Апырай, бәріне бірдей жылы су жеткізе аламын ба? Жүні құрғақ, жылы қорада жатқан сиырдың несі кетер дейсің. Жандықтарға суды жылытып бердік. Сонан соң...

	– Өй, сөзің құрсын сенің, – деді қарт кемпірінің сөзін аяқтатпай. – Одан да аяқ басқаныма ерінемін десейші. Қар мынау үйіңе кіріп жатқан, отын анау қол созым жерде үюлі тұрған, шелек-шелек қарды қазанға салып қайнатуға не күш керек. Маған айтсаң, мен де отты жаға саламын. Мынандай аязда салқын су беру – жаны ашымағандықтың белгісі. Ол сорлыда ала алмай жүрген өшің бар ма еді, соншама дірілдетіп. Келін, қайдасың?

	– Мындамын, ата. – Қарт жүгіріп келген кіп-кішкентай, сүпсүйкімді келіннің ширақ қимылына әрі сүйсініп, әрі аяп кетті. Үстіндегі күпәйкесі қолпылдап бос тұр, белін ала жіппен буған екен, онысының бір ұшы шұбатылып, аяғындағы керзі етігіне тиер-тимес боп салбырап кеткен. Аппақ өңі сәл бозарыпты.

	Жағынан тартқан қалың орамалының астынан қобыраған шашы көрінеді.

	– Кемпірі құрғырды айтамын-ау, – деді қарт жалтара сөйлеп, – қайдағы-жайдағыны қобырсытады да жүреді. Бара ғой, шырақ. Біраз тыныстап ал, сосын шешеңе түсіндірші...

	– Нені түсіндерейін, ата? – Жас келіншектің көзіне әлденеден абыржағандықтың белгісі бардай.

	– Жоға деймін-ау, бара ғой, шырақ, үйге бар, шаршаған шығарсың. Кішкентайларың жылап қалар.

	– Мен шешем қасына барайыншы, – деп кішкентай келіні томпаңдай жөнелді. Белін буған жібі шұбатылып тізесінен төмен түсіңкіреп кеткенін байқаған жоқ.

	Қарттың есіне осыдан төрт-бес жыл бұрынғы жай оралды. Күйеуге кеткен екі қызының орны үңірейкіреп қалған соң бір күні баласы Дәденді қасына шақырды. Шақырды да, былай деді:

	– Сен де бой жеттің балам. Алдыңдағы екі апаңа елден жігіт бұйырмай, біреуі солтүстікке, біреуі оңтүстікке кетті. Жолдары болсын, әйтеуір өз еріктерімен кетті ғой. Екеуінің де қалталарында дипломдары бар, күйеулерінің қасы мен қабағына қарап отырған жоқ, жұмыста. Сен әуелден сыңаржақ боп өстің, білімге құмарлығың, құштарлығың мүлдем болмады. Үш жыл әскер де саған ойын-той сияқты, мына тұрған Ақмешіттен қит етсе шапқыладың да тұрдың. Ең болмаса орыс тілін де жете меңгере алмадың. Есіл-дертің жылқышылық еді, ол арманыңа қолың оңай жетті.

	Баласы өкшесімен жер шұқып үндеген жоқ. Бұл қарсы алдындағы ұлына сынай қарап, сұқтана қараған. Екі топшысы мен қайқақ кеудесі өзіне тартыпты. Бірақ желкесі әлсіз, күретамыры білеуленіп, шекесі мен мойын омыртқасы тұтасып, жоталанып тұрса ғой. Басы да шешесіне тартқан, жақ сүйегі шығыңқы емес, иексіз, сүйегі жұқа әлсіз бас. Мұрыны да өзінікіндей қошқар мұрын емес, сәл келтелеу, көз ұясы да тар, шешесіне ауып кетіпті. Саусақтары салалы болғанымен, жіңішке, әйтеуір, бойы ұзын.

	– Жасың жиырманың бесеуіне шықты, не ойың бар, осылай әрі де жоқ, бері де жоқ салпаңдап жүремісің? Бұл совхоздың жылқысы сенсіз де бағылар, оқы дедім, тырмыс дедім, бірақ өз жайыңды өзің білетін жігіт екенсің, баспадың, ол да жақсы. Ендігі бойдақтығың жараспас, бізге келін түсір, жіп таққан біреуің бар ма еді?

	Баласы тағы да үндемеді, баяғы қалпы, мойнын төмен салбыратып, анда-санда танауын қорс еткізіп тартып қояды.

	– Әй, мен саған сөйлеп тұрмын ба, әлде қара жерге сөйлеп тұрмын ба? – деп ақырып жіберген.

	Баласы басын көтеріп алып: «Жіп таққаным жоқ еді, әке. Үй болуға асықпайын деп ем. Асығыстық ағаттықа ұшыратпай ма? Әзірге мамам екеуіңіз тыңсыздар, жүре тұрсам деп едім».

	– Ой, шіркіннің сөзі-ай! Тыңсыздар дейді-ау, қуаттысыңдар десең бір басқа. Шешең алпысқа келіп, мен жетпістің төбесін көріп отырғанда неғылған тыңдық ол. Осы кезге шейін бір қызға қызықпаған жігіттігіңе болайын сенің. Анау Қалдыбектің өткен жылы ғана он бітірген қызы бар, тәп-тәуір тәрбие көрген, соны бір байқашы, дұрыс десең де, бұрыс десең де құда түсемін.

	Арада бір жеті өткесін Дәденді ертіп, Қалдыбектің үйіне барып құда түсті. Екі жастың бұрыннан уәдесі бар екенін сонда сезді. Қарсы болған Қалдыбек жоқ. Сонымен, күзде ат шаптырым жерді шақырып, той жасаған. Әйтеуір, келіні көңілінен шықты, лыпылдап тұрады. Торсықтай екі немере сүйіп отыр. Балаға әзір тізгін беріп отырған бұл жоқ. Атақабырой оныкі, билеп-төстеу мұныкі, әйтпесе жас қой, әркімнің жетегінде кетіп, шаруаны бүлдіріп алуы мүмкін. «Үкімет сеніп тапсырғасын, сенімді қалайда ақтау керек», – деп ойлады қарт. Осы күні жұрттың көбі жылқы етін жегісі кеп тістері қышиды да жүреді. Бұл байғұс үкімет бағасымен арзан, бір тай 130–140 сом. Және ол тайды семізінен аралап жүріп алғысы келетінін қайтерсің, түге. Қалтасында бөтелкесі, қолында қағазы, астында арқыраған машина жетеді дейсің, тап бір ақ көкесінің жылқысына келе жатқандай. Ондайларға қарттың айтары мына тайды аласың, алмасаң, мазаны кетірме болады. Сосын кім жаман, Кәрім шал жаман, ал баласы ынжық, әкеден аса алмайды деп өсектейді. Өсектегеннен шалдың жоны жығылмайды, мұрны қисаймайды. Қайсысының аузына қақпақ болады. Әлгі Рудаки айтқандай: «Өлген адам оралмас, тірілер жатар көрге кеп, Әдеті солай дүниенің тұрғалы аспан дөңгелеп», өзімнің әлім барында алысып көрейін, сосын «Өлдің, Мамай, қор болдың» емес пе. Алдыңғы жылы баласы облыстан әкеп берген

	«Шығыс жұлдыздары» атты кітабынан Әбілхасан Рудаки мен Омар Һаямды ғана оқып тауыса бергенде аяқастынан жоғалтып алды. Үйге келген біреу қыстырып кетті, қолды болмаса кететін орны жоқ еді. Сондай өкінгені. Тағы есінде қалғаны Рудакидің мына бір толғамы:

	«Жақсы да өтті, жаман да өтті жалғаннан,

	Кетті олар өз орнына арналған.

	Қу топырақты кеудесіне басты да

	Не жақсылар түсті сыз жер астына.

	Дүние жиса сарп етіп өмірін,

	О дүниеге әкетті тек кебінін», –

	қарт соңғы екі жолды дауыстаңқырап жіберіп қайталады.

	«Дүние жиса сарп етіп өмірін,

	О дүниеге әкетті тек кебінін...»

	– Шал-ей, не деп тұрсың, қой, әкетер кезде сенен ешкім сұрамас. Шаршадың-ау, үйге кіріп тізе бүкші, ыстық шай берейін.

	Жалт қарап еді, қасында томашадай кемпірі тұр. Өңінде үрей бар, ақшылдау беті күлгін тартыпты.

	– Е, ыстық шай болса, ішуге мен дайын, – деді қарт қолындағы айырын қарға шаншып. – Әлгі бала да кеп қалар. Аздап жел көтерілейін деді-ау. Дегенмен ашық күннің бәрі жақсылық. Күні-түні азынап соқса ақ шулан боран не істер едік, бірақ адамның аты адам ғой, бәріне шыдайды, бәріне төтеп берді.



	***

	Дәден үйір-үйір жылқыларды Құбабелдің оң жағынан Ителгіге қарай жайлап ысырғанда мезгіл тал түс еді. Біраз жер атын жетектеп жаяулатты. Көзімен шолып, іштей санақ жүргізді, түгел. Құйрық-жалы сала құлаш боп күрең қасқа айғыр үйірдің ең шетінде тұр. Бұған қарай одырайып қарады да, иесін таныған соң жөніне кетті. Күз айында қасқыр талаған күрең биенің денесіндегі жарақат, әсіресе оң жақ санындағы бөрінің аузы мол іліккен жері тыртық боп бітіпті. Соның әсерінен бе, артқы аяғын тіреп басатын секілді. Ажалдан енесі арашалап алған торы құлын қазір соқтақтай, құлағын тікірейтіп, жан-жағына осқырынып қарайды. Сондағы оқиға былай болған еді.

	Күз айының қара жаңбыры төгіп-төгіп алып, артын былғары бүркуге айналдырған. Көк жүзіндегі қара сұр бұлттар батыстан шығысқа, терістіктен құбылаға, одан керісінше жөңкіле көшіп тыным таппағанмен, қуалап айдап, біржолата ысырып тастайтын қатты жел тұрмаған соң, бұлт біткен де басы ауған жаққа қалықтап, аспан бетін айқыш-ұйқыш шарлаған. Бірақ себезелей бүркуін тоқтатпай, жанды да, малды да үш-төрт тәулік бойы мазасыздандырып-ақ тастағаны. Киіз үйде отырған малшылар жерошақты үйдің қақ ортасына қондырып түтіндеткен. Үш мезгіл түтін аралас ауа жұтып, ақ тезектің жалыны беттерін шарпыған малшы балалары бет-ауыздары қап-қара боп көздері жылтырап, іннен басын жылт еткізіп қайта кірген күзен секілді, жаппа есігіне бақан ұстап, сықырлауығының бір жағын ғана ашып қойғанды пайдаланып, сыртқа атыла шығып, көп ұзамай «ищай» деп қайта кіреді. Кірген бойда шешелерінен бір-екі шапалақ жеп, тұғырықтарына қайта қонады. Тұғырықтары соңғы уақытта малшылар үйінің модасына жаппай айналған ағаш кереуеттің үсті бұйырмаса, асты немесе сықырлауықтың ішкі оң жағын ала орналасқан дәу көк сандықтың үсті.



	Жаз бойына қос киіз үй тігетін Кәрім ақсақал алты қанат ақ үйге от жақтырмай күз түсе төрт қанат қараша үйге тығылып отырар еді. Жатар мезгілде ғана өзі ақ үйге бас сұғатын, сонда жатса да, жатпаса да өз еркі.

	– Екі кішкентайымның көзіне түтін кіреді әрі суық тиіп ауырып қалар, мені қыстауға жеткізіп тастасаңдаршы? – деген кемпіріне Кәрім қарт ожырая қарап:

	– Түтіннің ортасында өспей қайда өстің, бір мезгіл түтінді де жұтқанның артығы жоқ, – деді. Осымен әңгіме өрістемей сап тыйылды. Екінші шыныаяқ шайды енді ұрттай берген бұған тағы да одырая қарап: – Сенің қандай ойың бар, қазір бөрі жортатын мезгіл, өрістегі жылқыны күзетпесек, қапыда қалармыз. Жалпы, күндіз де қадағалаған жөн, көзден таса етуге болмайды, – деді.

	– Әке, күндіз кім тиер дейсің, баяғыдай ұры-қары жоқ бұл күнде? – деп бұл аузынан қағылған қарап отыра бермей. – Мына жауында атқа тақым салудың өзі біртүрлі, – дегенді қосып қойды.

	– Немене, қасқыр біткенмен уәделесіп, келісімшартқа қол қойып па едің, а? Ой, көргенсіз, сені де аптал азамат деп, үкімет екі жүз жылқысын аманаттап қойды-ау! Сен берекетсіз өзіңмен кетпей, қалған жұртты дүрліктіріп, сабылтайын дейсің ғой, сөзінің түрін қарашы...

	Тым-тырыс, тек ыңқылдаған самаурынның ғана дыбысы шығады. Дастарқан шетінде отырған екі жасар Бибатша да атасына бақырайып қарап қалыпты. Шай құйып отырған келіншегінің екі бетінің ұшына қан құйылып кеткендей қып-қызыл боп сұқ саусағымен кесенің шетін сызғыштай береді. Жаңбыр тамшысы тырс-тырс етіп туырлықты сыртынан ұрады, кейде жиі, кейде сиректеу.

	– Бүгін сәскеде жылқыны өзің түгендедің бе, әлде шоқырақтап барып, шоқырақтап қайттың ба? – деді әкесі тыныштықты әдейі бұзғандай даусын көтеріңкіреп.

	– Санап шықтым, түгел сияқты.

	– Сияқтың не осы сенің, екі-үшті қылып. Бағыты қалай?

	Қасқа айғыр жылқының қай жағында?

	– Түгел әке, айғыр терістік бетінде. Бағыттары Аяпбергенге қарай.

	– Айғыр үйірдің теріс жағына шықса, жел терістікке ауатын болды және ауа райы суытады. Тамағыңды дорбаңа салып ал да, жылқыға жет, сонан соң Аяпбергеннің бергі қолдауына қарай кіргіз де, түнде де сол арада бол. Шамаң келгенше аттан түспей ық жағын айнала бер. Егер қасқыр келсе, ық жағынан тиеді. Мылтығыңды ұмытпа. Мен атқа міне алмаспын, тағы да белімнің құяңы сырқырап сыр бере бастады. Әкесінің қабағы жазылып, шайын ұрттай түскеніне алдымен бұл қуанған. Әйтпесе аяқастынан шатақ шықса, дұрыстап тамағыңды іше алмауың да мүмкін. Содан торы төбелге тақым салып, текіректеп, үйір-үйір боп қаптаған қалың жылқының үстінен бір-ақ түскен. Іңір қараңғысы түскенше жылқыларды тағы бір шолып өтіп, ық жағын ала жүріп еді, топ қылаңқұйрықтың түбінде шоқиып отырған қоянға көзі түсті. Сонда барып мылтықты ұмыт қалдырғанын бір-ақ білді. Білді де, қап деп өкінген сыңай танытты. Мылтық болса, сөз жоқ, қанжығаға байланар қояннан бұрын әкесі сезіп қалса, тағы да ұрсып, өзге емес, өзінің шаршаған жүйкесін қозғайтын болды. Шынында, мылтықсыз күзет үйір-үйір жылқыларды жаяулап айдағандай ғой. Сұр қоян секең етіп, алдыңғы аяғын көтеріп сәл тұрды да, төбені айналып кетті.

	Сол түні терістіктен жел көтеріліп, жаңбыр тамшылары да жиілене түскен. Түн ортасы ауа жылқылардың ық жағы шұрқыраса қалды. Арқыраған қасқа айғырдың дыбысы қараңғы түнді қақ жарды. Бұл шығыс жағында жусап тұрған үйірлерді атын жетектеп жаяу аралап жүрген. Атына міне салды. Бар дауысымен айқайлап, астындағы торы төбелге қамшы басты. Екі қасқыр екен, көзі көрмесе де, салған ылаңынан сезді. Бұл жеткенше құлынын қорғаймын деген торы биені жарақаттап және бір тайдың қоңын тартып жалбыратып үлгергеніне қайран қалды. Тағы нешеуіне тісі тигенін жарықта көрмесе. Лықси жөнелген жылқыларға құрық салып, қамшысымен сабалап әзер тоқтатты. Бөрілер қайта шаппады, сірә, бөлтірігін ерткен қаншық қасқыр болса керек. Арланы аузын қандаңқырамай кетпес еді. Таңға көз ілмей жылқыларды иіріп, айқайлаумен тамағы қарлықты. Таң сібірлей жылқыларды тағы да түгендеп, қасқырдың аузы тиген торы бие мен қоңыр тайдың жарақаттарына үңіле қарап еді, әйтеуір, мал болатын сыңайда екен, сонысына қуанды. Мылтығы болғанда мына жануарлар аман қалар ма еді, қайтер еді деп өкінді. Әкесінің айтқаны дәл келгеніне басын шайқаған да қойған. Торы биенің жарасы жазылды да, қоңыр тай біраз азап шекті... Болған жайды әкесіне айтып еді, ашуланған жоқ, тек қана: «Басы жасамағанның екі аяғына күш түседі» деген шырағым, бас ауыртып өзің ойлайтын бірдеңең болмаса, дұрыс жөн сілтеген кісі ақылын тыңдаудан намыстанба», – деген де қойған. Сонан соң ас үстіндегі бұған ежірейе қарап: – Мен өлген күні өтініш жасап жылқыларды тапсыр да, қол жұмысқа ауыс. Сенің қолыңнан құрығы құтты жылқышы атану келмейді, – деп салғаны жанына батып-ақ кетті, бірақ жұмған аузын ашқан жоқ. Ашқанмен де ештеңені дәлелдеп жарытпасы белгілі. Әкесіне арқа сүйеп, соған тым сеніп кеткенін соңғы мезгілде өзі біліп те, сезіп те жүр. Екі жыл қатарынан жүз биеден жүз құлын алып, омырауына «Құрмет Белгісі» орденін таққаны да сол кісінің арқасы. Қазақстан Компартиясының XV съезіне делегат болғаны да әкесінің арқасы. Тіпті үйленіп, үйлі-баранды боп отырғаны да әкесінің арқасы емес пе. Жо-оқ, әкесі құда түспесе де, бұл осы келіншегіне көз тігіп жүрген. Бір-біріне кет әрі емес еді. Әкесі тек бұл шаруаны шапшаңдатуға ғана араласқан жоқ па?

	Дәден адымдай түсті. Адымдай түсті де, әкесінің мінезіне іштей таңданды. Әке мінезін әлі күнге шейін түсінбейтініне өзін кінәлі санамаса да, осының өзі бұл тап баса алмайтындай жұмбақ, құпиясы көп нәрсе сияқты. Біресе мұз, біресе қар, біресе жаз, біресе ала құйын дауыл. Сөз саптасын емеурінінен түсінбесең болды немесе сәл-пәл тоғышарлық істесең бітті, бетің бар, жүзің бар демейді, тіліп салады. Және де өз айтқанын дәлелдеп шығатынын қайтерсің.

	Өткен жылы көктемде мама биелер мен байталдардың күйлер кезінде әкесі үйірге қосылатын айғырларды ұстатып алдырып, жылы қорада ұстағанына бұл таң-тамаша қалған. Үйірінен бөлектеніп, арқырап тұрған алты-жеті айғырды қораға ұстау оңай болсын ба? Күн көзі көтерілгенде барып үйірге қосылады. «Есіңде ұста, – деген сонда әкесі, қазір таң салқын, үйір айғырының сауыры мұздаса, әбден құрыс-тырысы жазылғанша күйлеген биемен шаруасы болмай қалады да, сол екі арада биенің күйі басылып кетуі мүмкін. Ал бойы қызып тұрған айғыр күйге бірден түседі, әрі биенің қайыра күйлеуін де сезгіш болады. Айғыр қайырып шаппаса, бие тұрақтамайды».

	«Алдыңғы жылы да, өткен жылы да көктем дәл осындай кеш келді. Сонда да көрсеткішіміз жақсы боп көңілден шықты ғой», – деді бұл аузына кеп қалған сөзді ұстай алмай.

	«Баласың ғой әлі, олжылдарытаңсуықемеседі»,– дедіәкесі.– Жұлдызға қарап ауа райын болжауды білмеген соң, мал бағу қиынға соғады. Күн батқанда жеті қарақшы көрінбей, қас қарая туса, таң салқын болады. Ал алдына үйір салып, биеге шауып жүрген айғыр аса кінәмшіл, сәл нәрсеге жабырқап қалады. Құлынын бауырына тартқан мама бие болмаса, қулық туғандар құлынын қызғанып, күйлесе де, айғырға өзі жақындамайды. Түсіндің бе, енді».

	«Осы әкемнің білмейтін пәлесі жоқ» деп іштей ойлады да үндеген жоқ.

	– «Ақпа құлаққа айтса ағып кетеді» дегендей, бала кезіңде талай жұлдызды жаттатып едім, миында ештеңе қалмапты. Адамның көкірегіне жатталып, қатталып қалатын кезі бала кезі ғой. Шіркін, жақсы заманда тудың, бақытың бар екен. Әйтпесе басыңнан таяқ кетпейтін нағыз шұнаққұл болар ең, – деді әкесі бұған түйіле қарап. – Мен данамын демеймін, бірақ бізді өмірдің өзі оқытты. Бүгінгі күнмен біздің уақытымызды салыстыруға келмейді. Әрине, мен жас кезімді айтып отырмын. «Көре-көре көсем боласың, сөйлей-сөйлей шешен боласың» деген мәтел біржақты. Жақсыны көруге көз керек, ұлағатты сөйлеуге ой керек. Көзің болғанмен көсем бола алмайсың, тілің болғанмен, шешен бола алмайсың. Көруге де, сөйлеуге де алдымен ұғып, сонан соң жүрекке жатқызып тоқу бар, сонан соң іліп алар қабілет керек. Иә, солай, – деп әкесі іштей күрсініп, жүзі жабырқап үнсіз қалған.

	Апырай, ә, шынында да, басқаларды қайдам, мұның әкесі өзіне темірқазық секілді. Көп біледі, аз сөйлейді. Және де айтқаны келмей қоймайды. Бірақ бірбеткей, тіпті өркөкіректеу, менменшіл сияқты. Үлкен демейді, кіші демейді, бетке айтады. Енді есейдің, осы семьяны да, анау үйір-үйір жылқыны да сен басқар деп оң жақта жантайып жататын шалдарға мүлдем ұқсамайды, жағаласады да жүреді, жағаласады да жүреді. Төсек тартып жатып қалмаса, тыным таппайды. «Сонда деймін-ау, – деп ойлады бұл. – Балам абыройға ие болса екен, менің айтқандарымнан бірдеңе ұқса екен деген талпыныстан туындайтын шығар бұл қылығы. Әйтпесе мемлекеттің жылқысын соншама қызғыштай қорыр ма. Қолында мөр басқан қағазы барларға теріс қарап жонын көрсету немесе ірісінің орнына тай я жабағы беріп, алсаң осы, алмасаң жолың анау деуі адамгершілік емес қой». «Көке-ау, мынау директордың қолы, мынау төленген ақшасының қағазы. Сіздің жекеменшігіңіз емес, үкіметтің малын аяйсыз ба?» дегендерді қуып шығуға шейін барады. Жерге кіріп кетердей боп ұялып тұрады. Елге қарайтын беті қалмағандай қызарады-ай кеп. Мұның қызарғаны әкесіне пшту. Бір күні совхоз директоры Асан кеп пішеншілерге сойып беретін жылқы сұрағанда, әкесі: «Әй, Асан, қай атаң шілденің ми қайнатар күнінде пішеншіге жылқы сойып еді. Менің бордақылап отырған жылқым жоқ. Шетке шыққан бір кәрі бие бар, құлынын шырқыратып соны алмасаң, басқа берер тайым да жоқ. Ол биенің сорпалығы болар, бірақ қазы айналдырып қарық болмайсыңдар», – дегені-ай.

	«Қареке, енді өзіңіз білесіз», – деп директордың жер шұқығаны мұның да жынына тиген. Тап бір көкесінің еншіге қалдырған малындай әкесінің шалқалай сөйлегенін ұятсыздыққа санағанмен, сабыр сақтап үндемеді. Әліптің артын бақты. Және директор жылқыны мүнан емес, қарттан сұрап отыр.

	«Сен директорсың, бір шаруашылықтың қожасысың. Солай ма, солай. Сенің ақ дегенің алғыс, қара дегенің қарғыс. Пішеншіні алдын ала неге ойламайсың? Оған ет керек екенін білесің, жұмыс істеңдер деп зіркілдегенде жақсысың. Неге күні бұрын, бір-екі ай бұрын деймін-ау, екі өгізшені бөлек бордақылатпайсың? Тіпті совхозда сиыр құрып, бәріне қарасан келсе, маған келіп, Кәреке, осылай да осылай деп, мәселені тігінен қоймайсың ба? Малға біз жауап бергенмен, түптеп келгенде сенен асып қайда барамыз? Сен партия сеніп қойған осы шаруашылықтың басшысың ғой. Айтқаныңды істемесек, жазала бізді, құрық салып жылқыңды қуып ал. Алдын ала ойластырмасаң, іс оңға баспайды. Ал етсіз пішенші шөпті қалай шабады?» – деп тілдеп алғаны ұят болды-ау, ұят болды.

	«Кәреке, кейде шапқылап жүріп, қажет деген нәрсенің өзін ұмытып кетеміз ғой. Шынында да, біздікі жауапсыздық. Оған енді біреуді жазғыруға болмайды. Сіздің айтқаныңыз өте орынды, оны мойындаймын. Сиырларды да аралап көріпем, оңып тұрғаны жоқ екен», – деп директор тағы да жерге қараған.

	«Жарайды, қарағым, қысылып келгенің белгілі болды. Жекеменшік дөнен өгіз бар еді, қыстан күйлі шыққан, тым семіз. Мынау кәрілік дегенің ажалға бір табан жақын ғой, олай-бұлай боп кетсем, жаман бала қарама соятын мал іздеп айнала шапқыламасын деп ұстап жүр едім. Соны машинаңа тиеп кет. Өзімді-өзім көрсетіп, сенің алдыңда абырой табайын деп отырған жоқпын. Ақшасын өзің есептерсің, жөні осы, тиеп кет», – деді әкесі.

	Директор әуелі көнбеп еді, ақыры қызыл өгізді машинаға тиеп, қартқа алғысын айта-айта аттанып кеткен. Мерейі өсіп, әкесінің тапқырлығына іштей марқайып бұл қалған.

	Дәден осы бір өткен жайлардан еріксіз есіне алғанын ғана ойша қорытып көріп еді, бәрібір әкесінің сөзі де, ісі де дұрыс сияқты болады да тұрады. Әкесі қарауыл қарап, тізгінді оңға, солға бұрып отырмаса, мұның иіні жеңіл, тіпті көңілшектеу. Қолқа салып келгендерді кері қайтарып жіберу қолынан келмес еді. Сонда не болары белгілі, жүз биеден жүз құлын алу былай тұрсын, жылқының жалпы саны да кеміп кетер ме еді, кім білсін! Қой, бүйтіп, өзімді-өзім төменшіктете бермейін деген оймен Дәден жетектегі атының төс айылын қаттырақ тартты да, ер үстіне қонжиды. Қонжиды да, айналасын байыппен шола қарап, жапа-тармағай тебіндеп жатқан үйірдің соңына қарай бет алды. Сол жақ қайыс қанжыға көк сауыр жонаға соғып, тырсылдаған дыбыс шығарып барады.



	***

	Қас қарая Ителгі жонындағы жалғыз үйдің күні бойғы абыры мен сабыры сәл саябырсып, дастарқан басына ыңылдаған сары самаурын енді келіп, шоқаяқтағы қып-қызыл қи шоғының үстіне баж етіп аққұман қойыла бергенде, сырттан арлан төбеттің арсарс еткен дыбысы шықты да, іле-шала үй-ішін трактордың гүрілі көтеріп кете жаздады. Бөлмелерге кернеп кірген трактор гүрілімен қоса, терезе алды жарқылдаған айқыш-ұйқыш жарық сәулеге шағылысты да қалды. Пеш түбінде шалқайып отырған Кәрім қарт баласына: – Сыртқа шығып, кім болса да қарсы ал, сірә, ат басын осы үйге тіреп келген қонақ шығар. Келін, көрпеңді кейінірек көсілтіп жай. Аққұманыңды шоқаяқтан ала тұр. Иә, сөйт, – деп өзі түзеліңкіреп сәл ілгері жылжыды.

	– Ассалаумағалейкүм. – Есіктен екі-үш кісі топырлай кірді.

	– Уағалайкүммассалам, төрлетіңіздер. – Қарт басын тік көтеріп, кеудесін шалқайта түсті де, – Сейтқұлмысың, апырай, қайдан жүрсің? – деп бір тізерлей орнынан тұра беріп еді, Сейтқұл қарттың қолын екі қолымен қыса сілкілеп: – Аманесен жүрмісің, шалым? – деп сол қолымен құшақтай қатар тізе бүкті.

	– Ал, жол болсын! – деді Кәрім жағалай отыра-отыра қалған кісілердің әрбіреуіне шаншыла қарап.

	– Әлей болсын! Миялыдан бүгін таңда шығып едік, шаруашылық қамы ғой, баяғы, – деді Сейтқұл.

	– Ойпырым-ай, көрмегелі көп болды-ау өзіңді, одан бері қаншама су ақты. Үй-ішің аман ба?

	– Қол тие бермейді, Кәреке, ана жылы ұмытпасам, бұдан бес жыл бұрын-ау. Ойтаңның сыртында отырғандарыңда қымыз ішіп шыққаным. Келінді болып, немере сүйдің, құтты болсын!

	– Айтқаның келсін, дегенмен аудан басшысы уақыт тауып шаруашылықты жиі аралап, еңбек адамдарымен кездесіп тұруы керек қой. Әйтпесе олардың талап-тілегі, мұң-мұқтажы саған жете бермейді.

	– Дұрыс қой, Кәреке, дұрыс. Әйтеуір, зырлап өтіп жатқан уақыт, қаншама жанталасқанмен жетпейді.

	– Ана балаларды танымадым, ал, мынау өзіміздің Асан ғой, аманбысың шырақ, шешеңнің дені-қарны сау ма? Қатираны айтамын.

	– Рахмет, Кәреке, рахмет, шүкір жаман емес, – деді Асан.

	– Келін, дастарқаныңды әзірле, Дәден қайдасың, қасқа ісекті шалып жібер, реті келіп-ақ тұр.

	– Жо-жоқ, соғымның еті жарайды бізге, – деді Сейтқұл. – Әуре болмаңыздар.

	– Әй, Сейтқұл, қызыл вагонмен майданға аттанып бара жатқанда мақсатымыз біреу еді, ол неміс басқыншыларына соққы беру, тіпті тірі қайтамыз ба, өлеміз бе, онымен есебіміз болған жоқ. Жауды жеңдік, елге оралып, бейбіт еңбекке араластық. Сенің осы ауданға басшы боп келгеніңе де біраз жыл. Жасым үлкен ғой, дастарқанымды көрсін деп арнайы кісі жіберіп шақырдым, келмедің, келін түсіріп, қуанышыма шақырдым, келмедің. Оған өкпе артқан мен жоқ. Енді жол түсіп келе қалған екенсің, қолымды қақпа.

	– Аталы сөз, Кәреке, мен көндім, сен жеңдің.

	– Кемпір-ай, Сейтқұлмен амандастың ба?

	– Е, жеңгей бізді сырттан қарсы алды ғой.

	– Ал, олай болса, нең бар бәрін төк дастарқаныңа, келін, шайыңды сақылдат.

	Шай ұзақ ішілді. Дастарқан басына келген арақтың аузы ашылмай, сол күйінде қалды. Хатшы ішпегесін, оның қосшылары да ішпейтін боп шықты ма, әйтеуір, Кәрім қарттың «тоңып келді, балалар, бір-екі рөмке, тәбеттері шапса» деген сөзі жалғасын таппады. Шай қайта жаңарып, шыныаяқтар қайта-қайта қойылды.

	– Биылғы қыс қысатын түрі бар-ау, Кәреке? – деді хатшы терін сүртіп, сәл кейін шегіне. – Жемшөп жағы тапшы, ілдамаға келмей ме деп қорқамын. Біраз жылғы абыройымызды бір қыс сыпырып тастамаса неғылсын.

	– Естіп жатырмын, жағдайларың мәз емес. Апырай, Сейтқұлға не болғаны табиғатпен сырласқан кісіше алты ай жазда тырбынбай жатып алғаны деп ренжігенім де рас.

	– Асан, сен мына жігіттерді ана бөлмеге жайғастыршы, өзің де сонда бола тұр. Кәрекең екеуміз аздап әңгімелесейік, – деді хатшы тізесін жазып. – Ие, Кәреке, сөзіңізді бөліп жібердім бе?

	– Осы совхоздың да жағдайы тым нашар, – деді қарт іргедегі құс жастықты Сейтқұлға ұсынып. – Шынын айту керек, құмға орақ салмады бұлар. Жиектің, қырдың сирек еркегі мен сүттігенін, ақселеуін шабамыз деп, босқа уақыт өткізді. Қуаңшылық болса да, құмның шөбі баршылық еді. Қылаңқұйрық, қияқ, сарымия, есекмия, судыр жантақ, бөлекбөлек алабота да өсіп еді. Жарыпшыққан бойына. «Анау Аяпбергеннің бергі беті, мынау Наурыздың тұсы, сонан соң Ителгінің терістік бетінің шағыры мен қылаңқұйрығын, есекмиясын орыңдар», – деп әлгі Төрежан фермаға айтып едім, жүре тыңдады. Осы шал не біледі дейсің, әншейін ерігіп жүр деп ойласа керек. Анада келгенде де бетіне бастым өзінің, жуас бала ғой, үндемеді. Бірақ шаруа біліңкіремейді, әйтеуір, салақтап жүргеніне мәз.

	– Айтуыңыз орынды, Кәреке. Қарт солдатсыз, мына төніп келе жатқан қыс қаһарынан қалай жалтарып кетуге болады? Ойыңыз қалай, ақылдасайын деп келдім. «Сасқан үйрек артымен сүңгидіге» әзір жете қойғанымыз жоқ. Аз-мұз қорымыз да бар. Бірақ қыс арты ұзап кетіп және де бір-екі рет қысып жіберсе, жанымыз мұрын ұшына келеді-ау деймін! Сонан соң ар жағы белгілі емес пе?

	– Аудан басшысысың, тәжірибең жеткілікті. Осы қуаңшылықты көрдің, сездің, сонда не ойладың? Зырғып өтіп кетемін дедің бе? Ала жаздай Тайсойғанды бір шолып шықпадың. Барды бар, жоқты жоқ деп шот қағатын жыл еді ғой бұл. Өкпелеп жүрем саған. Атақ-даңқтың буына мас болатын жастан әлдеқашан өттің. Енді жасың алпысқа тірелгенде абыройсыздыққа душар болсаң, өкініші өз алдына, ел алдында ұятқа батасың – бір, осы уақытқа шейінгі жинаған абыройың бір тиын – екі, сонан соң тфу десең түкірігің жерге түспей тұрған қызметіңнен шошаң етіп ұшып түсесің – үш; қазіргі саясат солай, сенімді ақтамады екенсің, орныңды босат. Оны өзің менен жақсы білесің. Сенің бес жыл Мақат ауданында, он жылға жуық осы ауданда басшы болғаныңмен есептесіп жатпайды ешкім, еңбек кітапшаңдағы жұмыс стажыңа қарап обал болар-ау деп мүсіркегенді өзің де күтпейтін шығарсың. Осы ауданның жақсысы мен жаманын тұспалдап, кімнің кім екенін саусақпен санайтын мезгілің болған жоқ па әлі?

	Хатшының өңі құп-қу боп, демін ішіне тартып аз уақыт үнсіз қалды. «Құм ішінде ышқырын тыр-тыр қасып жатқан мына шалдың әулиесінуін-ай, әрине, бас ауыртар ісі жоқ, бейжай жүрген кісі ақылгөй келеді» деп ойлады ма, кім білсін, әйтеуір, қарттың сөзін ауырсынып қалғанын өзі айтпаса да, өңі айтты. Бірақ онысын білдіргісі келмегендей сәл жымиып шалқасынан қайырған ақ бурыл шашын қос саусақтарымен тілгілей тарап, тамағын бір-екі рет кенеп қойды да: – Кәреке, шау тартайын дедім бе, әлде күнбе-күнгі айқай-ұйқай өмір тым шаршатып жіберді ме, білмеймін, өткен жаз бойы шаруашылықтарға сирек шыққаным рас. Адамды қара басарда көзінің астындағыны көрмей кетеді ғой, өзіңмен ақылдасу ойымда болғанмен, әнеміне деп ұзатып, өткізіп алдым. Қазір бетті тіліп, жүрегіңе қанжар сұққандай етіп, осқылап дұрыс сөзін айтатын адам тым азайып кетті-ау, қалмады-ау, жүдә. Бәрі қолпаштау, өтірік көлгірсу, жасандылық, мадақтау сөздер, соны көре-сезе, біле тұрып, қасқайтып қасқалдақтан ұратын мінезім бірте-бірте жойылып бара жатқан секілді, қартаяйын дедім бе, айтшы, шалым, ер көкіректі еркек деп көп естіп едім өзіңді. Мүмкін, өзің айтқан абырой барда осы қызметтен сұрансам ба екен, әлде? Пенсияға да аз уақыт қалды, – деді басыңқы үнмен.

	– Саспа, шырақ, саспа, – деді Кәрім қарт оң жағында отырған Сейтқұлға бақырая қарап. – Қай кезде де әліптің артын бақ. Қолдағы бар мүмкіндікті пайдалан. Тайсойғанның қары қатып қап кесірлік жасап тұрғанын көрмеймісің, әйтпесе шөбі шүйгін, мал тұяғы тимеген тұстар баршылық еді.

	– Одан қазір не пайда? – деп қолын сілтеді Сейтқұл. – Өз қалдерің қалай?

	– Оңып тұрған жоқ. Шалғы-орақ салдырып, аз-кем шөп жинап алып-ем, арық-тұрақ пен меншігімдегі азын-аулақ малым соны қағажу қылып тұр.

	– Апырай, ә, оны кімге шаптырып жүрсіз?

	– Өз балама екі машинадай сарымия ордырып, тасып алғанбыз. Қыстың қатты боларын ішім сезіп еді. Киіктің текесі сауыстанып ерте пайдаға аспай қалды да, дегеншарының күйекке түсіп жүргенін көзім шалғаны бар. О заманда бұ заман киіктің тоқты қошқарына жол тиіп пе еді? Текенің ерте сауыстанғаны әлсіздігі де емес, келер қыстың қамы, табиғаты солай, қыстың қатты боларын осыдан-ақ жорамалдауға болады. Сонан соң қоян құмға ерте қайтты да, күзде қасқырлар ұзақ ұлыды. Бұл да жайдан-жай емес. Қыстың арты ұзаса қулық биелер құлын тастайды.

	– Маған бір ой кеп тұр, Кәреке. Өткен жылғы шөптің, іскірттің деймін, орындарын ашсақ, бір-екі шанадан болса да шөп шықпас деймісің, ә?

	– Оның құр әурешілік. Әйтеуір, шықтың ғой, малшыларды аралап, сөйлес, пікірлес, не айтар екен, сосын бір түйін жаса. Басқа шаруашылықтарыңда шөп бар ма?

	– Ілдалдалап екі-үш айға шыдар деймін. Ең сорлысы, осы совхоз боп тұрғаны.

	– Дұрыс, олардан шөп сұрама, босқа үркітіп аласың. Сондықтан ақыл-тақыл есеп керек, әлгі директорыңды шақыршы. Кіл мойнына су кеткендерді жинаған екенсің маңына. Осындайда білек сыбанып жарып шығатын аптал азамат құрып қалды ма осы ауданда. Әлде күндердің күнінде өзіме қарсы тұрып, пәле болады деп сақтанғаның ба бұл?

	– Кәреке-ай, аға деп бас тіреп келгенде іреп-сойып, түгімді қалдырмадыңыз-ау. Кім-кімнің ішіне кіріп шықты дейсіз, сенеміз жас жігіттерге, болашағы бар, білімді деп ойлаймыз ғой. Және де олардың жұмыс істеп, төселіп кетуіне уақыт беруіміз керек қой. Бүгін тағайындап, ертең алып тастаудың да реті жоқ екенін менен жақсы білесіз ғой, ә, шалым?

	– Оның жөн, бірақ сол тағайындаудың алдында сыннан өткізіп, сілкіп-сілкіп алмасаң, ертең өзіңе масыл боп басыңнан айқай кетпейтінін сен де менен артығырақ білесің-ау, кәрі тарланым, а, шындық па, осы айтқаным? – Кәрім қарт еңкейіңкіреп Сейтқұлдың жүзіне көз салды.

	Сейтқұл тақылдай күліп бөлмеге тосын кірген Дәденге:

	– Інішек, Асанды шақырып жіберші? – деді де, күлкісін жалғастыра берді.

	– Әке, бауырды турап, тұздықтап әкеліп-ем.

	– Әп, бәрекелді, онда Сейтқұл екеуміз дүзге шығып келейік. Сен дастарқан жайып, қол шаятын су әзірле. Қонақтардың бәрі ауыз тисін.

	– Әке, мамам әңгімесі бұзылады, екеуіне бөлек бер деп еді.

	– Жөн, жөн, жеңгейдің ойлағаны біздің қамымыз. Мында Асанды ғана шақырарсың. Солай ма, Кәреке?

	– Хатшының айтқанына құлақ аспай гөр, аяғымызды аспаннан келтіріп, Ителгіден көшіріп жіберсін. Сонан соң қонарын сай, көшерін жел білетін қаңбақ боп шыға келесің, – деп күлді Кәрім қарт баласы иығына жапқан түлкі ішігінің бір жеңіне қолын сұға беріп.

	Туралған бауыр мен ашқылтымдау тұздықтан бір-екі қарбытып сәл кейін шегінген Сейтқұл оң жағындағы Асанға бірдеңе дегісі келсе де, сол жағындағы алпамсадай шалдың аузына салғанын асықпай шайнап, екі көзі алдындағы тағамда боп отырғанын байқады да, ләм-мим аузын ашқан жоқ. Сәлден кейін қарт та дастарқанның шетін қайырып, екеуін жаңа көргендей бажырая қарап: – Алмадыңдар ғой, түге, – деді де, – Дәден, дастарқанды жинап ал, – деп дауыстады Ішке жып етіп кірген баласына: – Қолға су тигізіп жібер, – деп бұйырды. Дәден легенді көтере ұстап Сейтқұлдың қолына су құйып еді, қарт: – Еңкейіңкіреп, легенді төмендеу ұстап құйсайшы, – деп ескерту жасады да, өзі оң аяғын созып, сол қолымен төсеніш көрпенің қыртысын жазды.

	– Кәреке, мына директорды тыңдасақ қайтеді? – деді Сейтқұл екі бұрышы мысықтың құлағындай едірейіп тұрған жастықты қолтығына тарта қисайып.

	– Е, жөн, айтары болса айтсын. Ертеректе бесқасқа беріш Талпақ қартайғанда көрген жалғыз қызы Айтты қаратоқай беріш Бәшеннің баласына ұзатса керек. Он төрт-он бестегі жас қыз әкесінің мойнынан құшақтап сыңсып жылайды ғой баяғы, сонда Талпақ: «Жылама қызым, сен кетсең, Бәшеннің үйіне барасың, мен кетсем, молаға барамын, жыласам мен жылайын», – депті. Сол Талпақ айтқандай, жылатып сөйлемесең болды, қарағым, – деді қарт екінші аяғын алға созып.

	Сейтқұл мырс етті, Асанның бүйрек беті аздап қызарды.

	– Дәл бүгінгі шаруашылық жайы қалай, өзі? – деді хатшы Асанға, – не бар, не жоқ, айтшы, кәне?

	– Шынына көшсек, Сейтеке, жағдай мәз емес. Совхоз бойынша барлығы он тоннадай ғана шөп бар, оны тұра қалып жегенде мықтаса бір айдан сәл асады, әй, асып та жарытпайдыау. Жем атымен жоқ, бітті. Әсіресе төртінші ферманың жайы қиынырақ. Қой мен сиырды, дәлірек айтсам, он бір отар қой мен екі табын сиыр, бір табын жылқыда бар-жоғы сегіз тонна шөп. Мына Кәрекеңе түсірілгені екі прицеп шөп еді, онысы әлдеқашан біткен шығар.

	– Сонда ала жаздай не бітірдіңдер? – хатшының қабағы түйіле түсті.

	– Алдыңғы қыстан ештеңе қалмағаны өзіңізге мәлім. Ала жаздай орақ салатын шөптің болмағаны тағы да өзіңізге мәлім, – деді директор.

	– Жарайды, – деді Кәрім қарт еңсесін көтеріп. – Шабатын шөпті көрмедіңдер, Асан шырағым, машинамен құйындатып аннан бір, мыннан бір шығасың. Ақыл тоқтатып, айналаңа байыптап қарамайсың. Енді бәрі кеш, ал осы төртінші фермадағы қыруар малды қалай сақтамақсың, соны айтшы?

	«Қап мына кеуелдей шал хатшыдан да жаман болды-ау», – деп ойлаған Асан қызарақтап: – Енді, бірдеме ойластырамыз. Сейтекең аз-мұз жеммен көмектесемін деп отыр. Сонан соң жекеменшіктен шөп жинамақпыз, – деді.

	– Жарайды, бара ғой, сенің әуеселең белгілі болды, – деді хатшы Асанға қарап. – Мүгедектің ісі екен әнеукүннен бері ойлағаның.

	– Сейтеке, енді, – дей берген директорға: – Кәрекең екеумізді оңаша қалдыр, – деді хатшы қаттырақ үнмен.

	– Мен саған бір ойымды айтайын, – деді қарт Сейтқұлға. – Аудан басшысың ғой, мүмкін қажеті боп қалар. Көктем туа бере Жарыпшыққанды Сағат ағашының тұсынан бөге, бірақ су ағар есік қалдырсын. Сосын арнаның сол жақ ернеуін аздап тайпылдап, жіңішке жол салсаң, қар суымен арна толады да су көлге жайылады. Мұны айтып тұрғаным, тап сол тұс ойпаңдау; егер Ойыл тасып өзекке су шықса да, шлюзді жауып, суды қажетіңше көлге шығарасың. Осы Сағат көлі бар ғой бір совхозды қалайда шөппен қамтамасыз етеді және де шөптің көп түрі өседі. Мысалы, биыл қар тым қалың, әлгі араға трактор жолдап, шағыл ернеуінің қарын шөмеле жасап, әр жерге үйдіре бер, үйдіре бер. Жазғытұрым сол қардың бәрі өзекке ағады, көпір салуды ертелеу қолға ал, тоң түсер-түспесте. Басына қарауыл қой. Осы айтқандарым қиын шаруа емес.

	– Мұның ақыл екен, Кәреке, баяғыдан бері осыны неге айтпадыңыз?

	– Сен келіп ақылдасып, мен айтпай қалыппын ба, тәйірі?!

	– Иә, иә, Кәреке, айта беріңіз, айып менен. – Хатшы сәл ілгері жылжып, қартпен тізерлесе түсті.

	– Сонан соң Сағат ағашының шығыс бетінен бір қора, құба белдің Жарыпшыққанға тірелер тұсына бір қора салдыр. Суы да, оты да мол, қарық болады. Екеуіне де қой қыстат.

	– Дұрыс-ақ, дұрыс-ақ, Кәреке, тағы да айта түсіңіз.

	– Борсанның ту сыртындағы қоңырлыққа қоңыр күзде қара бидай сеуіп тастасаң, келесі жазда бидай тізеңнен келмесе, бетіме тфу де, ол жердің ылғалы ала бөтен, топырағы да құнарлы. Ерінбесең бар ғой көктемде тарының дәнін сеп, жұрт қарық болсын. Немесе кәдімгі қызыл бидай сеп, үкіметке астық тапсырып атың шығады. Және астықтың көкесін сол жерден аласың. Жерді де, елді де жайнатқан үстіне жайната бересің. Аяқастынан абыройың тасиды. Ар жағы Қарабау – он сегіз, оның ар жағында Александров-Гай теміржолы тартылса, он екі шақырым. Астықты төкпей-шашпай теміржолға жеткізесің. Па, шіркін, алтын астықты басқалар бергенде біз кембіз бе?

	– Ойпырым-ай, шалым-ай, тура ғұламасың ғой өзің, а?

	– Е, немене, іске асыра алмасаң кінәлі өзің, менікі – ойымды ортаға салу. Қабылдайсың ба, жоқ па, өз шаруаң.

	– Жо-жоқ, Кәреке ренжи көрмеңіз, мен сізге, шынында да, таңданып отырмын, – деп хатшы бірден сізге көшті. – Сол Борсаныңыздағы жердің көлемі қандай өзі?

	– Ә, қызығайын дедің бе, қызығарсың. Шамамен ұзындығы сегіз-тоғыз шақырымдай, ал ені үш-төрт шақырымдай боп қалар. Баяғыда біз тары еккенбіз. Төлеш марқұм «осы жердің топырағы қара топырақ» деп таңдай қағып, басын шайқап отыратын. Арыстан еді, арманы көп еді, жаман ауру бір күнде о дүниеге алды да жөнелді. Соның арманы әлі іске аспай келеді, талайларға айттым-ау, бірақ сөзді де тыңдайтын құлақ керек. Төлеш марқұмның айтуынша, бұл өзі екі жөн, я екі қоңырлық дегенім ғой. Біреуі Борсанның ішкі бетінде. Оған жыңғыл, дүзгін өскен, кейбір тұстарында балақты ши де бар. Бұл да біраз ауқымды. Ұзындығы бес-алты шақырымдай, ені екі-үш шақырым. Өзі бар ғой Борсанның құбыла бетіндегі қарауыл төбеге шығып қарасаң, су тасығандағы сазан балықтың жоны секілді, бөлек қара жон боп жатыр. Топырағы да қап-қара, түсі де қап-қара. Сол араны түртсең, су шығады. Иә, бұл Тайсойған жарықтықтың қыры мен сыры көп-ау, түсінетін, байқайтын адамға. – Қарт бір ауық үнсіз қалды.

	– Кәреке, не ойлап қалдыңыз, ойыңызды айтыңыз, шалым?

	Айта түсіңіз!

	– Осы күнгі жастар білімді ғой, оған сөз жоқ. Бірақ тәжірибесі аздау, өмірден көргендері көп емес. Оған оларды кінәлауға болмайды. Көбі соғыстан кейінгі жақсы заманда туғандар. Соғыстан сәл бұрын дүниеге келгендердің өзі аштық, жалаңаштық көрді деу ағаттық. Кешегі қанды соғыс кезінде де аз-мұз қиындық болса болған шығар. Ол – күллі адамзат басына түскен ауыртпалық. Ие, солай. Ал тап қазіргі кезде мына шешек атып, гүлденген өмірде қарамағындағы азғантай шаруашылықты ұйымдастыра алмай зыр жүгіру, көңіліңе келсе де айтайын, Сейтқұл, тіпті ұят, ұят емес-ау, масқаралық. Осы ауданның жер көлеміндей аудан, сірә, Қазақстанда жоқ шығар. Мынау алапат Тайсойғанның өзі ені – жүз, ұзындығы – жүз жиырма-жүз отыз шақырым. Ойыл өзені анау бұрқырап ағып жатқан. Қаншама жер қырлығың бар, қаншама көлің бар. Соның бәрін өлшеп-пішіп, есептеп әрбір шаршы метрді қағазға түртіп жаз бойы зыр жүгірудің орнына, енді мынау қыс көзі қырауда дірдектеп жүргенің. Сені тәжірибесіз деп ешкім айта алмас, ал дәлелің баланың ойыншығы сияқты, – қуаңшылыққа саясың. Табиғат – түйе емес, жазы-қысы сауатын. Ол бірде мейірімді, бірде қатқылдау. Оның перзенті соған бейімделіп еңбек етуі керек.

	– Дұрыс қой, Кәреке, сөзіңіз өте орынды.

	– «Түйесі жоғалмағанның бәрі есті» депті қазақ. Ішіңен мені сыбап отырған да шығарсың. Өз есебің өзіңдегі жігітсің, ептеп қулығың да бар. Жарайды енді бос сөз бас ауыртады. Былай істе, менің тілімді алсаң.

	– Иә, Кәреке? – Хатшы сәл езу тартты.

	– Осы совхозды аралап, ненің не екеніне көз жеткізгесін бар ғой, басқа амал болмаса, Төрежанның фермасындағы қора басында шөбі жоқ отарларды көшіру керек.

	– Қайда, Кәреке, мынадай қыста?

	– Алдымен тыңдап алсайшы. Өзімнің қарауылға алып, нысаналап жүрген төрт-бес қазан шұңқырларым бар, мал тұяғы тимеген. Сонан соң Жарыпшыққанның суы жоқ құр өзегіне өскен балақты құрақ және де Қызбелдің терістік бетінде қалың шидің арасында қияқ, ажырық өскен ойпаңдау тұс бар. Сол маңға тіркемеге тиеп, үстін презентпен жауып қойларды жеткізу керек. Я болмаса, күрегі бар тракторды алға сап айдауға да болады. Ойпаңның қары онша қатты емес, қойдың өзі тебіндейді. Әрине, қазан шұңқырлар баршылық. Оны кейін айтамын.

	– Ие, Кәреке.

	– Тоқта, сөзімді бөлме. Бір қора қойға бір үлкен шатыр жарайды. Сонда деймін-ау, төрт-бес отарға төр-бес шатыр табарсың. Сол жып-жылы қора болады. Шопандарыңа көшпелі вагон бер. Осы совхозда не көп, вагон көп, ар жағы өзінен-өзі келісе береді. Жем тапсаң, бір мезгіл қарбытарсың. Ал сол араның шөбі екі айға мол жетеді.

	– Кәреке, алай-дүлей ақ боран соқса ше? Жұтқа ұшырап қалмаймыз ба?

	– Міне, сенің табиғатпен есептеспейтінің: алты ай жазға алты ай қыс дәл келеді. Жөнсіз табиғат та тентек емес, бас-көзге қарамай сабалай беретін. Енді бар ғой, меніңше, декабрь, ескіше жедді жартылап қалды, енді дәлудің орта шенінде үш-төрт күн қатты жел тұрар. Құттың басында аздап қар жаууы мүмкін. Басқа кезде қатты аяз болады. Қыстың арты жылдағыдан он-он бес күндей ұзаққа созылуы мүмкін.

	– Облыстан көмек сұраймын ба деп ойлап едім, қыстың арты ұзаса.

	– Неғыласың облыстың басын ауыртып, өзіңдегіні пайдалан. Өткен заузаның құралайы майдың онында кіріп, жиырмасында шықты. Күн тамбады, үш күн текенің бұт жуарында да күн тамбады, ал төртінші күні аздап жаңбыр болды. Демек, теке бұтын бір күн кешігіп жуды, неге?

	– Қайдам? – Сейтқұл күліп жіберді. – Менен ол жағын сұрамаңыз.

	– Теке бізге айтты. Дәлуде, январьды айтамын, қыс қатты болады, сақтаныңдар, – деді. Әрине, бұл менің жорамалым, кәрі көздің байқағаны теріске шықпайды.

	– Әй, Кәреке-ай, осының бәрін қайдан білесіз?! Алдыңғы ұсыны-сыңызды қолдауға болады. Бірақ штаб бастығы өзіңіз болғанда ғана бұл іске тәуекел жасаймын. Әйтпесе малды айдалада қырып тастап, бүкіл жұртқа күлкі болар жайым жоқ. Сол жерге рация орнатамыз, сонан соң өзіңізбен ауызба-ауыз сөйлесіп тұрамыз. Сіздің ойыңызша, қойлар далада жаурамайды ғой? Солай емес пе, шалым, ә?

	– Шатыр құрылса, түк те етпейді. Дегенмен, алдыңғы мезгілде екі-үш күнде бір шөптеу қажет шығар, қашан бойлары қатайып кеткенше. Ал штабтың бастығы етіп директордың өзін тағайында. Мен кеңесшісі болайын. Баламыз екеуміздің мойнымызда екі жүзге жуық жылқы барын ұмытпағанымыз жөн. Мен қойдың қамымен шапқылап кетсем, жалғыз өзіне қиындық келер.

	– Жөн, жөн, шалым. Картаны өзің сызып бересің бе, әлде өзім сызып алайын ба? Дәденге білдей бір жігітті жәрдемшіге беремін.

	– Қолыңа қағаз-қарындаш ал да, тыңда.

	Сейтқұл ұмтылып барып бұрышта тұрған сумкасына жармасты да, ішінен мұқабасы жылтыр қалың дәптер алды.

	– Мен дайын, Кәреке, сайрай беріңіз.

	– Алдымен Қызбелдің терістігіндегі үлкен қазан шұңқырды сыз. Оған қалай баруды Төрежан біледі. Бұдан бастау алатын тағы да екі ойпаң бар. Бір отарды осы араға орналастыр. Шатырды бастапқы шұңқырға тіктір. Біз шұңқыр деп атап кеткенбіз, негізінен айналасын биік-биік шағылдар қоршаған терең ойпаңдау жер ғой. Балақты шиі бар тұс, сәл оңға таман, ұқтың ба?

	– Бұл – бір, – хатшы қағаздан басын көтерді.

	– Ителгінің шығыс бетінде шамамен екі-үш шақырымдай төбенің басында отызыншы жылдарда шаншылған мосыағаш бар. Содан тағы да шығыс бетте бір-бірімен жалғас алты шұңқыр бар. Соған бір шатыр тік. Әй, жарайды, екі шатырды қатар тік. Шөбі жетеді. Қары да бос, онша сіреспеген. Екі шатырды қатар тік дейтінім, біреуіне үш шұңқыр, екіншісіне үш шұңқырды бөліп бересің. Қасқырдың ұйығы енді, аса сақтық керек, оқдәріні көбейт. Ол тұсқа жел бармайды. Ар жағында таяқ тастам жерде жыңғылды ойпаң бар, о, енді оның құт мекен. Ол – бір тарих...

	– Немене, Кәреке, нені тарих дедіңіз? – деді Сейтқұл басын қағаздан жұлып алғандай тік көтеріп, – Қайталаңызшы?

	– Жоға, менікі әншейін, есіме бірдеңе түсіп кетіп. Мына жетпіс дегенің өзі адамды сынайды екен, пәтшағар...

	Есіктен Дәден кіріп еттің дайын болғандығы туралы айтпағанда қарт әңгімесін жалғастырар ма еді, қайтер еді? Шалдың бір бүкпесі ішінде қалғанына Сейтқұл сәл де болса өкініп қалды.

	– Дұрыс, балам, біз Сейтқұл екеуміз түзге шығып келейік. Қонақтарыңды отырғыза бер, – деді қарт орнынан шапшаң тұрып. – Көп мезгіл болған шығар, – дегенді кебісін киіп жатып айтты.

	Таң білінер-білінбесте жылы төсегінен тұрып серіктерін оятқан Сейтқұл шай ішіп аттанып кетті. Кәрім қарттың айтқан ақылына ризашылығын білдіріп, қайтарда соғатынын, мән-жайды толығынан түсіндіретінін, сонан соң бірлесіп қимылдайтынын айта келіп: – Тегінде алдағы қоныс болар тұстарды өзіңіз көрсетпесеңіз, біз тағы бір шикілікті шығарып алармыз, – деп еді, Кәрім қарт: – Оны уақыт көрсетер, шырағым. Әуелі өз мақсатыңның үрдісінен шығып, адамдармен ақылдас, мүмкін олардың да бір ойлағаны бар болар. Малдың жайын баққаннан сұраған жөн, – деп қоштасты.





V




	Шағыр таң сібірлей тұрып, көктемнің саумал ауасын қарбыта жұтып, өзінің үйреншікті төбесіне қарай жүрді. Шығыс беттегі қызыл жалқын – күн көзі шығар алдындағы хабаршы секілді қызыл тамырланып айқыш-ұйқыш әшекей жасаған.

	Таң жұлдызы көмескі тартып барады. Жеті қарақшы сәл-пәл төмендеген сияқты. Темірқазық орнында әлі тапжылмай тұр. Топ үркер қашып кетіпті. Жымыңдаған сан мың жұлдыздар қара жермен қоштасқысы келмегендей әлсіз сәулесін барынша шашыратып, жымың-жымың етеді. Шағыр осы көріністерді тамашалап, көк жүзіне шалқалап бір қарады да, «уһ» деп күрсіне дем алды. «Шіркін, жарық дүние-ай, қызығыңа қанағаттанбай-ақ сенен кетіп қалар ма екенмін жұмбақ дүниеге. Кетірер, еріксіз кетірер, мені мына заман. Көкте маған деген бір орын болса, қанат байлап ұшып-ақ барар-ем», – деп күбірледі де, өз даусынан өзі секем алып, жан-жағын тінти шолып жым болды. Анада Жәдінің айтқаны есінде: «Шәке, бір елі ауызға екі елі қақпақ керек. Аузыңды Алла деп ашсаң да, жұмсаң да бөгде сөзден аулақ бол. «Басқа пәле тілден» деген Түзелбай мен Жұмабайды Текеге айдап кетіпті» деп естідім деп еді. Онысы алыпқашты сөз болды. Түзелбай келін түсіріп, тойға шақырған екен, бұл аурумын деп өтірік айтып бармай қалды. Дегенмен «сақтықта қорлық жоқ» екені рас.

	Төбеніңбасыдымқылтартқанекен,отырмай,әрі-берісенделіп жүрді де қойды. Алдыңғы күнгі сөзімнен нәтиже шықпады-ау, сірә, деп ойлады. Апырай, Кәрім ұйып тыңдап, жүрегіне құйып алғандай болып еді. Ахмет халфе мен Жұмабайдың біреуін шулатып бұған төніп келе жатқан қара бұлттың қаһарын аздап болса да аудара тұра ма деп еді, бұл бәйге күреңді құдай үшін ұрлатқан жоқ қой Жәдіге. Жоқ, бәрі де оңынан тууы тиіс. Кеудесінде жылт еткен шоғы болса, ол күрең аттың өшін осы екеуінің біреуінен алуы керек. Оған сенімі мол, бүгін я ертең, немесе бүрсігүні, әйтеуір, бір айқай-сүреңнің шығары анық. Үндемей-түндемей әліптің артын баққан жөн. Осы кезге шейін құдайдан да, адамнан да беті қайтып, жер шұқып көрген жоқ еді, енді... Шағыр иығынан сәл төмен сырғыған мәуіті шапанын жұлып алып, сілкіп-сілкіп жіберді де, қайтадан жеңін кимей желбегей жамылды. Сонан соң төбе басына тізерлей шапанының етегін баса шоңқия қалды. Алау нұрға малынып, жаңа-жаңа қылтия бастаған күн көзіне қарап екі алақанын жайып: «Әй, жаппар ием, жарылқай гөр, жарығымды өшірме» деп тілек етіп, бетін сипады да, ұшып тұрып шапанының етегін қақты. Күн бұлт болмаса күндегі әдеті – осы. Ай туғанда айға, күн шыққанда күнге мұңын шағып, тілек етеді.

	Жалт бұрылып, үй жаққа көз тастап еді, бәйбішесі үлкен жез самаурынға қара қазаннан қайнаған суды құйып жатыр екен, іші жылып қалды. «Қай уақытта тұрды екен, бұл бейшара?» деп ойлады, байқамапты-ау. Екі бірдей келін ұстаса да, ерінің шайы мен етін өзі пісіріп, қымызы мен шұбатын өзі ашытып береді. Келінге шай құйдырмайды, өйткені көпшілікте болмаса, келінге шай құйдырып Шағыр ішпейді. Оңашалықты, екеуден екеу отырып ішкенді жаны сүйеді. Әрі әйелінің құйған шайы да, пісірген тағамы да өте дәмді, мұның талғампаздығының кілтін тапқан. Іштен шықты демесең, екі баласына да көңілі толмайды. Әкелік мейірім танытып, олармен сұхбаттаспағанына да көп болды. Екеуіне қояр кінәсі мен тағар міні – азамат боп ілгері ұмтылмайды. Оларға заманның ескісі де, жаңасы да бәрібір. Әйтеуір, күнкөріс болса, ішіп, дәрет сындырғандарына мәз. Сондықтан әкесі баласына қас-қабақ білдірмейді. Ал балалары әкесіне жүгініп, оған еліктемейді. Бұл екі баласымен бәйбішесі арқылы ғана сөйлесіп, хабарласады.

	Ақырын басып үйге қарай жүрді. Есігін түріп, сықырлауығын айқара ашып қойған ақ орданың ішіне кіріп, табалдырықтың ішкі бетіне кебісін қалдырды. Төрден берілеу төселген жұп-жұмсақ патсайы көрпенің үстіне малдас құрып отырды. Ыңылдаған жез самаурынды көтеріп кірген әйеліне шаншыла қарап: – Есенбісің, бәйбіше? – деп еді, әйелі: – Аман-есен тұрдыңыз ба? – деп езу тартқандай болып еді, бірақ жүзінде қажудың, шаршап-шалдығудың, көзінде уайымның белгісі бардай боп көрінді. Шағырдың іші қылп ете қалды да, сол жағындағы құс жастықты жұмарлай қолтығының астына тығып қисая кетті. Дастарқан жайылды. Қидың қып-қызыл шоғы салынған шоқаяқ қойылып, аққұман үстемеленді. Түйе сүтін қатқан қою күрең шайдың иісі танауды қытықтады. Шағыр тұрып, малдасын құрып, шапанын жамылып, тіктеліп отырды.

	– Немене, бәйбіше, жүзің сынық, бір жерің ауырмай ма? – деді Шағыр әйеліне.

	– Жоқ, түнімен кіші келіннің тісі ауырып, сонан соң кішкентайы шырылдап мәре-сәре болдық.

	– Оған сенің неге иегің қышиды? Әлгі жаман күйеулері бар емес пе, солар жүгірсін. Тыныш жатып ұйықтамайсың ба? Өсірдің, өндірдің, міндеттен құтылдың, құдайдың алдында да, адамдың алдында да.

	– Іштен шыққан сұр жылан емес пе, отағасы. Жаным ашиды, жүрегім сыздайды. Сен де оларға жат адам сияқтысың. Дастарқан үстінде бірігіп тамақ ішпейсің, ақылыңды айтып бір әңгімелеспейсің. Олар бір бөлек, сен бір бөлек. Саған батып шаруаларын айта алмайды. Жүргені сосын жерге қарап.

	– Ол иттерден жүрегім шайылған, бәйбіше. Менің басыма мұнара тұрғызбасын және тұрғыза да алмайды. Адам боп адам қатарында жүрмеген соң, олардың тірліктерінен не пайда, а? Анау Кәрімді көрдің бе, тұла бойында жігер оты, намыс шоғы бар. Жігіт тура сондай болуы керек. Әй, құдай басқа бергесін қайтерсің, өз қолыңды өзің шаба алармысың. Оған қайғырып, босқа жүдеме, бәйбіше. Мен аман-есен жүрсем, саған жамандық келмес, жамандық көрсете қоймаспын.

	– Шүкіршілік қой, отағасы, шүкіршілік, – деді бәйбіше көзін жаулығының шетімен сүртіп.

	– Әлгі үлкеніңе айтшы, маған кер төбелді ерттеп берсін.

	Біраз бой жазып қайтсам ба деп едім.

	– Жарайды, айтайын. – Бәйбіше сәл қуқыл тартқан ақ сұр бетін бұрып, әлі нұры ортаймаған қарақат көзін күйеуіне қадап қарады да, тайдырып әкетті.

	Шай ұзақ ішіліп, дастарқан тез жиналды. Шағыр жастыққа қайтадан қисайып, ұзақ ой сонарына берілді. Алды-артын өлшеп-пішті. Ойша көп жерді аралап, өзінше қорытынды жасағысы келді. Оған сегіз қанат киіз үйдің іші таршылық еткендей, тезірек кең далаға шығып өзіне-өзі есеп бергісі келді. Басына айыр қалпақ, аяғына ескілеу қызыл құрым етік, үстіне жүн шекпенін киіп, белін мәндала белбеумен тас қып буып, қолына дойыр қамшысын ұстап, сыртқа шықты да, төбе басына қарай жүрді.

	Кер төбел ерттеліп кермеге байланды, Шағыр ат үстіне қонды. Кер төбел сырғыта аяңдай жөнелді. Тізгін шығысқа қарай бұрылды, иесінің бабын табуды ойлаған сыралғы ат жол жорғасына салып төгілтіп кетті. Түйе жүн шекпен киген тығыз денелі сары кісі ат үстінде шайқатыла тербетіліп бара жатқандай күйге енді. Оң қолына орай ұстаған дойыр қамшысының ұшы жерге оқ жыландай сырғи түсіп, аттың артқы тұяғымен қапталдаса жосып келеді.

	Шағыр аттан түспей жосылтып отырып, Наурыздың сол жақ ойымен сәске түсте борпылдақ құмнан тепсеңге ат тұяғын тигізді. Анадай жерде тұрған ескі пәтердің қасына кеп ат тізгінін тартты да, төңірегін шоли қарады. Сонан соң тебініп қап кер төбелді шоқырақтатыңқырап шамамен жүз елу метрдей қашықтықтағы үйінді көңнің үстіне жалп етіп қонған қарақұсша бір-ақ шықты. Аттан түсіп, аз-кем тұрды да, таяқ тастам жердегі жалғыз түп дүзгіннің түбіне үңіле қарап, көңілін бірлегендей тісінің арасынан шырт түкірді. «Аман-есен екен, әйтеуір» деп дауыс шығара күбірледі. Осы жалғыз түп дүзгіннің түбіне ес біліп, етегін жиналғалы жиған-терген қазынасы көмулі жатыр. Он-он бес қадақтай таза күміс пен едәуір мөлшерде алтын теңгелер, жүзіктер, алқасы алтыннан соққан бір-екі күміс белбеу, сонан соң бес-алты айшық алтын сырға мен үштөрт қапсырма. Бөзден тігілген үлкен дорбаға салып, сыртын құрыммен, одан соң киізбен орап көміп еді, айналасына қойдың кепкен құмалақтарын салған. Бар-жоқты салмағы пұттан астам дүниенің осы араны қоныстанғанына екі жылдан асып барады. Әйтеуір, жатқан жері жайлы, өзінен басқа тірі жан сезбейді. Шағырдың бар сенері де, бар арқа тұтары да – осы қазынасы.

	«Алтын көрсе, періште жолдан таяды» деп қай заманда да пұл, әсіресе алтын мен күміс әжетке жарар, қандай пәлекеттен де бір құтқаруға құтқарар деп ойлап еді, бұл ойы теріске шыға қоймас деген сенімде. Тіпті болмаса осынысын ат көтіндегі қоржынға салады да, беті ауған жаққа тартып кетеді. Өмір бойы жинағанын тегіннен-тегін біреуге «мә, сен ал» деп бере қоймас. Соңғы кезде жинап, дорба түбіне салғандарын кереге түбіне көміп жүр, мынаған әкеп салуға топырағы жаңғырығып біреуміреудің көзіне түседі деп қорқатыны рас. Қазып алып қайта көметін тап осындай қолайлы орын іздесең де табылмайды. Құмнан жиекке атылып шыққандағы жалғыз тұспал жер – осы, іліп аласың да, Жіңішке сорды жағалап тарта бересің. Анау ескі пәтер – астындағы атыңмен өз басынды жау оғынан жасыра тұратынына да күмән жоқ.

	Кер төбел тізгінін тартқасын шошына жалт қарап еді, бір топ ақбөкен екен, жосып барады. Сірә, қуғын көрген болса керек. Жүрегі орнына түсті. «Қандай кезде де заманның кесепатына ұшырауым мүмкін ғой» деп ойлады Шағыр, сонда жүйрік ат пен сенімді жолдас, қымбат қазына бірден-бір қажет. Оларсыз күнің қара. Бәйге күреңді ұрлатқаным орынды болды, тегеурінді қолға барды. Енді оған ешкім көз аларта алмайды. Ал маған керек кезде жүйрік ат астымда ойнайды. Тек Жәді аман болсын. Ана шикі өкпе Кәрімді өзіне серік еткісі келіп еді, әзірге

	көңілінен шықпай тұр. Дегенмен, үміт те жоқ емес. Соңғы жолыққанда шабына біраз от салып кетіп еді, нәтижесін аз да болса көрді емес пе... Қазынаның жатқан жерін соған айтып қоя жаздады-ау, құдай бір сақтады-ау! Қай күнде де оққағары бар, шайтан мықтап азғырып еді, әйтеуір, жымына түспей аман қалғанына шүкіршілік етеді. Дүзгіннің түбіне тағы да көз жүгіртті, көңіліндегідей. Келген шаруасы осымен бітті, көрді, көрісті.

	Таңдайы кебірсіп, шөліркейін дегесін атқа мінді. Жиекті жағалап, құбылаға қарай тартты. Кер төбелді ауыздыққа тіреп, көсілтіп барады. Сонау көз ұшындағы жалғыз теректің түбіндегі қайнар бұлаққа жетуге асықты. Ер қасын тіреп тұрған кебежедей қарнын жинақтаңқырап, сәл еңкейе астындағы атының сауырына қамшы тигізді. Кер төбел зымырап ақты, Шағырдың көзінен жас парлады. Әп-сәтте жер апшысын қуырып жалғыз ағашқа келіп те қалды. Аттың басын тартып, сәл сыңар езулетіп аяңға түсірді. Ентігін бастырып, баяу жүрді. Сонан соң ағашқа таяу кеп аттан ырғып түсті де, тізгінді қаңтарып, аяғына тұсамыс салып, шылбырын шұбатты. Жалғыз терек жапырақ жая бастаған екен, түбіне еңкейіп, шымырлап жатқан бұлақтан қос қолдап сімірді. Суы балдай, қайталап тағы ішті, мөп-мөлдір, тап-таза.

	Осы бұлақты осыдан он жылдай бұрын кездейсоқ тапқан өзі. Содан бері ылғи қадағалап жүр. Ылғал көп жылдары бұлақ суы ала жаздай шымырлап шығады, ал қуаңшылық жылдары шілде айына жетпей құрғап қалады. Мұның не тылсым екеніне Шағырдың басы жетпейді. Және де жерден шығып, сол жерге қайта сіңеді. Арна немесе іздік жасап ақпайды. Бұлақ туралы ешкімге әлі тіс жарып айтқан жоқ, сірә, өзінен басқа мұны адам баласы білмесе екен деп тілейді, қызғанады. Талай айт пен тойларда құлақ түре жүріп, «жалғыз теректің түбінде бұлақ бар, содан су іштік», дегендерді естіген емес. Бұл арамен жүргінші тіпті жүрмейді десе де болады, тек жоқ іздеген біреу үстінен түспесе.

	Шағыр суды қайталап, тағы да ішті. Атын суармады, бұлақ суын тек адам ғана емес, астындағы атынан да қызғанды. Су иісін сезген жануар оқыранып, бұлаққа емініп еді. Шағыр ат басын кейін бұрып, аяғындағы тұсамысын алды да, ер үстіне қонжиды. Сонан соң тізгінді шұғыл тартып, тура батысқа қарай сырғыта жөнелді.

	Есіне бірдеңе түскендей немесе бір затын ұмыт қалдырғандай аттың басын кейін бұрып, бұлақ маңын айналып өтіп, жерге үңіле қарап, басын шайқады да, «апырай, ә, ақбөкендер су ішеді екен-ау, шұбырған ізінің түрін-ай! Мүмкін айдаладағы теректі де, оның түбіндегі бұлақты да табиғат тілсіз де ойсыз жануарлар үшін, солардың тіршілігі үшін жаратқан шығар, ә» деп күбірледі де, ол райынан тез қайтты. Тап сол сәт Шағырдың жан дүниесі бұлақ суын жалғыз өзінен басқаның бәрінен қызғанып, бәріне шөл тілеп еді. Тұла бойына, сезіміне шымырлап кірген осы ойын тез қуып шығуға асықпады.

	Қатты жүрістен өн бойы салдырап қалғанын үйге кіріп жайғасқаннан кейін барып сезді. Бәйбішесі ағаш тегенемен әкеп қойған саумал қымызды сапырып-сапырып бір тостағанын жұтып жіберді де, қисайып еді, қатты ұйықтап кетіпті. Бастырылығып қалған екен, мең-зең боп оянды. Босағадағы жез құманды қолына ұстай сыртқа шықты. Күн көзі екендіге таяп қапты. Шапанын жамылып қалың дүзгіннің арасына кіріп дәрет алды. Біраз уақыт төбенің басында шоқиып отырды. Тек көз қиығымен бәйбішесінің үйге шай жасап жатқанын байқаған соң ғана барып орнынан тұрып, ішке кірді.

	Шай үстінде артық-ауыс әңгіме болмады. Қызыл-күрең шай ұзақ ішіліп, ашқылтымдау қуырдақтан екі-үш рет қарбытқан Шағыр дастарқан үстінде томпайып-томпайып жатқан қызыл бауырсақты көбірек жеді.

	– Бауырсақ жақсы пісіріліпті, өзің бе? – Сұраулы кескінін бәйбішесіне қарай бұрды.

	– Жо-жоқ, келін пісірген. «Атама бауырсақ дайындаймын» деп болмайды.

	– Апырай, ә, дегенмен маған тамақты тек өзің пісір, бәйбіше, кім біледі, аласапыран кез ғой, – деп алдындағы жартысы тістелген бауырсақты алға ысырыңқырап қойды.

	– Айтпақшы, мана түске таман бір жүргінші келіп шай ішіп аттанып кетті, сені қайта-қайта сұрады. «Көкжар жаққа барамын, сонда ағайыным бар еді, ертеректе Шағырды бір көргенім барды. Сәлемдесейін деп ат басын бұрып ем», – дейді. Өзі ашығып қалған екен. – Бәйбіше сәл езу тартты.

	– Қандай дейсің, өңі, бет-келбеті қандай? Тегін адам емес қой ол, осы кез жолаушылап, қыдырып жүретін кез бе, түге?! Енді былай аздап сыр тартпадың ба?

	– Бойы тапалтақ, иықтылау, құс мұрын, шүңірек көз. Шапшаң сөйлейді. Өзі тіпті мешкей ме, әлде аса ашыққан ба, әйтеуір, дастарқанға қойғанның бәрін жеп, бір самаурын шай ішті. Етке қарамады. Аш бөрі секілді, апыл-ғұпыл асығыс жұтады.

	– Тағы не сұрады, мылтығы жоқ па?

	– Шәкең өзінің ақ ордасында тынығатын шығар. Пай-пай, бұл өңірде мұндай ақ орданы бірінші кездестіруім. Құтты болсын! – деп сампылдады. Сөйлегені түсініксіздеу.

	– Жарайсың, бәйбіше, біраз нәрсені аңғарған екенсің. Етің дайын ба?

	– Ет берейін дедім де, шөліркеп қалған шығар деп, шай әкеп ем.

	– Онда дастарқаныңды жинамай-ақ етіңді әкеле ғой, шайды көп ішіп қойдым ба, жүрегімді суырды.

	Бәйбішесі самаурынды көтеріп шығып кеткен соң, Шағыр жеңіл күрсінді де, «ие, бөлтірігі осында екен, бөрісі қайда жүр. Әлде терісі сыпырылып қызылдардың қанжығасына байланды ма, жоқ, мүмкін емес. Қолға түссе, бірінші бөлтірік түсуі керек, бөлтірік аман болса, бөрі де аман. Тойып алып бір жерде тыриып жатқан ғой, кәззәп. Бөлтірігін барлауға жұмсаған» деп ішінен күбірледі де, әлденеден сескенгендей ірге жаққа қарады да, көңілі орнына түсті. Үйге сақтаған «аз-мұзының» жатқан жері дұрыс екен, әйтеуір. «Тағы да лаң басталатын шығар, тегі?», – деген сұрақ тық-тық етіп басына тигендей болғанмен, онша үрке қоймады. Қайта жүргіншінің хабары мұның жүрегін жылытып жібергендей әсер алды.

	Шағыр қас қарая төсек салдырып жатып қалғанмен көпке шейін ұйқысы келмей дөңбекшіді. Әлде бір ойлар басына кіріп-шығумен болды. Алдында не жайдың күтіп тұрғанына көз жеткізе алмады.

	«Бір Алланың өзі біледі, белді буып, жолға аттанса қалай болар еді?», деген бір ой келді де, онысынан тез құтылды. Қасында сасқанда арқасүйер азамат жоқ, айдалада құзғынға жем болып, сүйегім көмусіз қалар. Денесі тітіркеніп, тоңазығасын аяқ астындағы көрпесін алып жамылды. Ұйықтап кеткен екен, «Шағыр, бармысың?» деген жуандау дауыстан шошып оянып, болыскей ақ бас керуеттің үстінен секіріп түсті. Тамағы қарлығып, дыбысы шықпай, албасты басты да қалды.

	– Қорықпа, мен ғой, Құныспын, – деді әлгі дауыс.

	– Ойпырым-ай, түсім екен десем. – Шағыр өзіне-өзі келе бастады. Шапанын киіп, керуетті жөндеп, аяғына мәсісін сұғып барып: – Ал, босағада неғып тұрсың, жоғарылат, – деді жайбарақат үнмен.

	Құныстың күректей алақаны Шағырдың қолына түрпідей тиді. Екеуі құшақтасып көріспей, бір-біріне салқынқандылық танытты. Қара көлеңкеде Құныстың денесі құбыжық сияқты алпамсадай боп көрінді. «Бұл ит менен не дәметіп келді екен, ә?» деген күдік денесін тіліп өтсе де, сыртына шығармады.

	– Шамыңды жылтыратып әуре болмай-ақ қой, аз-кем аялдаймын да, жүремін, – деді Құныс.

	– Иә, аман-есен жүрмісің, апырай, сені көремін деп ойламап ем.

	– Бәрі дұрыс, жағдай бұрынғыша. Сусының бар ма?

	Шөліркеп тұрмын.

	Шағыр ұмтыла басып, беті жабулы тұрған тегендегі қымызды сол күйінде көтеріп, Құнысқа ұсынды. Дәу қара саумалды қылқылдата жұтып, сәл тыныстап қайта жұтып, жарты шелек сиятын тегенді жылан жалағандай қылып орнына қоя салды да, сылқ етіп отыра кетті.

	– Уһ, рахат-ай, кебенем кеуіп келіп еді, – деді Құныс екі қолымен жер тірей шалқайып.

	Үнсіздік. Сегіз қанат ақ орданың ішін меңіреу тыныштық басты. Алыстан жылқының кісінегені естілді. Түн ортасында байғыз шақырды.

	– Бәйге күреңге құда түсе келдім, бір тәуір аттың ызасы өтті, Шәке. Соны маған қиыңыз.

	– Бәйге күрең қолды болды. Ахмет халфе мен Жұмабайдың біреуі ұрлап кетті, басқадан көрмеймін. Әлгі Кәрім деген шикі өкпеге міне тұр деп беріп қойсам, ұрлатып алыпты. – Шағырдың сөзі жасандылау шықты ма, Құныс біразға шейін үндемеді.

	– Солай ма, Жұмабай алса алысқа ұзамаған екен, әйтеуір, – деді Құныс ыңыранып. – Иә, не жаңалық? Әлгі жаман Жәдің қайда?

	– Көптен көргенім жоқ. Қызылқоғаның маңын кезіп жүр деп естідім. Сол жаман не бітіріп жүр дейсің. Біздің үйге келіп кеткен Жәрдем бе?

	– Иә, барлап кел деп жіберіп едім.

	– Қасыңда тағы кім бар?

	– Мұсағали бар, басқасы мерт болған.

	– А-а, имандары жолдас болсын.

	– Анығын айтшы, ат халфеде ме, Жұмабайда ма?

	– Ендігі Жұмабайға өткен шығар. Халфе соңғы кезде Жұмабайшыл болып алды деп естимін.

	– Жәдіге айт, маған атты ұрлап берсін, қарызын сөйтіп өтесін.

	– Жәдінің қолынан келмейді, босқа әуре боласың, одан да өзің қамдан.

	– Жарайды. Мен туралы ел ішінде не өсек бар?

	– Тым-тырыс, өліп қалды деп ойлайды бәрі.

	– Дұрыс екен. Ал, айып етпе, Шәке, сау бол, көріскенше. Сені ат ұрлататын аңқау деп ойламаушы едім. Бір адамдық жүрегің болмаса да, он адамдық қулығың бар деп естуші едім. – Құныс кеңк-кеңк күлді. – Жиектегі ескі пәтер мен жалғыз теректің түбіндегі бұлаққа жай бардың ба?

	Шағыр селк ете түсті. Өз-өзіне келе алмай біраз отырды. Сегіз қанат киіз үйдің уықтары сытырлап, шаңырағы шайқалып кеткендей болды. Басы айналып, жүрегі соқты. Ауыр дем алды.

	– Саспа, Шәке, маған көмбедегі қазынаның жартысын берсең, қанағат етемін.

	– Әй, Құныскерей, – деді Шағыр күшін жинап, – бар екені рас, оны сенен жасырғанда не табамын? Түбінде қызыл итке жем боларын білсем, қазына жинап нем бар. Есіңде болсын, есіңе сақта, қарынға жабысқан талақтай саған жабысып жүрсем қайтесің, а?!

	– Көмбең барын көрмесем де, сездім, Шәке. Бұл не қылған адам деп соңыңнан көз жүгірткенім рас еді. Көмбең, иә, сен шауып шыққан дүзгіннің, иә, сен су ішкен бұлақтың түбінде, шындық па осыным? Жата берсін, бір қажетке жарар. Артық мал көз шығармайды. Мен досыма қарақшы емеспін, қасыма қарақшымын, білдің бе? Менен қорқып, ала қашып әуре болма, көзге түсіп қаласың. Сосын екеумізге де жоқ ол дүние. Ал, сау бол, шамам келсе, хабарласармын. – Құныс орнынан көтеріле берді.

	– Сәл кідір, – деді Шағыр тұншыққан дауыспен. – Сасқан кезде сені қайдан табамын? Ер жігітсің ғой, нар тәуекелге бел буған күні мені де ала кетерсің. Көзсіз ерлік сенде бар, жолға қаржы менде бар, білдің бе? Қара бастың қамын ойлар кез келді, біз үшін аласапыран алда...

	– Өзім хабарласармын, ештеңе сезбегендей бұғып жата бер. Құныс екі аттап үйден шыға жөнелді.



	***

	Ертеңінде Төлеш ауданға аттанып кеткен соң Кәрім інісін күркеге қалдырып, торы атқа мінді де, жанын мазалаған ойын жүзеге асыруға тырысты. Борсанның ішкі бетімен жықпылжықпылды қуалап, Қызылқоғаға тіке тартты. Мұнысы – Төлеш кездесіп қалып, сырым ашылып қала ма деп қысылғаны. «Бәйге күреңді тырнағыма іліктірсем Шағырдың өзіне тапсырып, мойнымдағы борышымнан құтылар едім», деп ойлады. Кермақастың қызыл үйіне жақындап кеп, ат шалдырды, кешті күтті. Күн бата атына мініп, қызыл іңірде Қызылқоғаға кірді. Ахмет халфенің үйін сырттай білетін еді, атын тасаға байлап, жаяулатты. Көк қақпалы пәтердің айналасы қол созымдай тақтаймен қоршалып, аула ішіне қасқыр ит байланыпты. Екі бетте қарама-қарсы салынған екі сарай бар, есіктері құлыптаулы. Ытқып шарбақтан түсті де, бұғып отыра қалып, тың тыңдады. Ештеңе сезілмеді. Оң қолына қыса ұстаған кеспелтек таяғынан басқа жолдасы жоқ. Бұқпақтай жүгіріп, сол жақтағы сарайға жабысып тұра қалып еді, сол жағынан арс етіп ит жабыса кетті. Шалт қимылдап итті қара тұмсықтан қонжитып өтті, үнсіз қалды. Енді байлаулы ит арсылдады. Бұл кейін шегініп, шарбақ түбіне келді. Сәлден кейін жүгіріп екінші сарайдың түбіне келе беріп еді, екі қолын екі жағынан шап берді де жұлқылай сүйрей жөнелді. Ернін тістеп қапы да қалды.

	– Ұстадыңдар ма, иттің баласын, бері әкеліңдер, жүзін көрейік, – деді қарсы келе жатқан адам. Ахмет халфенің дауысы. Екі жағындағы үнсіз екі адамның қолы сәл босаңсиын деді. Кәрім ыңғайлы кезді мүлт жібермей, оң жақтағысын баспен қақты. Қолы босады, сол жақтағыны іштен ұрып, ол еңкейе бергенде қуықтың тұсынан бір тепті. Халфе қаша жөнеліп еді, қуып жетіп, айқайлағанына қарамастан жерге алып ұрып, іштен екі тепті, айнала беріп халфені көтеріп алды да, шарбақтың сыртына атып жіберді, өзі бірге ытқыды. Алдыартына қарамастан атына жетті, ат үстіне отырып, тебініп қап қараңғылыққа сүңгіді. Сол кеткеннен мол кетті. Ахмет халфені өлді деп ойлаған бұл күркедегі інісіне де соқпай Ителгі құмына тартты.

	***

	Ахмет халфе ауыр жараланса да, өлген жоқ еді. Арыз етіп милицияға баруға ұрының арты қуыс болды. Екі інісіне де «ауыздарыңды ашпаңдар» деп қойды. Не керек, үйінде бір күн жатып, келесі түні таңға жақын Жұмабайды шақырып, бәйге күреңді жетектетіп жіберді. «Ат менде, басқа жақтан іздеп әуре болмасын, аламын десе, келіп алып кетсін» деп Жұмабай Шағырға кісі шаптырды. «Міне берсін, бір жылқыны қасқыр да жейді. Саған сыйладым» деген Шағырдан жауап келді. Жұмабайға да, Шағырға да керегі осындай жылы хабар еді. Екеуі де көңілді, екеуі де тоқ. Таяқтан сирағының сүйегі жарылып, Ахмет халфе біраз азап шекті.



	***

	Кәрім сол кеткеннен өзінен-өзі безініп жыңғылды ойпанда жатып алған. Өзіне шақтап кішкентай жертөле қазып, пана жасады. Тұзақ құрып, құр, кекілік, қоян ұстап, қорек етті. Бір жеті өтті, ешкіммен хабарласпады. Екі жеті өтті, бір ай өтті, тырп етпеді. Торы атты көзден таса жерге ұстап жата берді.

	Қызылқоғадағы уақиға ертеңгі күні-ақ етек жайған. Тепкіден Ахмет халфенің аяғы сыныпты дегенді естісімен-ақ Төлеш атқа қонып, егіс басына келсе, Кәрім жоқ, Мұхит жүр. Сұраса, атқа мініп кеткеннен басқа ештеңе білмейді. Ахмет халфені соққыға жыққан Кәрім екеніне Төлеш шүбә келтірмеді. Дереу атқа тақым салып, іздеуге аттанды. Азын-аулақ азықпен Мұхитты күркеде қалдырды. Түске таман Кәрімнің үйіне келді. Жайғасып, Балғаным апайының қолынан шай ішті. Бірақ тіс жарып ештеңе демеді. Тосын хабардан бұлардың бейжай екеніне көзі анық жетті.

	– Екеуіне бас-көз боларсың, шырағым, жұмыс көп болса, үйге жібермей-ақ қой, – деді Балғаным.

	–Жарайды,апай,–дедіТөлеш.–Кәрімніңмұндакелмегенібелгіліболды. Шағырға әдейі соқпады. Айдап отырып Қызылқоғаға барды. Милиция досының үйіне түсіп, мән-жайды толықтай баяндады, көмектесуін сұрады.

	– Менің қолымнан не келеді? – деді Сақтапберген, – Жұмыстан қолым босамайды.

	– Кімнің қолы бос дейсің? Сұран екі-үш күнге, іздейміз.

	– Ойбай-ау, босата ма әрі бос жүріс болар, ол желіккеннің қай белді асып кеткенін қайдан білеміз?

	– Бел аспайды ол, ондай ақымақ емес. Бір жерде жасырынып жатыр, қисық жолға түспей тұрғанда тауып алайық. Әйтпесе тәп-тәуір жігітті елден бездіріп алармыз.

	Ақыры екеуі келісті, ертеңіне жолға шығып, екі-үш күн құмды кезді, ештеңе жоқ.

	– Мен енді іздемеймін, – деді Сақтапберген, – таптырмайды ол, мүмкін, Тұзтөбедегі апасына тартып кеткен шығар?

	– Кетпейді ол, – деді Төлеш, – ондай ақымақ емес деп айттым ғой саған.

	– Онда ақылдыңды жалғыз іздей бер, – деді Сақтапберген Төлешке ренжіп.

	Үш-төрт жетіден кейін Төлеш тағы да атқа мінді. Нәтижесіз үйге қайтты. Төрт-бес күннен кейін атқа тоқым салып, Жарыпшыққанды жағалап екі күн жүрді де, үшінші күні Ителгінің тұсынан шағылға бойлай енді. Ешкім ат ізін салмайтын құмшағылға мұның да бірінші кіруі. Жайлап сүзіп, құмбелді аса беріп еді, сол жағындағы жыңғылды ойпаңнан селдір түтін шыққандай болды. Атын тебініп, солай қарай беттеді. Жақындағанда сезді, анық түтін. Шоқырақтатып жетсе, Кәрім мосыға ескі шелекті іліп, су қайнатып жатыр екен, Төлешті байқап қалып қарсы жүрді. Төлеш атынан түсті де, «Кәрімжан» деп дауыстады.

	– Ассалаумағалейкүм, Төке, – деді Кәрім ештеңе болмағандай күлімсіреп.

	– Ау, батырым, мұның не? – деді Төлеш атынан секіріп түсіп. – Ахмет халфені ұрдым деп елден жасырынғаның батырлық емес. Ол итің өлмеген екен, бірақ «аюға намаз үйреткен таяқ» емес пе, бәйге күреңнің ізі шықты. Сірә халфе шарбы майым ақтарылып қалар деп қорықса керек.

	– Иә, қайдан?

	– Бәйге күрең Жұмабайдың қолында көрінеді. Бұл жөнінде Шағыр да біледі екен. Екеуі хат арқылы құдаласып, ауыз жаласыпты дейді. Сенекеуміздіңжүрісімізбосжүріс, шырағым. – Төлеш мойнын кегжең еткізіп, Кәрімге күле қарады да, малдасын құрып жерге отыра кетті.

	– Ойпырм-ай, а?! – Кәрімнің жүзі сұрланып, жел қағып тотыққан беті одан сайын күрең тартты.

	– Солай, шырағым, бұл иттердің қулық-сұмдығы жеткілікті, абайламасаң орға жығады. Олардың несі кетеді, пышақ жүзін өздерінен бұрса, соған мәз. Ал сенікі балалық, тіпті шалалық деуге де болады, өзіңді-өзің орға итеріп. Әйтеуір, бір атағыңды шығарғың келсе, Қызылқоғаның базарына барып ұрлық жасауыңа да немесе арақ ішіп, мас боп төбелесіп, қайратыңды бір сынауыңа да болар еді. Тентектік жасаудың жолы көп қой. Ал заманның ыңғайын түсініп, өзің өмір сүріп отырған қоғамға сәл де болса пайда тигізу сенің азаматтық борышың екенін ұмытпағаның жөн. Халфені ұрып қаштың, одан не таптың? Өш алудың жолы олай емес, бұл қадамың – өкінішке ғана соқтыратын қадам.

	– Ұрайын деген ниетім жоқ еді, қолға түсіп қалатын сыңайға ұшырағасын. – Кәрім төмен қарады. – Мықты біреулер екен, екі қолымды сындырып жібере жаздады. Сонан соң, жан-дәрмен сытылып шықтым. Ал Ахмет халфені ұрайын деген ойымда жоқ еді, қарсы келген өзі.

	– Сол жерде өзің шейт боп кеткенде ғой, өлтіреді де, көміп тастайды, сонда не істейміз? Бәйге күрең мен үшін қазына емес, маған сен керексің, білдің бе?

	– Төке, менің жер үйімнен шай ішіңіз, – деді Кәрім күліп. – Жалғыз отырғанда адамның басына түрлі-түрлі ойлар келеді екен. Тіпті Тұзтөбе жақтағы апайға тартып кетсем бе деген де ой түсті. Бірақ оным ағаттық екен, өйткені мені осыншама шатастырған адамдардан кегімді алмай қалай кете барамын. Шағырдың зымиян жан екенін әуелден сезетінмін. Дегенмен тап осындай қулыққа ол кісіні қимайтын едім, енді бәрі де түсінікті болды.

	– Әрбір ісіңді ойланып істемесең, жардан құлайсың, бұл – ақиқат-шындық. Шағыр сені орға жыққысы келіп еді, әйтеуір, сүрініп барып, аман қалдың. Бағың бар екен. Бар пәлені саған аударып салып, өзі сүттен де ақ болғысы келеді ғой шіркіннің! «Ақтың отын ақымақ өшірмейді» деген сөз рас қой, әйтпесе... – Төлеш бірдеңесін ұмытқандай аңырайып жанжағына көз тастады да, сонан соң орнынан тізесін сықырлата тұрып, қаңтарулы атының қасына барып, артына бөктерген қоржынға қол салды. Қолына ештеңе ілікпеді ме, аттың артын айналып, қоржынның екінші басына қолын тықты да, бір түйіншекті суырып алды. Қоржыннан бір салмақты зат алғандай немесе сол заты қолынан бұлқынып шығып қашып, я пыр етіп ұшып кететіндей, әлгі түйіншекті қос қолымен қысып ұстап, дастарқанға таяу келді де, тізерлеп отыра кетті. Кір-кір шүберектің түйінін жаймен шешіп, Кәрімнің алдына қойды. Майға пісірген үш шелпек нан мен екі түйір қантқа қомайғалана қараған жас жігітке Төлеш аса бір риза пішінмен көз жүгіртті де:

	– Үйдің дәмі, шырағым, саған арнап алып шығып ем, өзіңе бұйырғанын қарашы, жолымыз болады екен, – деді. – Сосын тамағын кенеңкіреп, ыстық шайды ұрттай бастады.

	– Сіз де алыңыз, дәміңізге көп рахмет, аға, – деді Кәрім күреңіткен жүзін Төлешке бұрып. – Өмір болса, осы жақсылығыңызды бір қайтарармын-ау. – Кәрім шелпекті үзіпүзіп дастарқан үстіне жайып тастады.

	– Жо-жоқ, шырағым, маған бір түйір қант берсең жетеді, ал нанды өзің же, наннан үлкен дәм жоқ екенін өзің де білесің. Же, қарағым, же, – деді Төлеш дастарқандағы шелпекті Кәрімнің алдына қарай топтастырыңқырап. – Тоқта, ұмытып бара жатқаным-ай, – деп Төлеш төс қалтасынан кішкентай шүберекке ораған түйіншекті суырып алып, сол күйінде Кәрімге ұсынды да: – Шөкім шай еді, шәйнегіңе демдеп жібер, – деді.

	Ішіне бір шөкім шай түскен қара шәйнек астына ақ тезектің қып-қызыл шоғы тартылған соң сәл бәсеңдеткен дыбысын тағы да үдете жөнелді. Кәрім шелпекті аузына бұрап тығып, екі-үш ақ тезекті шәйнектің оң жағына қаластырды.

	– «Әкең өлсе де, әкеңді көрген өлмесін» деген ғой, шырағым,– деді Төлеш алдындағы шелпектен ауыз тиіп. – Әкеңді көре қалдым, аз-кем жолдас та болдық. Бір сөзді адам еді, жауырыны қақпақтай, ұзын бойлы, өңді кісі еді. Әрі үстінен басып кетпесең, қозғалмайтын салмақты да сабырлы болатын. Сенің түр-тұрпатың тура әкең марқұмнан айнымаған-ау, айнымаған, апырай бала әкеге сендей тартпас. Сол алып денесіне қарамай, ол кісі өте жуас еді, бала-шағаның тілін ала беретін. Біреу жұмаса, тіл қайтармайды, жосып жүре береді. Ал сен басыңнан сөз асырмайсың, қандысың. Мұның енді Мұқаш атаңа тартса керек. Ол кісі ділмар, шешен әрі төре болған. Кезінде билік те айтқан дейді. Бір рет көрдім, ұзын бойлы, аппақ кісі еді.

	– Менің атам есімде жоқ, бұлдырлау, еміс-еміс қана білемін. Ал әкем көз алдымда тұрады, – деді Кәрім бұрқылдай қайнаған шәйнекті шоқтан көтеріп.

	– Әкең өлгенде сен есіңді біліп қалдың ғой. Қазасына ел көп жиналды марқұмның. Сол кісінің бір жолы шешең Балғаныммен қалай кездескенін айтқаны есімде. – Төлеш шайды ұрттап алдына қойды. «Жас жігіт едім, ноғайлардың атқосшысы болдым, – дейді. – Ноғайлар парлап ат жегіп Қызылқоғаның базарына түрлі бұйымдар әкеліп сатады. Бір жолы сауда қызып жатқанда сәукелелерінің шолпылары сылдырлап бір топ қыз келіп, сауда жасайды. Ішіндегі бір әдемі қызбен әдейі тілге келдім», – дейді.

	«Құрбыжан, аты-жөніңізді айтсаңыз, затты арзандау сатамын», – деп едім, әлгі қыз сықылықтай күліп: «Сендей кірешіге атымды айтып қор қыла алмаймын», – деді.

	Сосын мен тұрып: «Шыныңмен айтпайсың ба, онда зорлап айтқызамын», – деп қызбаланып едім, әлгі қыз: «Сендей жарты қазаққа жөнімді айтып, қор болмаспын», – дегені.

	Сосын мен тұрып:

	«Қап, сен қызды әйелдікке алмасам, Хамит атым құрысын», – дедім.

	Қыз: «Саған күйеуге шықсам, Балғаным атым құрысын», – деді.

	«Әкел қолды», – дедім мен.

	«Әкел қолды», – деді ол. – Шарт-шұрт қол алыстық. Қыз маған дөң айбат көрсеткендей сатып алған бұйымын лақтырып тастап, пұлын қайтып алды да, жөніне кетті. Сұрастырсам, атақты бай Жұмабайдың еркесі екен. Үйге келіп, әкем Мұқашқа:

	«Маған әйел әперсең, тек қана Жұмабайдың қызын әпер», – деп қолқа салдым. Не керек, әкем құда түсті, қалың берер қырық малды артығымен апарды. Содан бір жыл өткенде Балғаным өз келісімімен маған әйел болды», – деп отыратын жарықтық.

	– Қызық оқиға екен, – деп Кәрім басын шайқады.

	– Солай, бұл да – бір тарих, – деп Төлеш желпініп қойды. – Әнеукүнгі уәдені ұмытқан жоқпысың, ә, інішек? Сені өзіме орынбасар етіп алсам деген ойыма аудандағы басшылар қарсы емес. Бәрі де құптады. Осыдан бір-екі күн демалып, өзіңе-өзің келген соң жаңа қызметке кірісесің. Бұйрықты ауданға барып, мен шығартармын, жарай ма? Ал мына оқиғаны өзің біл, сосын мен білейін. Тісіңнен шығарма өмір бойы, ішімізде шемен боп қатып қалсын, білдің бе?

	– Ұқтым, Төке, бірақ Шағыр болсын, кім болсын, әйтеуір, маған салған лаңын түбі бір алдарынан шығарармын.

	– Ей, ылаңың не сенің, а? Қайдағы лаң, ойбай-ау, лаңды өзіңеөзің тілеп алып жүргеніңді білемісің? Бәйге күреңді сойып алса да, сенің шаруаң қанша, ұрлап әкетті ме, әкетті, сөз сонымен бітті деп қайқайып жүрмеймісің. Ешкім сенің басыңды жарып, көзіңді шығарған жоқ қой. Құрулы тұрған қақпанға түсіп қала жаздаған да өзің. Қайта құдай мықтап сақтады ол жолы. Қолға түссең, олар аямас еді. Қайта қараңғыда сені шырамыта алмай қалған ғой, бақытың бар екен. Мана айттым ғой, олар сені өлтіріп, денеңді көміп тастап немесе суға ағызып жіберіп қарап отырса, не қыламыз? Қайта оққағарың бар жігітсің, жүдә, о несі-ай!

	– Төке, бір кезеңі келсе дегенім ғой, әйтпесе нем бар жанып тұрған отқа түсетіндей көзсізденіп.

	– Енді-енді жөнделіп келе жатырсың. Рас, реті келіп іс оңынан туса , Ахмет халфені де, Шағырды да аямаспыз-ау, бірақ соған дәлеліміз мықты болуы керек. Құр далбасадан ештеңе шықпайтынына көзің жетті емес пе, солай ма? – Төлеш мойнын кегжең еткізіп қарсы алдында отырған Кәрімге тесіле қарады. Табиғат кең етіп пішіп берген олпы-солпы денесі, қолапандай мұрны мен түрілген ерні, аясы кең сұрғылттау көзі, кеңірдегі сорайған ұзын мойны – бәрі-бәрі бір сәтте жиырыла қатайып, сомнан соққандай боп көрінді Кәрімнің көзіне. «Төлештің бір ұрғанынан қандай жігітің де жалп ете қалады», деп естігені мүмкін бекер де емес шығар. Кәрім Төлештің денесіне тағы бір көз жүгіртіп еді, еңкіш жауырыны шалқайыңқырап, екі қарының бұлшық еттері торсия қапты.

	– Бәрі түсінікті, Төке, сіздің айтқаныңыз болсын, – деді Кәрім алдындағы суып қалған шайын бір ұрттап.

	– Маған да керегі осы сөзің еді, шырағым. Ал онда отыңды өшір, атқа қонайық. Айдан астам болса да өзіңе пана болған мына жертөлеңе тимей-ақ қой, ескерткіш ретінде қалсын.

	Күндердің күнінде жол түсіп үстінен шықсаң, осы жайды еске аларсың. Сенің дәуірің әлі алда, шарықтайтын заманың туды, тек бірбеткей азамат бол, дұрыс жүріп, дұрыс тұр. Сонан соң ақ пен қараны айыра біл, жалтақтама, білдің бе?

	Кәрім басын изеді де, оны-мұнысын жинастырып, атына ер салды. Осы бір дүзгінді ойпаңды қимағандай сәл тұрды да, атына мініп-ап едәуір жер ұзап кеткен Төлештің артынан шоқырақтай жөнелді. Көңіліне қанат бітіргендей өне бойын шарпып өткен қуаныш сезімін баса алмай айқай салып, астындағы атын қамшылағысы келді де, Төлештен ұялды. Өзімен желдіртіп қатарласа берген бозбалаға Төлеш жалт бұрылып:

	– Әкел қолыңды, тақымыңның беріктігін сынап көрейін, – деп ұмтылды. – Кәрім де қайтқан жоқ, оң қолымен Төлештің оң қолының сағасынан шап беріп ұстап шалқая тартып еді, қарсыласы міз бақпады. Қоя беріп, астындағы атын езулей қайта жармасып еді, бұл жолы Төлеш шапшаң қимылдап, Кәрімді сол қарынан іле тартты, жас жігіт шалқайып барып қайта түзелді. Бозбаланың қаны басына шықты. Тобылғы сапты қамшысын аузына тістеп, ат жалына еңкейе берген қарсыласының омырауынан қапсыра ұстап, «ауп» деп орай жұлқып еді, Төлеш ер үстінен сәл ауып қала жаздады. Екеуі қайтадан қатарласып, қапталдаса бергенде: – Жарар, жарар, жастығыңды білдірдің. Бір-екі кісілік қайратың бар екен, бірақ әлі тәжірибең аз, соңғыда сол қолыңмен атымды қамшылағаныңда мен ер үстінен түсіп қалатын едім, – деді Төлеш айқайлай сөйлеп. – Сен қайда, мен қайда, екеуіміздің жас шамамыз тым алшақ қой. Сенің күш-қайратың күнбе-күн толысып келеді, ал отыздың ортасына мінген менің өмірден көрген құқайым тым көп, әйтпесе бір қолыммен дөңгелетер шамам бар еді. – Ол атының басын тартып, күлімсіреді.

	– Кешірерсіз, сәл қызбалық жасасам, – деді Кәрім де езу тартып. – Дегенмен ат үстіне мықты екенсіз. Кезінде көкірек кергендердің біразын төңкергенсіз-ау, сірә. Шын айқайға бассаңыз, мені де састыратын ретіңіз бар.

	– Сендей кезімде де, сәл ересек тартқасын да топқа түскенім рас. Бір рет Көкжарға барып, бәстескен татар жігітін жығып та кеткенім бар. Ол жігіт те мықты екен, менің де мықты кезім, ай біраз алыстық-ау. Сонда базарлап бірге барған Хамит марқұмның: «Әй, айлаға салма, төстеп көтер, әйтпесе жығыласың», – деген айқайын құлағым шалып қалған соң «ауп» деп көтеріп алып, оң жамбасқа салып шорт қайырдым, жер қапты. Бас бәйге тай екен, жетектеп қайттық. Сонда мен Хамит марқұмның айқайының мәнісін сұрағанымда, оның: «Іштен шалатын әдісқой пәле сенің қапыңды таппай қоймайтынын біліп, салдым айқайға», – деп мәз боп күлгені бар. Біраз жас үлкендігі болса да Хамекең екеуміз әзілдесе беретін едік.

	– Төке, мен осы бойда үйге соғамын ба, соқпаймын ба? – деді Кәрім астындағы атын сипай қамшылап. – Мұхит үйде шығар?

	– Сенен он төрт жасар Мұхитжан ақылды болғанын көрмеймісің. Сол егістік басында жалғыз өзі тұрып жатыр. Бір атар мылтығымды құр дәрілеп қолына ұстатып қойдым. Дән шұқитын құстарды үркітеді тарсылдатып атып. Дырдай азамат, әңгімесі де дұрыс.

	Кәрімнің ойына інісі түсті ме, әлде мына жасап жүрген қылығының мүлдем теріс екеніне көзі жеткендей болды ма, әйтеуір, біразға шейін үндемеді.

	– Әй, жігітім, көтер басыңды, «нелер келіп, не кетпес ер жігіттің басына» деген емес пе, қапаланба, бәрі де дұрысталады, бәрі де оңынан туады әлі. Өйткені заман біздікі, заң біздікі, енді тек аянбай еңбек ету керек. Мына жаңа заманның нұр сәулесіне жарлы-жақыбайлар да шомылсын. Солай ма, жігітім? Ал кеттік, енді астымыздағы атымыздың ұшқырлығын байқайық.

	Жапан түзде екі атты сатырлата жөнелді, қара жердің тұнылығынан ба, ат тұяғынан шыққан шаң әуеге көтеріле алмай бұғып қалып жатыр.





VI




	Оразалы қоқтысында он бес-жиырма шақты қараша киіз үй қаз-қатар тігілген. Бәрі де бір өңкей тектес. Бұл өңірде өткен қыс қатты болғанмен, жаңа ұйымдасқан Ақкөл колхозының азын-аулақ малына шығын келтіре алмаған. Колхоз малын Тайсойғанның шүйгін шөпті шағыл ойпаңдары аман сақтап қалды. Қар ала тесік болып, ызғырық қызыл жел құбылаға ауғанда-ақ, колхоз адамдары қыстақтарын тастап қоқтыға қонып алған. Бұйралана жоталанған өркеш-өркеш биік құмдар. Құм қойнауына кіріп кетсең, аттылы түгіл, түйелі адамың көрінбейді. Осы құм терістікте Бүйректен басталады да, Оңтүстік шығыста Саркөл өресінен аяқталады. Ұзыны да, ені де жүз шақырымнан асатын бұл шағылды құмдардың ортасын қақ бөліп Ойыл өзенінің бір бөлшегі Жарыпшыққан ағады. Мұғалжар тауынан бас алып төмен сырғитын Ойыл өзені, шағыл біткеннің ірге-іргесімен жанамалай ағып, Қызылқоғадан аса бере Жарыпшыққанмен қосылып бір арна болады да, Саркөлдің құмына сіңіп барып жоқ болады. Осы құмды аймақты халық «Тайсойған өңірі» дейді. Сағат ағашынан Борсан қыстағына дейінгі аралық – Ақкөл мен Жаңа шаруа колхозының жазғы, қысқы қонысы. Қараша үйлердің шеттеу тігілгені атақты банды Құныскерейдің әкесі Қожахмет қарттың үйі де, оған жалғас атышулы ізші Нұрғазының баспанасы. Осы ауылдың қатынбаласының арасында бір сыбыс басталғаны көп бола қойған жоқ еді, тез арада бүкіл өңірге жайылып-ақ кетті. Күн көтеріле піскен сүтін құйып алып, қаспағын қырып жеп, қара қазанға төніп отырған Қамаш бәйбішенің қасына, тобығынан келетін ішкиімінің оң балағын жоғары қарай көйлегімен қоса ышқырына қыстыра салып, ауыр денесі былқ-былқ қозғалып етікші Таңқай шалдың кемпірі, осы ауылдың сөзуары Мақпал келді.

	– Ойбай-ау, Қамаш-ау, – деді ол, қазанға түкіріп жібере жаздағанын өзі де байқамай қап, – әлгі банды Құныс бүгін таңда қатынының қасынан тұрып, құмға қарай аяңдап бара жатқанын біздің шал көріп қалыпты. Байғұс-ау, оны әлгі Қиыл бойындағы соғыста өлді дегені қайда? Астағыпралла! Пері болар, сірә. Айттым ғой мен Құныс киелі деп. Біздің шал да сорлы, жаяу кетіп бара жатқан адамды артынан қалмай бақыламас па. О, сорлы шал, маған келіп сыбырлағанша. Сен ештеңе сезбедің бе, Қамаш-ау?

	– Қойшы әрі, сен-ақ бөсесің де жүресің, – деді Мақпалды әсте жақтырмайтын Қамаш, – басқа біреу болар. Немесе сенің екі көзі атысып шабысқан қыли шалыңа Құныс аруағы елестеген ғой. Бұл өңірде болмағанына екі жылдан асып кеткен жоқ па, өлді деген. Өлген адамның құлағын шулатып не қыласың? Бар, оданда шалыңа айт, қартайғанда өсекшіл кемпіріңе айқайлап ит қоспасын.

	Сөзден тосырқап қалған Мақпал көйлегінің етегін қағып тұрып кетті.



	***

	Мақпал сөзінің, шынында да, жаны бар еді. Шалдың көргені кәдуілгі Құныс болатын. Оның Тайсойған өңіріне кіргеніне де аптадан асып кеткен. Қасында Жәрдем мен Мұсағали. Қиыл бойындағы отряд тосқауылына тап болған, сегіз адамнан тек екеуі аман құтылған-ды. Ал Мұсағали жолай ерді. Сонан соң Қаратөбе асып кеткенде, қыс бойы Даулабай қыстағындағы қорықшы Исабайдың үйінде жасырынып жатып, қар кете Тайсойған өңіріне шыққан. Мұндағы Құныстың ойы, екі жылдан аса көрмеген әке-шешесі, қатын-баласымен жүздесіп, және жаз бойына Тайсойған шағылдарын паналай тұру. Бастапқы қадамына ешкім бөгет бола қойған жоқ. Құмға ендей кіріп, екі-үш күн жан-жаққа барлау жасаған Құныс бірінші қадамын Шағырдың үйінен бастаған. Бірақ оған да жөнін ашып айтқан жоқ. Сонан соң қасындағы екеуді Ителгі шоқысының маңына қалдырған Құныс өз үйіне жалғыз кетті. Қарайғанды қалт жібермейтін сергек те сақ, қырағы көз, тас түнек қараңғылықта Оразалы қоқтысын жаңылмай тапты. Ауыл итінің үрген дыбысы естілісімен-ақ, атын жетектеп жаяу жүрген. Бұл ауылда өзіне бас салатын ешкім жоқтығына көзі жеткенмен, «сақтықта қорлық жоқ» деп бөгде адамның көзіне түскісі келмеді. Төбет ит Бөрібасардың үрген дыбысына қарап, өз үйінің шамасында топшылаған. Ауылдың желке тұсындағы ойпаңға атын арқандаған Құныс үйге жаяу тартты. Жан серігі шолақ мылтығын да қазықтың қасына қалдырды. Қараша киіз үйдің сықырлауығы ішінен бекітулі болатын. Үй-іші тымтырыс, бәрі де ұйқы құшағында. Үркер төбеден ауып барады, таң да жақын. Әсте әкесі жататын оң жақ іргені көтерген Құныс:

	«Әке, есік аш», – деп дыбыстаған. Үрген иттердің дауысымен ояу жатқан Қожақмет қарт селк ете түсті.

	– Түсім бе, өңім бе, ойпырм-ай! Мынау Құныстың дауысы ғой. Кемпір, – деген ол Қанымды түрткілеп, – майшамыңды жылтыратшы, деді.

	Денесі қалтырай орнынан тұрып, сықырлауықтың ілмешегін ағытуы мұң екен, еңгезердей дәу қара шалды құшақтай алды. Үйіші абыр-сабыр. Құныстың әйелі Қалима өз көзіне сенбегендей аз уақыт үрейлене отырып қалған да, артынша Құныстың кең құшағына сүңгіген.

	– Қарағым, тірімісің? – деді шал мырсылдай көз жасын сүртіп. – Хабар болмағасын бәріміз де сені өлдіге санағанбыз. Тек анда-санда бейтаныс адамдар қона жастанып, сен жайлы сұрайтын. Сонда ғана көңілім саңлау тауып, тірі жүр-ау ол, тірі болмаса, неге сұрайды дейтінмін.

	Қара шәйнек үй-ішіне жаққан құрғақ тезекпен тез қайнады да, шай қамы жасалды. Қаным кемпір баласының өтінішімен сыртты бақылауға кетті.

	– Әке, – деді Құныс шай үстінде. – Жаз бойы осы шағылды паналамақпын. Біреу келіп мен туралы қысып сұраса, қонып кеткен, басқа жөнін білмеймін дерсің. Мен енді тура ажалдан басқа ешкім ұстай алмас, бір басымда бес емес, ондаған, он емес, жиырма-отыздаған адамдардың құны бар, қолға түссем, олар мені кешпес те. Анда-санда ебін тауып келіп жүздесіп тұрармын.

	– Қайдан білейін, қарағым, – деді Қожахмет қарт жүзін баласына бұрып. – Бұл дүниеде қолға түспесең де, ақыретте олардың қолына түсерсің, жазықсыз болса, олар да сені жазалар. Өлмейтін пенде жоқ қой, «тек жүрсең тоқ жүресің» дейді қазақ. Қашқын екенсің, басыңды қорға, жазықсыз адамдарда нең бар, жөніңе жүр.

	Шай жиналды. Үй-іші қайтадан төсектеріне қисайды. Тек Қожақмет қарт қана киініп сыртқа шығып кеткен. Шам сөндірілді. Сегіз жасар баласы Төкеңді иіскеп Құныс жатыр. Құнысты сырт жағынан аймалап, көз жасын жастыққа сүртіп Қалима жатыр. Сәлден кейін сол жағына қарай аударыла түскен Құныс оң қолымен әйелін бауырына қарай тартқан. Сыбырсыбыр сөз, мырсылдап жылаған әйел дыбысы. Сәлден кейін үйішінде тыныштық орнаған. Алакөбеңде тұрып шағылға қарай аяңдап бара жатқан Құнысты дүзге отыруға шыққан етікші Таңқай шал байқап қалған-ды. Құныстың қырағы көзі шалды іліп кетсе де, сасқан жоқ. Икемсіз ірі дене көкжал қасқырдай кердеңдей басып құмға кірген. Ендігі мақсаты Қызылқоғадағы Айбаланы бір көріп, бәйге күреңді тақымында ойнату.

	***

	«Құныскерей құмда жүр, үйіне қонып кетіпті» деген хабар Қызылқоғадағы милиция бастығы Иманғалиев Әлімнің құлағына да тиді. Ол сол күні өзінің орынбасары Жұмабайды шақыртып алып іске кіріспек болды. Рұқсат сұрап кірген Жұмабаймен саулық сұраспастан, ол сөзін бастап кетті.

	– Әлгі қанішер құмға келіпті. Қасында жәрдемшілері де бар көрінеді. Енді бізге тыным болмас. Гурьевтен бұйрықты күтпейақ дереу тосқауыл жасау керек. Сен осындағы отрядты жинақтап, қасыңа Молдағалиды ал. Қызылқоғадағы жасақты отрядты біле тұра, бұл қу Тайсойған өресіне неге келді екен? Әлде бізді менсінбей ме? Жылдар бойы қандай да тосқауылдан құтылған бөрі бізді аяқасты еткісі келетін болар. Жоқ, оның бұл ойы бола қоймас. Мен оның үйіне қонып, сайраңдауына жол бермеспін, – деп бөлме ішін кезіп кетті. Сәл тыныштықтан кейін:

	– Әлеке, – деді Жұмабай. – Біз неде болса тезірек қимылдайық. Осындағы қырық адамнан құрылған отрядты Молдағали екеуміз бастап, Құныстың ізіне түсейік. Жер-жерге тыңшы қояйық.

	– Тоқтай тұр, – деді Әлім қолындағы темекісінің қалдығын ерні күйгенше сорып. – Сенің сөзіңнің жаны бар. Оны нағыз паналайтын жері Ителгі шоқысы мен Ақкөбе аралықтары, қалың жыныстары көп, қызыл құмның үстінен шықпасаң көрінбейтін ой-шұқырлы өресі. Ол бөрінің тек ізімен ғана топшылау керек. Оның осы Шағырмен байланысы жоқ па екен? Бүркеніп жатқан сол үндеместен де қорқуға болар.

	– Жоқ, Әлеке, өрістегі малын күнде санап, бұтын тыр-тыр қасып жатқан ол шалды Құныс не қылсын. Маған мынадай ой келіп тұр, Әлеке, – деді Жұмабай елпек қағып. – Отрядты екіге бөліп, Молдағалиды бас етіп, жиырма адамды Ақкөбе бағытына жіберсек, қалған жиырмасымен Борсан шағылдарын сүзе ың-шыңсыз барып Ақкөл колхозындағы атақты Нұрғазы ізшіні ертіп, бандының ізіне түсемін.

	– Жобаң дұрыс, енді таңнан атқа қоныңдар, жолдарың болсын, тек сақ болыңдар, – деді Әлім Жұмабайға қолын ұсынып. Сыртқа шыққан Жұмабай Молдағалиды кездестіруге асықты.



	***

	Осылай милиция әкімдері абыр-сабыр боп жатқанда, Құныс, Мұсағали, Жәрдем үшеуі Қызылқоға маңын торуылдап жүрген. Жәрдемді дереу жіберіп, Құныс бар жағдайды біліп алды. Отрядтың ертең аттанатынын да, бір тобын Ақкөбеге, бір тобын Ителгі шоқысына қарай бағыттайтынын да, Айбала сұлудың Үйшікке базарлап кеткенін де дәл біліп келді хабаршы. Ендігі Құныстың ойы – отрядты асырып жіберіп, олар бұлардың ізіне емес, бұлар олардың сыртынан бақылап, қайткенде де Жұмабайдың астындағы атышулы жүйрік бәйге күреңді қолға түсірмек. «Ол антұрған күреңді бұл сапарға мінер ме екен, мінбес пе екен?» деген сұрақ жанын толқытты. Жырынды бөрі қалай болғанда өз ойын іске асыруға асықты.



	***

	Астындағы ауыздықпен алысқан бәйге күреңді қызықтап Жұмабай Қызылқоғадан ертелетіп аттанса да, күн қыза жүрістері сылбыр тартқан қарулы отряд Борсан қыстағына тоқтай қалды. Сиыршы Бектемістің үйінен түскі шайды терлептепшіп ішіп отырғанда, олардың ізін баса келген Жәрдем таяқ тастам жердегі сай ішінде бұғып жатқан болатын.

	– Атты осы жолдан қалдырмай қолға түсіру керектігін жадыңнан шығарма, – деді Құныс серігін аттандырып жатып. – Бізге қазір ол ат ауадай қажет, онымен ойлағаныңды істейсің, қусаң – жетесің, қашсаң – құтыласың. Қандай тәсіл қолдансаң да атты алып кел, ұқтың ба? Қолға түсіп қалып, сау басыңа сақина тілеп жүрме. Сақ бол.

	Құныстың басты ойы атақты күреңді қолға түсіріп алу еді. «Қандай заман болатынын кім біліпті, – деген ол іштей толғанып. «Жақсы ат – жан серігі», әзірге қасымдағы екеуді қауіп-қатерге жұмсап өзім жақсылап тынығайын, Тайсойған өресінде қайткенде де үш-төрт ай паналай тұру керек».

	Бәйге күреңді шаужайынан ұстағалы аз уақыт болса да Жұмабай көзден таса қылмайтын. Тіпті жас сәбише мәпелеп, түгін сипап далаға жібермей, жылы сумен аттың үстін жуып, сарайда ұстап, есік алдына қабаған көкжал байлап, аса қырағылық көрсеткен.

	Қызылқоғаданжылдаматтаныпкеткенмен,Жұмабайасығақоймады. Сойылып жатқан қойдың етін жеп, осы ауылдан салқын түсе аттанбақ, таң қылаң бере, Оразалы қоқтысындағы ауылдың үстінен түспек.

	«Мүмкін Құныс қаннен қаперсіз үйінде ұйқтап жатқан болар, бүгін отрядтың аттанғанын оған кім хабарламақ? Сағынып қалған әйелі мен баласынан әзір ұзай қоймаған болар. Шіркін, Құнысты ың-шыңсыз қолға түсіріп алсам, – деп қиялдады ол, – өз аймағымызды қоспағанда, сонау Орал, Ақтөбеге атағым жайылар еді».

	– Сағынғали, – деді қасында отырған жігітке. – Күреңді сай суының тұнық жерінен суарып, қайта орнына байлап жемдерсің. Өз атыңды мін де, оны жетегіңе ал, байқа, суға аунап қалмасын. Мен тамақ піскенше мызғып алайын.

	Өзінің жіті көзімен қазанға ет салынғанын байқап жатқан Жәрдем жұрт тамаққа тегіс отырғанда күреңді мініп қашпақ.

	«Не де болса тәуекел, құр қол қайтуға болмас», – деп күбірледі ол, үй жаққа түйіле қарап. Күреңді жетекке алып, тура өзіне қарай келе жатқан атты көзіне шалынысымен қуанған Жәрдем төмен сырғып, сайды жағалай өскен шиде ағашының тасасына тұра қалды. Сағынғалидың ойында дәнеңе жоқ, бір әуенмен ыңырсып келеді. Оның жүрегі де енді екі-үш минуттан кейін өзіне қадалатын пышақтың суық жүзін сезбеді. Жас жігіт сай бойында жарық дүниемен мәңгілік қоштасатынын да білген жоқ. Сағынғали терең сайдың ішіндегі жидеталдың тұсынан өте бергенде-ақ, барысша атылған Жәрдем оны ат үстінен жұлып алды да, айқайға келтірместен жүрек тұсынан қара кездігін бойлатты. Асығыс қимылмен күреңге қарғып мінген ол, өз атын жетекке ала, сай бойымен шоқырақтай жөнелді.

	Қапелімде ештеңе сезбеген Жұмабай Сағынғали келмегесін сай бойына кісі жіберген. Тізгіні талға ілініп тұрған ат пен қанға боялып жатқан жігітті көріп, хабаршы кейін жүгірді. «Аға, аға! – деді ол тұтығып, – өлтіріп кетіпті».

	– Қалайша, – деп айқайлады Жұмабай, – күрең ат бар ма? Үйден атып шыққан ол, сайға қарай жүгіре жөнелді. Оның соңынан жапатармағай бүкіл ауыл адамдары жүгірді. Бәрі де жүгіріп кеп өлі денеге үймеледі. Ызың-шу, айқай. Ауыл үсті әп-сәтте дүрбелең– дүрбігуге ұшырады да қалды. Тұла бойын ыза кернеп ашуға булыққан Жұмабай сол сағатта отрядты атқа қондырып із кесті.

	«Құныс, – деп ойлады ол, – бұл – тек қана Құныстың қылығы».

	Іңір қараңғысы түскенше қашқынның сайдан құмға қарай жалт берген ізін шығара алмай-ақ қойды. Жырынды қарақшы із жасыруды ұмытпаған. Не істерін білмей, бір тоқтамға келе алмаған отряд бастығы, ақыры он шақты адамды ізші Нұрғазыға жіберді де, өзі қалғандарымен Сағынғалидың денесін алып, түнделетіп Қызылқоғаға тартты.

	– Кісі өлтіріп, атты алып кеткен кім деп ойлайсың? – деді Әлім сұрғылт жүзін Жұмабайға бұрып. Оның кісіні тесе қадалатын шегір көздері қазір де қарсы алдында отырған қомақты денеге қадалып тұр.

	«Қомағай неме ауылдан аттана бере бәрін ұмытып, тамаққа жайбарақат жайғасып отырған ғой, тап бір аш жүрген адамдай. Әттең-ай, есіл жігіт қапыда өліп кетті», – деп іштей тебіренді Әлім.

	– Сағынғали жөніндегі істі кейінге қалдыра тұрамыз, оның өліміне бірден-бір жауапты сенсің, – деді ол Жұмабайдың жауабын күтпестен. – Бұны істетіп отырған Құныскерей, әрине, өзі емес қасындағы қосшыларының біреуі болуы да мүмкін. Тақымына жүйрік ат керек болды – алды, оның әлі де бізден не алары белгісіз. Сондықтан қазір кейін Нұрғазыны қасыңа алып ізге түс, ол бөрі күшіктерімен осы маңда жүр. Молдағали бастаған отрядқа кісі жіберемін, ол жаққа алаң болмай, Ителгіні кесіп өтіп, қоқтының, ауылдың маңын торысын. Я ендігі сенім ізшіде, әйтпесе мына құмнан оларды матап байлап, біз үшін оңайға түсе қоймас.

	Осымен әңгіме доғарылды дегендей, Әлім жеделдете басып барып Жұмабайға есік ашты.



	***

	Нұрғазы таңнан тұрып, кеше кеште өрістен оралмаған қызыл сиырын іздеуге қамданды.

	– Ит-құстан аман болса игі еді, – деді ол шай қамдап жатқан әйеліне. – Бала-шағаның таңдайына тартып, ауысқаны көршілерге шай сүті болып отырған сиырдан айырылсақ бізге де оңай болмас.

	– Қойшы, қапаланбай, – деді Жамал, – әлдеқалай түнеп қалған ғой.

	Осы сөздің аяқталуы мұң екен, шағыл жиегінен ышқына мөңіреген қызыл сиырдың дауысы естілді.

	– О, жарықтығым! – деді Нұрғазы, – дүниеде бар екенсің ғой.

	Сыртқа шыққан оның көзіне тура ауылға беттеп келе жатқан бір топ аттылы шалынды. Жүрістері тым суыт, қарулы адамдар, ә дегенше үй сыртына жақындап та қалды. Аттан түскен біреуі үйге қарай жүрді де, қалғандары шоғырланып кейін қалды.

	– Кәдірмісің, апырай, қайдан жүрсіңдер? – деді Нұрғазы, милицияда қызмет істейтін осы ауылдың жігітін танып.

	– Ассалаумағалейкүм Нүке!

	– Әліксалам, амансың бар, қарағым, ал үйге кір, – деді Нұрғазы жігітті үйге қарай бастап.

	– Асығыспыз, Нүке, – деді Кәдір, – Жұмабай бізді сізге жіберді, сусындап алып, кері қайтамыз.

	Жағдайға әбден қаныққан Нұрғазы әйеліне де ләм-мим деместен бөгелмей атқа қонды. Келген топ ізінше кері қайтты. Мұны ауыл адамдарының бірі көрсе де, бірі көрген жоқ,



	***

	Бәйге күреңге тақымы тигесін-ақ Құныскерей із жасырудың жоспарын құрды. – Отряд енді біздің соңымызға бар айлаәрекетімен жанталасып, шындап түседі, – деді ол қасындағы Мұсағали мен Жәрдемге. – Ендігі қастарына Нұрғазыны да ертіп алған шығар. Ол осы өңірге белгілі ізші ғой, біздің қай бағытта жүргенімізді ол қу жорамалдап-ақ біледі. Сондықтан әзірше екіге бөлінуіміз керек.

	– Сен, – деді ол Жәрдемге қарап, – бос атты жетекке алып, Жұмабайлардың алдын кесіп өт те, Молдағали бастаған отрядтың ізіне аралас. Шамаң келсе, ізіңді шатастырып төртінші күні Сағат ағашының түбінен күт. Ал біз Жарыпшыққанды жағалап тура Оразбай қоқтысындағы ауылға тартамыз. Ал, кідірмейік, атқа қоныңдар.

	Жәрдемнен бөлініп шыққан соң, сай бойымен әрі-бері суыт жүрістен кейін Құныс ат шалдырды.

	– Сен, – деді Құныс Мұсағалиға сұстана қарап. – Сағат ағашына тіке тарта бер. Ал мен осы маңды аздап торуылдайын. Ат тұяғын қатқылға сал немесе Жарыпшыққанның арнасына түсіп, су жағала.



	***

	Алдарынан кесіп өтіп, қалың құмға кірген екі аттың ізін көріп Жұмабай Нұрғазыны қасына шақырды.

	– Жаңа із, – деді Нұрғазы ат ізіне үңіліп. – Жортып жүріпті, бірақ күрең аттың ізі емес. Біреуі жетектегі бос ат, көрдіңіз бе, бірбіріне түйісіп жүрген. Бұған әуре болмайық, уақыт жоғалтамыз, негізгі ізді кесейік. – Нұрғазының өзіне ақыл айтқанына Жұмабай іштей ашуланып қалса да, сыртына шығармады.

	«Сағынғали үшін сен жауап бересің» деген Әлімнің сөзі мұның көз алдына елестеп басы айналды. «Ауыл маңын торуылдауға кісі қалдыр», – деп Кәдірге айтпағанына да қатты өкінді. Борсан қыстағының Қызылқоға бетіндегі қалың шағылды кесіп өткен отряд күн еңкейе Жарыпшыққанға құлаған.

	– Осы сайды жағалап жүріп отырамыз да, – деген Нұрғазы Жұмабайға, – қалың құмның өзенге түйіскен жерінен сыртқа шығуымыз керек, дәу де болса сол жерден бір белгі кездесуі мүмкін.

	Бәрі де Нұрғазы айтқандай боп шықты. Іңір мезгілінде отряд сай бойынан екі аттың ізін көрді. Біреуі сай бойын қуып кеткен де, екіншісі құмға кірген.

	– Құмға кірген – күреңнің ізі, – деді Нұрғазы.



	***

	Арттарынан қуып жеткен Әлім жіберген шабарманның нұсқауымен бағытын өзгерткен Молдағали бастаған отрядтың қарасын Жәрдем үшінші күні кіші бесінде көріп, алыстан топшылаған. Бағыттары – Ителгі құмы. Жүрістері сылбыр отряд жасақтарын ол жасырынып жатып, қиналмай-ақ жанынан өткізіп жіберді. Өзінің артынан қуғын жоқтығына көзі жеткен Жәрдем отрядтың ізін баса жүріп, өзі ойлап тапқан арам ойын іске асырмақ болды. Кешқұрым отряд қонған жерде амалын тауып аттарын босатып жібермек, сөйтіп, аз да болса уақыт ұтпақ.

	Күндізгі аптап ыстықтан шөліркеген отряд күн еңкейе жолдағы Жаңа шаруа колхозының бір-екі үйіне бөлініп жайғасты. Бүгін түн осында тынықпақ. Іңірде аттардың бәрі көлге бекітіліп, қарулы күзет қойылды.

	– Ақсақал, – деген Молдағали жатарда Наурыз қартқа, – қасқыр көп пе, атымызды жарып тастап жаяу қалармыз.

	– Сақтану керек, – деді қарт. – Құныс бөрі қасқырдан да алымды болар, құмда жүрсе, аттарыңды сол қуып кетпесін. Бірақ бәйге күреңді алса, басқа аттың не керегі бар оған?!

	Таңға жақын жылқыларды күзеткен сақшы аттан түсті де, тың тыңдап айналасынан секем алар ештеңе сезбегесін, қисая кетіп қорылға басты. Ай жарығымен бәрін болжап жатқан Жәрдемге де керегі осы еді. Жетектегі атын көлеңкелей келіп, жігітті бас салды да, дыбысын шығармай аузына шүберек тығып, атының шылбырымен таңып тастады. Көлдегі жайылып жүрген жылқылардың бәрінің де өрелерін қиып босатты да, өзі үн-түнсіз қараңғылыққа сүңгіді. Отрядқа деп көктемде ғана жылқы үйірінен ұстаған құр аттар, босанғасын әрбіреуі әр жаққа бытырап кетті.



	***

	Құныскерей әуелі шағылға кіріп біраз жортып, жалт бұрылып қоқтыға шыққан да, суыт жүріспен үйіне тартқан. Күрең аттың сар желісіне қатар келе жатқан аттар шауып отыратын-ды. Міне, сол желіспен таңға жақын Құныс Оразалы қоқтығысындағы өз үйінің ту сыртынан шықты. Жақындап келіп аттан түскен ол бөгелмей, үй іргесіне бір-ақ тоқтады.

	– Бұл кім? – деді сыртта жатқан Қожахмет қарт дыбыстан оянып кетіп.

	– Тыс-с, әке, жай сөйле, – деді Құныс, – менмін ғой, үйде бөгде адам жоқ па?

	– Жоқ, қарағым! Алдыңғы күні отряд келіп, Нұрғазыны алып кетті ғой.

	– Білемін... Мен жарық болғанша мызғып алайын. Сіз күреңді үй іргесіне байлап, төңірекке көз жібере тұрарсыз.

	Дыбыстан сыртқа шыққан Қаным кемпір де жалғыз баласын көріп мырсылдай бастады.

	«Жалғызым-ай, – деді ол теріс айналып, – өзіңе бір Алла жар болсын-дағы».

	Үйге кірген Құныстың алдында қобдыраған шашы беліне түскен әйелі Қалима тұрды. Әйелін белінен құшақтай алған ол сырт киімін шешпестен іргеде ұйықтап жатқан баласы Төкеннің қасына жантайды. Әкелік мейірімі түсті ме, баланың желкесінен иіскеп те қойды. Енді бір сәт оң жағында жатқан Қалима жаққа аударылып түсті. Әйелімен әсте сөйлеспейтін Құныс бұл жолы да ашылмады. Өздігінен жөн сұрауға Құныстың қатал мінезінен именетін Қалиманың батылы жетпеді. Тек қана ерінің омырауын ашып, тер сіңген денесін аймалай берді. Таң қылаң бере Құныс аттанып кетті. Баласын оятпады, үш жылға жуық көрмеген әкесін Төкен тағы да көрмей қалды. Жолай Шағырға соғып мән-жайды айтқысы келді де, ол ойынан табан астында айныды. «Содан іргені аулақтау салғаным дұрыс шығар, сенімсіздеу адам ғой» деп күбірледі ой үстінде келе жатқан ол.



	***

	Құныстың ізін тап босқан отряд ертеңіне кеште, қоқтыдағы ауылға келіп бір-ақ тірелді. Із тура ауылға келген, Қожахмет қарттың үй-ішін түгелімен шақырып алдырған Жұмабай кезеккезек жауап алуға кірісті.

	– Қарт, шыныңды айт, – деді Жұмабай түйіліп, үйге кірген Қожахметке, – Құныс үйге неше рет түнеді?

	– Екі рет, – деді қарт ойланбастан. – Бар болғаны екі-ақ рет.

	– Біріншісін білеміз, екіншісі қашан?

	– Екінші рет өткен таңда келіп, көз іліндіріп кетті.

	– Қайда кетті, бағыты қай жақ, саған не айтты, мінген аты қандай?

	– Қарағым-ау! Бағытын маған айта ма ол, айтса баяғыдан бері айтпас па еді? – деді қарт ағынан жарылып, – мінген аты Шағырдың күреңі, әлгі атышулы жүйрігі.

	– О, жауыз! – деді Жұмабай тістеніп, – тұра-тұр бәлем, тұқымыңмен құртармын мен сені!

	Қожахмет қарттың жүрегі шым ете қалды.

	– Ау, Жұмабай, – деді ол түрегеліп. – Құныс, Құныс қой, оны туған балам екен деп ақтамаймын, бізде не жазық бар? Сексенге келіп селкілдеп отырған менен не пәтуа сұрайсың? Анау үйдегі ақ шашты анасы мен кішкентай сәбидің не жазығы ба, қарағым, байқап сөйле.

	Өзінің ептеп артықтау кетіп қалғанын Жұмабай сезсе де, алдында тұрған шалдан кешірім сұрауға намыстанды.

	– Бар, – деді ол қартқа иегімен сыртты нұсқап, – қалғандары кірсін. – Отряд бастығы қорқытып та, ақырып та сұрағанмен, басқалары да өздері көріп-білген шындықты бұрмалай алмады, бәрінің жауабы бір жерден шықты.



	***

	Жуырда ғана милиция бастығы Иманғалиевке Гурьевтен келген қатынас қағазда былай делінген: «Құныскерей бандысының ізіне түсуді тездетіп өзің басқар, бізден көмек күтпей-ақ қой, өз күшің жетеді. Оқиға барысын хабарлап тұр. Н. А. Журин». Молдағалидың қонған жерінде аттарынан айырылып, Жұмабайдың да тілге тиек етерлік іс бітірмегенін білген Әлім қасына екі милиционерді алып, келесі күні түсте әлі де сол қоқты айналасын сүзіп жүрген отрядты қуып жетті. Бір жеті бойына бітірген істерін баяндаған Жұмабайға Әлімнің көңілі толмады. Әсіресе «бандының семьясынан түгелдей жауап алдым» деген жеріне келгенде тіксініп қалды. Тағы да көз жұмып баяғы белсенділігіне басқан. Колхоз мүшелері – адал адамдардың Құныс үшін жүректеріне дақ салудың не қажеті бар? Бұл қысып жауап алардай оларда не жазық бар? Тек қана қонып кеткенін қарттың өзінен сұрап білсе болмас па еді? Құныстың оларға бағытын айтпайтыны ақиқат нәрсе ғой. «Ай! Жұмабай-ай, – деді Әлім іштей.

	– Анау күржиген желкеңе қондырылған қазандай басыңды ауыртып, өзіңе тапсырылған жұмысты тындырсаң еді бір мысқал, тек қарадүрсінділікке салынбай».

	Ауылға келген Әлім Қожахмет қартты оңаша үйге алдырды.

	– Ассалаумағалейкүм, – деді ол қартқа қолын ұсынып. – Денсаулығыңыз қалай, ақсақал, үй-ішіңіз аман ба?

	– Мың жаса, қарағым, ел қатарында жүріп жатырмыз.

	– Қарт, ренжімесеңіз, азғана сауалым бар.

	– Е, сұра, қарағым.

	– Балаңыз соңғы қонғанда ештеңе айтпады ма?

	– Соңғысында ештеңе айтқан жоқ, алдыңғысында жаз бойына осы шағылды паналай тұрмақпын деген.

	– Келініңізге тіс жармап па?

	– Әй, қайдам, қарағым. Әйел пендесіне жөнін айтса, ол банды Құныс атанып, жылдар бойы өз елі, өз жерімен, өз азаматтарымен жауласпас еді ғой.

	– Шағырмен сіздің қандай қатысыңыз бар, ол жөнінде не айтасыз?

	– Елтең-селтеңі жоқ біртоға адам ғой. Елге беделі бар кісі.

	Енді сұрақ қоюдың қажеті жоқтығына көзі жеткен Әлім қартты шығарып салды. Бір атқа екі кісіден мінгесіп іңір түсе ауылға жеткен Молдағалиды бас етіп Қызылқоғаға қайтарды. Жұмабайдың қасына екі кісі беріп, ауыл маңын торуға қалдырды. Нұрғазыны қасына алған Әлім шапшаңдатып Құныс пен оның жолдастарының ізіне түсуді ойлап, атқа қонды.



	***

	Егістік басына Шөмішбай шалды кемпірімен көшіріп әкеліп, көңілі жайланған Кәрім сол үйге қонып қалды. Інісі Мұхитты кір-қоңын жуып, киімін айырбастап келуге үйге жіберген. Өзінің ойынша, Жаңа шаруаның азын-аулақ шаруасын дөңгелетіп-ақ кететін түрім бар екен-ау деп есептейді. Астына колхоздың жалқұйрығы тоқпақтай кер атын мініп алды. «Қой-ешкіні әрбіреуге жиырма-отыздан бақтырғаннан гөрі қойды бір бөлек, ешкіні бір бөлек топтастырып, бір-екі кісіге ғана міндеттеу керек», – деп Төлешке ұсыныс жасап еді, басқарма қолдай кетті. Енді осы ойын жуық арада жүзеге асырмақ. Егістіктің бет алысы жаман емес, түгел көгеріп, бой көтере бастады. Алдыңғы күні үйіне соғып, шешесінің хал-жағдайын білген. Баласының дырдай жұмысқа орналасқанын естіп анасы да қуанып қалған. Шағыр үйінде жоқ екен, бір жаққа жолаушылап кетіпті. Апасына сәлемдесіп, тізе бүкті де, қайта шықты.

	– Шағыр саған өкпелі ме, қарағым, анада сен жоқта босағадан бір қарамады, – деді анасы.

	– Ол кісі өкпелейтіндей мен не істедім, аты ұрланып еді, табылыпты, – деді Кәрім. – Әңгіме әрі қарай өрістемеді. Үйге кіріп шай ішіп, кідірмей атқа қонған. Жолда келе жатып Шағыр туралы ойлаған. «Ол кісі енді менің қай жағымнан шығар екен, жел жағымнан ба, әлде ық жағымнан ба?», – деп өзі-өзінен мырс еткен. Кер атты сипай қамшылап, қоңыр дауысын көтеріп әндете бастады, жан-жағына жалтақ-жалтақ қарап қойды. Сонан соң ән әуенін шырқаңқырап «Назқоңырға» салды.

	«Ай қабақ, алтын кірпік, қызыл ерін,

	Кел десең, неге аяйын аттың терін?

	Сары ағаш сазға біткен секілденіп,

	Қай жерде отыр екен бұраң белім-ай...»

	Қайырмасына келгенде ән сазын үзіп алды. Қоңырлықтан бір түлкінің тұра жөнелгені де себеп болды ма, әнді жалғастырмай, кер атты тебініп қап тікесінен тартып еді, қу түлкі қалыңдыққа кіріп зым-зия болды. Кәрімнің ойына «дүние қызыл түлкі бұлаңдаған» деген ән жолдары еріксіз оралды. «Мынау сол дүние» емес пе екен, егер ол болса адасып қалғаным дұрыс болар-ау», – деп езу тартты. – Әйтпесе көзі құрғыр қызығып кетіп, бір пәлеге ұшырап қалармын. Есіне ылдидағы сиыршы Бектеміске соғатын шаруасы түсіп, аттың басын сәл солға қарай бұрды. Сиыр ауылын бұл арадан өзі «қоныстанған» жыңғылды ойпаңға қарай көшірмекші. Бірде болмаса бірде егістікке сиырларын түсіріп алар деп қорқады. Көтере жортақпен сиыршы ауылға келсе, кермеде екі-үш ат байлаулы тұр. Сиырлар мен бұзаулары қосылып жамырап кетіпті, өзен жағасында ошарылып жатыр. Аттан секіріп түсіп, үйге бас сұқса, қақ ортада Төлеш қақшиып отыр, екі жағында – үш-төрт кісі. Кәрім сәлем беріп табалдырықтан аттады.

	– Аманбысың, Кәрімжан, сені іздестірейін деп, апырай, дұрыс келдің, – деді Төлеш қозғалақтап.

	Кәрім тізе бүкті. Отырғандарды көзімен сүзіп өтіп еді, бәрінің де қабақтары түсіңкі, бет-әлпеттері солғын.

	– Жай іздестірейін дедіңіз бе? – деді Кәрім Төлешке қарап.

	– Жай емес, шырағым. Кеше осы үйге отрядпен Жұмабай келген екен, банды Құныскерей үйіне қонып шығыпты дей ме. Кім екенін қайдан, біреу ат суара барған Сағынғалиды өлтіріп, бәйге күреңді алып кетіпті. Сағынғали марқұм Бектемістің жамағайыны ғой, соны жерлеп келуге аттанған екен, әлі жоқ. Мен де жаңа ғана естідім.

	– Атты әкеткен Құныс қой, Құныс, – деді отырғандардың бірі міңгірлеп. – Аты құрысын, арыстай жігітті айтсаңшы, ой, марқұм-ай, әне, өмір деген – осы, бүгін барсың, ертең жоқсың.

	– Қара шал осылай деп сақалын сипалады.

	– Бір Алланың бұйрығы – осының бәрі. «Адамның басы – Алланың добы» деп бекер айтылмаса керек, – деді тағы бір шал тамсанып қойып.

	– Менің айтайын дегенім, аса қырағылық қажет, малға да, жанға да сақ болмасақ, әркімнің жемі боп кетуіміз оңай, – деді Төлеш. – Егер Құныстың бандысынан біреу-міреу көзге шалынса, дереу милицияға хабар беру керек. Өздерің жеке-дара ерлік жасаймын деп ойламаңдар, онда анау Сағынғалидың жолын құшасыңдар, білдіңдер ме? – Төлеш соңғы сөзін Кәрімге арнағандай соған қарап, нұқыңқырап тұрып айтты да, – жақсы енді біз шаруамызға барайық, – деп орнынан тұрды.

	– Шайға қарамадыңдар ма, қуыс үйден құр аттанғандарың ыңғайсыз-ау тіпті, – деді қара шал қозғалақтап. – Айтуын айтса да, басын көтермей жерді шұқи берді.

	– Жоқ, рахмет, Бектеміс келген соң көңіл айтып кіріп шығармын, – деді Төлеш беліндегі жалпақ былғары белбеуін түзеп.

	– Иә, оның жөн, – деді екінші шал.

	Екеуі атқа қонды. Бағыттары – Борсанның сыртқы беті. Бір-біріне тіл қатпастан біраз жерге дейін астындағы аттарын сар желдірді. Сайын дала ат тұяғымен кейін жылжып жатқандай болды. Көкжиекте сағым жортты. Күн нұры жер бетіне шашырай төгілді.

	– Ұстайды Құнысты, о бөрі қақпанға өзі түседі, көр де тұр, – деді Төлеш ат басын іркіп.

	– Жолдастары көп пе екен? – Кәрім де тізгінін сәл-пәл тартты.

	– Әй, сол қанішердің қасында есі дұрыс адам қалды деймісің. – Төлештің дауысы сәл күңгірттеу шықты. – Бәрінен әке-шешесіне обал. Қожақмет дұрыс адам еді, баласы бұзық болды.

	– Отрядқа мен де қосылсам қайтеді, Төке?

	– Не дейсің?

	– Отрядқа кіріп, Құнысты іздесем деймін. Сол итпен жекпежек шығар-ем.

	– Ол сені бөлтірікше қыңсылатып, тақымына басып кетеді, дию ғой ол. Оған жігіттің жігіті шыдайды, білдің бе? Оны айламен шырмау керек.

	– Мен жігіт емеспін бе, Төке? – Кәрімнің қаны дуылдап басына шықты.

	– Сен әлі баласың, түсіндің бе, баласың. Сондықтан жайыңа қарап жүр, бостан-босқа арам өліп қалсаң, елге де, жұртқа да қарабет болармын. Солай, бала, Құнысты сенсіз де ұстайды, бұтыңды мықтап қысқаның жақсы.



	***

	Сағат ағашының жуық маңында ел жоқ. Онсыз да сирек ел қонысы жаз жайлауға көшіп кеткен. Оңтүстік-батыс жағы – тегістік көл де, терістік беті – биік шағылдар, жынысты қалың ағаштар. Теректен жарты шақырымдай жерде өзегі терең Жарыпшыққан саласы ағып жатыр. Нағыз ұры-қарының мекені. Із тастаған үшеуі ағаштың түбіне жайғасқан. Биік теректің басына шыққан адам жуық маңды көзі шалады да, ал терек басына шыққан адамды қасына келмесе, бөгде кісінің аңғара қоюы өте қиын. Бұтақтары көп теректің жапырақ жайған мезгілі. Жәрдем түскі шәй қамында жүр, Мұсағали жолдан өңгере келген тоқтының қалған жарты етін құдық түбіне шелекпен салып қойған, соны алып боршалап жатыр. Төртпақ денесі жұп-жұмыр. Қарасынан ағы көп аларған көзі өне бойы қанталап қызарып жүреді. Туып-өскен мекені Тайсойғанның Қаракөл Қаттыкөл бетін жайлаған шағын ауыл. Руы ысық. Осы аймақ колхоз боп ұйымдасқанда, колхоз мүшесі болудан бас тартқан ол, қашып жүріп әуелі ауыл-ауылдың, кейін колхоз малын ұрлап, Тайпақ жаққа таныстарына өткізді. Жалғыз ағасын үгіттеп түсіндіре алмаған Тобық, Қызылқоғадан келген милицияға ұстап бергісі келіп қарсыласқанда туған інісін де, милиция Төленді де Мұсағали тал түсте атып кетті. Сонан Қиыл бойына қашып барады...

	Бәкісімен тобылғыдан қамшы сап жонып, Құныс бөлектеу отырған. Қолы қимылдағанмен, ойы шартарапта.

	«Екеуіне де сеніп сыр айтуға болмайды, – дейді ол іштей, – әзірге қол жаулық қыла тұрайын. Жәрдемді барлауға жіберіп алу керек. Ал Нұрғазының көзін жоймай болмас. Әйтпесе ол бізді жерге кірсек те індетеді. Сонан соң қапыда қалуымыз да мүмкін».

	– Жәрдем, мында кел, – деді ол серігіне. – Лып етіп жетіп келген жігіттің бетіне Құныс тесіле қарап біраз отырды. Жүзінен ешқандай толқудың белгісін таба алмағасын барып ол әңгімесін бастады.

	– Шай ішкесін барлауға аттан да, іңірде қайтып орал. Күн бұлттанып келеді, жауын алдында із жасыр.

	Нұрғазы жөнінде тіс жарған жоқ. Жәрдем аттанып кеткен соң, Құныс терек түбіндегі ескі құдықтан атын суарды.

	– Мұсағали, – деді ол шелекке ет салып жатқан қара сақалға. – Өзімізге тықыр таянса, Жәрдем екеуің Нұрғазыны өлтірудің немесе ауыр жарақаттаудың амалын қарастырыңдар.

	– Сонда қалай? – деді түсінбей қалған Мұсағали, – ол отрядпен бірге емес пе?!

	– Болса ше, айласын табу керек. Оны біз құртпасақ, ол бізді құртады.



	***

	Түс ауа Құныстың ізінен шатасқан отряд сәл тыныстап аттарын шалдырған. Отряд бастығы Әлім Нұрғазыны оңашалап алып, із кесудің жоспарын құрмақ болды.

	– Сіз қалай ойлайсыз? – деді ол қасына келген Нұрғазыға. – Құныскерейдің тобы үш адам. Оны біз ат ізінен топшылап отырмыз. Сонда бұл бандылардың басы бірігер ме, әлде үшеуі үш жерде әрекет етер ме?

	– Жоқ, менің ойымша, олар қалыңға кірмейді. Неде болса құм жиегін сағалайды. Кімде-кім айнала қоршаған қорғаннан гөрі бір бетінің ашық болғанын қаламай ма. Міне, олар да солай.

	– Қазір жоғалтқан ізіміз қайдан шығады деп топшылайсың?

	– Меніңше, – деді Нұрғазы сәл ойланып қап. – Құныс ізін Әулиетаның желке тұсындағы қоңырлықтан кездестіріп қалармыз деп ойлаймын. Себебі осы уақытқа дейін маңынан жүрген адам Әулиетаға аят оқып, бет сипамай өткен емес. Міне, одан Құныс та шеттемес деген ойдамын.

	– Басында ел бар ма?

	– Қар тесіле көшіп кеткен.

	– Осы сөзіңнің жаны бар секілді, – деді Әлім Нұрғазыға. – Ал, жылдам аттанайық. Күн бұлттанып келеді. Жауыннан бұрын із бағытын білейік.

	Отыз екі адамнан құралған қарулы отряд Әулиеатаны бетке ұстап шоқырақтап кетті.

	Қарулы отрядты Әулиеатаның тұсындағы қоқтыдан көзі шалып қалған Жәрдем, екі түрлі ой толқынына берілді. Біріншісі – бой тасалау да, екіншісі қоқты-қоқтыны тасалап барып, отряд бастығын атып кету. «Олар есін жинағанша мен ұзап та кетемін, бір бел асқанша ұшқыр торы оларға шалдырмайды. Сосынғысын көре жатармын» , – деп ішінен күбірледі ол көзін отрядтан айырмай.

	«Отыз екі адам, анау алдындағы жүн шекпендісі Нұрғазыау, желпілдеуін қарашы».

	«Жоқ, қазір оқ жұмсауға болмайды, – деді ол өзіне-өзі, – үнтүнсіз кейін қайтайын».

	Торының үстіне қаршығадай жабысқан Жәрдем жалт бұрылып құмға сіңіп кетті.

	Нұрғазының болжамы дәл келді. Әулиеатаның басынан шығып, қоқтыны жағалап жүрген күрең аттың ізі сәлден кейін қатқылға түсті. Құмға кірер жерде тағы бір аттылының ізі мына ізді кесіп өтті. Ізді көріп Нұрғазы мен Әлім таң-тамаша қалды.

	– Түс қайта жүрген, – деді ат үстінен ізге үңілген Нұрғазы, – тек бөгде аттың ізі.

	– Сонда бізге көрінбейтін бұл қандай жолаушы? – деді Әлім темекісін тұтатып. – Жоқ іздеген колхоз адамы болар ма?

	– Егер мал іздеген адам болса, бізге ұшыраспауы мүмкін емес, – деді Нұрғазы. – Және жоқ іздеген адам төбе-төбенің басымен биікпен жүреді ғой.

	– Жауын жауып келеді, – деп Әлім терістік жаққа мойнын бұрды. – Бұлт қалың, осы жауын түнімен жаумаса неғылсын. Әттеген-ай, онда күрең аттың ізімен қоштасамыз. Қой, босқа жаурамайық. Маңда ел бар ма?

	– Бар, – деді Нұрғазы, – шығыс бетте төрт-бес шақырымдай жерде. Жаңа шаруа колхозының екі-үш үй малшылары бар.

	– Ал, жігіттер, соған тарттық, – деп Әлім атына қамшы басты.



	***

	Іңір қараңғысы түсе қайтып барған Жәрдем жолдастарына көрген-білгенін бастан-аяқ баяндады. Қанын ішіне тартып, құп-қу боп Құныс отыр. Жауын басталысымен олар теректің оң жағындағы қыстақтың ішіне жайғасқан. Аттары да ауыз үйге кіргізілген. Алдарында иісі бұрқыраған жас ет. Саптама қонышынан қынын суырып алған Жәрдем пышақ жүзін жеңіне сүртті де, етті турай бастады. Әдетте қазақ ғұрпында етті жасы кіші адам турайды. Қарны ашып қомағайланса да, етті кесіп отырып асап жеуге Құныстан именді.

	– Сонымен, бас-аяғы отыз екі адам дейсің бе? – деді Құныс Жәрдемге алара қарап. – Бәрі де қарулы ма?

	– Иә, бәрінде де – винтовка.

	– Сенің болжамыңа қарағанда, отряд бастығы Әлімнің өзі болды ғой?

	– Әйтеуір, Жұмабай сияқты емес, атқа отырысы тіктеу және арық жігіт.

	– Нұрғазының астына мінгені қандай ат, өзінің торы алаяғы ма?

	– Дәл солай.

	– Иә, ол – осы маңдағы құстай ұшатын ұшқыр жылқы.

	Беталысы қай жақ?

	– Қоңырлықтан із кесті, сірә, бәйге күреңнің ізін таныған болуы керек, жапа-тармағай жортып құмға кірді.

	– Апырай, менің Әулиеата басына соғатынымды болжаған қайсысы екен, сірә, Нұрғазы болар?! Мына қара жауынның арты созылса, бізге көмектеседі. Қоқтыдағы ауылға да Әлім тыңшыларын қалдырған болар. Дегенмен, мен ауыл жаққа соғып қайтайын. Сендер осы орыннан қозғалмаңдар, – деп Құныс түрегелді.

	Қасындағы екеуі оның мына жауында, әсіресе ауылда милиция қызметкерлері барын сезе тұра, қауіп-қатерге аттанғанына таң-тамаша қалды. Жортып келе жатқан Құныстың ойы – жауынды пайдаланып әке-шешесі мен қатын-баласына тағы бір көріну еді. Көп жылғы жортуыл шаршатты ма, әйтеуір, құмға келгелі үй-ішіне жүрегі бұрды да тұрды. Әсіресе өзіне тартқан ысқаяқ қара баласының желкесін мейірлене тағы да иіскегісі келді.

	«Мүмкін, бұл отбасыммен соңғы рет дидарласуым болар, – деп ойлады Құныс, – отряд қыса берсе, ұзақ жолға аттануға тура келер. Қапысын тауып, Шағырға да бір соғу керек...»



	***

	Жұмабайдың Әлімнен алған сөгісі есінен кетпеді. Әсіресе өзін отряд құрамынан шеттетіп, екі адаммен ауылға қалдырғаны жанына батып кетті.

	«Енді мені жұмыстан да қуар» деп өкінді ол. Бірақ қызметтен босатқандай, менің жазығым не? Ауылда қалғанына, бір жағынан, Жұмабай да қуанды да. Өйткені осы ауылда күйеуі бұдан бір жыл бұрын қайтыс болған, жесір келіншек Үрия бар еді. Жұмабайдың көңілі соған көптен бұратын-ды. Сұлу келіншектің тұлғасы оның көз алдынан жыл бойы кетпей-ақ қойған. Міне, көктен тілегені жерден тап болып, ауылда қалған Жәкеңнің ендігі ермегі – сол. Көктемде Жарыпшыққан саласы тасығанда бөлініп қалған сулардан күндіз балық шаншып келеді де, түн болса, жас келіншектің жанынан орын алады.

	Бастапқы бір-екі күн қиқаңдаған Үрия артынан Жұмабайдың ырқына тез-ақ көнді...

	Бүгінде қызыл іңірден-ақ Жәкең Үрияның қасында шынтақтап жатыр. Қиғаш қастарын кере ол назданып отыр.

	– Байғұс-ау, үш балаң мен әйелің бар емес пе сенің? Сонда мені тоқалдыққа алғың келе ме? Жоқ, сенің аузы алты қарыс әйеліңнің үстіне мен бара алмаспын. Маған қосылғың келеді екен, әйелің мен балаларыңнан безіп шық, ал безіп шықпайды екенсің, онда сөз басқа...

	– Үрияжан-ау! Сен үшін семьямды тастармын да, бірақ... саған қосылсам, жұмыстан қуады... сонда мен кім болмақпын?

	– Ондай солқылдақтығың бар, менің маңыма неге жолайсың, әлде күндікше әуре етпексің бе? Жоқ, оның бола қоймас.

	– Үрия-ау, – деді Жұмабай оны ту сыртынан құшақтап өзіне қарай тартып. – Әңгіме сен менің осындағы екінші үйім болуың, сонда денем сенде болады да, көлеңкем анда болады, түсіндің бе?

	– А, солай ма? – деп ол Жұмабайға қарай қисая бергенде, ағаш үйдің сықырлауығы қағылды.

	– Бұл кім? – деді басын көтерген Жұмабай.

	– Мен ғой Айдарбекпін, – деді сықырлауықтың арасынан сығалаған жалғыз көз.

	– Ә, тәйірі сенсің бе, жай келдің бе?

	– Сіз осында боласыз ба, Жәке, біз бүгін қайда қонамыз?

	– Бүгін Нұрғазынікіне қоныңдар. Қожахметтің үйіне іргелес қой. Түн ортасында үй маңын бір шоларсыңдар. Сақ болыңдар, ұқтың ба?

	– Ұқтым, Жұмеке, ұқтым.

	***

	Қара жаңбыр өндіріп-ақ тұр. Қожақмет қарт туырлықтың тесік жерінен іргеде жатқан өзінің үстіне тамшы аққасын, асатаяғын алып, туырлықты көтеріп-көтеріп қойған. Қақырына жөтеліп дүзге шықты. Көзге түртсе көргісіз тас қараңғы. Түн ортасы ауып барадыау деп шамалады қарт. Бұлттың етек-жеңі жабық, сірә, жауын ұзаққа созылар. Киіз үйді бір айналып шыққан қарт енді ғана қайта үйге кірмек болғанда, құлағына бір дыбыс шалынғандай болды.

	– Әке, – деді әлгі дыбыс үюлі тезек жақтан, – бері жақында.

	– Қарағым-ау, Құныспысың? – деді қарт сыбырлай сөйлеп. Денесі қалтыраған ол құлап кетем бе деп киіз үйдің белдеу арқанынан ұстай алды.

	– Мен ғой, әке, үйде ешкім жоқ па?

	– Жоқ, қарағым.

	Сол-ақ екен еңгезердей дене аса бір шапшаңдықпен шалдың қасына бір-ақ ырғыды.

	– Қарағым-ау, неге келдің, осында сені аңдып Жұмабай мен екі милиция жатыр.

	– Білемін. Қазір олар кімнің үйінде?

	– Жұмабай Үрияда, ал екеуі мына Нұрғазының үйінде.

	– А, жаңа бір әзірде осы үйдің сыртын айналып кеткен солар екен ғой.

	– Үйге кіріп жылынасың ба, қарағым?

	– Жоқ, әке, кетемін. Қазір уақыт тар және аңдушылар біліп қалса, өз үйімде шу шығарғаным келіспес.

	Үй ішіндегі Қалима мен Қаным кемпір де осы әңгімені естіп жатса да, орындарынан тұрмай, тек көз жастарына ғана ерік берген-ді.

	– Әке, – деді Құныс тағы да сыбырлай сөйлеп. – Менің ертедегі өзіңе тапсырған аманатым бар ма?

	– Бар, қарағым! Жүкаяқтың астына көмулі.

	– Оның сіздерге пайдасы болмас, соны маған алып бер.

	– Мақұл, қарағым!

	Әкесі үйге кіріп кеткен, Құныс сыртта қалды. Жүкаяқтың астындағы көмбені қарт қиналмай-ақ суырып алды. Былғарыға орап, қабаттаған шекпен дорбаға салған асықтай ғана алтын еді бұл. Екі жыл бойы қарт мұны көзінің қарашығындай сақтаған.

	– Құныс, – деді сыртқа шыққан қарт, – анаң ояу жатыр, дидарласып кет.

	– Жалғызым, – деді Қаным кемпір солқылдап, – қайда жүрсең де аман бол.

	Сырттан келіп құшақтаған Қалиманы Құныс оң қолымен бауырына басты. Сол қалпымен ірге жақта пышылдап ұйықтап жатқан баласына еңкейіп желкесінен мейірлене бір иіскеді де, өзін құшақтап жылаған Қаным мен Қалимаға тіл қатпастан сыртқа беттеді. Босағадан аттай бере әкесі ұсынған дорбаны оң қолына сығымдай ұстап қараңғылыққа сүңгіген ол сай бойындағы күреңге жетуге асықты. Үйден ұзай бергенде екі ыстық тамшы дөңес мұрнының ұшына қарай домалап түсті.

	«Бұл несі, – деп таңданды атына жеткен Құныс күреңнің ертоқымын жөндеп жатып. – Қартайғаным ба? Әлде қажығаным ба? Көзіме жас келгені несі?»

	Бәйге күреңге тақымы тиісімен жер бағдарын шамалап алған Құныс келген ізімен кейін тартты. Ойы – таң қылаң бере Сағат ағашына ілігу. Шағырға барудан табан астында айныды. Әлімнің жансызы онда да болар деп ойлады да, күреңді тебіне түсті. Бірте-бірте қою қараңғылыққа да көзі үйреніп, айналасын болжамдай бастады.



	***

	Іңірде Әлім бастаған отряд Жаңа шаруа колхозының қатар отырған төрт-бес киіз үйінің сыртына таяу келді. Киіз үйлердің шеткісі – Қапан ақсақалдың үйі, жанында жас төлдер үшін жасалған ба, жер кепесі де бар екен. Әлім, Нұрғазы және екіүш жігітпен қарт үйінің сыртына түсті. Қапан ақсақалдың өрістен малын қайтарып келген бойы екен, қонақтарды сырттан қабылдады.

	– Ассалаумағалейкүм, – деп бәрі де қарттың қолын алып шүйіркелесе амандасып жатыр. Нұрғазыны таныған қарт ерекше ілтипат көрсетті. Ішке кіріп жайғасқаннан кейін Әлім Қапан ақсақалды сөзге тартты.

	– Ақсақал, қонысыңыз құтты болсын!

	– Әлей болсын, шырағым!

	– Осы отырған төрт-бес үйдің бәрі де малшылар ма?

	– Жоқ, шырағым. Мұнда мал бағатын мен ғана, қалғандары уақытша мал сүтін пайдаланып отыр. Жақында азғантай болса да қойлардың жабағысын қырықтық, соған көмектесті. Енді шөп науқаны жақындады, басы артық азаматтар көлге шалғы орақ салады деп алдыңғы күні басқармамыз Төлеш келіп кеткен.

	Қарттың сөзшең емесін сезген Әлім сұрағын жалғастыра берді.

	– Ақсақал, қарауыңызда қанша бас мал бар?

	– Ойбой, қарағым, аз ғой, бар болғаны жетпіс бас, төлімен жүздің үстінде.

	– Біздің кімді іздеп жүргенімізді сезіп отырған боларсыз?

	– Әрине, қарағым. Құныс құмда деген сыбыс бар ғой, соны іздеп жүргендеріңді естігемін. «Сақ болыңдар» деп Төлеш те тапсырып кетіп еді.

	– Ол жайында не естіп, не көргеніңіз бар?

	– Ештеңе сезбедім, қарағым.

	– Күндізгі өрістен көзіңізге бөгде жан ілікпеді ме?

	– Жоқ. Ол өзі Құныс болғасын күндіз жортар ма? Ол тек қараң-ғылықты пайдаланады емес пе? Міне, бүгінгі түн – ол үшін сәтті кезең.

	– Сонда, сіздің ойыңызша, осындай жауында Құныс атқа мінеді ғой?

	– Әрине, қарағым. Жырынды бөріге Тайсойған өңірінің бәрі таныс, бәрі жаттанды. Сондықтан ол өзінің қарсыласы оны жүрмейді деген күні ол жортуылға шығады.

	– Құныстың Шағырмен байланысы жоқ па, ол жөнінде не білесіз?

	– Шағырдың жөні түзу кісі. Қарақшымен астасарлықтай оған не жетпейді, шырағым?

	Әп-сәтте шай қамы жасалып, шай ішілді. Ас үстінде артық сөз болмады. Қапан ақсақалдың кемпірі Теңге егде тартқан кісі болғанмен, шапшаң қимылдап жүр.

	– Кемпір, – деді Қапан қарт шай аяқталғанда. – Әлгі пісіп тұрған тамағыңды, дастарқанды жимай-ақ әкеле ғой. Қонақтар жеп алып тынықсын, ат соқты боп шаршаған шығар. Әлім қарағым, бұрын кездеспеген, үй көрмеген балам едің. Нұрғазы да көптен келмеп еді. Сендерге сойып тастайтын малдың реті болмады, барға риза болыңдар.

	– Ол не дегеніңіз, ақсақал, бізге осы құрметіңіз де жарап жатыр.

	Тамақ желініп, сыртқа шыққан қонақтар ат жайын сөз қылды. Әлім аттарды қоңырлыққа бекіттіріп үш-төрт жігітті күзетке қойдырды.

	– Таң қылаң бере аттанамыз, – деді ол отряд адамдарына. – Әттең, – деді Әлім ішінен үйге кірерде, – қарттың сөзінің жаны бар. Құныс бүгін түнде үйіне соғады-ау. Қап, кейін қайтып-ақ кетпеген екенмін, ойланбай істелген іс болды.

	Дөңбекшіп көзі ілінбеген Әлім қатар жатқан жолдасын сәлден кейін түртіп оятты.

	– Нұреке, ояумысыз?

	– Не айтпақ едіңіз? – деді басын көтерген Нұрғазы.

	– Қандай ойыңыз бар. Ертең жауын толастамаса, бағытымыз қай жақ болмақ?

	– Онда кері қайтамыз ғой деймін, бәрібір ізді топшыламағасын, бос жүріс болмай ма?

	– Оның да дұрыс-ау, бірақ ауылға оралмаймыз. Құмды көктей өтіп Аяпберген қыстағының тұсынан шығамыз да, сол жерден жауынның ашылуын күтеміз.

	– Ол жақ елсіз, азық мәселесін қалай шешеміз?

	– Бұрыннан да құр емеспіз, осы ауылдан азын-аулақ құрт, ірімшік жинастырып алайық.

	Таң қылаң бере сыртқа шыққан Әлім күннің шайдай ашылғанына таң-тамаша қалды. Көп кешікпей отряд аттарына қонды.



	***

	Таң қылаң бере жолдастарына қайтып оралған Құныс аттан түсіріп алған Жәрдемге тіл қатпастан үйге кіріп жантая кетті. Ірге жақта қатты қорылдап Мұсағали жатыр. Қандай қиын жағдайда да ұйқым бөлініп көрген емес дейтін ол, қазір де сол күйі. Ал Жәрдем оған қарама-қарсы, «құс ұйқы» дейтін ұйқы осы Жәрдемде. Бір ғажабы көзі ілінсе-ақ ұйқысы қанып қалады. Тым сергек, жапырақ сылдырынан оянады. Жаңа да жақындаған аттың дүбірінен шошып кетіп, қолына қаруын ұстай сыртқа атып шыққан. Құныстың ызғарлы, суық жүзінен көңілі әлде неге секем алды. «Біреудің қанын ішіп келді ме екен?» деп ойлады Жәрдем. Жылдан аса жолдас болған Жәрдем Құныстың көңілін қас-қабағынан айыратын.

	Ата жағынан Жәрдем Құнысқа туыс саналатын. Құныстың кәрі атасы Қамал мен Жәрдемнің кәрі атасы Тәңір бір кісінің баласы. Бірақ Жәрдемнің өз әкесі Кеңірбай тоқалдан туған. Жәрдемнің руы тоғызбай, оның ішінде сағыны болғанмен, тоқалдан туғандық па Кеңірбай Сағын ауылын шеттеп, Тайсойған өресіндегі қалың беріштің ортасынан қоныс теуіпті. Әке-шешеден жастай жетім қалған Жәрдем тентек-сотқар болып өсті. Тұзтөбе жақтағы нағашыларының тәрбиесіне көнбей, ата қонысына келгенмен, бұзақылығын қоймаған. Әлдекімдердің жебеулеуімен көршілес адайдан жылқы ұрлап, ұры атанды да, ауыл арасында қашып жүріп, Қиыл бойында жасақ жинаған Құнысқа қосылған. Ойыл өзенінің Қобда жақ бетінде, милиция жасақтарымен болған қақтығыста Жәрдем Құныстың көңілінен шыққан. Міне, өткенде де жазықсыз Сағынғалиды өлтіріп, күрең атты Құныстың алдына көлденең тартқан да осы Жәрдем.

	Аз-кем көз шырымын алып, күн тұсау бойы көтеріле тұрған Құныс жүн шекпенін желбегей жамылып, терек түбіндегі құдыққа барды. Күн көзі әлден-ақ жерге ыстығын төге бастапты. Қауғамен су тартып етек-жеңін түрінген Құныс аяғындағы мәсісін шешіп, тура аттаның санындай балтырының бұлшық етін ысқылап жуды. Тік жүргенде тізесіне жететін, тұрқы ұзын жуан қолдарының салалы саусақтарын шекпен ішіне тығып, арқасын ерсілі-қарсылы тыр-тыр қаси бастады. Жауырынның қышуы оған қанбағандай ұмтыла басып терекке барды да, ұзын бойын біресе төмен, біресе жоғары иіп, құйрығының түбіне таскене жабысқан жылқыдай арқасын аямай үйкеледі. Қайта оралып құдық басындағы киімдерін қолына ұстап, көкті құмарлана жұлып жатқан күрең атқа қарай жүрді. Ойына бірдеңе түсіп кетті де, қалт тұра қап: «Жәрдем!» – деп дыбыстады серігіне.

	– Мен мұндамын, – деді мосы ағаштағы қайнаған шәйнекті алып жатқан Жәрдем.

	– Сен күреңді суарып қойған жоқпысың?

	– Жоқ, отағасы, отқа қазір ғана жібердім.

	– Бәсе, әсте есіңде болсын, түн оттамаған жылқыға аш қарында су бермес болар.

	Адымдай басқан Құныс күрең аттың қасына барып қазығын суырды да, жетектей жүріп оты мол ойпаңдау жерге аударып арқандады. Атының ерін алып аунатты. Құйрық-жалын қолымен тарап, түптеріне тырнағын батырды, «әлде де қаси түс» дегендей, күрең иесіне қарап ерінін жыбырлатты. Екі адым кейін шегінген Құныс бірінші рет атына сынай қарады: «Қазақы жылқының тұқымынан гөрі түрікпен арғымақтарына ұқсас, – деді Құныс ішінен. – Негізгі тұқымы түрікпен жылқысы болуы керек. Екі танауы киіктің танауындай желбіреген кең, екі жамбастығының арасы алшақ та құйрық түбіне кішігірім баланың басы сиярлық, төсі тазының төсіндей төмендеу де шығыңқы, алдыңғы ізін артқы аяғының ізі баспайтыны сондықтан екен-ау. Нұрғазы қу менің ізімді осыдан мөлшерлеп жүр ғой. Кеңсірігі жалпақ та басыңқы, тынысы өте кең. Осы уақытқа дейін жылқы баласынан көрмеген бір қасиет осының бойында бар. Екі артық маймақ және тілерсегі атанның тілерсегіндей жуан. Әттең, екі алдының тұяғы қазтабан, қатқылға көп жортсаң, ақсап қалуы мүмкін. Қысқы тебінге жібермей қорада көп ұстағандықтан шығар шамасы. Алдымен теуіп жайылмай, өне бойына бір орында тұрғандықтан, тұяғы жалпайып кеткен».

	Атынан көңілін аударып қазық түбінде жантая кеткен ол қалың ойға шомды. Екеуіне де сыр ашпай бүгін түнде жолға аттанып-ақ кетсем бе екен? Көптен ойлап жүрген алдағы ұзын сапарының картасын сызғандай. Осыдан Маңғыстау асып, одан түрікпенге өтіп кетсем. Бәрібір бүгін болмаса ертең отрядтың бізді табары анық. Сонда жазатайым қаңғырған оқ жарақаттап кетсе, тіпті өлтіріп жіберуі де мүмкін ғой. Ал әке-шеше, қатынбала ше, көңілі құрғыр соларды да қимайды. Ұзақ сапарға аттансам-ақ, олармен мәңгіге қоштасамын. Шағыр ше, оның өзі болмаса да, қазынасы әжетке жарар. Бірақ қай жерде екенін анықтай түсу керек.

	«Жоқ, – деді ол өз жүрегімен өзі кеңескендей, – тықыр таянғанша осы құмды паналай тұрғаным жөн. Мүмкін үйге тағы бір соғып, қоштасып кетермін. Ол үшін Нұрғазының көзін жою керек, ол біздің бас сауғалай тұруымызға мүмкіндік бермейді. Бізге құмның шығыс бетін тастап, қалыңға кіру қауіпті. Әзірге бас паналар орнымыз – Аяпберген мен осы екі ара. Егер олар Аяпберген бетке шығып алса ше? Екеуінің біреуін қыстаққа аттандыру керек», – деп Құныс сол жағына аударылып жатты. Кенет кеудесін көтеріп жүн шекпенінің ішінен асынып алған



	ат дорбасын алдына қарай ысырып аузын шешті. Ішіндегі тағы бір дорбаны суырып алып, асықтың көлеміндей тұтас алтынды қолына ұстап сипап қарады. Өзімен жолдас болғалы қашан бұл қазынаның, тек осыдан үш жылдай бұрын ғана әкесіне қалдырып кеткен...

	– Отағасы, шайға келіңіз, – деген дауыс шықты кейінгі жақтан. – Қазір – десе де Құныстың ойы әлде бір байламға келген жоқты. «Амалдай тұрған жөн болар», – деп ішінен күбірлеген ол, орнынан тік көтеріліп үйге қарай беттеді.



	***

	Құныс пен оның серіктерінің Тайсойған өңіріне келгелі айдан асса да, олар жөнінде дені дұрыс мағлұмат біле алмағанына Әлім қатты ренжіп отыр. Сағынғалиды өлтіріп, күрең атты алып кеткен анық кім екені дәлелденген жоқ. Әйтеуір, Құныстың жол серіктері екені мәлім, басқа жақтан ұры келмейді. Міне, Аяпберген қыстауының маңын торуылдағалы да төртінші күн. Әзірге нәтиже жоқ. Құмға із тастамай қоңырлыққа шығатын нағыз кілт – осы.

	«Сонда осылар күнделікті тағамды қайдан алып жатыр» деп ойлады Әлім. Бүгін таңда ауылына барып келмек боп сұранған Нұрғазыға да рұқсат етпеді.

	– Болмайды, – деген ол Нұрғазыға қарап. – Бандылардың бір оғы екеуміздің біреуімізге арналғаны анық. Сенсіз мен көзсіз соқырдаймын, менің рұқсатымсыз ешқайда да бармайсың. Бүгінше осының маңында боламыз да, ертеңнен бастап із кесеміз, азық та таусылуға жақын. Қандай ойың бар? – деді Әлім Нұрғазыға.

	– Егер олар осы маңнан қарасын бүгін көрсетпесе, ертең ерте аттанып, Сағат ағашының үстінен түсу керек, сол арадан бір белгі білінер, ал одан әрі қалыңдыққа кірсе, олармен көп ұзамай кездесеміз, – деді ізші Әлімге көз қырын тастап.



	***

	Күн ыссы болғанмен, баяу ғана шығыстан соққан желдің аз да болса салқындығы бар. Жәрдем астындағы торысын сипай қамшылап, қоқты-қоқтымен қыстаққа қарай келеді. Атын арқандаса да арқасынан тастамайтын винтовкасының дүмбісі ердің артқы жағына тырсылдап тие бергесін, тақымына қыстырып алған. Кішкентай сұсты көздері жылт етіп айналасын жіті бақылайды. Қалт еткен қозғалысты қалт жібермей, топ дүзгіндер мен қалың қылаң құйрықтардың да түптеріне қадала қалады. Осы жүріспен ол тал түсте қыстақтың іргесінен бірақ шықты. Ойпаңдау жерге түсіп, атын қаңтарып қазығын жерге бойлатты да, өзі биік шағылдың басына қарай беттеді. Алды ашық. Бір шақырымдай шамасында Аяпберген қыстауы, тастан қаланып салынған бұл үлкен үйдің бір жағы – мектеп пен колхоз конторы. Тек қыс айларында ғана ауыл-ауылдан жиналған он бес-жиырма балаға мұғалім болып белгіленген Сыдық сабақ оқытатын. Көктем туа ауыл да, мектеп те жайлауға көшеді де, қыстақ қаңырап бос қалады, міне, қазірде қаншама үңілсе де, қыстақ маңынан Жәрдемнің қырағы көзі ештеңе байқамады. Атына мінген Жәрдем ат басын кейін бұрғысы келіп тұрды да, қыстақтың айналасын шолып шығуға ілгері жүрді.

	Құмнан қоңырлыққа шыға келген аттылыны Сәлмен байқап қалды. Олар қыстақтың сол жақ бүйіріне таяу шағылға орналасқан болатын.

	– Әлеке, – деді ол Нұрғазының қасында отырған отряд бастығына жүгіріп келіп, – бір салт атты қыстаққа жақындап қалды.

	Шағыл басындағы топ дүзгіннің түбінен сығалай қараған екеу аттылы кісіні қадағалап-ақ қарады.

	– Менің байқауымша, осы тегін адам емес, кім де болса ұстап алудың қамын қарастыру керек, – деді Әлім Нұрғазыға бұрылып. – Сіз бұған қалай қарайсыз, Нүке?

	– Жоқ, – деді Нұрғазы, – бұған қазір көңіл аудармайық, кейін қайтсын, ізін басып ұясын табайық. Осы дәу де болса Жәрдем болар. Томашадай болып атқа отырысы соныкі.

	– Онымен кездесіп пе едіңіз?

	– Бұдан екі-үш жыл бұрын ізіне түскем. Онда сіз жоқсыз.

	Жұмабайдың жіберген қателігінен айырылып қалдық.

	Жәрдем қыстақтың айналасындағы жауын артынан жүрген аттардың ізіне көзі түсіп тіксініп қалды:

	«Сөз жоқ солар, – деді ішінен, – біздің сыртымызды айналып кеткен екен, тез кейін қайту керек». Атының басын кейін бұрған ол келген ізімен кейін қарай шоқырақтап кетті. Бірақ соңынан іле-шала ізіне түскен отрядты ол байқамады.



	***

	Жәрдем аттанып кеткен соң, Мұсағали өз ойын іске асырмақ болды. Көптен күрең атқа қызығып жүрген ол қапылыста атты мініп, Тайпақ жаққа өтіп кетпек.

	«Елдегі бір атқа қолың жете бермейді, – деді ол өзіне-өзі. – Енді Құныстың қасында маған орын жоқ, өз жөнімді өзім табуым керек». Қапыда Құнысты өлтіріп кетудің де ретін таппады. Өзім жаза болармын деп қорыққан ол сәтін тауып күреңді міне қашып, сайға түсіп кетпек. Жәрдем кеткелі де біраз мезгіл болды. Құныс үйге кірер емес, күрең аттың қасындағы төмпешікте ұзыннан сұлап ұйқтап жатқан тәрізді. Мұсағали біресе құдықтан су әкеліп үйдің іші-сыртына су шашып, біресе мосы іліп су қайнатты. Әйтеуір, қолы жұмыс істегенмен, көңілі, көз қиығы Құныс жақта. Қайткенде де Жәрдем келмей, атты алып кетудің қамы. «Осы ит сау емес, бір жамандық ойлап жүр, – деді Құныс көз қиығымен Мұсағалидың әрекетін қапы жібермей. Туған інісін өлтірген адам мені де аямас, бұдан сақ болу керек. «Неде болса, – деп ойлады Құныс, – Жәрдем келгенше мұның алтыатарының оғы жетпейтін жерге кетіп өзін байқап көрейін».

	– Мұсағали, – деді ол орнынан тұрып, – мен мынау дөңнің үстіне шығып қайтайын, сен тамағыңды ас, Жәрдем де келіп қалар. Ал атыңды суарсаң, күреңді де бірге суарарсың.

	– Мақұл, – деді ол шапшаң қимылмен ішке беттеп, – тамақты ат суарғасын салармын.

	Ішке лып етіп кірген ол алтыатарын шекпен ішінен беліне қыстыра салды. Дөңнің басына шыққан Құныс айналасын бақылай сәл тұрды да, дөңнің астына түсіп, жалт беріп жүлгежүлгенің арасымен құдықтың тұсына жақындады. Мұсағали екі атты жетектеп келіп, құдықтан қауғамен су берді. Құныс күреңнің ерін әсте үстінен алмайтын. Күніне бір рет қана сыпырып, аунатып алатын. Міне, қазір де ат ерттеулі тұр. Мұсағали жанжағына қарап еді, Құныс көрінбеді.

	«Е, түзге отырған болар, – деп ойлады ол, – өз атымды оң қапталыма алып сайға қарай жөнелейін». Өз атын қалқалай беріп, күреңнің ауыздығын салды. Үзеңгіге аяғын салмастан аттың үстіне ырғып мініп, жөнеле берді.

	– Ей, оңбаған, тоқта, – деді шолақ мылтығын көтеріп алған Құныс, – тоқта, әйтпесе кеш болады.

	Аттың жалын құшып тіл қатпастан шаба жөнелген Мұсағалиды ұзап кетер деген оймен Құныс, қарауылға аларалмастан мылтықтың шүріппесін тартты. Мылтық түтіні сейілген мезгілде жансыз дене күрең аттың сол жағына қарай ауып бара жатты. Жетектегі ат күреңнің алдын айналып барып, көп ұзамай екеуі де тоқтады. Үркіп айдалаға безіп кете ме деп шошынған Құныс, құр-құрлап шұбатылып кеткен күреңнің шылбырына жабысты.

	– Итке ит өлім! – деді ол Мұсағалидың үзеңгіге қарысып қалған оң аяғын алып жатып. Оқ жүрек тұсынан тиген болуы керек, ашық омырауынан қан ағып жатыр. Аузы мен мұрнынан да қан кеткен. Сұлап түскен жансыз дененің басын құбылаға қаратқан Құныс бетін бүркей салды.

	«Жәрдем келгесін денесін жасырып кеткен жөн болар, – деді ол ішінен, – байғұсқа топырақ осы жерден бұйырған ғой».

	Қыстақтан аулағырақ барып атынан түскен ол, екі атты ойпаңға қалдырып, өзі шағыл басындағы үлкен дүзгіннің көлеңкесіне қисая кетті. Күн еңкейе Жәрдемнің де қылт еткен төбесі көрінді. Қыстақта ешкім жоқтығына көзі жеткен ол құдық басына барып су тартып, өзі ішті, сосын атына су қойды. Атына мінген Құныс Жәрдемге қарсы жүрді.

	– Не сездің? – деді ол Жәрдемге жақындай түсіп.

	– Қыстақ басынан топ аттылының ізін көріп асығыс оралдым.

	– Онда олар сенің ізіңмен келе жатқан болды ғой.

	– Артымды шолып байқағанмын, тірі жан көрінбеді.

	Отағасы, Мұсағали қайда кетті?

	– Жаһаннамға!

	– Ол не дегеніңіз, өлді ме?

	– Иә, күреңді міне қашқан соң, атып өлтірдім.

	– Алла, байғұс-ай! – деді тіпті беті шіміркпеген Жәрдем, – денесі қайда?

	– Бол, атыңа тез мін де, қолыңа күрек ал, денесін жасырып кетейік. Отряд сені сыртыңнан бақылаған ғой, ол қыстаққа ат түгіл, шайтан да бармас.

	Тізеден ғана қабір қазған Жәрдем Мұсағалидың денесін енді көтере бергенде, «таста» деген даусы шықты Құныстың. Жалт қараған Жәрдемнің көзіне қыстақ жақтан шауып келе жатқан бір топ аттылы көрінді. Атына секіріп мінген ол Құныстың артынан шаба жөнелгенде сайдан шыға келген төрт-бес аттылының атқан оқтарынан торы ат омақаса құлап, Жәрдемнің екі аяғы белуарына дейін ат астында қалды. Үш жағынан бірдей қамаған отрядтан Құныс та састы. Күреңнің бауырын жазып шабуға жібермей басын тартып келеді. Айнала тосқауыл. Арт жағынан тарс-тұрс етіп атылған винтовканың оқтары жан-жағынан ауаны тілгілеп өтіп жатыр. Қайырыла беріп, өзіне жақындаған аттылыны қарауылға алып тартып қалды. Құлағанын көрмесе де, өмірде мүлт кетпейтін өзінің мергендігіне сеніп атқан адамның құлағанын сезді. Екі жағынан жанамалап он шақты атты шауып келеді. Алды – қалың жыныс тоғай.

	«Мыналардың маған көп жақындамауына қарағанда алда да тосқауыл болды ғой, демек, оңға тарту керек» деген шешімге келді.

	Жәрдемнің ізін баса келген Әлім қапы қалмау үшін отряд адамдарын күнілгері бөлген. Сағат ағашында бандылардың қалғандарының барына олар күмән келтірмеген. Сондықтан Құныстың қашатын жолына дейін болжам жасап, қалың жыныс арасына екі-үш адам жіберген. Құныс атын кілт бұрып, оңға қарай ойысты. Өзіне көлденеңдеп жақындаған төрт-бес аттылыға екі рет оқ атты. Екеуі де нысанаға дәл тиді. Күреңнің жалын құша еңкейіп, басын еркіне жіберді. Ендігі ойы – шағылға ілігу. Биік торымен көлденеңдей қосылған шекпенді біреу мылтығын кезене беріп, Құныстан бұрын атып жіберіп еді, сол жақ қары тыз ете қалды.

	– Мынау Нұрғазы ғой, – деді Құныс қаны қарайып. Көтеріле беріп нысанаға алып атып жіберді. Биік торы ышқына атылып барып омақаса құлады. Екінші рет атуға үлгермейтінін сезген Құныс бәйге күреңге қамшы басты. Артынан, жанынан атылған оқтардың бірі де оған да, күрең атқа да дарымады. Бауыры жазылып зымырай аққан күрең ат әп-сәтте қуғыншылардан қара үзді. Қоңырлыққа іліккесін, ат басын тежеп тоқтаған Құныс киімін шешіп, жарасын таңды. Оқ сол жақ қарының бұлшық етін сәл-пәл жыртып кетіпті.

	«Менің көзім емес, қолым өмірімде бір-ақ рет мүлт кетті, сенде айып жоқ, шолағым, – деді ол шолақ мылтығын асынып жатып. – Енді біз алыс сапарға аттанамыз, серігім», – деп күреңнің жалын сипады. Атына мініп аяңдай түсті де, артына қайырылып тағы да тұрды. Тайсойған өресіне қарай түйілген бұлттар күн көзін көлеңкелеп алған. Күн де, бұлт та, құм да – бәрі де Құнысқа түнере қарағандай.

	«Қош бол, туған жер, қош бол, әке-шеше, қатын-бала, қош болыңдар бәрің де. Тентек ұлыңа өзіңде орын қалмады. Енді қайтып сендерді көруді тәңірім маған жазбаған болар», – деді Құныс тебіреніп. Көзінен ес білгелі екінші рет аққан жасты сүртпестен шоқырақтай жөнелді. Бет алысы – Үшоба, одан арғысын өзі де болжаған жоқ.

	Жалғыз қара жалғыз ноқаттай боп үзіліп барып, көзден ғайып болды. Оның ізін қуып, тымырсық кеште көкжиек бойын көлбеңдей жортқан көкшіл сағым ғана ирелеңдеп бара жатты. Ұясына жақындап қалған күн көзін басқан бұлттар шығысқа қарай жөңкіді. Қанды балақ, адам бөрісінен құтылдық-ау, дегендей Тайсойған өңірі де кеуде тыныстап, терең демалғандай болды.



	***

	Құныс сол жортқаннан біраз жортып, Сарғыздан әрі асып барып, ат басын тежеді. Таңдайы кеберсіп шөлдейін деді. Бұл маңда елдің де, ауыз шаяр бір ұрттам судың да жоқ екені өзіне аян. Аттан секіріп түсіп, үстіндегі боз көйлегін айырып-айырып жыртты да, жарасын қайтадан таңды. Сонан соң күреңнің ауыздығын алып, төс айылын ептеп босатты да, қақшиып тұрып көкжиекті сүзе қарады. Атты жетектеп, анадай жердегі бір түп қияқтың қасына барып, қос қолдай тартып жұлып алды да, сыртының орама қабығын сыпырып, көк солқылдағын атының аузына тықты. Өзі де біреуінің түбін сорып, лақтырып тастады. Шолақ мылтығын жанына қойып, қара жерге қырынан жата кетті. Ерінін жыбырлатып мойнын созған атына дереу бір тал қияқтың солқылдағын тағы да тістетті. Сосын орнынан атып тұрып көкжиекті ұзақ қадағалады. Көзіне ештеңе ілікпегесін жаңағы орнына қайтадан жантайды. Жарасы сыздады ма, қарын сыртынан ұстап-ұстап қойды да, ұзақ ой сонарына берілді. Біраздан кейін ұшып тұрып, құбыладан соққан салқын лепке кеудесін тосып, ауаны қарпи жұтты да, аттың ер-тоқымын сыпырып, құмға аунатты. Терлікпен аттың сауырын ысып-ысып жіберіп, асықпай қайта ерттеді. Сонан соң «ауп» деп ер үстінен қонжиды, шолақ мылтығын тақымына басты, ылди-ылдимен құбылаға қарай жортты. Іңірде жалғыз ағаштың түбіндегі бұлаққа кеп ат басын тіреді.



	***

	Құнысты құмнан шығара қуған отряд екіндіде бас-аяғын жинады. Төрт адам өліп, екеуі ауыр жараланған. Нұрғазының биік торысын да Құныстың атқан оғы өлтіріп, өзі аман қалды. Жәрдем өзін-өзі атып өлтіріпті, сірә, ат астында қалып, сынған аяғымен құтыла алмасын сезген болуы керек.

	– Ал, жігіттер, болар іс болды, төрт бірдей азаматымыздан айырылдық. Тым ауыр қаза. Бірақ Құныстан кегімізді ала алмадық. Қолға түспей кетті ол бөрі. Бөлтіріктерінің жер қапқанын өздерің көріп тұрсыздар. Қалай ойлайсыз, Нұреке, енді ол қайтып оралмас?

	– Бел асып кетті ғой, сенімді серіктерінен айырылды, келмейді ол жалғыз, – деді Нұрғазы.

	– Апырай, Мұсағалиды өзі атып өлтіріпті-ау, екеуі шатасып қалған ғой, – деді біреу күңкілдеп.

	Үнсіздік.

	– Жігіттер, анау жаралы атты бауыздап, қызыл қуырдақ жасаңдар, тамақтанып алып, түнгі салқынмен аттанайық, – деді Әлім көтеріңкі дауыспен. – Жұртқа қарар бетіміз де жоқ.

	– Иә, сүйтейік, – десті көпшілік.

	– Нұреке, – деді Әлім сәл оқшаулау шығып. – Осы Құныстың Шағырмен байланысы жоқ па, қалай ойлайсыз?

	– Қайдам, кесіп айту қиын. Бірақ Шағыр есті адам ғой, бандымен байланысатындай жөні жоқ оның. О, Шағыр ма, Шағыр сауысқаннан да сақ кісі, өлер жерін біледі ол. Оны неге сұрадыңыз? – деді Нұрғазы.

	– Жай, әншейін, – дей салды Әлім. – Көңілім бір түрлі сезіктенеді де тұрады, неге екеніне нақты дәлелім жоқ. Мүмкін сол ауылға да жансыз жіберу керек пе еді, енді бәрі кеш.

	– Шаршағандікі шығар. Мен өзім Шағырдан қауіптенбеймін.

	– Иә, иә, ал, Нұреке, қуырдаққа өзіңіз бас болып, шапшаңдатыңыз, – деді Әлім. – Қап, қай жерден қателік жібердім, а? Төрт бірдей азаматты...

	Әлім өз-өзінен күбірлей оқшаулана берді, оқшаулана берді.



	***

	...Арада ай жүзі өткен. Біраз уақыт құмда бой тасалаған Құныс айқай-шудың ізі суыды-ау дегенде жалғыз ағаштың түбіндегі бұлаққа жуынып-шайынып түн ортасына таман күреңге ер салған. Содан шоқырақтатып отырып, Шағырдың ауылына тіреліп, атынан түсті де, күреңді жетектей сегіз қанат ақ ордаға кеп тоқтады. Шабалаңдап, арсылдап үрген иттерден үрейлене қойған жоқ. Ат тізгінін белдеуге іле салып, еппен сықырлауықты қайырып, ішке ене бергені сол еді, желкеден ұрған ауыр соққыдан есеңгіреп барып бойын түзеді. Жалт беріп екі қарынан жабыса берген екеуді екі жаққа лақтырып жіберді. Тастай қараңғыда ештеңе айырып болар емес. Есікке қарай аттай берген біреуіне жанталаса ұмтылған Құныс оны бүріп алып, кеңірдегінен қыса ұмар-жұмар жерге құлады. Астындағының жан дауысы шықты да, қырылдап барып үзіліп кетті.

	– Құныскереймісің, қайдан жүрсің, тоқтат енді. – Шағырдың дауысы. – Мына пәтшағарлар ғой еркелеп жүрген. Үрейленбе, мен қазір майшамды жылтыратайын...

	Құныскерей ақ болыскей кереуеттің үстінде отырған Шағырға барысша атылып, оны допша жұлып алды да, сыртқа шыға жөнелді. Белдеудегі күреңге ытқып мініп, Шағырды оң қолымен желкелей сүйреді. Іштен екі рет мылтық атылды, оқ дарымады. Құныс қайырыла беріп, мылтығын тағы оқтай берген кісіні жобамен тартып қалып еді, анау серең ете түсті. Оқ дарыды ма, әлде қорқып құлап қалды ма, белгісіз.

	– Қазынаң қайда?

	– Өлдім, Құныс, жібер, қылғынып барамын, жі-б-е-ер.

	– Қазынаң қайда?

	– Жаман пәтердің құбыла бетіндегі төбе басында, босатшы, босатшы дей-мін-н-н.

	– Жаңағыларың кім?

	– Жәді мен бір-екі жолдасы, уһ!

	– Айлар бойы мені аңдып оп-оңай ұстап алып тапсырғыларың келді ғой, солай ма? Сөйтіп, атақ пен даңққа бөленгің келді ғой, сен жымысқы иттің, а?

	– Жо-оқ. Ме-мен емес. Мен адалмын. Ана үшеуі мені еріксіз көндіріп, өлтірем деп.

	– Қазынаң қайда, деймін? Шыныңды айт, әйтпесе бауыздап кетемін.



	– Анадағы айтқан жерде, көңнің үстінде, жаман пәтердің мұржасында күрек бар. Іңірде Үштөбеден мені күт, барайын, енді маған басқа жол жоқ.

	– Басқа жол бар саған, анық жол, анау дүниеге. – Құныс айнала беріп, шолақ мылтығының шүріппесін тартты. Шағырдың үйелмендей денесі тәлтіректеп барып құм қапты. Құныс бәйге күреңнің тізгінін босатып, сатырлата шаба жөнелді. Ауылдағы азан-қазан, ызы-шуды ол есітпеді...





VII




	Құныскерей бәйге күреңнің сауыры ақ көбіктеніп, тікірейген екі құлағының түбінен моншақтай-моншақтай тер шыққанда барып ат тізгінін тежеп, көтере шоқырақтан аяңға түсірді. Күрең жүріс тілеп пысқырынды, құлағын қайшылап, ұзақ есінеді. Ер үстіне қонжиған жеті пұттан астам иесін ауырсынар емес, қанжығаға бөктерген бір пұттай қоржын тағы бар. Он-он бес шақырымдай суыт жүрістен күреңнің денесі енді-енді қыза бастап еді, қас қылғандай иесі тізгін тартты.

	Құныс аттан түсіп, ер қасының мінер жақ қапталына ілген он екі құлаш ұзын шылбырдың орауын сілікпестен ұшындағы бір қарыстай алты қырлы темір қазықты өкшесімен жерге қадады. Тұла бойының құрыс-тырысын жазғысы келгендей, тізесіне салмақ түсіре екі рет отырып тұрды. Сосын ұмтылып барып аттың тізгінін ер қасына орап, сірестіре қаңтарып, қанжығаға бөктерген қоржындыалып қойдыда, үстіндегіескілеужадағайын жерге төсеп жантая кетті. Дереу еңсесін тік көтеріп, сәл уақыт көкжиекке қос жанарын қадай қарап, көңілі орнына түскендей қайтадан қисайды. Шолақ винтовкасының оқшантайын ашып, атылуға дайын тұрған оқты сырт еткізіп жерге түсірді де, басқа оқпен ауыстырып, әлгі оқты қалтасына салып қойды.

	«Түн ортасында Шағырдың денесіне қадалған қорғасын оны өлтіріп жіберді ме екен, әлде жаралады ма екен? Әй, өлтірдіау, қолы мүлт кетпесе, өкпе тұсынан тесіп өткен шығар» деп ойлады да, ол туралы ұмытуға тырысып, жадағайының ішкі қалтасынан шақшасын суырып алып, насыбай атты. Бір ретке мүсе тұтпағандай, сол жақ қолының алақанына молырақ салып танауын толтыра жоғары көтерді. Сосын шалқалай жатып, көзін жұмып, демін аузымен алды. Сәлден кейін көзін жұмған күйі кеудесін көтеріп, екі рет түшкірді. Дыбысы қатты шықты ма, сіресіп тұрған бәйге күрең басын иесіне қарай бұрып, сол жақ артқы аяғын босаңсытты.

	Артынан қуғыншы жоқтығына кәміл сенген Құныс біраз мызғып алайын деп талпынып еді, сан-саққа жүгірген ойы оның көзін іліндірмеді. Алдындағы күреңге көз тастап, іштей сүйсінді. «Ер қанаты – ат» деген осы. Әрі осы күреңнің жолы жеңіл. Өткенде де жауған оқтан құтқарды, түнде де тура келген ажалдан сытылып шыққандай болды. «Әй, Алла сақтай гөр, мынау құлыңды, ажалды тура жіберсең, құтыла алмаспынау, әйтеуір, шықпаған жанға өзің себепшісің ғой», деп тілін кәлимаға келтіріп, оң жағына қисайды.

	Отбасын ойлап еді, өзегі ысығандай күйге түсті. Милиция бастығы Әлім мұның үй-ішінің әрбір қадамына шейін санап, қатаң бақылауға алғанын сезген соң төбе астында тұрып, өз үйіне өзі кіре алмаған кездері болды. Әке-шешесі мен қатынбаласын бір көруге зар қылар ма екен мына заман! Әкесіз өскен бала мен байдан тұл қалған қатын не оңар дейсің? Бандының баласы, бандының қатыны, бандыны туған әке-шеше деп оларға өкіметтің жандайшаптары тыным берер дейсің бе? Мен үшін алдымен олар күйеді-ау отқа! Әлде құрсауды бұзып-жарып баламды өзіммен бірге алып кетсем бе екен? Онда бірінші әке-шешеме, екінші қатыныма обал болады-ау! Қан-қақсап, қолындағы алданышынан айырылып, жер төпеп қалады ғой. Тіпті «тумай, туа шөккір» деп олар маған лағынет айтуы да мүмкін. Қой, өйтпес. Ал қатынымды да алып кетсем ше?

	Құныс өз ойынан өзі шошып кетті де, жол шаршатқан ғой деп сабасына келе бастады. Жоқ, енді маған ол босағаны аттауға құдайдан бұйрық болмаған екен, зиянымды тигізбей, қарамды өшірейін. Тыныш өмірлерін сүрсін, уақыт болып, дәм бұйырса, көрерміз кейін, мүмкін заманның беті түзелер. Әй, осы қызыл өкіметтің өмірі тым ұзақ шығар, өйткені қабырғасы да, іргетасы да тым берік тұр ғой. Саналысы да, санасызы да осы өкімет жағында. Түк түсінбейтін, малдан басқа ештеңе көрмеген жарлы-жақыбайлар да: «Қызыл бізді жарылқайды, Ленин атамыз теңестірді» деп ыржалаңдап шауып жүр. Мұның артында зілбатпанның, тағдыр-тауқыметінің жатқанын олар сезіп-білер емес. Өкімет әуелі жерді алды, енді малды алса, ақырзаманның қазақ үшін ақырындап кіре бастағаны емес пе? Ой, дүние-ай, сахара сайын даланы әлде біреулер билеп, әлде біреулер таптап ойранын шығарар ма екен, қайтер екен? Туған жердің қызыл топырағы күлгін тартып, күлге айналар ма екен? Туған жұртымның нәрі де, дәмі де болған Тайсойған өңірінің шұрайлы келбеті қурап, малы мен жаны шулап, бара-бара сусылдаған ақ шаңдаққа айналар ма екен? Қой, заманақырдың тумауын көз көрмейтін, құлақ естімейтін жерге барып тілейін, тілекші болудан басқа не келеді қолдан. Қаңғырған оққа кеудемді тосқанша, қарамды батырайын...

	Құныс өз-өзінен мырс етті. Жатқан орнынан шапшаң тұрып, екі аршыннан астам ұзын бойын місе тұтпағандай, өкшесін көтеріп жан-жағын шоли қарады да, «Ә, Саралжынның сыртына жақындап қалған екенмін ғой, қалай байқамағанмын. Бәрекелді, күреңді де, өзімді де суарайын», – деп күбірледі.

	Кенет есіне Айбала түсті. Түсті де, осы кезге дейін қарсы алдында қап-қара албасты тұрса да шым етіп сескенбеген жүрегін жиі-жиі соқтырғандай болды. Аршыған жұмыртқадай аппақ келіншектің ыстық демі мұның бетін шарпығандай, ақ сазандай шоршыған денесін аймалағандай, «Құнеке» деген нәзік те ұяң, әрі жалыныштылау үнін естігендей, көкіректі қытықтар жұпар иісін иіскеп, ләззат-сезіміне бөленгендей, өзінен басқа өзге дүниені ұмыттырып жіберетін қылықтылығынан сусындап шөл басқандай күйге енді. Күйге енді де, тұла бойын сағыныш оты биледі. Кездеспегелі екі аптадан асқанын іштей санап та үлгерді. Өз денесіне өзі ие болмағандай, езіліп бара жатты да, дереу бойын жиып салмақтандырды. Талай рет ажалмен бетпебет келіп, соның бәрінен сытылып шыққан арыстан кеудесіне әлдеқалай кірген былқылдақ сезімді сығып тастап, онсыз да қайратты сом денесін одан әрі шиыршық аттырды. Осы сәтте өн бойындағы намыс оты тағы да тұтанып, өз елінде, кіндік қаны тамған жерінде, ата-бабасының күні кеше ғана алшаңдай басып, ал бүгінде рухтары ұшып жүрген өңірінде мына жаңа заман, жаңа қоғамға ата жау атанып, басы ауған жаққа безіп кеткелі тұрғаны зығырданын қайнатты. Айдалада жалғыз тұрып, кегін кімнен аларын білмей аласұрды. Өз Отанында, қалың жұртының хақ ортасында банды Құныскерей атанды. Жазығы – өзінің қанды көйлек досының кегін алғаны. Сол қапыда көз жұмған досы үшін бұл жаңа қоғаммен, қоғамның жаңа адамдарымен мәңгілік жау болды. Отбасында тыныш өмір сүріп, жар құшағы мен ата-ананың сүйіспеншілігіне бөленіп, ұрпақ өсіру мүмкіндігінен айырылды. Сонда бұл кім үшін ғұмыр кешеді, тек қарақан басының амандығы үшін, тек сол ғана. Өз қызығы өзінде, өз қайғысы өзінде. Жанын шүберекке түйіп, қол бастар еді, соңына еретін ержүрек жігіттер жоқ, жүректілер өлді.

	Құныс ауыр ойдан арыла алмаған күйі бәйге күреңнің жанына барып, аттың ер-тоқымын сыпырып, жетектей жүріп аунатты. Сосын сәл көгалдау тұсқа шылбырын сүйретіп жіберіп еді, шөліркеді ме, түйе секілді әр шөптің басын шалып оттады да мелшиіп тұрып қалды. «Ә, белгілі болды, көк майса емес қатқылдау, дәмсіздеу ғой шамасы, бұл араның шөбі. Онда жүріңкіреп барып сусындармыз», – деп дауыстады Құныс құдды біреумен сөйлесіп тұрғандай. Тездетіп атын ерттеген ол Саралжынға қарай бет түзеді. Тосын қимылға бекінгендей қабағы қатыңқы, түсі суық.

	Саралжын көлінің маңында жүргінші жоқ екен. Құныс көл жағасына кіші бесінге шейін жайланды. Көл суы салқындау болғанына қарамастан шешініп суға түсті, аттың сауырын жуды. Қоржындағы азын-аулақ тағамға місе тұтпады ма, көлге қарай еңкейе ұшқан торала қазды тарс еткізіп, атып түсірді де, асықпай жүнін жұлып, лаулай жанған ақ тезекке ұстап, қызарғанша күйдіре үйтіп, төс еті мен екі борбайын жеді де, қаңқасын аулағырақ лақтырып тастады. Сосын тағы да жуынып-шайынып, көл жағалап жүре түсті де, кілт тоқтап біраз тұрды. Кенет адымдай басып мүлгіп тұрған күреңнің жанына кеп сауырын терлікпен қатты-қатты ысқылады.

	«Арғымақтың баласы, аз отар да көп жусар», «Арғымақтан туған қазанат, күніне жарым жер шалғысыз» деп Махамбет толғағандай, арғымақпысың, қазанатпысың? Әлде жабының үш шошағымысың, қайсысың? Қайсысы болсаң да, әйтеуір, мен саған қарыздармын, адамнан бетер қызмет еттің, күреңім. Екеуіміздің алдымызда не күтіп тұрғаны белгісіз, бақ па, сор ма? Менің Алладан басқа серігім жоқ, бар сенгенім өзіңсің, желаяғым! Тағдыр саған қанат берді, маған жүрек берді...» деп іштей толғанған Құныс тағы ой толқынына көміле түспек еді, бәйге күрең басын көтеріп пысқырынды, мойнын қаздитып қос жанарын батысқа қарай қадады.

	Сасып, абдыраған Құныс жоқ. Көз жетер жерді шолып өтіп еді, сағым қуған сайын далада мұның ізімен бе, әлде тұспалдап па, әйтеуір, күн батыс беттен жалғыз аттылы көрінді. Жүрісі тым суыт секілді. «Мынау жай жортқан жүргінші емес қой – деп күбірледі Құныс. – Кім де болса қарсы алайын». Сақтықта қорлық жоқ деп ойлады ма, шолақ мылтығын иығына іле, сүйретіліп жатқан ұзын шылбырдың ұшындағы қырлы темір қазықты жерге қадай салып, жалғыз жүргіншіні қарсы алмақ ниетпен ұзын денесін тіктеңкіреп, қарсы жүре түсті де, сәл бұрылып, анадай жерде дөңкиіп жатқан көк тастың үстіне қонжиып отыра кетті. Беліндегі күміс сапты кездік тасқа тірелген соң оң қолымен қағып қисайта салды. «Апырай, бұл кім болды екен?» деген сауалдан сескенген жоқ, қайта анау шоқырақ-текірекпен атын қинаңқырап келе жатқан жүргіншінің жүзін көруге құмартқан сыңайы бар.

	Шамамен сүт пісірімнен гөрі артығырақ уақытта салт аттылы да көз байқар жерге жақындады. Құныскерейдің қырағы жанары сәлден кейін жүргіншіні тани кетті де, жырынды бөрінің жүзінде таңданғандықтың белгісі пайда болды. «Япырым-ау, мынау Нұрғазы ғой, бұл пәтшағар қайдан жүр?» деп күбірлеген ол орнынан тұрып, шолақ мылтығын тастың үстіне сұлата салды.

	Жүргінші жүз қадамдай жақындап келіп аттан түсті де, атын асықпай шідерлеп, шап айылын босатып, қаңтарып тастады. Сосын үстіндегі жүн шекпенін шешіп, қолтығына қыса ұстап, үш-төрт аттады да, ойына әлдене оралғандай кілт тоқтап, жерге қойды. Айнала беріп, басындағы дөңгелек бөркін жұлып алып бетін сүрткіледі. Әйтеуір, жын ұрған бақсыдай атының айналасында кібіртіктей берді.

	– Әй, Нұрғазымысың-ай, бұтына дәрет еткен баладай не айналсоқтайсың, тезірек келсейші бері, – деп дауыстады Құныс.

	Орта бойлы, қушық беттеу, шарасы кең қой көзді кісі Құнысқа қарай шапшаң адымдады. Бет-жүзінде үрейленгендіктің бе, әлде сескенгендіктің бе немесе шаршап-шалдығудың ба белгісі бар секілді. Әйтеуір, өңі сынық.

	– Ассалаумағалейкүм, Құнеке, – деді Нұрғазы қос қолын бірдей ұсынып.

	– Әліксәлем, сәлемші болсаң, төрге шық. Жүрісің суыт қой, анадағы ренжіткенімді кешірген шығарсың, өзіңе мылтық кезенбей, қарауылға атыңды алып едім ғой. Бала-шағаң аман ба? Із кесуді әлі қоймапсың-ау, – деді Құныс Нұрғазының арқасынан қағып. – Жүр, тастың үстіне отырып әңгімелесейік.

	– Өзіңіздің көңіл күйіңіз қалай, Құнеке? Ат-көлігіңіз аманшылық па? Қайда бет алдыңыз?

	– Тек, жүргіншінің жолын да, жөнін де сұрамас болар. Біліп тұрып, әдейі оспақтайсың, ә, пәтшағар? Сыртың жылы, ішің суық емес пе өзіңнің? Әруақ қонған ізші едің, бірақ сол әруағыңды маған ғана жұмсағаның ұят болды-ау! Тайсойғаннан бір рет қуып шығарып едің, алды-артыма қарамастай етіп, Мұсағалиды қойшы, қоян жүрек, оны өзім атып тастадым да, ал Жәрдемнің қаны тура сенің мойныңда. Өйткені бақалшағына дейін қаруланған әтратты біздің үстімізге топ етіп түсірген сен ғой. Әйтпесе Тайсойғанның қалың құмының ішінен ол шіркіндер менің иісімді сезді дейсің бе?

	– Өтті, кетті, Құнеке, мен де адаммын, пендемін. Жәрдем тосыннан кезігіп, соның соңынан түспегенімізде, әлде де кідірте тұратын едім. Қайтейін, маған да тіршілік қажет болды. Бірақ өзіңнің алдыңда ар-ожданым таза. Қарсы алдыңа келіп тұрмын, менен ала алмай жүрген өшің болса, ат та таста, бірақ бетімді жасырып кет, – деді Нұрғазы сұрланып. – Бала-шағамның обалсауабы сенің мойныңда болады.

	– Өй, пәтшағардың сөзінің түрін, түсінемін ғой сені, әйтпесе өзіңе оқ шығын қылмай, қапысын тауып қылғындырып-ақ жаһаннамға аттандырып кетер-ем. Одан кімге пайда, кімге зиян? Атышулы Нұрғазыны өлтіріп, құдайдың алдында қүнәға қалар жайым жоқ, – деп Құныс суықтау жымиды. – Ал енді мені іздегендегі шаруаңды айт.

	Екеуі торсиып жатқан көк тастың жанына келгенмен, отырмады. Бірі қысқа, бірі ұзын айдалада бетпе-бет сөйлесіп тұр. Табиғат біреуіне арыстандай айбат, сұс пен күш, айла-тәсіл берген, ал екіншісіне әркімге қона бермейтін ізшілік қасиет берген. Анадай жерден қараған тосын кісіге ұзын мен қысқа бір-бірімен арбасып, бір-бірін сиқырлап тастағандай көрінуі мүмкін. Өйткені екеуі де қимылсыз, қозғалыссыз, тек ауыздары сөйлейді, жақтары қимылдайды.

	– Құнеке, – деді Нұрғазы, – арыстандай жүректі едің, тұспалдап неғылайын, бала-шаға емессің, менің келуім, жай келу емес, қайғылы хабар әкеліп отырмын.

	– Не дейсің? – Құныстың дауысы қатты шықты. – Кім?

	– Қожахмет әкеден айырылдық...

	Құныстың жел қағып, тотыққан беті көгістене күлгін тартып жазық маңдайы жиырылып, шүңіректей көзі жасаурап, екі қолымен үстіндегі жадағайының омырауын қыса ұстаған күйі кірпік қақпай сіресті де қалды. Ләм-мим деместен біршама сіресіп тұрды да, сәл шегініп көк тастың үстіндегі шолақ мылтығын алдына ала тас үстіне отырды. Иегін көтеріп, алдында состиып тұрған Нұрғазыға танымайтын адамдай тесіле, қаһарлана қарады. Оң қолы шолақ мылтықтың стволын езіп жіберердей қысып, салалы саусақтары қара темірге кіріп бара жатқандай болар-болмас сықырлаған дыбыс шықты.

	Құныс осылай отыра берер ме еді, қайтер еді, кенет Нұрғазы көсемдік танытып:

	– Ей, Құнеке, көтер еңсеңді, ақылдасайық. Басымды бәйгеге тігіп, шалдың аруағын аттап өте алмай, ізіңе түсіп соңыңнан шапқандағы мақсатым – жаманат хабарды өзіңе естірту еді, оны орындадым. Бірақ енді не істейміз? – демесе.

	– Адамнан ғой шамасы, құдай жіберген ажал болса... Құныс сөзін үзіп жіберіп сол қолымен маңдайын қысты.

	– Кім, кәне айтшы, кім? Сексенге келген әкеме құдайдың ажалын бұйыртпаған кім, а, тез айтшы, маған он кісі емес, жүз кісі қарсы тұрса да, ойранды салып өлейін, кегін қайтарайын әкемнің, – деп Құныс орнынан ұшып тұрды. – Күреңге ер салшы.

	Құныстың мына сөзінен де, түрінен де Нұрғазы шошынып қалды. Қанталаған екі көзі шарасынан шыға шақырайып, қою қасы тікірейіп, көнтек ерні ашылып, бет алдын алып жатқан дөңес мұрнының үстіндегі кішкентай қара меңі зорайып, күре тамыры білеуленіп, желке еті күжірейіп, қарсыласына атылғалы тұрған жолбарысша жиырылып барады. «Дәл қазір еш нәрседен тайынбай, көзсіз ерлікке қойып кететіні сөзсіз. Осы бойда бәйге күреңге тақымы тисе, осыншама ақыл иесі адамның қазған орнына тал түсте жығылуы кәміл», – деп ойлаған Нұрғазы қайткенде де Құнысты тоқтатпаққа әрекет жасауға талпынды.

	– Құнеке, «ашу дұшпан, ақыл дос» деп атам қазақ тегін айтпаған болар. Алдымен сұрағыңа толық жауап берейін, – деді Нұрғазы шапшаңдата сөйлеп. – Уақиғаны бастан-аяқ баяндамасам, түсінбей қаларсың.

	– Атып өлтірген ғой. – Құныс Нұрғазыға шарасынан шыққан көзімен шақырая қарады. – Мәймөңкілемей, тез айтшы!

	– Қарт кеше пәтерін жөндеуге барған екен, Құныс осы пәтерде жасырынып жатыр екен деп біреуі от қойған ғой. Түтінге булығып жүгіріп бара жатқан шалды сен деп бір әумесер солдат винтовкамен тартып қалған. Ар жағы белгілі. Қожахмет әкеміз тіл тартпай кетіпті, иманды болғыр.

	– Кім екен атқан? – деді Құныс тұншыға сөйлеп.

	– Аты-жөнін білмеймін, атқан әтраттың бір солдаты көрінеді.

	Бастығы Молдағали білем. Пәтер түгелімен өртеніп кетіпті.

	– Менің бағыт-бағдарымды кімнен білдің, әлде сені біреу әдейі жұмсады ма? Құрыққа осылай түсірейік деп.

	– Мен туралы қара ойласаң, ұтылғаның, Құныс. Сені ажалға айдап салайын немесе қас жауыңа байлап берейін деген арам ойдан аулақпын. Әкеңнің өлімін естіртуді адамдық парызым деп санадым. Артыңды шулатып, алыс жолға біржола аттанып бара жатырсың. Шағырды ауыр жаралап, қасындағы екеуін өлтірген сенің ісің ғой, ағат сөйлесем, кешір.

	– Немене, Шағыр өлмеп пе? – Құныс жанарын төмен түсірді.

	– Күн көзі көтеріле жантәсілім болыпты.

	– Тағы екеуі кім екен?

	– Біреуі Жәді. Байғұс үйі-күйі жоқ, сыбай-салтаң жүруші еді, дәмі таусылған ғой. Оның не жазығы бар еді, осының бәрі тым қатыгездік емес пе, Құныс?

	– Қайта сауап болды. Әйтпесе әкем екеуміз қатар жататын едік. Мен қысылғанда ғана қару жұмсаймын. Және жазықсыз адамға қарап тұмсық көтермеймін. Неге олар тірі қалып, менің өлуім керек. Онымен қоймай, менің өлігім арқылы мәртебеге ие боп, абырой табуды әбден жоспарлаған ғой. «Біреуге ор қазсаң, сол орға өзің түсерсің» деген – осы. Бұл аз, әкемді атқан әтраттың бәрін бірден болмаса да, бір-бірлеп қырмай, мен алыс сапарға аттанбаймын. «Қанға – қан, жанға – жан» деп бабаларымыз білмесе, айтпайды, басына түскесін, ыза-кектен туындаған ғой бұл ұлағатты мәтел. Әкем үйде ме?

	– Үйге апардық. Хабарды естіп милиция бастығы Әлім келіпті. «Пәтерді өртегенді де, қартты атқанды да жазаға тарттырамын» деп жатқан көрінеді. Сірә, Молдағалиға да жайсыз тиетін шығар.

	– Молдағалиды олар жазаламаса, өзім жазалаймын. Сол қызылдың есерсоғын баяғыда атып тастауым керек екен, аяп едім байғұсты. Қайран, әкем-ай, өзің тудырған балаң өзіңнің өліміңе себепші болды-ау! Лағынет мына заманға, қыран бүркіт шау тартып, қарғаның жолы оңынан туып қарқылдаған уақытқа кез келіппіз. Кешір, әке! – Құныс екі қолын артына ұстап, жас жуып кеткен бетін сүртпестен ілгері аттады. Шолақ мылтықты жерден көтеріп алған Нұрғазы Құныстың соңынан ерді. Күн көзі екіндіге таяды. Көл үстінде қаңқылдап қаз ұшты. Бір топ шүрегей үйрек екі жаяуды менсінбегендей суды шылп-шылп еткізіп, көл шетіне қонды. Айдын көкте дәу қарақұс қалықтады. Неге екені белгісіз, Нұрғазының кішкентай сұр аты шығысқа қарап, шіңкілдей кісінеді. Бәйге күрең сұлқ тұр.

	– Әу, Құнеке, қандай шешімге келесің, уақыт өтіп барады. Марқұмның мүрдесін ертең жерге беру керек, мынадай жаймашуақта сақтау қиын екені түсінікті жайт. Тездетпесек болмас.

	Құныскерей меңіреу адамша мең-зең күйде. Екі қолын артына ұстаған бойы аяғын санап басып бара жатқандай. Қос жанарын бір нүктеге қадаған ба, көкжиектен басын қозғалтар емес, әлде бір қарыстай жуан желкесі мойнымен бірге сіресіп, қарысып қалған ба екен? Кім білсін, әйтеуір, таяқ тастам жердегі Нұрғазының сөзіне ләм-мим демеді, әлде аласапыран ой тасқынына беріліп, өз тізгініне өзі ие бола алмай қалды ма екен?

	Нұрғазы тынышсызданайын деді. Басын бәйгеге тігіп, банды Құныстың соңынан тұра шапқанда бұл одан сүйінші алайын деп, не болмаса жақсы атты боп жарбаңдайын деген мақсат ұстанбағаны белгілі. Ұзақ сапарға кетсе, құлақтансын деп туған әкесінің қаралы хабарын естіртуді өзіне адамдық борыш санаған. Мұның әрбір қадамын бақылап, аңдып отырған милиция шабармандары себеп-салдарсыз атқа тақым салып, шығысқа қарай тартып кеткенін олар сезбеді дейсің бе? Сезді болды, милиция бастығы Әлім бірден құлақтанады, сосын қарсы әрекетке, айла-шарғыға кіріседі. Әрине, Құныспен қоса ұстамаса, бұл ештеңені де мойындай қоймас. Бірақ әуресарсаңы қанша? «Қайда болдың, не істедің?» «Неге ертелетіп атқа қондың?» «Әлде Құныспен байланысың бар ма?» тағы басқа сауалдар мезі ететіні шындық. Қайткенде де оларға бір жауап, жоғалған түйемді іздедім. Бір сыбыс бола ма деп, Жайыққожа, Саралжын маңын сүзіп, Қоскөлге ат басын тіреп қайттымды қайталай беруім керек. Олар: «түйеңнің жоғалғанына он бір ай болды. Мұндай шығарып салма сөзіңе біз сенеді деп отырмысың. Кімді ақымақ еткің келеді» десе, бұл да өзеуреп, «көктемдегі қуғында Құныстың атқан оғынан атым өлмей, өзім жантәсілім болсам ше? Егер ондай қанішермен астастығымды бұлтартпастай етіп дәлелдеп берсеңдер, мен атышулы ізші Нұрғазы емес, бандының қолшоқпары ретіндегі қарабет Нұрғазы боламын да, түрмеге айдаусыз өзім барамын. Онда маған түрмеде отыру аз, бетіме қара күйе жағып, жұрт алдында, қатын-баламның алдында әшкерелеңдер де, атып тастаңдар» деп байбалам салар-ау! Мұның сол байбаламына олар сене қойса. Сенбесе мейлі, бұл да ақымақ емес, өлетін жерін біледі. Ал әлгі милиция бастығы Әлім қанын ішіне тартып, сұп-сұр боп: «Құныстың ізіне тағы да түсеміз, жолға әзірлен» десе ше? Десе, дей берсін, жақсы, тапқан екен ізшіні. Тоқтай тұр, Әлім де осал емес. Құныстың кетер жолын күнілгері болжап, күнілгері бір амал ойлап қойса ше? Құнысты ұстауға Ақтөбеден, Үйшіктен әскер шығыпты, олар Сарқамыста бас түйістіріп, әрі-бері сүзіп, бандының жүреді-ау деген жолына тор құрады екен, тіпті астарында ат емес, от-арбалары бар екен, егер қуса, ат түгіл, ақбөкенді де тапап кетеді екен. Құныстың бұл жолы шаруасы бітті деген лақап сөздің жаны бар сөз бе, әлде қазекемнің алыпқашпа өсек-аяңы ма? Әлде нар тәуекел деп мен де қатын-баламды қолтығыма қысып, бас ауған жағыма тайып кетсем бе екен? Жо-жоқ, туған жер... Әй, Алла, сақтай гөр!

	– Әй, Нұрғазы, өз ойыңнан өзің шошынбай, бері кел, ақылдасайық, – деген Құныстың даусынан селк еткен ол алақтап жан-жағына қараса, Құныс анадай жердегі көк тастың үстінде қонжиып отыр. Бас бармағының үстіне насыбай сепкен бе, танауының екі тесігіне кезек-кезек апарады. Қасына шапшаң басып барған Нұрғазыға тесіле қараған ол қолындағы шақшасын қағып-қағып жіберіп:

	– Менің таусылуға таялған насыбайым секілді сенің ойың да тым келте-ау деймін! Адамның аяқ басуы мен бет-әлпетіне қарап, оның не ойлап тұрғанын шамалауға болады. Сенде қиялға қанат бітіретін ұшқыр ой жоқ, бірақ арқалы ізшісің. Қорықпа, Құнысқа хабар берді деп милицияға жел айтпаса, басқа ешкім айтпайды. Айтқан күнде де дәлелдей алмайды әрі қорқады, қайткенде де менің әлі салмағым бар ғой. Әрі мынадай қаралы қаза үстінде кімнің езуі қышиды дейсің. Байқаймын, өзіңде бір толқу бар, құйрығыңды қыс, не көрсең де, көппен бірге көр. Жеке-дара жөн таба алмайсың, қатын-балаңның обалына қаласың. «Жеке жүріп жол тапқанша, көппен бірге адас» деген мақал сендейлерге арналып айтылған. Көрдің бе, тайдың тасағындай боп мұның қиялшылын. Өзіңе де, өзгеге де пайдасы жоқ қиял неге қажет?

	Құныс мырс етіп, Нұрғазыға жанынан орын ұсынды. Ұсынып меңзегені тастың қырлылау тұсы болса да шегінбеді, бұтын талтайтыңқырап отыра кетті. «Апырай, мынау мені қырлап-қырлап алып тастың да қырлылау жеріне отырғыздыау, ойымды да тоқып, мені әбден сынақтан өткізген екен ғой. А, қарақшы, әйтпесең Құныскерей болармысың. Сауысқаннан да сақтығы ғой, не қолға түспей, не көздеген бытыра дарымай, ойына не келсе, оны істеп жүргені. Қыл шылбырымен қолаяғын буып, қызыл үйдің түрмесіне тастаса, көрер-ем мұның кісіні сынағанын. Бұл банды маған әлі де сенбей отыр. Әкесінің беті жабусыз қалады дедім бе, қанды қолдың соңынан тұра шапқан өзіме обал жоқ».

	– Әй, Нұрғазы, – деді Құныс тарғылдау үнмен. – Өлген әкем өлді, енді оны тірілте алмайтыным белгілі. Ата баласысың ғой, көргенділігіңді көрсеттің. Жігіт екенсің. Мен әкеме ашық барып топырақ сала алмаспын, онда қызылдың кеңкістеріне әрі мазақ, әрі оңай олжа боламын ғой. Көктен тілегендерін жерден тауып, мені бір ат көтіне байласа, ой, шіркін, рахат дүние кешкендей тойлап, атақ-абыройлары алысқа самғайды емес пе? Мына қуыс кеудемде жаным тұрғанда ондай төк те ас тойды болдыра қоймаспын. Бірақ әкем қабіріне өз қолыммен топырақ тастап, дұға ету борышым, олай етпесем, көз жұмғанын естіп тұрып ат басын бұрмасам, менің қалған тіршілігімде жолым болмас. Солай емес пе, Нұрғазы?

	– Солайы солай ғой. «Аруақ аттаған оңбайды» деген аталы сөз және бар, – деді Нұрғазы тамағын кенеп, – бірақ мылтықтың тура нысанасына барасың. Ұстап әуре болмайды олар сені, атып тастайды серейтіп. Сосын саған Қожекеңнің қасынан да топырақ бұйырмайды. Өйткені атышулы, аңызға айналған Құныскерей бандының мүрдесін бүкіл ел-жұртқа көрсетуі керек қой мақтаныш етіп. Саған қаны қарайғандардың жолы әбден болады. Тіпті сенің өлі денеңді өртеп жіберуден тайынбайды олар.

	Құныскерей мұның шешенсінген сөзіне мән бермеді ме, әлде ести тұра, естігісі келмеді ме, жұмған аузын ашқан жоқ. Жанында отырған Нұрғазының томашадай денесіне басын сәл бұрып қарады да, «осы не шатып отыр» дегендей орнынан тұрып кетті. Желбегей жамылған жадағайы сол жақ иығынан сусып төмен түсе беріп еді, сыпырып алып, ұмар-жұмар күйінде оң жақ қолтығына қысты. Сосын иегін көкке қарай шошайтып, аспан әлемінен бір нәрсе іздегендей қақшиып қалды да қатарынан екі рет түшкірді. Дыбысының қатты шыққаны сондай, көл жағасындағы шүрегейлер ду етіп көтерілді. Анадай жердегі сұр ат бұларға шошына қарады.

	– Иншалла, жолым болады екен. Әй, Нұрғазы, аттана бер. Маған істеген жақсылығың Алладан қайтсын, бала-шағаңның қызығын көр. Әкемнің мүрдесін сәске түсте шығарасыңдар ғой. Өзің бас-көз боларсың. Қарасына не соясыңдар, ақылдасыңдар. Бір қоңыр құнан бар еді, ат болатын жылқы еді, енді оны кім мінеді, соны шаларсыңдар. Сиыр жалғыз ғой әрі сауып отыр. Ал жолың болсын, тәңірім жазса, әлі де көрісерміз. Шешеме, қатыныма басу айтарсың, бақырып жылай бермесін. Шамаң келсе, баламды қолтығыңа аларсың, жас қой, заманы да оңып тұрған жоқ. Дегенмен осы өкіметтің саясатына бейімдей бер оны, жетесінде болса жетілер. Әрине, сырттай қамқорламасаң, сырттай жанашыры болмасаң... Айтпақшы, Борсан жақ қолтықта өзіміздің қорым бар, әкемді сонда жерлейсіңдер ғой.

	– Өзің ше, өзіңнің не ойың бар? – деді Нұрғазы қапталдаса үн қатып, – Менен ақыл сұрайтын кісі емессің, бірақ болат қақпан қай жерде де саған құрулы. Тілін бастың екен, мерт болдым дей бер.

	– Ол не қақпан соншама, барлық жерге сірестіріп құрып тастаған? Арасында менің табаным сияр орын бар шығар, сонымен ептеп жүремін-тағы. Адамның құрған қақпаны ештеңе емес, қақпанды құдай құрса құтқармайды.

	– Ақтөбе мен Үйшіктен әтрәттар шығып, Сарқамыста түйіседі екен. Бұл ұзын арқан, кең тұсау тек қана Құныскерей банды үшін, соны біржолата құрту үшін әдейі құрылыпты деген сыбыс та бар. Сондықтан жүрер жолыңды әбден таразылап ал.

	– Ой, айтқышым-ай, ауқымы бес жүз шақырымдай ұлан-байтақ сар далаға екі әтрәд емес, елу әтрәд шықса да жетпейді. Ал сақ бол деуің орынды. Тек оғым аздау, бар болғаны екі белдемше, қадам атқанның өзінде қарсыласымның саны біршама болса, ет пісірімдей уақыт қана айқасасың. Әттең, енді бір белдемше оқ табылса, әкем тіріліп келгендей қуанар-ем. Әй, Нұрғазы, көктемдегі қуғында сенің атқан оғың қарымды жұлып кете жаздады. Өзің мерген екенсің.

	– Тіліңді тісте, Құныс, әлі беті жабылмаған әкеңді... Ол оқ менің кезеген оғым емес, Әлімнің атқан оғы.

	– Бәсе, саған ондай мергендік қайдан бітсін. Тез атыңа қон, бос сөз бас ауыртады, – деді Құныс қатқылдау үнмен. – Әңгіме осымен доғарылды дегендей, ол адымдай басып бәйге күреңге қарай жүрді де, әлдене ойына оралғандай серейіп тұрып қалды.



	***

	Қызылқоға аудандық милиция бөлімінің бастығы Иманғалиев Әлім жаманат хабарды ести сала уақиға болған жерге өзі аттанды. Әуелі Қожақмет қарттың қыстауына жол тартты.



	Атты парлап жеккен тарантас сәске түс мезгілінде межелі жерге жеткізді. Тарантастан секіріп түскен Әлім өз көзіне өзі сенбеді, қыстау тып-типыл, бәрі өртеніп кетіпті. Қарттың денесін үйіне алып кеткен. Мұны қарсылаған Молдағали сұп-сұр боп:

	– Әлеке, абайсызда осындай іс болды. Ақпан абайламай оқ шығарып алды. Кешеден бері осы жерде жүрмін...

	– Қыстауды өрте деген кім?

	– Мен едім айтқан. Қызу бойымен абайламай, Құныс қыстауында деген сыбысты естіген соң. Бұлай боларын кім білген, кешіріңіз енді.

	– Қаруыңды тапсыр да, үйіңе жүре бер. Бір рет кешіргенмін.

	Ақпан қайда?

	– Ойпырым-ай, Әлеке-ай, атқан мен емес қой.

	– Ақпан қайда деймін?

	– Іңірде, екі қызметкерді қосып ауданға аттандырып-ем.

	– Жұмабай, бері кел, – деді Әлім шеткерірек тұрған жуантық қараға. – Мына Молдағалидың қаруын ал да, Қызылқоғаға әкет. Барған соң Ақпан екеуін түрмеге қама. Әйтпесе Құныскерей екеуін де өлтіреді. Ең болмаса, әділ заң арқылы жазаларын алсын, итжемде бандының қолынан өлгенше. Мен барғанша екеуін де ешкімге жолықтырма.

	– Шағырды және оның қасындағыларын қайтеміз? Оларды өлтірген кімдер екен?

	– Оның мән-жайы түсінікті. Құныстан өзге кім болушы еді?

	– Әлеке, ол пәлекет бізді тосып жүрген шығар? Ауданға жете алмаспыз, бәрімізді де шейіт қылады ғой жолда. Сондықтан...

	– Жарайды, мені-ақ шейіт қылсын, – деді Әлім Жұмабайдың сөзін бөліп. – Бәрін алып кет, мына тұрғандардың. Тез аттаныңдар.

	– Әлеке, жалғыз қалай қаласыз?

	– Аттаныңдар дедім ғой.

	– Әлеке, ақылдасайықшы, кішкене. Құныс алыс жолға аттанып кетпесе, қайткенде де әкесінің қабірінің басына бір соғады. Бақылауды күшейту керек, сол жерде тап баспасақ, енді ол бізге аш бөрідей тиіседі. Бір-бірлеп құртады бізді, – деді Жұмабай сасқалақтап.

	– Сонда нақты ұсынысың қандай, бос сөзге уақыт жоқ, – деді Әлім күңгірттеу үнмен.

	– Шалдың үйі мен қабірінің басына күндіз-түні қарулы күзет қойып, тағы да Нұрғазыны ертіп тездетіп із кесу керек.

	– Сол Нұрғазың Құныстың тыңшысы болмасын, шығысқа қарай жортып бара жатқанын біздің бір адамымыз байқап қалыпты, – деді Молдағали тосыннан әңгімеге араласып.

	– Сенің ұшқары ойың мен ұшқары сөзіңнен біз шатасып біттік. Жазығы жоқ қарияны атып өлтіріп, халықтың алдында қарабет болдық. Құныскерейді ұстаудың орнына оның әкесін өлтірдік деп хабарлаймыз ба жоғарыға? Қожақмет марқұмның босағасын мен қалай аттаймын. Жиналған жұрт бетіме түкіреді ғой. Кемпірі мен келініне не деп басу айтамын? – деп Әлім таусыла сөйледі. – Ана кішкентай қара домалақ баланың кеудесінде тек біз емес, мына жаңа заманға деген кек орнап, ащы запыран тұнатын болды-ау! Оған атаңның өліміне әкең кінәлі, оны да ұстап алып атып тастаймыз, дейміз бе? Әй, Молдағали, турасын айтсам бар ғой, сенің мына ісің, совет үкіметіне жасалған қастандық. Ештеңе түсінбеген, білмеген боп өкіметке деген бұқараның өшпенділігін туғызу. Ақпан екеуіңді табанда аттырсам, маған одан келіп-кетер ештеңе болмас еді. Әзер дегенде жұмысымнан аластап жер аударар, бірақ адамдық ар-ұяттың алдында өзімді сәл де болса жеңіл сезінер-ем.

	Молдағалидың бет-әлпеті күлгін тартып, шағындау денесін сірестіріп ұстай алмай теңселіп кетті. Қолындағы ат тізгінінен айырылып, құс ататын аңшыдай жүрелеп отыра қалды оң қолымен жүрек тұсын басып уһледі-ай кеп. Екі елідей маңдайы жиырылып, қою бұлттың қалың көлеңкесі қуып келе жатқан күннің әлсіз сәулесіндей тура төбе құйқасының астына сіңіп бара жатқандай көрініс берді. Кішкентай танауы қусырылып, жұқалтаң ерні ырсия ашылып, енді дауыс етіп боздауы ғана қалғанда, кенеттен Жұмабайдың дауысы саңқ ете қалмасы бар ма.

	– Ей, ез неме, қолыңмен істегенді мойныңмен көтермеймісің, көкбет қатын құсап қалшылдамай. Ал өле қал, өле алмайсың бәрібір. Құдайдың ажалы осындайда келе қалмайды ғой саған. Отырған жеріңе көме салатын. Қолтығынан демеп, қаршадайыңнан қасыма ертіп-ем, адам болудың орнына әумесер боп бара жатырсың. «Жаманға қылыш берсең, досын шабады» демекші, сексенге келген шалға көтерген қылышың бізге көтергенмен бірдей болды ғой. Әлекең дұрыс айтады, мына ісің – тура контрдің ісі. Аға орнына аға, жаға орнына жаға болған мен де тап осы жолы саған араша түсе алмаймын, білдің бе?

	Молдағали мына сөзден кейін орнынан атып тұрып, қалтыраған саусақтарын шапшаң қимылдата үстіндегі киімін шеше бастады. Езуі ақ көбіктеніп, есалаң кісіше бірдеңе деп ернін жыбырлатады. Үстіндегі бешпенті мен көйлегін жыртамырта лақтырып тастады. Енді бұтындағы шалбарын шешпек боп ыңғайлана бергенде Жұмабай ұмтылып барып оны қаусыра құшақтап еді, Молдағали жұлқынып:

	– Атыңдар мені, атыңдар. Бандының қолынан қорлықпен өлгенше, сендердің қодарыңнан өлейін. Осы жерде атып, бетімді жасырып кетіңдер. Менен басқаңның бәрі мықтысыңдар. Мықты болсаңдар, ана бандыны неге дұзақтамайсыңдар, а? Қолдарыңнан келмейді – бір, жандарың тәтті – екі, қоян жүрек, қорқақсыңдар – үш. Сендер ме, сендерді жазалау керек алдымен, – деп жер тепкілеп айқайлай бастап еді, Жұмабай оны құлақ-шекеден бір ұрып сұлатып салды. Құм қауып құлаған ол тырбанып қайта тұра бастап еді, Жұмабай еңкейіңкіреп жағасынан көтеріп алды да, құлаштай соғып тағы да тыраң еткізді. Бұл жолғы соққы Молдағалиды біржола есеңкіретіп тастады.

	Осы бір келеңсіз көріністі сырттай бақылап үн-түнсіз сазарып тұрған Әлім қасындағы тарантасқа асықпай отырды да, милиция киімін киген божышы жігітке ым қақты. Ауыздықты қарш-қарш шайнап, алдыңғы екі аяғымен қара жерді осқылап тұрған сүліктей қос торы божышының делбе қағуына шыдамай, екпіндете жөнелді. Ошарылып әтрәд қалды, нақты нұсқау бермей бастық кетті. Қайда, қалай, не мақсатпен аттанды, одан бұлар хабарсыз. Ол жайт Әлімнің өзінен басқа ешкімге белгісіз.

	Ошарылып, аңырайып қалған он сегіз адамның көмейлеріне тірелген бір-ақ сөз сияқты. Ол – банды Құныскерей бұл маңда бар ма, жоқ па? Анау қолтықтан атой салып шыға келсе ше? Ал сол Құныскерей ана зулап бара жатқан тарантастағы екеуді аңдып тұрып, екі оқпен жандарын жаһаннамға жіберсе ше?

	«Ой, сұмдық-ай! Сонда бір адамнан осыншама қарулы адам неге қорқамыз?» деп күбірледі Жұмабай.

	Молдағали құлаған жерінен басын жұлқи көтеріп, аузы толы қан аралас топырақты «тфу» деп бір түкірді де, қалталаңдап орнынан тұрды. Сосын қатты ұйқыдан шошып оянғандай меңзең күйде қасындағыларға бақырая қарады да, аяғын санап басып ілгері жүрді. Піштірілген баладай талтаң-талтаң етеді. Сол талтаңдаумен топтан алты-жеті адымдай ғана ұзады да, талтайып тұрып зәр шығарды.

	– Әй, көргенсіз, күнге қарап неге сиесің, күн көзінен ұялмайсың ба? – деді Жұмабай дауыстап.

	Біреулер тырқылдай күлді. Енді біреулер тұншыға күлді. Әйтеуір, ең болмаса езу тартпаған ешкім жоқ сияқты. Біреулер жаңағы ыңғайсыз жайдан кейін сіресіп қалған денелерін сәлпәл босатты. Бірақ жағын ашып сөйлеген жан болмады.

	– Құдайға сенбеймін, Жұмеке, – деді Молдағали шалбарының ауын жоғары көтеріп.

	– Тек, не дейді мынау. Мұсылман емеспісің, мұсылман баласы айға, күнге, құбылаға қарап дәретке отырмайды ғой, – деді Жұмабай тағы да дауысын көтере сөйлеп.

	– Қызылдарға бәрібір, дүниенің төрт бұрышына да қарап шаптыра береді. Өйткені Ленин бабамыз мұсылман емес. Бүгінгі пайғамбарымыз Мұхаммед емес, Ленин Владимир Ильич. Мен Ленин атамыздың салып берген жолымен жүремін, білдің бе? Маған ай да, күн де Ленин идеясы. Ал сендер немене Мұхаммед үмбетісіңдер ме? Ашып айтыңдар онда бүгінгі саясатқа, мына жарқын заманға өкпеліміз, бұған мойын ұсынбаймыз деп. Мүмкін Құныскерей қанішерге қосылып, үкіметке қарсы шығарсыңдар, а? Көктемде ауыздарыңды қан қылып кеткен Құныскерейді қолбасшы әрі жолбасшы етерсіңдер, а? Неғып тұрсыңдар сүмірейіп бастықтарың басын сағалап қашты ғой, әне...

	– Тоқтат, иттің баласы, – деді Жұмабай ақырып. – Аузыңды жаппасаң, ат көтіне сүйретемін қазір. Қызыл үкімет пен Ленин атамыздан садақа кет, садақа кеткір. Қызыл болып, сен шірік не бітірдің? Не бітірдің деймін? Бітіргенің сексендегі шалдың үйін өртеп, өзін атып тастағаның ба? Ақпан емес, атқан сен көрінеді. Өзің өлтіріп, пәлеңді қойдан жуас жігітке аудара салмақсың ғой, солай ма? Оның бола қоймас. Сен шіріктің сасық қулығың басқаға қайдам, маған бесенеден белгілі. Құнысты ұстасаң, қайда қалдың? Астарыңдағы аттарыңнан айырылып, тілдерің салақтап жаяу қалған сен бастаған он екі адам емес пе еді? Сонда да Үйшіктен келген полковник пен Әлімнің алдында сені жақтап сөйледім-ау, мен. Сен итті қорғаштап жүрген мына менде ақыл жоқ. Әлдеқашан айдаттырып жібермей.

	– Әй, Жұмеке, несіне кеудемсоқтайсың, сенің де осал жерің маған белгілі, – деп кенет Молдағали тарқылдап күліп жіберді. Ішін басып еңкейе, шалқая күлді.

	«Бұл ит не бүлдірейін деп тұр» деп ойлаған Жұмабайдың арты қылп ете қалып еді, Молдағали бұған қолын шошайтып:

	– Есіл-дертің келіншек, Үрияны деймін-ау... – Молдағали тағы күлкісін жалғастырды.

	– Өй, көксоққан-ай, өзің етегіңе намаз оқып жүрген шығарсың, – деп Жұмабай да тарқылдай күлді. Оған ілесе тұрғандардың бәрі де ду етіп, бір күлкі екіншісіне жалғасты.

	– Жолдастар, – деді Жұмабай сәлден кейін, – Әлекең бізге ренжіп кетті ғой, оның артынан Нығмет, Сағын, Олжабай, Қадір, Есен, сендер барыңдар. Жұмекең бас болып солай шештік дерсіңдер, Әлекеңе. Ал мен Молдағалиды алып, қалғандарымызбен бәріміз Қызылқоғаға ат басын бұрайық. Винтовкаларыңдағы оқ даяр болсын. Құныс шабуыл жасаса, бас-көзге қарамай тасырлатып атыңдар. Өлсе, өрем қапсын, білдіңдер ме? – Тұрғандар бір кісідей «әрине, әрине» деп бастарын шұлғысты.

	Тұрған топ екі жарылып атқа қонды. Бес салт атты батысқа қарай, қалғандары құбылаға қарай шоқырақтай жөнелді. Екпіндері қатты, иықтарына асынған мылтықтары ердің артқы қасына тиіп, тықылдап барады. Неге екенін кім білсін, Қызылқоғаға аттанған топтың қақ алдына – Молдағали, ал соңында – Жұмабай...



	***

	Әлім тарантасқа отырып, сәл-пәл ашуы тарқағаннан кейін сансаққа ой жүгіртті. Бір ойы Молдағали Қожахметті әдейі мерт етті десе, енді бір ойы «жоқ, әдейілеп ор қазуға оның миы жетпейді» дейді. Енді бір ойы – осыны әдейі ұйымдастырып, Молдағалиды арандатып жүрген, сол арқылы бұған ор қазуды ойластырған Жұмабай емес пе екен деп күмән тастайды. Жоқ-ау, алпамсадай Құныспен шүйкедей шалды ажырата алмау мүмкін емес қой. Әлде аты-шулы бандының үрейінің өзі бұларды шатастырып біткен бе?! Ойпырым-ай, көктемдегі қуғында жауған оқ оның ең болмаса астындағы атына тимегені несі? Бір кісідей-ақ мерген еді, екі рет көздеп-ақ атты. Соңғысы кеудесінен... Жоқ, әлде оққағары бар ма, ол қанішердің? Сол жолы алты адамынан айырылды. Облыстан қатаң сөгіс алды. Енді мынау, қой өз еркімен қызметті тапсырғаны жөн шығар. Бұлай жұмыс істеуге болмас. Тоқта, тоқта, «осы Жұмабайдың Ахмет халфемен байланысы бар сияқты» деген сенімді көмекшісінің сөзін жүре тыңдап еді, әлде сол дәлелсіз қаңқу сөздің жаны бар ма? Дегенмен Жұмабайдың артына тыңшы қойса ше? Ақпан пен Молдағалиды барған бойда Гурьевке айдату керек. Немесе тергеушілерді Гурьевтен шақырмаса болмас. Бұл төтенше уақиғалар жайында Журинге телеграмма бергізгені дұрыс шешім сияқты. Ал Шағыр мен оның екі көмекшісінің ажалы Құныстан ба, әлде басқадан ба? «Жоқ, Құныстан» деді бір ойы.

	Осындай ой арнасына берілген Әлім алдында отырған божышы жігіттің:

	– Әлеке, Борсан шағылының қолтығына таяу қалдық, ат басын қайда бұрамыз? – деген сауалынан кейін кеудесін тіктеп айналасын шоли қарады. «Расында да, біраз жер жүріп тастаған екенбіз-ау» деп ойлады да, божышыға:

	– Тәуекел, Құныскерейдің үйіне тарт, әрине, бізді ешкім қабылдай қоймас, бірақ басқа амал жоқ. Тек сақ болғайсың, екі ортада шыбын өледі деп, екі ортада екеуміз арам өліп қалмайық. Егер басымызға қауіп төнсе, менсіз оқ шығарма, асығыстық болады.

	– Жарайды, Әлеке, – деді жас жігіт делбені қаға түсіп. – Құныс ақылсыз кісі емес шығар, бізді серейтіп атып тастағаннан оған не пайда түседі? Түсінісер дию емес, тілі бар адам ғой. Мүмкін мен оны жекпе-жекке шақырармын. Сіз секундант боласыз. Оның мылтығына бытырасыз патрон саласыз да, маған қабан ататын картеш саласыз.

	– Ой-дөйт, дерсің, – Әлім езу тарта жымиды. – Айтқышымай, ол кездеспесін де, кездессе пәлеге қалдық. Ол бізбен есептесіп жатпайды. Табиғат оның пешенесіне ірілікті жазған. Әрі айлакер, әрі жүректі, әрі қара күш иесі, әрі құралайды көзге атқан мерген. Сен мылтығыңды көтеріп, көздеймін дегенше, ол көздемей тоңқалаң астырады. Ғажап, осындай ақыл иесі адамды мына тәй-тәй, қаз-қаз басқан жаңа заманымызға пайдалана алмауымыз өкінішті.

	– Әлеке, кешіріңіз, Тайсойған өңірін шулатқан есерсоқ бандыны соншама көтермелегеніңіз қалай? Қанша адамның қанын ішті ол...

	– Жо-жоқ, біржақты ойлама, оны да түсіну керек. Енді мынадай жантүршігерлік уақиғадан кейін өзіміздің де надандығымызға, ұр да жық қорқаулығымызға өкпелемесек, Құнысқа кінә тағуға бола ма?

	– Ал Шағыр мен оның қасындағы екеуді қанға бөктірген де, құдай біледі сол Құныс. Обал-сауабы қайда? Ит емес қой оларды тырайтып атып тастайтын. Әкесінің өлімі тура соның қарымтасындай. Біреуі – қызыл екінді де, біреуі – түн ортасында боп тұр ғой.

	– Задында ойланып, айтар сөзіңді ой елегінен өткізіп барып сөйле. «Аңдамай сөйлеген ауырмай өледі» деп атам қазақ тегін айтпаған. Ұшқарылық жігітке жараспайды, басың жас, көрер қызығың алда.

	Пайдасы жоқ әңгімені осымен доғарайық дегендей Әлім тамағын кеней бір-екі рет жөткірінді де, төңіркке көз жүгіртті. Көз алдындағы іркес-тіркес, қоян-қолтық жалғасып жатқан биік-биік шағылдарға сүйсіне қарап, осынау Тайсойған атты өңірдің ертеңін қиялдап болжамдап кеткендей болды. Асты-үсті толған байлық, құт мекеннің мынау жаңа заманда маңдайының жарқырайтыны да, сол жаңа дәуірдің саналы да ерен азаматтары бұл өлкеден көптеп шығары да сөзсіз. Аздырып, тоздырып алмаса, Тайсойған – алтын қазына, адамына да, малына да әрі қорған, әрі азық. Анау Борсан қыстағының ар жағында әкешешесінің қорымы бар. Екеуі де бұл ес біліп, етегін жинамай тұрғанда о дүниеге аттаныпты. Нағашысының қолында өсті, ол да марқұм жарлы адам еді. Қыс соғымға, жаз сауынға жарымай дүниеден өтті.

	Көктем шыға бұл шағыл арасынан желкек жұлып жейтін, көк қияқтың тамырын соратын, көкқайнардың сағызын шайнап, күзге таман қарақат пен бүлдірген, жиде теріп етегін толтырып үйге әкелетін. Ал Жарыпшыққан өзені тұнған балық. Сөйтіп жүріп жасы он екіге келгенде кірмешілерге еріп Көкжарға барды, одан біреулерге ілесіп Орынборға маңдай тіреді. Орыс байларына жалданды, оқыды, өнді-өсті. Революция ісіне белсене араласты. Сөйтіп жүріп туған жерге қайтып оралып еді, облыс мұны милиция бөліміне бастық етіп тағайындады. Келгеніне қуанып жұмысты тәртіпке келтірермін деп ойлағанмен, «Құнысты қалайда ұста» деп облыстағы басшылар дікеңдесе, ми жетпейтін шым-шытырық із қалдырып, Құныс та діңкелетіп тұр. Көктемдегі қуғыннан кейін қанішерден құтылдық-ау деп іштей шүкіршілік жасап еді, онысы ұзаққа бармай, сең соққан балықтай қайта есеңкіретіп тастады. Мұның арты неге соғары белгісіз.

	– Әлеке, ауылға таяп қалдық. Алдымызда қақиып-қақиып бес аттылы тұр, – деді божышы жігіт үрейлене сөйлеп. – Әлеке, алтыатарыңызды ыңғайлап қойсаңыз. «Сақтансаң сақтармын» депті ғой жаратушы да.

	– Немене? – деді Әлім ұйқыдан оянған адамдай еңсесін көтеріп. – Қайдағы атты, қайдағы кісі?

	– Алға көз тастаңыз, – деді божышы жігіт сыдырта желген қос аттың делбесін тежеңкірей тартып. – Мылтықтары бар секілді, енді не істейміз?

	– Әй, Қайсар-ай, әліңе қарамай Құныспен жекпе-жекке шығуды да армандайсың-ау, сен! Жүрегің сыртына шығып кете жаздады ғой аттыларды көргенде. «Көрмес түйені де көрмес» дегендей, өзіміздің жігіттерді танымағаның не болғаның, а? Менің шамалауымша, ана кер аттың үстіндегі Сағын, шалқасқаның үстінде шалқаятын Есен-ау деймін, анау Нығмет, мылтығы шошайған Олжабай, Құныскерейді алдына өңгерген кісіше көлденеңдеп тұрғаны Қадір шығар. Артымыздан қуып жетпей, асып, жығылып алдымыздан тосқаны қызық екен бұлардың. Өзі қаралы үйді одан сайын үрейлендіретінін сезбейді-ау шіркіндер! Атқа мініп, мылтық асынғандарын да дәреже деп есептейді ғой, сірә. Осындай кіресілі-шығасылы білімсіз, тәжірибесіз әрі мәдениетсіз қызметкерлермен Құнысты қалай дұзақтаймыз? Оның айлакерлігі, тіпті саналылығының өзі бізден әлдеқайда озық, – деді Әлім күрсіне сөйлеп. – Мына жүрісімізбен біз Құнысты емес, ол бізді ұстап, матайды әлі, матап та жүр.

	Божышы жігіт үндеген жоқ. Қос қолымен қыса ұстаған делбені сірестіре тартып, қос атты бүлкілден аяңға түсірді де, алдағыларға бойлай қарады. «Шынында да, айтса айтқандай-ау, көкжал қасқырды қамшымен соғып алған аңшылардай едірейіпедірейіп тұрыстарын, түге» деп ойлады ол. Ойлады да, Әлімнің ащы сөзі бұған да қатысты екенін мойындағандай болды. Бұл да сол көптің бірі, оқу жоқ, тоқу жоқ, әйтеуір, үстіне көнетоз милиция киімін киіп, қолына мылтық ұстағанға мәз, соны өзіне абырой, биік мансап санайды. Өмірі ауызы аққа жарымай, түйе шекпен түгіл, үстіне дұрыс қой жүнінен тоқылған шекпен кимеген Қалыбайдың баласы – милиция. Милиция болғанда қандай, үлкен лауазымды бастықтың көмекшісі, атқосшысы. Өткенде Бәшен байдың палуан баласы Сәрсен бұған ат басын арнайы тіреп: «Қайсар, не сұрасаң да беремін, бір шаруам бар еді, Әлімге жолықтыршы» деп жалынады-ай, кеп. Бұл: «Жоқ, сендей боржойдың баласына қызмет істей алмаймын» деп шірене қалып еді, анау да шарт сынып: «Ой, әкеңнің, битіңді сыңа алмай жүріп» деп аттанып кетті. Тілі байланып, ләм-мим дей алмай, жер шұқып қалғаны-ай сонда. Әй, тұра-тұр бәлем, бір кек алудың ретін келтірермін деп тістеніп еді, әлі реті келетін емес, мүмкін келмеуі де.

	Топырлай келіп, тарантасқа таянған бес аттылыға Әлім көз қырын да салған жоқ. Сәл ұмтылып божышы жігіттің иығынан қақты. Артына жалт қараған оған:

	– Анау ортадағы киіз үй Қожахмет ақсақалдікі шығар. Сыртында қара-құра бар ғой. Тым иектемей екі жүз-үш жүз қадамдай жерге тоқтарсың, өзің тарантаста қал. Мына жігіттер де сенімен бірге болсын, – деді Әлім күңгірттеу үнмен.

	– Жалғыз барғаныңыз қалай? «Жау жоқ деме жар астында, бөрі жоқ деме бөрік астында» дегендей...

	– Шешенсімей тұра-тұршы, шырағым, – деді Әлім қабағын шытып. – Басың жас қой, бос сөзге құмар болма. Біздің қызметімізге сөзден гөрі іске бейім әрі мығым жігіттер қажет екенін өзің жақсы білесің?

	Қайсардың екі беті дуылдап, өз-өзінен қысылып, төменшіктеп қалды. «Басқа пәле – тілден» деген, үндемей отыра берсемші. Ретсіз жерге қыстырылып, «көсемси сөйлеуден бірнеше рет опық жесем де» деп ойлады да, «кешіріңіз, менен бір қателік кетті» деген өзінің үйреншікті сөзін айтып жалпақтауға батылы жетпеді. Әлім межелі жерге жеткенде тарантасты тоқтатып, еппен түсті де, жалтаңдай қараған божышыға тіл қатпастан қазқатар тігілген киіз үйге қарай беттеді. Аңтарылып, бес аттылы мен қос ат жеккен тарантас тұрып қалды. Үй сыртына таяу келгенде өзара күбірлесе сөйлескен екі шалдың біреуі Әлімге көз жанарын тіктеп.

	– Әй, шырақ, қай баласың, бері таман кел, – деді.

	– Ассалаумағалейкум, ағалар, – деп Әлім екі қартқа алмакезек қос қолын ұсынды.

	– Уағалейкүмассалам, амансың ба, шырақ, – деді алдыңғы тіл қатқан қарт. – Танымадық, ұзақ сапардан келемісің?

	– Жоқ, қария, осы ауданның баласымын. Қожахмет қартқа уақыт болды дегесін, төбе көрсетіп, қайыры болсын айтайын деп.

	– Жөн, жөн, әнебір шошайтып мылтық асынғандарың кім, тағы да не боп қалды деп қорқақсоқтап тұр едік. Ат та, шаптым көбейіп кетті ғой, – деді сөз бастаған ақсақал.

	– Иә, «Қилы-қилы заман болар, қарағай басын шортан шалар» дегендей, жаңа заман жарылқай ма десек, кері кетіп бара ма немене, түге, – деді әңгімеге араласпай тұрған шал күрсіне сөйлеп.

	– Қой, Қалыбай, заманға тиіспе, жаңа заманды көгерте алмаған адамға тиіс. Жазықсыздан – жазықсыз Қожахмет марқұмды жер жастандырған ақымақтарға тиіс. Лененге тиіспе, ол жақсы адам, әрі бұл дүниеден өткен кісіге тіл тигізбеген жөн. Пайғамбарымның шариғатында солай депті ғой. Жер астына түскеннен кейін бай да, жарлы да теңеледі дейді. Ал, үйге кір. Кемпірі мен келіні жылай-жылай шаршады-ау, деймін.

	«Болған іске болаттай берік бол» депті ғой аталарымыз. Бірақ көңіл шіркін шыдай ма? Әрі өз босағасында емес, далада кісі қолынан өліп, ызасы өшер ме оның, – деп қария күңкілдей Әлімге ере жүрді.

	Әлім босағадан аттай бере тосылып тұрып қалды. Дауысын шығарып сәлем берудің де жөнін таппады. Төрде бүк түсіп денелі қара шал отыр. Оның сол жағында тағы екі-үш шалдау кісі, оң жағында екі-үш кемпір. Ортасында көзін тас жұмып, жиі-жиі уһлеген кемпір – марқұмның жолдасы болар деп топшылаған ол етек жаққа сылқ етіп тізе бүкті. Бұған ешкім назар аудармады. Мұның қасына кеп тізерлеген, сырттан ере келген шал дауысын көтеріңкіреп:

	– Қаным, көтер басыңды, аш көзіңді. Жылап-сықтағанмен құдай сенен қорықпайды. Көңіл айтамын деп білдей азамат келіп отыр, – деді.

	Отырғандар, қисайғандар дүр сілкінгендей бастарын көтеріп, кеуделерін тіктеді. Бәрі де «бұл қай дөкей» дегендей Әлімге көз тікті.

	– Сәлем бердік, шешей, – деді Әлім енді кідірудің жөні жоқтығын сезіп, – қайыры болсын. Тас түскен жеріне ауыр дейді, ұлағатты қариямыз еді, уақыт осылай болған екен. Әрине, өкінішті. Бірақ өз бармағымызды өзіміз шайнай алмаймыз. Тек Алла иман берсін, жаны пейішке барсын!

	Кемпір бірдеңе деп ернін жыбырлатып еді, естілмеді.

	– Солай ғой, солай шырағым, – деді төрде отырған шүңірек көз, алпамсадай шал бойын түзеп. – Алладан иман сұраймыз марқұмға! Алланың бұйрығы осылай болған шығар. Анау, мынау деп сарапқа салудың қажеті шамалы. «Жазмыштан озмыш жоқ» деген рас сөз. Сәнді өлім, сәнсіз өлім деп шірену асылық болар.

	– Танымадық, бұрын-соңды көрмеген, көзіме түспеген баласың ғой, – деді шаңылтырлау дауысымен іле сөйлеген жаңағы ірі денелі шалдың оң жағындағы көршісі.

	– Немене, құда түсейін деп пе едің, қазбалап сұрап, – деп оның көршісі күңк етті. – Мен танысам, осы әлгі аудандағы милицияның бастығы емес пе? Өлтіруін өлтіріп алып, дым көрмеген кісідей жылмиып келіп отыр ғой. Мұныңды Құныс кешпес, біз кешкенмен. Тірі болса, ол айналып бір соғар.

	– Ей, Есенқұл, далаға сөйлеп лақпа, билік айтсаң, төрелігін айт, – деді алпамсадай шал түйіліп.

	– Төбе би төбелігін, төре би төрелігін айтады. Мен екеуі де емеспін. Бірақ айдалада тыритып атып тастайтын, аң емес, айуан емес, адам ғой ол. Жасырақ кезім болса, «қанға – қан, жанға – жан» деп атқа қонар ем, сексендегі шалға мылтық кезенген антұрғанды қалай етсем де басын терістікке қаратып бауыздар ем, кеңірдегін орып жіберіп, бауыздық қанымен ұртымды шаяр едім. Қайтейін, ішім жанып барады, бірақ күресуге дәрмен жоқ, – деді Есенқұл шаңқылдап.

	Тағы бір шал: «Е, е, Иманғалидың баласы болды ғой. Әкесі көсем жігіт еді...» – дей бергенде Есенқұл:

	– Әй, Шәріп, сен өйтіп жұмсартып, мәймөкелеме, білдің бе? Иманғалиың өлі ме, тірі ме, білмеймін, білгім де келмейді. Бірақ мынадай ер емес, ез туғызған оның да көсемдігі белгілі сияқты, – деп мысқылдай мырс етті.

	Әлім үндеген жоқ. Мына шүйкедей шалдың намысын жыртып жүрек шаншытар ащы сөзі мұның жүйкесіне мықтап тисе де, сабырлық сақтап сыр бермеді. Әрине, өпірем қарияның өктем сөзінен қорғанудың айла-тәсілі лықсып келіп кеңірдегіне тіреліп тұрса да, қаза үстінде ақсақалмен айқасудың жөнсіз әрі мүлдем ретсіз екенін түсініп, өзін-өзі тежеп бақты. Бәрінен бұрын сүйегі әлдеқашан қурап қалған әкесіне тіл тигізгені жанына батып-ақ кетті. Қу шал мұны әдейі сөзге тартып, қамшылап отырған шығар, кім білсін! Мүмкін осы ауылдағы Құныстың хабаршы-жансызы шығар, әйтпесе, неге Құныс, Құныс дейді. Дереу беліндегі тапаншасына қол жүгіртті, орнында екен. Кім біледі, жын сияқты ғайыптан-ғайып кіріп келсе, не өлім, не өмір сонда болар.

	– Шырағым, Қожекең марқұм кісі қолынан қаза тапқан соң артық-ауыс сөздер айтылып жатыр ғой, естуімше, сол қару қолданған адамдардың бастығы өзің екенсің. Ашуызадан туындаған зіл батпан сөзді саған бағыштамағанда кімге бағыштаймыз. Әрі сол кесапатты істен кейін көзімізге көрініп отырған да өзіңсің. Сондықтан саған бас салып, сені сөзбен болса да жұлып-жеп жатқанымызды айыпқа бұйырып, шет санамассың. Ие, бұл дүние не боп барады өзі, адамдар не боп барады өзі? Менің басым жетпейтін, ақылыма сыймайтын бір заман көші болды-ау өзі, «заманақыр туарда баласы әкесінің сақалына жармасады, қызы шешесіне қарсы отырып дәрет етеді, атыс-шабыс көбейеді, жаңа туған қозысын енесі танымайды, жер бетін шаң-тозаң басады», – дейтін еді қариялар. Сол заманақырдың басы ма бұл, уһ, – деді төрдегі денелі шал көз алдын кірлеу орамалымен сүртіп.

	Үй ішін үнсіздік басты. Әркім өз ойымен өзі алысып кеткен сияқты. Немесе төрдегі қарияның жеріне жеткізе айтқан сөзінен кейін бірдеңе деу әбестік сияқты болды ма екен. Әйтеуір, сүт пісірімдей уақыт ешкім жағын ашып тіл қатпады.

	– Шырағым, – деді бұған сырттан ере келген қарт тамағын кенеп. – Әңгіменің ашығын айтсам, қарасына соятын жылқының реті келмеді, құлынды бие арық. Әрі құлыны жетім қалады. Сиыр бұзаулы әрі шайдың сүті. Бір өгізшесі бар екен, соны сойдырып жатырмыз. Бізді қинап тұрған шай, шай жоқ осы ауылда. Соған не көмегің бар? Дүкенші келінге екі рет бардық, «Дым жоқ» деп аузын қу шөппен сүртіп отыр, рас шығар, кім білген?

	– Дүкенші осы ауылда ма? – деді Әлім жүзін қартқа бұрып.

	– Иә, шеткі киіз үй, қасында жертөле бар, дүкені сол жер тамда.

	– Жүріңіз барып келейік, – деп Әлім орнынан тік көтерілді. Адымдай басқан екеу шеткі киіз үйге жақындағанда жабықтан сығалап тұрды ма, кім білсін, үстіне патсайыдан қос етек көйлек, оның үстіне омырауын зерлеп тастаған мақпал камзол киген толықша келіншек сықырлауықты керіле ашып бұларға қарсы жүрді.

	– Сәлем бердік, хош келдіңіздер, төрлетіңіздер, – деді келіншек иіле сәлемдесіп.

	– Амансың ба, шырақ, – деді Әлім күңгірттеу үнмен.

	– Үрия деген дүкенші қызымыз осы, – деді қарт үзіп-үзіп сөйлеп.

	– Төрлетіңіздер, – деп Үрия сықырлауықты айқара ашты.

	– Жоқ, шырақ, төрлетпейміз, – деді Әлім келіншектің тырсиған кеудесінен көзін тайдырып. – Шаруамыз – Қожекеңнің үйіне менің атыма жазып бір-екі қадақ шай тауып бер, шайы жоқ екен, сосын тағы нең бар, жыртысқа орамалың бар ма, кебініне он шақты кез ақ мата да керек болар-ау, мұқтаж ғой, мен жауап беремін, барыңды аяма.

	– Мен қазір. – Келіншек сөзге келместен лып етіп, үйге кіріпшықты да тез-тез басып жертөленің құлпын ашты.

	– Жанымда ақшам жоқ, шырақ, атыма жаз, қол қояйын. Әлім Иманғалиев деген ағаңмын ғой.

	– Білемін, сізді білмегенде, – деп келіншек сыңқылдай күлді. – Қол қойдырмай-ақ сенемін ғой сізге... – Сөз соңын жұта жертөленің ішіне кіріп кетті де, әдейі орап қойғандай көп күттірмей керек заттарды алып шықты.

	– Аға, айтқандарыңызға үш аршындай көк мақпал қостым, әжетке жарап қалар, бір пұттай ақ ұн бар еді, өзім апарып бауырсақ пісірісермін, – деді қабағын кере сөйлеп.

	– Рахмет, қарағым, көп жаса, ой, айналайын, бәсе, – деп шал қапшықтағы заттарды лып еткізіп иығына салып алды.

	– Рахмет, қарындас, шын пейіліңіз үшін, – деді Әлім Үрияның қызыл шырайлы өңіне көз қырын салып.

	– Ой, айтары жоқ қой, бұл қызымның, – деді қарт та қосарланып.

	Мәз болып Үрия қалды, мәз болып екеуі кетті. «Жап-жас боп лауазымды адамдардың етегінен ұстағанды жөн санайтын келіншек-ау, өзі» деп ойлады Әлім адымдай басып. – Әйтпесе мән-жайды түсініп, көріп отырып, менсіз-ақ көмегін жасамай ма, әлде бандының әкесі деген пікір бұл келіншектің де көкірегіне ұялап қалды ма екен? Мүмкін сондай алыпқашты әңгімеден сескенгеннен қолындағы барын бере алмаған да шығар? Дегенмен өзі өңді, тіпті біртоға ажарлы десе де болатындай келіншек екен, мінезі де оқыс емес, жайдарылау сияқты. Бірақ кімнің ішіне кім кіріп шыққан, әйтеуір, Қазекең: «Түсі игіден түңілме» деп бекерден-бекер айтпаған болар.

	Әлім үйге тақау келді де, анадай жерде иіріліп тұрған өз жігіттеріне көз қиығы түсіп, бұл пәтшағарларды мылтықтарын шошайтып иіріп қойғанша тапсырма беріп, жөн-жөндеріне таратайын деген ниетпен жанындағы қартқа:

	– Қабір қазуға кісі бөлінді ме? – деп еді, сол сөзді күтіп келе жатқандай ол кенет тоқтай қалды да, мұның бетіне бажырая қарап:

	– Ой-бой, шырағым-ай, осы аулдың бас көтерер белді еркегі үш-төртеу еді, бәрі де жаманат хабарды естісімен Шағыр марқұмға аттанып кетіпті. Осы жайды өзіңе түсіндіру мана ойыма келіп еді, қайтадан шығып кетіпті ғой. Жақсы есіме салдың-ау, әй, марқұм жайлы кісі еді, шіркін! Өмірде бір өзөзінен батпан боп жүргенін көрген жоқпын-ау, ылғи құдайға шүкіршілік ететін. «Әй, Алла, бергеніңе шүкір» деген сөзде көп мағына жатыр ғой, шырағым.

	– Онда мен істің осы жағын жігіттеріме тапсырайын. Босқа уақыт өткізбейік. Қарасына деген малды кім сойып жатыр?

	– Онда да бала-шаға, қатын-қалаш, басқарып жөн сілтейтін адам керек-ақ, – деп шал мұның бетіне тағы да жаутаң-жаутаң қарады да, – е-е, қарағым-ай, сен келмегенде марқұмды дұрыстап жөнелте алмай, жұртқа күлкі болатын сыңайымыз бар екен. Алла тағала пендесіне көмектесейін десе, өстіп ыңғайын келтіріп жібереді ғой...

	Әлім үй сыртына оқшау шығып жігіттеріне қол бұлғады да, өзі қарсы адымдады. Төрт жігітке көрсеткен жерден қабір қазуды ойластыра беруді тапсырып, екеуін үйдің іші-сыртындағы онымұны шаруаға қалдырды. Құныскерей туралы оларға жағын ашпады, бірақ ішкі дүниесі әлем-жәлем, аласапыран күйге енді.





VIII




	Нұрғазы аттанып кеткен соң, Құныс сан-саққа жүгірген ойын бір арнаға тоғыстыра алмай біраз отырды. «Жаңағы Нұрғазының сөзі шындыққа бір табан жақындайды, алдыма, ол осы маңнан жүреді-ау, деген жерлерге тосқауыл қойылған болды. Бұғып жатып, Қособаның түбінде Бекежанның Төлегенді атып тастағанындай қақ маңдайыңнан тарс еткізеді. Демек, сапарымның нақты жоспары болуы керек, әйтпесе жаһаннамға жөнелдім дей бер, сонда көзіңе көк шыбын үймелеп айдалада көмусіз қаласың», – деп күбірледі де, басын көтеріп, күреңге қарады, күрең бұған қарады. «Артымда да құрулы қақпан, сол қақпанның тілін баспай барып әкеме топырақ салуым керек те, әкемді атқан кісіні о дүниеге аттандырмай алыс сапарды ойымнан шығара тұруым қажет», – деп орнынан тік көтерілді. Есіне тағы да Айбала түсті, тіпті ақ білегімен мұның мойнынан орап, ыстық демі бетін шарпығандай: «Сұлу қатын – әзәзіл шайтанмен тең» деген, неге көз алдыма елестеп, көлбеңдей береді? Бұл – жақсы ырым емес», – деп Құныс күңк етті де, жерге басын салмай едірейіп тұрған бәйге күреңге қарай адымдай басты: тұла бойын жойқын күш жайлап кеткендей. Әруақтанып, екі жауырынының арасы құрыстап, тап қазір қалың жаудың ортасына жалғыз кірердей түрге енді. Шапшаң қозғалып күреңнің үстіне ер салды да, үзеңгіге аяғы тиертиместе ер үстіне қонжиды. Шолақ мылтығын сол жақ санының астына қыстырып, ат басын ұясына кіруге енді-енді беттеген күн көзіне қарай тұп-тура бұрды да, әп дегеннен текіректей жөнелді. Ытырынып жүріс тілеген бәйге күреңге де керегі осы еді, тізгінді жұлқи тартып, текіректен дереу шоқыраққа ауысып бара жатты.



	***

	Қызылқоғаға қарай бет алған Жұмабай бастаған топ біраздан соң ілгері-кейінді шектей шұбатыла берген соң, Жұмабай қатуланып:

	– Ой, өңшең болбыр, бәріңнің де іштерің кеуіп кеткен бе, түге, неге жинақталып жүрмейсіңдер, кәдуілгі әскер құсап, а? Ай, сендермен бандыны ұстаймын деп жүрген мына мен ақымақ, өңшең қаратаяқ, түге, тфу, – деп ат жалынан асыра түкіремін дегенде, түкірігі алысқа кетпей, ер қасына дәл түсті. Оған өзінен-өзі ыза боп, қасында үзеңгілес келе жатқан Сәуірбайдың атын қамшымен сауырынан тартып жіберіп еді, астындағы аты тосыннан ырғып кеткенде үстінде жігіттің қара жерге жалп ете қалмасы бар ма! Әйтеуір, аяғы үзеңгіден шығып кетті, әйтпегенде бір тосын оқиға тағы да болуы мүмкін еді. Топыраққа бұрқ ете қалған иесін есіркеместен жіңішке құла мөңкіп-мөңкіп алды да, құбылаға қарай шаба жөнелді. Осының бәрі қас-қағым уақытта болған соң, басқалары көздерін ашыпжұмып аңырайды да қалды. Біреулері мылтық дауысын естімесе де, мұны атып түсірген Құныс па деп әбіржіп, аласапыран күйге түсті.

	– Ойбай, ат кетті, атты ұстаңдар, – деді Жұмабай айқайлап. – Ұмтылыңдар, ұзап кетеді ғой. Мына жаман қалғып келе жатқан ба-ей, аттың сүрінгеніне ұшып түсіп, ай, осындай бос белбеу, бос тақымдар ғой мені құртып жүрген. Әй, Молдағали қуып ұстаңдар, ана оққа ұшқырды.

	Екі-үш атты жіңішке құланы сатырлатып қуа жөнелді. Бірақ қашқан аттан үріккен ат жүйрік демекші, ана пәле қуғыншыларға маңайлататын емес, бірте-бірте ұзап барады. Дереу бағытын бұрып, күншығысқа қарай тартты. Не жүгені, не шылбыры аяғына оратылып, сәл де болса ат екпінін бәсеңдететін емес.

	Сәуірбай үстінің шаңын қаға-маға орнынан атып тұрды да, қайта отыра кетті. Орай асынған винтовкасының құндағы беліне қатты тисе керек, екі қолымен жер тіреп ауырсынғандай сыңай білдірді.

	– Апырай, мұндай бос белбеу болармысың, – деді Жұмабай атынан ырғып түсіп Сәуірбайдың жанына кеп. – Немене, бір жеріңе зақым келмеп пе? Тұршы, кәне. Тұр деймін енді ыңырсымай.

	– Аздап белім ауырып, құрғыр мына мылтықтың құндағы кіріп кетті-ау деймін, ойбай, сегізкөздігімнің тұсы сырқырап барады.

	Жұмабай айналасына жіті қарап еді, ешкім бұған көз тігіп, мұны жазғырып тұрған жоқ екен, бәрінің назары жерде шалқалай отырған жігітте емес, қашқан ат пен оны қуып кеткен екі-үш қуғыншыда. Әуелгі сәтте ептеп қысылған Жұмабай енді көңілденіп сала берді. Еңкейіп, Сәуірбайды қапсыра құшақтай алды да, тік көтерді. Сосын әлі де жаурынында салақтаған винтовканы жігіттің мойнынан жайлап алды да, жерге сұлата салды. Үстіндегі киімін жоғары көтеріп, белін сипап-сипап жіберді де:

	– Қане ауыратыны қай тұсы, былай, ептеп еңкейші, өзің аязда қатып қалған өлік құсамай, – деп жігіттің сегізкөздігін алақанымен басып-басып көрді де, – нешауа, түк етпейді, әйтеуір, сынбапты, мен омыртқа айқасып кетті ме деп қорқып едім, – деді.

	Сәуірбай өз-өзінен жымиып, қабағын керді де, оң қолымен бет-аузын уқалап, басын қасып-қасып жіберді. Сосын сәл еңкейе түсіп, «а-һа» деп бойын қайта тіктеді де, «әй, ит-ай» деді тістеніп.

	– Шырағым, сен кімге ит деп тұрсың, а? Ашып айт, менің не жазығым бар, итке теңейтіндей. Өйтіп көргенсіз болма, білдің бе? Кімді айттың деймін, ит деп. Мен бе сені аттан құлатқан, а? – деп Жұмабай даусын көтере бастырмалатты.

	– Ағай, сізді итке балап қара басып па, атқа айтқаным ғой. Өзі де шошаңдаған бірдеңе еді әрі саурына қамшы тигесін, – деді жігіт сыбырлай сөйлеп.

	– Тек, қайдағы сауыр, қайдағы қамшы? Так, так, былай, жайлап аяғыңды басып көрші.

	Сәуірбай бір-екі аттап және бір-екі аттап сәл кідірді де, қарқылдап күліп жіберді. Ат үстінде тұрғандар жалт қарап жымиысты, ал Жұмабай екі бүйірін таянып балаша мәз болды.

	– Ой, қағынған, ағаңды бір қорқытайын деп жорта жасаған екенсің ғой деп, Сәуірбайды арқасынан қағып-қағып қойды. – Бәсе, аттан жығылып, белі сынған ешкімді осы кезге дейін естігенім жоқ. Айтуға ұят қой тіпті.

	Жіңішке құланы қуып жетіп ұстай алмаған үш салт атты үлкен шаруаны бітіріп тастағандай едіреңдеп қайта оралды.

	– Қап, – деді Жұмабай, – мынау жаман ырым болды-ау, әй, Сәуірбай, ана Молдағалидың артына мінгес.

	– Әй, Жұмеке, ол ат қашанғы сатырлатып шаба берер дейсің, тоқтайды ғой бір. Ел-жұрттан ұят болар, менің қасыма бір-екі жігіт бер, ұстап алып қайтайын. Мұны Әлім естісе, бізді тағы да жер қылады ғой, – деді Молдағали дауыстаңқырап.

	– Жо-жоқ, сені жібере алмаймын, бұйрық солай, сені апарып түрмеге жабуым керек. Кінәлі Ақпан екеуің. Екеуің ұйымдасып шалды өлтіріп, Құныскерейді әдейілеп бізге, Әлім екеуімізге бағыттап отырсыңдар. Осы екеуін құртсын деп. О, Құныс ақымақ емес, сен ойлағандай. Ол «қанға – қан, жанға – жан» деп, әкесін өлтірген адамның және оны айтақтағанның ғана қанын ұрттап ішеді, білдің бе? Сенің бұл жолғы айла-шарғың қасқырға құрған серіппелі қақпаннан әлсіз. Сондықтан әзірге орның – қараңғы түрме, білдің бе? – деді Жұмабай айқайлай сөйлеп.

	– Ал Құныс менің қанымды ішпей тұрып, мен оның қанын ішсем қайтесің? Мүмкін мен осы айла-шарғыны оны қолға түсіру үшін әдейі жасаған болармын. Менің ішкі өз жоспарым бар, бірақ Әлім екеуің соны іске асыруға мұрсат бермейсіңдер. Ал өздеріңнің қолдарыңнан түк келмейді. Жүрегіне оқ-қорғасын қадайтын жерден бір емес, екі рет айырылып қалдыңдар. Маған бір жұма ерік беріңдерші, бандының басын кесіп әкеліп алдарыңа лақтырып тастайын, – деді Молдағали екіленіп.

	Тіпті қара сөзге десте бермейтін Жұмабайдың да қапелімде аузына сөз түспей дымы құрып қалды да, аузы аңқиып Молдағалиға тесірейе қарап қалыпты. Ат үстіндегілер де, жерде тұрғандар да – бәрі мына сөз есеңкіретіп тастағандай үнсіз. Жеті жылдай кеңес үкіметіне ұстатпай, небір қанды шайқастан сытылып кеткен атышулы бандыны аяқастынан Молдағали «мен басын кесіп әкелемін» деп тұрса, кімнің жағы қарыспас. Тіпті біреулер «осы сөзді Құныс естіп қалмас па екен» дегендей еріндерін жымқыра тістеп алыпты. Терістіктен ыстық жел есті. Анау бұйра-бұйра шағылдар да мына сөзден кейін бойларын жасырып, бұғып қалғандай. Осы үнсіздік іңірге шейін барар ма еді, қайтер еді, кенет есекмияның басын шалған Жұмабайдың торысы танауын қытықтаған ащы тозаңнан қатты пысқырып қалмаса?

	Тұрғандардың бәрі жаны бар, жануары бар селк етті де, естерін жиып, етектерін жабар күйге түсті. Сосын бәрі де жалт-жалт етіп қарашықтарын қадап, төңірекке көз жүгіртті.

	«Аты аңызға айналған, кеудесіне оқ дарымайтын, аруақты Құныс жарқ етіп алдымыздан шыға келмес пе екен?», деп ойлады ма, кім білсін! Әйтеуір, кейбіреулер жон арқасына ілген мылтықтарына қол жүгірте бастады. Бәрінде де бір үрей пайда болғандай.

	– Әй, Молдағали, – деді Жұмабай тістене сөйлеп. – Осы сенің дені-қарның кәмбіл сау емес шығар. Оллаһи-биллаһи солай. Сенің анау шақшадай басыңдағы миың ми емес кілегей боп кеткен-ау! Астапыралла, сау адам осындай алды-арты жоқ сөз айта ма, а? Ой, көргенсіз-ай! Құдайдан қорықпай, адамнан ұялмай, өй, қарабет, қарабеттеніп не деп былшылдайсың, а? Осы тұрған жеріңде тартып салсам бар ғой, маған өкімет түк те істемейді! Мына жігіттер маған жақ, өйткені бәрін көріп, біліп, таразылап өлшеп тұр ғой. Құныс кім, сен кім, а? Көктемде ұстасаң қайда қалдың оны? Бүкіл аттан айырылып, жұрт алдында қарабет боп жаяу қалған жоқсыңдар ма? Сонда әтрәт басшысы мен де емес, Әлім де емес, өзің едің ғой. Мұны да жоққа шығармақпысың? Айтшы кәне, мына көптің алдында Құныстың басын кесетін болсаң, қайда қалдың сол кезде, а?

	Молдағали үндеген жоқ. Бірақ екі беті сұрланып, тісін тісіне баса екі шықшытын бүлкілдетіп, қысық жанарын одан сайын қысыңқырап, бір тұтам мойнына қондыра салған тостағандай басын оң иығына қарай сәл қисайта Жұмабайға тесіле, тесірейе қарады.

	– Пшту, ұрдым мен сені, – деді Молдағали тісінің арасынан сыздықтай сөйлеп. – Атқышын мұның, Әлім атамын дегенге сенің де атқың келген ғой. Ал атшы, кәне, ә-ә, ату қайда саған. Өміріңде жапалақ атып көрмеген саған адам ату оңай боп па? Мен құсап ең болмаса ақтармен қақтығысты да көрген жоқсың. Ұрдым Құнысыңды, қорықсаң Әлім екеуің қорқасыңдар. Ал мен қорықпаймын. Мен оны бауыздап қанын ішемін де, басын сырыққа іліп қоямын. Денесін қарға-құзғынға жем етемін, білдің бе? Көр де тұр, мен сен құсап далаға сөйлемеймін.

	Тұрғандар тағы да үнсіз сілейісіп қалысты. Екі қошқар түйіссе, ортасында не өлетіні белгілі дегендей, не Жұмабайға, не Молдағалиға басу айта ламай, бәрі де кібіртіктеп жерге қарай берді. Кенет Жұмабайға: «Осы есерсоқты ерегестірмей қоя тұрсам қайтеді. Бір жайсыз нәрсеге я өзі ұрынып, я мені ұрындырып жүрер, түге. Сосын аяқастынан біреу үшін басыма пәле тілеп алсам, кім маған араша түседі?» деген тосын ой келді. Өз ойын өзі іштей құптады да, дереу жұмсара қалды. Жасанды болса да бет-әлпетіне күлкінің ұшқынын ойнатып, кірпігін қағып, қабағын жиыра жөткірініп, оң қолының саусақтарымен маңдайын уқалап-уқалап жіберіп:

	– Әй, Молдағали, ей, қағынған, әйтеуір, сен-ақ қағынасың да тұрасың. Сөзден есеңді бір жібермейсің-ау, қу жақ. Белдесіп жыға алмаған адамыңды бір-ақ сөзбен тоңқалаң астырасың. Сенің мықтылығың тіліңде. Оны мойындауымыз керек. Ой, антұрған мен сені қайтер екен деп шабына түртсем, ойбай-ау, бас жоқ, көз жоқ, асау байталдай мөңкіп бара жатырсың ғой тіпті. Ай, шайтан-ай, бала кездегі мінезің есейгенде де қалмайды-ау сенің? Ойпырым-ай, осы сенің қыңырлығың-ай! Зімбіл айтты деп еді Түзелбайға: «Сен мал боп тусаң, атан боп туар едің кері сиетін» деп. Сол Зімбіл айтқандай...

	Жұмабайдың сөзін аяқтатпай, жігіттердің бірі қарқылдап күліп жіберіп еді, әйтеуір күлуге себеп-салдар күткендей оған қоса бәрі де селкілдей жөнелді. Тіпті жаңа ғана сұстанып, қарсыласына сілеусінше атылғалы тұрған Молдағали да езу тартып, жайбарақат күйге түскендей болды.

	– Атқа қоныңдар, кеттік, – деді Жұмабай бір шұғыл шешімге келген кісіше қорбаңдап. – Шөліркедік қой, тездетіп Борсандағы Қартбайдың үйіне түстенейік. Ар жағы қол созым, – дей бергенде жігіттердің біреуі жанұшыра дауыстап:

	– Ойбай, Құныс, құрыдық, – деді.

	– Қайда?

	– Алдымыздағы төбенің басында қақшиып тұр.

	– Жатыңдар, – деді енді үзеңгіге аяғын салғалы ұмтылған Жұмабай ненің не екеніне көз жеткізбестен, өзі де атының бауырына құлай кетіп. – Мылтықтарыңды атуға даярлаңдар. Салық, қайдасың, әуелі атын көзде. Жаяу қалса, қашып құтыла алмайды. Қапы қалма, қасқа қылып, асықпай дәлде, бол енді.

	Тым-тырыс. Тек қана винтовкалардың оқшантайлары сыртсырт етіп, даяр оқты атылар үңгіге еріксіз тығып жатыр. Сәлден кейін тәуекел деп Жұмабай басын көтеріп, алғы жаққа жанарын жүгіртіп еді, ештеңе көрінбеді. Жан-жағындағы жолдастары аттарының тізгінін бауырларына қысып, винтовкаларының қарауылын шошайтып, тыриып-тыриып жатыр. Дереу жерге құлағын тосып еді, тұяқ дүрсілі білінбейді. Иегімен құм сызып тағы да сүт пісірім уақытқа жуық жатты да ,тәуекел деп екінші рет кеудесін көтерді. Біз оқ шығармағасын, Құныс та ата қоймас деген оймен мылтығын әзірлеп тізерлей қарап еді, аттылы адам көзіне шалынбады. Тәуекелге бел буып бойын тіктеп ат жалынан сығалай төңірекке бақырая, тесіле көз жіберіп еді, анадай жерде үш-төрт сиырды қуалап бара жатқан атты кісі жанарына ілікті. Бірақ Құныс емес. «Қап, қашып кеткен екен, онысы да жақсы болды» деп іштей қуанған әтрәт бастығы:

	– Уай, тұрыңдар, тез атқа қоныңдар, әй, енді ол жеткізбес, – деп айқайлай бұйрық берді де, өзі шолақ торының үстіне бір-ақ ырғып, бас жоқ, көз жоқ сиырларды қуалаған аттылыға қарай сатырлатып шаба жөнелді. Мұның атынан қалғандары ілесіп, жердің шаңын аспанға шығарды.

	Сиыршы құлағы қалқиған балаңдау жігіт екен, өзін орап алған қарулы адамдарды көргенде шошып кетіп, атынан түсе қалды.

	– Әй, сен Құныскерейді көрдің бе? – деді Жұмабай жігітті ат бауырына алардай төніп келіп.

	– Қай-қайдағы Құныскерей? – деді жігіт қорыққаннан тұтыға сөйлеп. – К-к-көрмеген сияқтымын.

	– Осы жаңа ғана төбенің басында қақшиып тұрған бандыны қалай көрмедің? Әлде саған «көрмедім деп айта сал» деді ме ол қарақшы. Тез айт, қалай қарай зытты? Жалғыз ба?

	Жас жігіт мына қарулы адамдардан құтылуды мақсат етті ме, әлде не дерін білмей оң қолы өзінен-өзі сермелді ме, әйтеуір, қолын құбылаға қарай сілтеп қалды. Сосын: – Былай, – деген сөз қол сермесімен бірге жігіт аузынан еріксіз шыққан соң, астындағы аттарын тықыршытып, ойнақтатып тұрғандар осы жалғыз ауыз сөзді бағыт-бағдар деп ойлады ма, кім білсін, қол сілтелген жақты бетке алған топ жын ұрған есуас кісідей сатырлатып шаба жөнелді. Топ алдына да Молдағалидың көк шуланы. Аң-таң боп танауларын көкке көтерген үш сиыр мен атын жетектеген қалқан құлақ бозбала өз жөндерінде қалды. Әтраттың бір мүшесіне Құныскерейдің елесіндей жалт етіп көрінген шынтуайтқа келгенде осы қалқан құлақ сиыршы жігіт емес пе екен деп күдіктенген ешкім болмады.



	***

	Құныс сол жортқаннан жортып отырып, бәйге күреңнің тізгінін әулиеатаның тұсынан өте бере тежеді. Тайсойғанның әрбір ойы мен қыры, сүрлеуі мен бел-белесі етене таныс оған түн қараңғылығының қоюлығы аса қиындық келтіре қоймады. Атынан түсіп, Сұлтан Уайс әулиеге бағыштап мінәжат етіп тізе бүкті. Бірақ басына барып дұға етудің қисынын келтіре алмады.

	«Бұл діннен безгендер әулиені де сырттай бақылауы мүмкін» деп күбірледі. Қасиетті кісінің қабірі басында атысып-шабысып жатсам, «басқа жер жетпегендей бұл несі Құныстың, әулиені сыйламағаны ма» деуі хақ біреулердің. «Ойбай, әлгі қанішер банды әулие атаның басын бүлдіріп кетіпті», деп жұрттың құлағын елең еткізері де хақ кейбір жеңіл ауыздылардың. Ендігі жетпеген адамның арына тиіп, ішқұса қылатын осындай желбуаз сөздер еді. Әрине, жеті жылдай қызылдармен алысқанда, өзінің шамалуынша, бұған атылған қорғасын оқпен бірдей неше түрлі балағат-былапыт сөздер де айтылған шығар. Бірақ адамдық ар-намысты таптайтын, ез етіп, еңсені көтертпейтін әрі өзінің дәлелімен бұлтартпайтын ащы да теңеулі сөздер айтылмаған болар. Өйткені бұл жазықсыздың жанын жаралаған жоқ, тиіскенге тиісті, шабысқанмен шабысты. «Келер ұрпақ қанішер дейтіндей арамзалыққа барып, адамшылық арымды кірлеткен жоқ сияқтымын» деп толғанды ол іштей. «Бірақ, кім біледі, келер ұрпақтың қандай ауаны жұтып, немен қоректенетінін, заман басқа, заң басқа» деп күбірледі де, орнынан тік көтерілді. Есіне Зімбіл ақынның бір шумақ өлеңі түсті де, езу тартты. Қалай еді, «О, Ленин жарықтық, Сен жоқ кезде тарықтық, Өзіңнің нұрың әлемді, Жіберді-ау, шіркін жарық қып!» – Осындай да өлең болады екен-ау, иә, көрерміз, өмір жетсе, қағанағы қарқ, сағанағы сарқ боп жүрген Зімбілді көргенім жоқ, енді қайдам? Меніңше, адам өзін-өзі жарылқауы керек. Ленин о дүниеге аттанғалы қашан? Ал заманның ыңғайы бірден-бірге тарылып келеді, құрсауланып келеді.

	Құныс тосын ойдан серпіліп, атқа қонды. Бәйге күреңнің тізгінін сәл-пәл батысқа қарай бұра тартты. «Қайда, қалай, қай жерге барамын?» деген сұрақ шортан балықтың қылқанындай жұтқыншағына кесе-көлденең тұрып қалған жоқ, қайта ат үстіне мінген соң көңілі аз-мұз сергектік танытқандай күйге енді. Иесі сәл тақымын қысқандай болғасын бәйге күрең есе жөнеліп еді, тізгіні сәл тежеліп, аяң-жорғаға түсірді. Көзге түрткісіз қараңғылықты қақ жарып, үкі ұшпайтын мезгілде екеу келеді. Бірі – Тайсойған өңіріне аты да, заты да сіңген банды Құныскерей, екіншісі – Тайсойған өңіріндегі атышулы жүйрік, алдына қара салмаған арғымақ-бәйге күрең.

	***

	Шолпан жұлдыз көмескіленіп, таң шапағы жер бетіне енді-енді сәулесін шашырата бастағанда Әлім арба үстінен түсіп, үстіндегі киімін жөндеп, беліндегі жалпақ қайыс белбеуін қайта буынды. Бауырына тығып, түнімен әлсін-әлсін саусақтарымен сипап қойған сенімді серігі алтыатарын қорабына салып, жанбасына қарай ысырып қойды. Киіз үйдің жанында күйбең-күйбең етіп бірдеңе істеп жүргендердің ішінен Нұрғазы көзіне түсті де, жай басып соларға қарай беттеді: «Ауылдасы, құрмет етер қарты мынадай қайғылы қазаға ұшырап жатқанда мұның сапар шегуі тегін емес секілді. Бірақ қайда болдың, қайда жүрсің?» деу әрине, ыңғайсыздау. Қой, сәл нәрседен секем ала бермейін» деп ,ойлаған Әлім бұған сыртын беріп абайсыз тұрған Нұрғазыға таяу келіп иығына қолын салды. Жалт бұрылған ізші өзіне қадала қараған милиция бастығын көрсе де абдырап, сасқан сыңай көрсетпек түгіл, қазір ғана құшақтасып қатар жатқан адамдай сәл езу тартып:

	– Ассалаумағалейкүм, Әлеке, аман-есен өрдіңіз бе? – деп екі қолын бірдей ұсынды.

	– Аманбысың, Нұрғазы, – деді Әлім суықтау амандасып. – Кешеден бері көрінбедің ғой.

	– Иә, тірі кісінің тіршілігі таусыла ма, біреу көрдік деген соң ат сабылтып барсам, ол жайрағыр менікі болмай шықты. «Мал ашуы – жан ашуы» деп атам қазақ білмесе айта ма... әрі жолай естіп жайсыз хабарды кері асықтым. Сұмдық, ел жұрттың бетіне қарай алмайтын, айтуға ауыз бармайтын тосын уақиға болды ғой бұл бір.

	– Нұрғазы, сен қазір атыңа мін де, бейіттің басына бар. Төрт жігітке кеше тапсырма беріп едім, соған бас-көз бол. Біз қарттың мүрдесін түске таман жеткізерміз.

	– Жарайды, бір-екі шыны шай ішіп, аттанып кетейін, – деп ізші өз үйіне қарай адымдай жөнелді.

	Атақты ізшінің бет алдынан, сөйлеген сөзінен, жүрістұрысынан сезікті еш нәрсе сезбеген соң Әлім ойға қалды. Қасына келіп жасалынып жатқан шаруаларды баяндаған түймедей қара шалдың сөзіне де, жарқ етіп мұның алдынан әдейі өтіп, төңкере көз тастаған Үрияның өзіне де мән бермей, өз ойымен өзі арпалысты. Неге екені белгісіз, екі құлағы бірінен кейін бірі шуылдап, аяғының асты теңселгендей, көз алды қарауытқандай күйге түсті.

	«Бір сойқанның боларын денем сезген секілді ме, қалай, жүрегім неге аласұрады? – деп іштей толғанды Әлім. – Апырай, жатқан жыланның құйрығын басқанымыз-ай! Талай рет ақтармен шайқаста да жүрегім бүйтіп көтерілмеп еді. Әлде ажал құрығының жақындап қалғанын титімдей жүрек сезіп, соны күні бұрын хабарлап тұр ма, кім білсін?! Мүмкін, Құныс әкесінің қазаға ұшырағанын естімей, алыс жолға аттанып кеткен шығар? Жо-жоқ, қайрылып алды-артын бақыламай, істеген істерінің нәтижесін естіп-көрмей, ол бөрі аттана қоймас. Қанішерден құтылдық деп жайбарақат күйге түсе бергенде «қайта шапқан жау жаманның» керін келтірген жоқ па! Ол бүгін бір ылаңды салады, нешеуміздің оның шолақ мылтығының қарауылына ілінетінімізді бір құдайдың өзі білсін! Бірақ біз де ішіне шөп тығып, салақтатып шаншып қойған егін басындағы өлі күзетші емеспіз ғой. Пулеметтен оқ жаудырған жауға қарсы атойлап шапқанда, қолма-қол шайқастарда қолдағы алмас қылышқа дем бергенде, қаншама пері-дию болса да бір кісіден үрейленіп күнілгері бәйгеге басты тіге беру, құдайдан ұят шығар? Тәуекел, егер сәті түссе ол бандымен тағы бір айқасып көрелік», – деп сілкінді Әлім.

	– Әлеке, шай ішіңіз, – деген Үрияның дауысы құлағына шалынысымен, киіз үйге беттеді. Осы бір сырнайдың сазындай сұңқылдаған әдемі үн жүрек шаншытар батпан ойды тұла бойынан сығып тастағандай болды.



	***

	Бір күн, бір түндегі екі жайсыз уақиға қалай екені белгісіз күллі Тайсойған өңіріне түгел жайылып, Көкжар, Тайпақтан көктей өтіп, мына жағы Текеден, мына жағы Гурьевтен асып жығылды. Облыстық ГПУ-дің бастығы А.Журин қызметке ертелеп-ақ келіп еді, мұны орынбасары И. Соколов пен бөлім бастығы Тоқтар Алдамжаров күтіп отыр екен. Сәлемдескеннен соң кабинетіне екеуі де ере кірді.

	– Ертелетулеріңе қарағанда тосын хабармен келдіңдерау, а? Әйтеуір, кісі өлімнен, – дей берген Иван Васильевич қабаттасып:

	– Масқара, Алексей Иванович, Құныскерей тағы да ойранды салып жатыр...

	– К черту, осы қарақшы мені әбден аллергия қылып бітті, атын естісем, үсті-басым қыши бастайды. Иә, не бопты, барлық жайды аспай-саспай түсіндірші. Оны Тайсойғаннан біржолата қудық деп Иманғалиевтің айтқаны осы жуырда ғана емес пе еді? Мүмкін Құныскерей емес, Аманғали банды шығар? Нарындағы біздің адамдардың шамалауынша, ол Тайсойғанға қарай аттаныпты-мыс. Әйтеуір, біздің қызметкерлердің жұмысының бәрі «міс» болады да тұрады. Мен Иманғалиевті жоғары жаққа мақтап жүрсем, тәжірибелі қызметкеріміз деп, иә, сонымен... ГПУ-дің бастығы отырған екеуді тап қазір көргендей шаншыла қарады.

	Алексей Иванович, ол қарақшы алдыңғы күні түнде жазықсыз екі кісіні бауыздап, видимо, олар Құныскерейді ұстағысы келген бе, әй, білмедім. Шым-шытырық уақиға, сосын енді бір солдат бандыны атамын дегенде оқ бандының әкесіне тиіп, ол сол бойда өліпті. Рация естіліңкіремейді, ал шабарманның айтуы осылай.

	– Шабарман қайда, шақыршы, асықпай мән-жайды түсіндірсін.

	– Шабарман қайта шауып кетті, Алексей Иванович, – деді сәл тұттыға сөйлеген Иван.

	– Әй, сендердің сөздерің құрысын. Ал сен не айтасың? – деп шұқшиды ГПУ бастығы Тоқтарға.

	– Менің де естіп-білгенім осы сөздер, Алексей Иванович!

	– Әй, сен ғой қазақсың, келген қазақпен қазақша сөйлестің бе, әлде орысша сөйлестің бе? Мынау екібастан шала қазақ. Қазақ арасында өссе де қазақшаны менен артық білмейді. Сен екеуіңді... – сөзінің ар жағын айтпай, ГПУ бастығы отырған орнынан тұрып, бөлме ішінде ерсілі-қарсылы жүре бастады.

	– Бұл істі енді мықтап өз қолыма алмасам болмайды екен. Сенген қызметкерлерімнің бәрі мені сенделтіп сергелдеңге салып кетті. Так, былай, Иван Васильевич, сен отыз-қырық адамыңмен Жылой бетті шепке ал, оның негізгі бағыты адайларға қосылу сияқты деп еді ғой әлгі Иманғалиев. Егер бетпе-бет кездесе қалса, тірідей ұстаудың қамын ойлаңдар, тарс еткізіп атып тастамай, қандай адам екен, көрейік! Ал сен Тоқтар Алабие мен Шәңгілдіктің арасын сүзе отырып, Сағыз өзенінің бойын қымта, Жәңгірге қазір ескертемін, саған да қырықелу адамын берсін. Ал Қосшағыл мен Құлсарыға өткенде хабарлағанмын, отрядтары даяр. Сосын Мұғалжардан шыққан отряд Жем өзенінің бойымен барлау жасайды. Олармен өткенде келісілген. Осы тұзақтан құтылып кетсе, ол Құныскерей адам емес, жын-пері шығар. Мен өзім он шақты қызметкеріммен Тайсойғанға ертең аттанамын. Осылай оперативный түрде қолға алмасақ, жалғыз кісіге құрық сала алмай әбден қарабет болдық қой, – деді Журин желпіне сөйлеп.

	– Сонда Аманғали бандыны қайтеміз, оны кеше ғана маған тапсырып едіңіз, – деді Тоқтар орнынан тік тұрып.

	– Айтпақшы, ол да бар екен-ау, дегенмен біз үшін қауіптісі де, қарақшысы да Құныскерей, Аманғалиды бақылап ізіне түсуді жергілікті милицияға тапсырыңдар немесе оны әзірше қоя тұрыңдар, тыныш банды ғой, кісі өлтірмейді, тек кісі сабап, жылқы ұрлағаны болмаса, – деді ГПУ бастығы езу тартып.

	– Алексей Иванович, Аманғали да осал қарақшы емес, ең бастысы, кеңес өкіметінің қас жауы ғой. Анада бір милицияны қолынан атып жаралады. Қарсыласқан екі кісіні өлімші етіп сабап, аттарын алып кетіпті. Бірақ атпапты, соған қарағанда оғы аз-ау, деймін, – деп Тоқтар ашына сөйледі. – Осы сөзі өзінің жүйкесіне тиді ме, әлде лауазымды бастықтан қорқа соғып тұр ма, әйтеуір, оң жақ бетіндегі кішкентай қара меңі жыбыржыбыр етіп, сол жақ көзі жасаурап кетті.

	– Ничего, Аманғалиды ұстаймыз, ол бізге онша қиынға түспейді, жолға әзірленіңдер, – деп бір-ақ кесті Журин.

	– Алексей Иванович, сонда маған қиын болды-ау, менің аяқастынан атым ақсап қалды, бір жақсы ат тауып алғанша бір күн мұрсат бермейсіз бе?

	– Жоқ, Иван Васильевич, біреудің артына мінгессең де, бүгін түс қайта аттаныңдар. Менің саған беретін запаста тұрған атым жоқ, – деп ГПУ бастығы қатқылдау үн қатты.

	– Сау болыңыз, жолыңыз болсын! – деді Тоқтар өкшесін өкшесіне тырс еткізіп.

	– Жолдарыңыз болсын! – деді Журин иегін көтеріп. – Екеуі ашық тұрған есіктен шапшаң басып шығып кетті.

	«Мына екеуі Құныскерейден қазірдің өзінде қорқа бастады, – деп ойлады ГПУ бастығы желкесін қасып. – Бұл жай емес, значит, ол қарақшы туралы ел ішіндегі аңыз шындық. Жеті жыл кеңес өкіметінің құрығына түспеген деген не сұмдық! Значит, оны сол жердің адамдары қолдайды, оған қызмет етеді, құрмет көрсетеді. Мұның осы жұмысқа Көкжардан шақырылып келгеніне бір жылдан асты, не бітірді, түк бітірген жоқ. Атышулы Құныскерейді тұзақтаймын деп, тұзақтай алмады. Қолыма билік тиді, енді қолға түсіремін деп тісін қайрап-ақ кірісіп еді, ештеңе шығарған жоқ. Өзімнен де тәжірибелі деп, өзіне ұстаз тұтқан Иманғалиевтің беталысы мынау, қорықтан сиырды қуып тастағандай болды. Ол сиырды ұстап, матап тастамаған соң, қорыған жерге қайта келіп, таптайды да тұрады. Ендігі амал, Иманғалиевпен ақылдаса, тізе қоса отырып, кәнігі бандыдан айла-амалды асыру, күш біріктіріп тұзақты кеңірек құру. Әйтпесе ол бізді тағы да жер соқтырып, тіпті кеудемізге қорғасын оқты қадауы да мүмкін! Сонда ол қанішердің Тайсойғанмен біржолата қоштасқысы келмейді-ау, сірә? Әлде... Иә, иә, әлде оның семьясын тұтқынға алсақ па екен, бір амалын тауып, иә, болмаса, ана жасөспірім баласын ұрлап әкетіп, өзіне берілсең де берілесің, берілмесең де берілесің деп ультиматум қойсақ па екен?! Жо-жоқ, бұлай етсек, ел-жұртты сөзсіз ашындырып аламыз...»

	Ол өз ойынан өзі шошынғандай орнынан атып тұрды. Дереу төсқалтасындағы қос қақпақты, шынжыры бар сағатын ашып қарады да, үйелмендей боп алдында тұрған қап-қара телефонның трубкасын көтеріп, құлағын бұрай бастады.

	– Алло-оу, алло, маған Қаражановты қосшы. Немене, орнында жоқ дейсің бе? Жарайды. Ә, күн демалыс екен ғой, кешірерсіз. Онда пәтерін қоса салыңызшы. Мен Журинмін, иә, иә.

	– Алло, тыңдап тұрмын, – деді ар жақтағы салмақты дауыс.

	– Жолдас хатшы, кешірерсіз, бұл Журин Алексей Иванович қой. Сізге ескертейін дегенім, мен түс қайта Тайсойғанға жүрмекшімін. Әлгі Құныскерей қайта оралып, тағы да бүлікті салып жатқан көрінеді, адам өлімі бар дейді. Сосын...

	– Жақсы, жолыңыз болсын! – деп ар жақтағы салмақты дауыс телефон трубкасын қоя салды.

	– Тфу, не деген бюрократизм, – деді ГПУ бастығы естілерестілмес үнмен өз трубкасын орнына қойғаннан кейін. – Адаммен адамша сөйлеспеу барып тұрған пасықтық қой. Ылғи осылай. Аты-шулы Шыңғыс хан да мұндай көкірек кермеген шығар.

	Дереу көмекшісін шақырып, өзінің және оның түс қайта алыс жолға аттанатынын хабардар етті. Қасына еретін қызметкерлерінің аты-жөніне дейін атады. Міндетті түрде әрқайсысы белдемше оқ пен винтовка алсын деді. Өзінің кер құла атты мінетінін, ал шалқасқаны бір қызметкердің жетекке алатынын ескертіп, жолға азық мәселесін ақылдасып шешерсіңдер деді. Көмекшіге қуырған қызыл балық, бір консерві қара уылдырық пен екі таба нан және бір құты спирт алуды қатты ескертті.

	– Қанша дегенмен, екі-үш күндік жол, атүсті адамды тез шаршатады. Сондықтан жолға азықты көбірек, оқты көбірек алыңдар. Жолай аңшылықпен де айналысармыз. Айтпақшы, қуырған балық тез бұзылады, тұздалғанын да ала салыңдар. Өзің білесің, Татьяна төркін жұртына қыдырып кетіп менің бойдақ екенімді. Бастығыңның ішіп-жемі сенің мойныңда, бала абайла, ескерту алып қалма, – деп Журин лықыта сөйлеп езу тартты.

	– Құп болады, айтқаныңыз көңілдегіңіздей орындалатынына сендіремін, дайындалуға рұқсат етсеңіз, – деді толықша қара жігіт тұла бойын сірестіре ұстап.

	– Рұқсат, жолдас Қарамолдин, – деп ГПУ бастығы бет алдын уқалады да, – пысық жігітсің, – дегенді қосып қойды.



	***

	Жұмабай Борсандағы жамағайынның үйіне түскен соң белбеуді босатты. Аудандағы ағасы арнайы ат басын тірегеннен кейін інісі аянсын ба, он шақты жандығының ішіндегі балаларына шай-су етпекші боп отырған көзге түсер жалғыз сегін келесі жексенбі базарына апарып, әй-шәйға қарамай бауыздады да тастады. Жарықтық тым семіз екен, ақ май ақтарылып қалды, құйрығының өзі бір он-он бес қадақ. Қуырдақ қуырылып, бір қазан ет асылып жатыр. Банды Құныскерейді байлап тастағандай жігіттердің бәрі көңілді. Гу-гу етеді, кейбіреуі Жұмабайға жалтақ-жалтақ қарайды. Төрт қанат киіз үйдің төрінде шіреніп Жұмабай отыр. Сол жағында Молдағали.

	– Бұл Құныс әкесінің өлімін естімегені анық. Әйтпесе ендігі бір шаң беретін мезгілі болып еді. Атамнан әрі кетсе екен сол қарақшы елді дүрліктірмей.

	– Манағымыз кім болды, осы? Біраз жер шапқыладық, зымзия жоқ, – деп тәмпіш мұрын сір қара жігіт қозғалақтай беріп еді, Жұмабай оған алара қарап:

	– Көтіңді қысып, тыныш отырмайсың ба? Саған кім сөз берді, а? Қай-жайдағыны маздатпай, – деп басып тастады.

	– Қанішер бандының елесі ғой. Қорыққанға қос көрінеді дегендей. – Сөзін қысқа қайырып Молдағали мырс етті.

	Жұмабайдың тып-тығыз, тырсиған күлгін түстес беті одан сайын тырсия, ашу шақырды. Дереу жалт қарап, жанындағы серігіне суықтау көз тастады. Бірақ тіс жарған жоқ. Неге екені белгісіз, жағалай отырғандардың бәрі жанарларын жасырып, төмен қарады.

	– Ал, қолға су құяйын, шай әзір болды, – деген үй иесінің дауысы кенеттен шықпағанда, мүмкін тағы бір шатақ туып кетер ме еді, кім білсін! Отырғандар бастарын сілки көтеріп, бір-біріне тізе тақасып, жапырласып қалысты. Су құйылып, дастархан жайылды. Таба нан сиректеу болғанмен, құрт, ірімшік молынан шашылды. Ашкөзденген жігіттердің кейбірі құрт, ірімшікке қол созып, енді ауыздарына сала бергенде, шыж-быж етіп, үш-төрт тостаған толы қызыл қуырдақ кеп қалды. Буы бұрқырап, иісі мұрынды жарып барады. Әркімнің алдына жекежеке ағаш қасық тасталынды. Сөйткенше, ыңылдай ән салған сары самаурын да дастарханның сықырлауық жақ шетінен орын алды.

	– Ал, Жұма аға, ал қонақтар, тағам алуға рұқсат, – деді үй иесі көтеріңкі, көңілді үнмен.

	– Бәрекелді. Қапашжан, бәрекелді, – деп Жұмабай өз алдына таман оқшаулау қойылған зерендегі қуырдаққа қасық салды. – Келінжан, шай құюға асықпа, жігіттер қуырдақты қарпып алсын, – деп қолына қып-қызыл шоқ салған шоқаяқ ұстап кірген қараторы келіншекке иек көтерді.

	Пыс-пыс, сырт-сырт, біреу танауын оқыс тартты. Ыңылдап тұрған сары самаурынмен қақ төрде отырған Жұмабайдан басқасының бәрі иіліп-бүгіліп барлық зейіні мен зердесін тамаққа аударды.

	Шай ішіліп, одан ет жеп, әбден ырғалып-жырғалып отырғанда қас қарайып, қараңғылық қоюланып кетті. Жаңа туған айдың жарығы тым әлсіз, жұлдыздар сәулесі жер бетіне жететін түрі жоқ. Жұмабай әрі ойланып, бері ойланып, ақыры осында түнеп, таң қылаң бере аттануды жөн көрді. «Көзге түрткісіз қараңғыда бірдеңеге ұшырап, әуре-сарсаңға түсерміз», – деп серіктеріне ақыл айтып еді, олар да қарсылық білдірмей, шыбындаған атша бастарын шұлғи берді. Осындай шешімге өзі де риза, серіктері тіпті риза.

	Мініс аттары жеке-жеке қазыққа сірестіре байланды да, қазық қасына ер-тоқымдарын төсеніш етіп, қаруларын басына жастап жігіттер жата-жата қалысты. Етке сылқия тойғасын ба, бәрі де көңілді, дабырлай сөйлеп, тырқ-тырқ күледі.

	– Жігіттер, сақ болыңдар. «Жау жоқ деме жар астында, бөрі жоқ деме бөрік астында» дегенді ұмытпайық, – деді Жұмабай, – бір тостаған мұздай айранды сіміріп алып сыртқа шығып белін босатқан соң. – Молдағали бастаған әтрат сияқты аттарыңнан айырылып, жаяу қалмаңдар – дей жаздап, өзін-өзі әзер тежеп қалды.

	Өзді-өздімен күбірлескен жігіттер сүт пісірімдей ғана уақыттан кейін сап тыйылып, тып-тыныш, құлаққа ұрған танадай болды. Біраздан кейін біреуі тісін қайрап, біреуі ыңырсып, енді біреуі қорылдай бастағанда Молдағали қасындағысының винтовкасын жайлап өзіне қарай тартып алды да, беліндегі оқ шанышқан белдемшесін ептеп ағытуға кірісті. Шалқасынан серейіп, жантәсілім болған кісідей ұйықтап жатқан жігіттің бетіне бетін тақап:

	– Әй, қорылдамай, адамның берекесін алмай ұйықташы, ұйықтасаң, былай қырыңнан жат, – деп әдейі аударып тастады да, босаған белдемшені оп-оңай суырып, кері шегінді. Жүресінен отыра қап жан-жағын тіміскілей көз жүгіртіп, сезікті ештеңе білінбегесін, көк шулан атын жетектеп қою қараңғылыққа сүңіп барып, атқа тақым салды. Ойы – таң жұлдызы тумай Қожахмет жерленетін қорымға жетіп Құныскерейдің жолын тосу. Егер сәті түссе, қанішер бандыны қанға бөктіріп, өзінің атақ-абыройын аспанға бір-ақ шығару. Осы арманының орындалатынына өз көкірегі сенімді секілді...



	***

	Құныс ата-бабасының қорымына екі-үш шақырымдай жер қалғанда ат тізгінін тартып, қараңғылықты тесіп өтердей өткір жанарын төңірегіне қадай, қадала, үңіле қарады. Басындағы сеңсең бөркін оң қолымен ептеп алып, тың тыңдады, тым-тырыс, күрең де құлағын қайшыламайды. Көңіліне күдік алар ештеңе сезбеген соң, ат тізгінін сәл-пәл солға бұрып, ілгері жүрді. Аздан кейін аттан түсіп, күреңді жетектей тұп-тура құбылаға бет алды. Қорымға шақырым жарымдай қалды-ау дегенде, еңкейіп тағы да тың тыңдады. Танауын көтеріңкіреп қорым жақтан ескен самалды жұтып еді, мұрнына түтін иісі келді.

	«Аһа, қорым басында адамдар бар екен, от жағыпты. Демек, олар мені сарыла күтіп отыр, әлде қабіршілер ме екен? Қалай болғанда да таяу барып бақылайын» деген оймен Құныс алға қарай қадам басты. Қадам басты да, аз-кем ойға берілді. «Бір өзімді бірдеңе етіп жасырармын, ал атты қайда қалдырамын? – деген сұрақ көкірегіне кептелді. – Қорымның сол жағында жарты шақырымдай жерде айналасына балақты ши өскен үлкен ойпаң бар еді, одан түйелі адам көрінбейтін, қазір қандай күйде екенін? Дәл үстінен шықпаса бұл арада терең ойпаң бар деп ешкім ойламайды. Оны білсе, тек Нұрғазы біледі. Күреңді сол арада қалдырып, өзім қорымға жаяу барсам ар жағын көре жатармын», – деп ойлады.

	Шолақ мылтығын оң иығына іле салып, күреңнің бет алдын сипалады, кекілін тарамдап, алдыңғы тұқайын көтеріп, шашасын төмен тартты. Бұл – атам қазақтан келе жатқан ат пен иесінің арасындағы тілсіз түсінісу: «пысқырма, үрейленбе, тұяғыңмен жер тарпыма», – деген ұғымды білдіреді. «Ақылды жылқы ғой түсінер, иесін жерге қаратпас», деп ойлаған Құныс шилі ойпаңға қарай беттеді. «Егер шилі ойпаңға қарауыл қойса ше? Қайда барсам да Қорқыттың көрі дегендей, тәуекел, басқа амал жоқ», – деп күбірледі де, адымдай басты.

	Құныс шилі ойпаңға ық жағынан таяу келіп, тың тыңдап, біраз отырды, ештеңе сезілмейтін секілді. Дегенмен «сақтықта қорлық жоқ» деп ойлады да, жемтігін бас салуға бауырымен жылжыған жолбарыстай ілгері жүрді. Әр қадамын санап, жанжағына көз тастады. Кенет бәйге күрең селек етіп оң жаққа едірейе қарады. Құлағын қайшылап тынышсызданды. Құныс жүресінен отыра кетіп көз тікті. Анық көрді, атты адам, шилі ойпаңға құбыла беттен келді. Күреңге тырп етпе дегендей белгі беріп, ат қазықты жерге шаншып, шылбырдың артығын түйіндеп тастады да, шолақ мылтығын қолтығына қысып, құс ататын кісідей еңкейіңкіреп алға жылжыды. Таяу барып тағы да бақылады. Аттан түсіп, серейіп тұрған адамға шамамен жиырма-жиырма бес қадамдай жақындап сәл-пәл тыныстады.

	«Бұл кім болды» деген сұрақ өз-өзінен туындаса да асып-сасқан жоқ, қайта онсыз да темірдей қатты денесі одан сайын қатайып, серіппелі қақпандай сіресе бастады.

	Құныс алдындағы адамға өткір жанарын қадап, үңіле қарағанмен, жыға тани алмады. Әрі бет-пердесін көре алмағасын тану да мүмкін емес еді. «Нұрғазы емес пе екен, жожоқ одан бойы биіктеу әрі мінген аты да басқа. Әлімнің жалғыз жүруі ақылға сыймайды. Жұмабай қорқақ түн жорытпайды. Молдағали ма екен? Ол есерсоққа мұндай мықтылық қайдан келеді? «Атаңда жоқ, арғымақ, анаңда жоқ, арғымақ дегендей. Қалай болғанда да мені өкпе тұстан күтіп, аңдыған, алдын ала жоспар құрған кісі екені белгілі. Әне, иығындағы мылтығын ердің қасына ілді, мұнысы несі әлде белінде тапаншасы бар ма екен? Өзі тіпті өз-өзіне сенімді ғой, асықпайды, саспайды. Тойға келген адамдай шалқайуын қарай гөр. Әлде менің тұрғанымды сезіп, әдейі жасаған айла-шарғысы ма? Қой, енді кешігуге болмас», – деп іштей күбірледі де, бір-екі қадамдай жылжып, кеудесін тіктей беріп еді, қарсы алдындағы кісінің аты мұны көрді ме әлде сезді ме, осқырынып, жер тарпыды. Сол-ақ екен, Құныс өзінің екі аршындай бойы мен жеті пұттан астам салмағын сезінбегендей бір-ақ ырғыды. Ұмар-жұмар, қарсыласының есін жиғызбастан дыбысын да шығармай астына басты. Осқырына атылып, кейін шегінген атты да бір қолымен тізгіннен ұстап қозғалтпады.

	– Өлдім, өлдім, – деді қырылдаған дауыс, – өліп барамын.

	Шынында да, өліп қалар деді ме, Құныс екпетінен құм қауып жатқан кісіні жаншып тастаған оң тізесін көтеріп, аздап тыныс берді. Сосын жауырынының ортасынан бүре ұстап шалқасынан сылқ еткізді де, кеудесінен оң қолының алақанымен басып тұрып:

	– Кімсің, не іздеп жүрсің? – деді күрек тісінің арасынан сыздықтата үн қатып.

	– Молдағалимын, Молдағалимын,– деді әлгі кісі дірілдеп.

	– Ә, атаңа нәлет, әкемді өлтіргенің аз болғандай, енді менің қанымды ішкің келді ме? Ақтың отын ақымақ өшірмейді, құдай айдап өзің тап келдің, қан тартқан екен, а?

	– Өлтірмеші, Құнеке, өлтірмеші, құлың болайын...

	– Әкемді атқан сен бе, шыныңды айт, айт деймін?

	– Жо-жоқ, Ақпан, Ақпан. Көрер-көзге тарс еткізді.

	– Малғұн, неге өтірік айтасың, ана дүниеде қиын болмай ма? –

	Құныс сырт еткізіп қынабынан суырып алды да күміс сапты кездігін Молдағалидың кеңірдегіне тақады.

	– Құнеке, мен едім, мен, қара басып, абайламай, Ақпаннан бұрын атып жіберген. Құдай біледі, тиеді деп ойлағаным жоқ, қорқытайын деп ойлағанмын, имандай шыным...

	– Бұл араға неге келдің, мені атып өлтіріп, атақ-даңққа марқайғың келді ғой, а?

	– Жо-жоқ, Құнеке, жо-жоқ, жанымды қалдыршы, жансызың болайын, сенің жауың, менің жауым болсын, а, Құнеке?

	Құныстың қолы иесіне бағынбай кетті ме, кім білсін, әйтеуір, күміс сапты кездік жалт етіп, Молдағалидың кеңірдегін орып жіберді. Молдағали ышқынып, аяғын үш-төрт серпіді де, денесі қалтырап, дірілдеп барып жантәсілім болды. Құныстың бетіне екі-үш тамшы ып-ыстық қан шашырап кеп жабысып еді, жеңімен сүрте салды. Көкшулан осқырына кейін шегінді. Жақын жерден түлкінің шәуілдеген үні естілді. Құныс төңірегіне дереу көз тастап, тың тыңдап еді, мүлгіген қою қараңғылықтан өзге көзіне еш нәрсе шалынбады да естілмеді. Көкшулан аттың тізгінін ер қасына сірестіре қаңтарған Құныс шылбырын шидің түбіне орай салды. Молдағалиды аяғынан сүйреп балақты қалың шидің арасына апарып тастады. Тап қазір осы арада енді ешкім жоқтығына кәміл сенді. Адымдай басып қақшиып тұрған бәйге күреңді жетектеп шилі ойпаңға түсті. Ойпаң кең екен, ертеректе осы ара ағыл-тегіл су көзі болыпты да, кейінірек әлдеқалай себеппен суы тартылыпты. Соның орны ілкі мезгілде суатқа айналған көрінеді, одан үлкен етіп құдық қазылған.

	Бұл ойпаңға Қобда бойындағы ұрыстан кейін Жәрдем екеуі бір-екі күн паналағаны бар-ды. Ат үстіндегі айқаста мұны атабабасының әруағы қолдады ма, әйтеуір, атын шырқ көбелек айналдырып атқан оғы қарсыластарын баудай түсірген. Бұлар сегіз, ал олар отыз шақты. Төрт жолдасы жаһаннамға аттанды, ер жігіттер еді, ерлікпен айқасып өлді. Ойпырым-ай, сонда тапа тал түсте сенген тамырының жер соқтыра қапыда қалдырып, бармағын шайнағаны-ай! Бектемістің күдігін есептемей, өзін әншейінде сауысқаннан сақ санайтын бұл жаудың құрған тұзағына оп-оңай түсе қалды.

	Тұзтөбеден бері ығыса-ығыса, Қобда өзенінің төменгі сағасында отырған ескі танысының үйіне түстенбек болған.

	Шілде айы еді, ат соқты боп, кіл түн жортып шаршаңқырап келген бұларды танысы Омар жалпылдап қарсы алды. Келіншегі мен баласының Көкжардың базарына кеткенін, бірақ, құдайы қонақтарды қонақасы бермей аттандырмайтынын айтып жік-жапар боп, жалпылдады-ай кеп! Бұл Омарға сенеді, бұрын да екі-үш рет қона жатқаны бар. Аттарды айқастыра байлап, өздері киіз үйге кіріп, мылтықтарын керегеге сүйейсүйей сап, жаюлы көрпенің үстіне қисая-қисая кеткен-ді. Омар үлкен-үлкен зеренмен қымыз әкеліп, дастарханның үстіне қойды да: «Сусындай тұрыңдар, мен ана бір шоқ талдың арасында көлеңкелеп жатқан жандықтардан бір бағылан алып келе қояйын», – деді. Сөзінде, қимылында күдікті еш нәрсе сезілмеген соң қымызын сіміріп, жантайып жата берді. Ал Бектеміс бұған иек қағып: «Мен ере барайыншы», – деп еді, «несіне әуре боласың?», – деп ыңғай бермеді. Сәлден кейін сыртқа шығып кеткен Жәрдем сұп-сұр боп қайта кірді де: «Шоқ талдың арасынан Омардан бұрын бір аттылыны көріп қалдым, сірә, солдат-ау деймін, тездетіп атқа қонғанымыз жөн болар», – деді. «Не дейсің, Бектеміс, байқашы» деді бұл қолындағы зеренді қоя салып. Жәрдем екеуі қайта шыға бергенде тарс еткен мылтық дауысы естілді. Бұл шолақ мылтығын іле, етігін киместен: «Аттарға сақ болыңдар», – деп сыртқа атып шықты. Үш жақтан үйге жақындап қалған аттыларды көзі шалды. Қанжармен шылбырын қиып жіберіп, ырғып атқа мінді. Боз атты шырқ айналдырып, үш-төрт рет оқ жіберіп еді, нысанаға дәл тиді. Құлап түскен Бектемісті, атына оқ тиіп омақасқан Еленді көрді. Көзіне қан толып, қарсы алдына кеп қалған жез мұрт солдатты қорғасын құйып өрген он екі өрме дойырымен қақ бастан ұрды. Екіншісі мұны атып үлгеріп еді, қорғасын оқ құлақ түбінен зу етті. Оны көздемей атып атының жалын құштырды.

	«Құныскерейді ұстаңдар, астындағы атын атыңдар» деген ащы дауысты анық естіді. Винтовкасын оқтаймын дегенше оң жақтағы солдат бұған бұғалық тастап дәл түсіріп еді, тартып үлгермеді, Жәрдем атты-ау деймін, арқаны салақтап бос қалды.

	«Құнеке, тез сол жақ қапталға қарай ұмтыл» деген Жәрдемнің айқайын естіп, теңбіл бозды ытқыта жөнелді, қапталдаса берген біреуін атып еді, шалқалай қисайып, атының үзеңгісінде аяғы кетті. Оның атын әуелі жалынан, сосын жүгенінен ұстаған бұл оны жау жаққа қалқалап, өзі боздың бауырына қарай екі бүктетіле еңкейіп ұзай берді. Жауған оқ дарымады, шоқ талдан өте бергенде бұған мылтық кезенген Омарды көрді, ол атамын дегенше бұл атып жіберді, оғының нысанаға тигенін сезді. Сол жағында жанай шауып Жәрдем келеді. Қалған алтауы жоқ.

	«Құтылдық, – деді Жәрдем артқа көз тастап. – Апырай, тура келген ажалдан сытылып шықтық».

	«Алтауы қайда? – деді бұл. – Қалдыбай мен Өмірзақ тірі ме?»

	«Жоқ, өлді, өз көзіммен көрдім. Елен жығылған аттың астында қалып, енді тұрамын дегенде атып өлтірді, әй, айызым бір қанды-ау, қызылдардың он шақтысын о дүниеге жібердік», – деп күлді Жәрдем.

	«Төртеуінің обалына қалдым-ау, Бектеміс бірдеңе сезіп еді, мен ыңғай бермеп-ем», – деді бұл боздың тізгінін сәл тежеп.

	«Ажал ғой, Құнеке, ажал, ажал астан тәтті демей ме, қайтеміз енді, жазмыш солай». Бұл Жәрдемнің бетіне түйіле жалт қарап еді, анау бұған қарай жымиып көзін қысып қойды. Мына Жәрдем менен де өткен қанішер деп ойлады бұл сонда. Биылғы көктемде сол Жәрдемнен мәңгіге айырылды. Жау қолынан қаза тапты. Айтпақшы, өз оғымен өзін мерт етті. Үрейленудің не екенін білмейтін нағыз қаскөй болатын, қыршын кетті.

	Дереу сілкініп, ауыр ойды серпіп тастады да, адымдай басып барып көкшулан атты жетектеп келді. Екі аттың да ер-тоқымын сыпырып, жетектеп шығып, отқа жіберді. Шолпан жұлдыз тудыау дегенде, екеуін сықитып ерттеп, қоржынды көкшуланның беліне салды да, даладай ойпаңның екі бұрышына екеуін қақшитып қаңтарып тастап, өзі бейіттерге қарай бет алды, иығында шолақ мылтығы. Жемтігіне тойған көкжал бөрідей кердең-кердең басады, өзінен басқа өзге жұрт, өзге дүниені менсінбейтін сияқты.



	***

	Әлім мен іңірде бейіт басындағы шаруаны реттеп ауылға қайта барған Нұрғазы бас болып Қожахмет қарттың денесін қос ат жеккен тарантасқа салып, үй-ішімен, көрші-қолаңымен қоштастырып, Борсандағы ата-бабасының қорымына жерлеуге алып жүрді. Қарттың ақтық сапарына он шақты еркек кіндікті ғана ерді де, әйел біткендер жылап-сықтап ауылда қалды. Кейде аяңдап, кейде бүлкілдеген қос ат пен атан жеккен екі арба түс әлетінде қорымның басына жетті. Келсе төрт-бес жігіт жалаңдап қабірді әзірлеп қойған екен. Әлім Нығметті оңаша шығарып алып:

	– Түнде ештеңе сезбедіңдер ме, төңіректі шолып шықтыңдар ма? Ертелетіп бейіттерді аралап көрдіңдер ме? – деп сұрады.

	– Әлеке, түнімен көз ілгеніміз жоқ, адам түгіл құс ұшпады бұл арадан. Меңіреу тыныштық, мекиен дала, таң ұзарып кеткен бе, атып болмады, – деді Нығмет шапшаңдата сөйлеп.

	Қарттың денесі тарантастан түсіріліп, қабірдің басына әкелінді. Балуан денелі шал қоңыр дауысымен сарнатып құран оқыды да, жадағайының етегін қағып орнынан тұрды. Сосын:

	– Уа, халайық, Қожахмет марқұмда ешкімнің қарызы жоқ па, айтыңдар, о дүниеде салмақ болады, – деп дауыстады.

	– Жоқ, қарызымыз жоқ, – деді тұрғандар бір дауыспен.

	– Уа, халайық, иманды болғыр, Қожахмет жақсы кісі ме еді?

	Онда үш мәрте қайталаңдар.

	– Жақсы кісі, жақсы кісі, жақсы кісі, – деді тұрғандар бір ауыздан.

	– Онда марқұмның денесін қара жерге берейік, қабірші екі жігіт ішіне түсіңдер, – деді балуан денелі шал.

	Қабірші екі жігіт ішіне түсетін болып, сырттағылар кебінге оранған қарттың денесін көтеруге ыңғайлана бергенде кенеттен:

	– Сәл кідіре тұрыңдар, әкемнің бас жағын өзім көтерейін, – деген сырт жақтан зор дауыс естілді.

	Тұрғандар селк етіп, жалт қарасты. Қолында шолақ мылтығы бар Құныс таудай боп келе жатыр. Өңі түтігіп кеткен. Жүзіне адам қарап болмайды. Қолында қаруы жоқ жігіттер қапыда қалды. Әлім тапаншасына қол жүгірте бастап еді, Құныс:

	– Қолсыз қаламын демесең, лақтыр ана ойыншығыңды, – деді ақырып. – Әлім тапаншасын суырып алып, анадай жерге лақтырып жіберді.

	– Ассалаумағалейкүм, – деді Құныс жағалай тұрғандарға көз тастап. – Иманды болғыр әкем ешкімге қара ойламайтын ақкөңіл кісі еді...

	– Құныскерей, сабырлы бол, мүрдені кідіртпейік, қане, – деді жұрттан бұрын есін жиған балуан денелі шал. – Құныс, көтер әкеңнің бас жағын.

	Екі жігіт қабірдің ішіне секіріп-секіріп түсті. Құныс жалғыз өзі марқұмның бас жағын көтерді де, Әлім мен екі-үш жігіт аяқ, орта тұсынан демей көтеріп қабіршілерге берді.

	– Бас жағына аздап топырақ төсеңдер, иә, иә, дұрыс, – деді қабірге үңіле қарап тұрған балуан денелі шал. – Нұрғазы, қабір ішіне сен де түсші, ыңғайлысың ғой.

	Осы бір қарбалас сәтті пайдаланған божышы жігіт жерде жатқан тапаншаны қағып алып, Құнысқа кезенерін де, кезенбесін де білмей сасқалақтап әбігерге түсті. Көкірегінде екі ой тұрды. Біреуі әуре болма, я өзіңді, я біреуді жазым етерсің десе, енді біреуі қимылдайтын тұсың осы, мүлт жіберме, абыройың аспандайды деп түрткілейді. Ақыры соңғысы жеңді. Ол тапаншаның құлағын кері қайырып, екі-үш қадам ілгері аттады да, Құныстың жауырынын іздеді. Әне, жауырыны анық көрінді, міне көздеді, енді шүріппені басамын дегенде, тарс еткен мылтық дауысы шықты да, оң қолы тыз ете қалды, тапанша қолынан ұшып кетті.

	– Күшік, қолың көтере алмайтын шоқпарды беліңе қыстырып нең бар? – деді Құныс шолақ мылтығын иығына асып. – Жалт қараған жұрт аң-таң, бүктүсіп, оң қолын қыса ұстап божышы жігіт отыр. Абдырап қалған адамдарға басу айтқаны ма, кім білсін, Құныс жұрттан бұрын еңкейіп қабірдің бетіне салатын тақтайды түгелдей көтеріп алып қабірдің ернегіне қойды да:

	– Кешірерсіздер, әкем басында оқ шығармайын деп ойлапем, әнебір қанталақ қару кезеніп шүріппені басуға ыңғайланған соң, амалсыз, – деді Құныс жарықшақтау дауыспен. – Қансырап қалар, біреуің ананың жарасын таңыңдар, – дегенді қосып қойды.

	Әлім қып-қызыл боп қызарып кетті. «Бүлдірді-ау, көргенсіз, қап тапаншаға ұмтылғанын қалай байқамай қалдым. Енді Құныс алдырмайды, ел алдында абыройдан біржола айырылдық-ау» деп ойлады. Ойлады да, жерде жатқан күректі қолына ұстап қалтиып тұрып қалды.

	Шолақ мылтығын иығынан алып, жанына қойған Құныс қолындағы күрегін кезекке берместен қабірден шыққан топырақ қабір үстіне қайта үйіліп біткенше сілтеді, сәл тыныстап, белін жазған жоқ. Жаңағыдай біреу мылтық кезенер я болмаса қарулықарулы бес-алты жігіт жабыла кетер деп ойламады да, әлде жабылғанда осы шіркіндер не бітірер дейсің деді ме, әйтеуір, жан-жағына алаңдап, тұрғандарға көз қырын да тастамады.

	– Ал, шырағым, болды, таста күректі, – деп балуан денелі шал ескерткенде барып басын көтеріп, бойын тіктеді де, сеңсең бөркімен бет-аузын сүртті.

	Тұрғандардың бәрі құбыла бетке бес-он қадамдай шегініп, тізерлей отырды. Балуан денелі шал құран сүресінен ұзақ аят оқыды. Екі қайтарыла оқылған аяттан кейін жыртыс таратылды.

	– Балуан ата, әкеме дәуір шығара алмайсыз ба? – деді Құныс шалға қарап.

	– Мен де өлі мен тірінің арасындағы адаммын ғой, шырағым. Марқұмның обал-сауабын мойныма алу тым ауыр. Қожекеңнің рухына кешеден бергі бағышталған құран сөзімен, жылы лебіздер Алланың құлағына шалынсын, иманды болсын, жарықтық. Тілегі дұрыс екен, жалғыз баласы өзің келіп, топырақ салдың. Қайда жүрсең де жолың ашық, сапарың оң болсын! – деді қарт қоңырқай үнмен. – Ал, аттанайық.

	Құныс селк етпестен қабір басында қақшиып тұрып қалды. Қос ат жеккен тарантас пен түйе жеккен арба толы адам орнынан қозғала берді. Салт аттылар аттарына тақым салды. Ешкім мылтықтарын бандыға қарай кезенбеді. Сәлден кейін Құныс қабір басына тізерлей отырды, бұл отырыс не отырыс екенін ешкім ажырата алмады.

	Әлім бір шешімге келе алмай іштей толқыды. Қазір тап берсе, я болмаса көздеп атса, бәрібір қан төгіс, адам өледі. Оңайлықпен Құныс берілмейді. «Қой, мұны айдалада, жүрер жолынан күтейін, тәуекел» деген ойға бекінді де, арба қозғала бергенде жанындағы Нұрғазының құлағына сыбырлап:

	– Не істейміз, мына бандыны қалай тұзақтаймыз? – деп еді, Нұрғазы басын шайқап:

	– Ол қазір бәрімізді де мерт етеді, көрмейсің бе, жанын шүберекке түйіп келіп отыр ғой. Үндемей-түндемей аттанып кетейік, сосынғысын көре жатармыз, – деді.

	Аттылысы, арбалысы бар, өне бойларын үрей билеген бір топ адам қорымнан жүз-жүз елу қадамдай ұзай бергенде, дереу орнынан атып тұрған Құныс:

	– Әлім, тоқта, Нұрғазы екеуің бері келіңдер, – деп айқай салды.

	Әлім тілге келместен арбадан секіріп түсті де, кідірместен ілгері аттады. Артынан Нұрғазы ерді. Ат үстіндегі Сағын винтовкасын иығынан алып, Құнысқа кезеніп еді, қолы қалтырап, жүрегі жиі-жиі соғып, көз алды қарауытып кеткен соң винтовкасын ердің алдыңғы қасына іле салды. Басқалары тырп еткен жоқ. Жақындап келген екеуге сұспен қараған Құныс:

	– Әлім, саған айтарым, анау қалың шидің ішінде Молдағалидың денесі жатыр. Өзі де ит еді, ит өліммен өлді. Нұрғазы, саған айтарым, әкемнің басын қарайтарсың. Жалаңаш қалса, топырағын жел үрлей-үрлей тауысады ғой. Сау-саламат бол. Айтпақшы, Молдағалидың мылтығы өзінде, тек белдемше оғы мен көкшулан атын алдым. Ал, жақсы әзірге...

	Құныс кердеңдей басып топ-топ шилерге қарай беттеді. Аңқиып екеуі қалды. Ол екеуіне Құныс не айтты деп аңқиып арбадағы, аттағы топ қалды. Ешкім қару көтеріп батылдық жасай алмады. Қолында қаруы, көкірегінде оты бар еркек біткеннің бәрі жалғыз адамнан сескеніп, ез болып, еңкейіп қалды.

	Сүт пісірімдей уақыттан кейін бәйге күреңге мініп, көкшулан атты жетекке алған Құныс шилі ойпаңнан қылт етіп шыға келді де, құбылаға қарай жортып кетті. Аңтарылған топ сол орындарында аңқиып тұра берді.



	***

	Құныс сол жортқаннан аттан түспей бел-бел шағылды кесіп өтіп, Ақкөбеге ат басын тіреді. Жылқышы Құдайбектің қараша үйінің сыртына кеп:

	– Ау, кім бар-ау, хабарлас, – деді көтеріңкі дауыспен.

	Үй ішінен кішкентай баласын көтеріп қара торы өңді, толықша келіншек шығып сәлемдесті. «Өңдісін-ай мына келіншектің» деп ойлаған Құныс:

	– Есенбісің, келін. Құдайбек үйде жоқ қой шамасы, – деп жанарын келіншектің жүзінен аударып әкетті.

	– Жылқыға кеткен, үй иесі болмағанмен, үйі орнында ғой, қайнаға. Түсіңіз, құдайы қонақ болыңыз.

	– Рахмет, шырағым, шөліркегесін ат басын бұрып-ем. Құныс аттан түсті. Асықпай екі атты кермеге байлады.

	Шолақ мылтығын қарына іле үйге кірді. Келіншек жүгіре басып, мосыға су толы шәйнекті іліп, астына кепкен ақ тезек қалады. Жүгіре басып су толы құман мен жез шылапшын әкелді. Құныс беті-қолын жуып, төрге жайылған көрпенің үстіне отырды. Лезде дастархан жайылып, үсті түрлі тағамдарға толды.

	Құныс шайды ұзақ ішті. Борша-борша боп бақайшығына шейін терледі. Мұндай қаймақ қатқан қою күрең шайды ішпегеніне біраз болып еді. Әйтеуір, бір шәугім қайнаған суды жалғыз өзі тауысты.

	– Қайнаға, рұқсат етсеңіз, қазан көтерейін, – деді келіншек қонағына жалтақ-жалтақ қарап.

	– Рахмет, шырағым, осы шайыңның өзі етке тұрарлық, енді бір шыныаяқ құй, сосын аққұманыңды сарқып бір құярсың, сонымен аяқтайын, – деді Құныс тершіген маңдайын қайтақайта сүртіп.

	– Онда енді асықпай шай ішіңіз, тағы да еселейін, – деді келіншек бәйек болып.

	– Жоқ, қарағым, әбден қандым, мерейің үстем боп, балашағаңның қызығын гөр! – деді Құныс шын пейілімен. – Ерте, ерте, ертеде Үнді падишасы кең сарай тұрғызып, төрт жағынан төрт есік шығарған екен дейді. «Төрт жақтан келген мейман төрт есіктен кіріп, төрге жайғаса берсін, оларды күтуге төрт жігіт әзір тұрсын. Үйіме мейман келмесе, дастархан жайылмаса, бұл үй – моламен тең» депті-міс. Сол аңыздағыдай көңілің ашық, көкірегің ояу жан екенсің, береке-байлық басыңнан, босағаңнан кетпесін!

	– Рахмет, қайнаға, айтқаныңыз келсін, – деді келіншек басын иіп.

	Құныс ас қайырып, дастархан жиылған соң сыртқа шықты. Төңіректі көзімен шолып өтті де, екі атты жетектеп барып, құдықтан суарды. Бәйге күреңнің ер-тоқымын сыпырып, жұмсақтау жерге аунатып, қайта ерттеді.

	«Менің ізіме Әлім бірден түсе қоймайды, – деп ойлады Құныс. – Жан– жағын жинақтағанша, алыс-жақынмен хабарласқанша біраз мезгіл, шамамен бір күндей уақыты өтеді. Ол ертең ертелетіп немесе бүгін кештетіп қуғын салуы мүмкін. Ал оған шейін мен Сорқияқтан асып кетсем, ар жағы – құлазыған қу дала. Әлде... Жоқ, енді кідірсем, мерт болуым хақ.

	Тәуекел, қаңғыған оқ кеудемді тесіп өтпей тұрғанда қарамды батырайын. Ер азығы мен бөрі азығы жолда деген».

	– Келін шырағым, пейіліңе, құрметіңе көп рахмет. Құдайбек ініме дұғай сәлем айтарсың. Сау-саламат болыңдар, – деді Құныс екі атты жетектеген бойы киіз үйге таяу келіп.

	– Қайнаға, қымыз ішпейсіз бе?

	– Жоқ, шырағым, шайға әбден қандым ғой.

	– Мынау жол азығы, піскен қазы, ірімшік-құрт, аздаған жент, бір таба нан бар. Аз болса да көптей көріңіз, қайнаға.

	– Ой-бой, қарағым-ай, босқа әуре боп... – Құныс келіншек берген дорбаны көкшулан аттың үстіндегі ердің қасына ілді де, бәйге күреңге тақым салды.

	– Жорытқанда жолыңыз болсын, қайнаға, – деді келіншек тақ-тақ етіп.

	– Саламат бол, шырағым. – Құныс келіншекке көз қырын салмастан жортып кетті. Алда шетсіз-шексіз бұған бейтаныс сайын дала, ұзақ сапар жатты. «Апырай, мына келін мені танып тұр-ау, шамасы. Дастарханы да, сөзі де келісті-ақ. Көрегенді босағадан шыққан болды-ау! Сіренке, қатпа қара Құдайбектің ырысы мол екен осындай қатынға кездескен», – деп күбірледі де, анадай жерде қауқиып отырған қарақұсқа көзі түсіп жымиды. Болмысына қарасаң, тау бүркітімен пара-пар, бірақ Алла тағала бұған жүрек бермеген. Қоянның көжегі мен балпаққа тырнақ батырғанына мәз. Адамдар да солай, біреу батыр, біреу қорқақ, біреу мешкей, біреу тоятшыл, сабырлы, – деп ойлады да, шолақ мылтығын тақымынан суырып алып, жаурынына асынды. Ауыздығымен алысқан бәйге күреңнің тізгінін сәл-пәл босатып еді, есе жөнелді. Бағыты – тура күншығыс.

	***

	«Облыстық ГПУ-дің бастығы Журин Гурьевтен шықты, бір-екі күнде Қызылқоғада болады, қарсы алуға әзірленіңіз» деген радиограмманы қолына алған Әлім бас-аяғын жинап, қызметкерлерімен мәжіліс өткізуді ойлады да, бұл ойынан тез айныды. Кіші бесінге таман облыстық партия комитетінің осындағы төтенше өкілі Байғожаевқа кіріп, болған уақиғаны баяндады.

	– Естідім, естідім, жаман хабар жата ма, менің ұсынысым, сен Құныскерейдің артынан дереу, тіпті тап қазір аттанып, қуғын сал, ең болмаса бағытын біл. Мен төрт-бес адаммен Журинді қарсылап мән-жайды түсіндірейін. Қасыңа әлгі ізшіні ертіп ал, ол қайда өзі? Молдағалиды үйіне әкеліпсіңдер ғой, қазір кіріп шығайын деп отырмын. Онысы-мұнысына көмектес, жоғын тауып бер деп көмекшімді жібергенмін. Байғұс аңқылдаған ақкөңіл кісі еді.

	– Рахмет, Сәке, онда мен жолға дайындалып, он шақты қызметкеріммен екіндіде аттанып кетейін, Нұрғазы менімен бірге, ізшіні айтамын. Сізден тағы қандай нұсқау болады?

	– Ал, жолың болсын, бандыны ұстай алмасаң да, енді оралмайтындай етіп үркітіп қайт, – деді өкіл жымиып. – Бостанбосқа далбақтап шаба бермей, аңдысын аңдысаңдаршы.

	Әлім өкілмен қоштасып сыртқа шықты. Есік алдында тұрған Жұмабайға жағдайды айтып, жолға тез жиналатындардың аттарын атады да, өзің осы жерге ие боласың дегендей әртүрлі нұсқау берді. Көкірегіне өкілдің мысқылы хатталып қалды. Қолыңнан түк келмейді, сендердікі бос жүріс дегенді аңғартып тұр. Журинге мұны тап басып жамандамағанмен, ептеп өзінің солақай пікірін білдіруі мүмкін. «Онда тұрған не бар, айтса айтқандай ғой біздің жүрісіміз. Құныскерей мысық, біз тышқан сияқтымыз», – деп күбіреледі де, қолын бір сілтеп үйіне қарай жүрді.



	***

	Қызыл екіндіде он екі адамнан құрылған қарулы шағын әтрәт Керамқастың оң жағымен тұп-тура терістік пен шығыстың ортасына қарап жол тартты. Топ алдында Әлім мен Нұрғазы. Ұлығып жүрген ірісі-уағы бар он-он бес шақты иттің ішінен бұларға біреуі ғана шәуілдей үрді де, сап тыйылды. Сәлден кейін бір қаншық үшін айқас басталып кетті. Қай жеңгенің менікі дегендей, қаншық майдандасып жатқан төбеттерге қысыңқы көзімен сығырая қарап, тілін жалаңдатып қояды.

	– Негізгі бағытымыз қалай, қайда бара жатырмыз? – деді Әлім Нұрғазымен тізе қағыстыра жортып.

	– Ұзап кетті ғой ол, енді бізге жеткізбес, дегенмен бағытын анықтап алсақ, соңынан қумай алдын орауға қам етер едік. Ізі Ақкөбеден бір шаң беріп қалар. Ар жағын бір құдайдың өзі білмесе, – деді Нұрғазы астындағы атын сипай қамшылап.

	– Егер ізін шатастырып Тайсойғанға қайта оралып жүрмесе ол қу, бізді әбден мазақ қылып бітті-ау! Қасында тұрып, дәрменсіз күйде қалдық. Енді ондай сірә болмас. Тап осылай ашық келеді деп шынымды айтсам ойлаған жоқ едім. Ойпырымай, не албастысы бар бұл малғұнның, а? Мүмкін жігіттерді ыммен ұйымдастырып, қабір басында бас салу керек пе еді?

	– Көңіліңе келсе де айтайын, сенің бұл сөзің шаршаған сөз. Ол қандай айқасқа да дайындалып келді ғой. Әйтпесе тал түсте, ашықтан-ашық келетін дию емес қой ол. Сенің бес-алты жігітің оған шүлдік, қырып тастайды. Көрдің ғой тапанша кезенген көмекшіңнің не күйге ұшырағанын. Желкесімен де көреді ол қанішер, қайта үндемей-түндемей, сен жақсы, мен жақсымен аттандырып жібергеніміз ақылды іс болды. Жұмабайдың айтуынша, марқұм Молдағали өзі келіп түсіпті ғой қақпанға, қан тартқан екен, «біреудің ажалы судан, біреудікі – оттан» дегендей.

	– Имандай шыныңды айтшы, іштей Құныскерейге жақтас емеспісің, сенің көзіңнен сондай бір жанашырлықты көргендей боламын да тұрамын, әлде аталаспысың? – деді Әлім Нұрғазыға үңіле қарап.

	– Ойдөйт дерсің, менің оған жаным ашымайды, одан сескеніп қорқамын. Кесапат қой ол, егер қаны қарайса, қарсыласын қайткенде де өлтіріп жібереді. Ал кімнің бостан-босқа өлгісі келеді дейсің, қатын ауру, бала жас дегендей. Ал ру жағын сұрасаң, ол ысық мен барақ тазбын.

	– Кімнің ішіне кім кіріп шыққан, бірақ сені Құныспен байланыстыратын бір жіп бар секілді. Көзім тура жетпеген соң, айғақты алға салып, дәлелдеу де қиын. Айтшы, кәне, аттанып кеткен бандыға әкеңді атып өлтірді деп хабарлаған кім? Біреу айтпаса, ол жауырын қарап білді дейсің бе? Шағырдың бар қазынасын бөктеріп, өзін өлтіргеннен кейін оның алыс сапарға аттанғаны бесенеден белгілі жайт. Ал соны қуып жетіп, жаманат хабарды құлағына құйған жел емес, әйтеуір, адам ғой, адам. Сол опасыз кім? Әйтпесе мынадай тосын уақиғаға ұшырамас едік. Сол жаманатты естірткен кісінің мойнында Молдағалидің қаны, оның шиеттей, үйелмелі-сүйелмелі үш баласының обалсауабы соның мойнында, білдің бе?

	– Әй, Әлім, сен өзің қызына-қызына бар пәлені менің мойныма артып, құрдымның түбіне бір-ақ жібергің келеді-ау, сірә. Білдің бе, дейсің? Мен не біліппін соншама? Айтатыныңды ашық айт, тұспалдамай. Құныс кім, мен кім, оны түсінетін уақытың болған сияқты. Шынтуайтқа келсең, Құныстың ізіне қалайда түсесің деп мені ешкім зорлай алмайды. Аурумын деген сылтаумен жатып алсам, аяғымнан сүйреп атқа мінгізбейді ғой. Менікі сенің көңілің үшін, көктемде де солай, қазір де солай. Ал маған қарап көз аларта берсең, аттың басын ауылыма бұрамын, – деді Нұрғазы қатулана сөйлеп.

	Үнсіздік. Күн көзі дөңгеленіп екінді мен ақшам арасында тұр. Жүрістері суыт он екі атты сар желдіріп келеді. Ат үстіндегілер бір-біріне тіл қатуға ерінетін секілді. Әркім өз ойымен өзі әуре. Әлде банды Құныскерейдің атқан оғы қайсымызға бұрын тиер екен деп уайымдай ма, әлде осы көріңде өкіргір Құныс бел асып жеткізбей қойса екен дей ме, әлде сәл кейіндеу келе жатқандарымен алдағы екеуінің ажарсыз әңгімелерін естіп, көңілдері ортайды ма, әйтеуір, сырт-сырт еткен ат тұяғының дыбысынан өзге ештеңе естілмейді. Тайсойған ішін біраздан бері өзіне қоныс еткен жалғыз бұлан анадай жерде едірейіп бұларға қарап тұрды да, басын шайқап-шайқап жіберіп, ойпаңға түсіп көрінбей кетті. Адам көзіне тым сирек түсетін жалғыз бұлан да жүргіншілердің көңілін өзіне аудара алмады.

	«Ана бұланды қара», «Ойпырым-ай, сиырдай екен», «Семіз шығар», «Атып алар ма еді», «Қой, обал ғой», «Сыңары қайда екен?», «Мен анада да көргенмін» деген келте қайырым сөздер ешкімнің аузынан шықпады.

	– Артығырақ кетсем, кешір, – деді Әлім күңк етіп. – Мына банды жүйкеге тиіп бітті ғой.

	– Көпті көрген көсем жігітсің, ойнап айтсаң да ойыңдағыңды айтқан шығарсың-ау. Бірақ менің сәл нәрсені кек қылмайтыным өзіңе бесенеден белгілі ғой, – деді Нұрғазы атын сипай қамшылап. Сосын топ назарын әдейі өзіне аударып, сәл-пәл болса да көңілдерін көтергісі келді ме, әлде жаңағы бір Әлім екеуінің арасындағы кикілжің сөзді өз көңілінен қуып шыққысы келді ме, қоңыр дауысын көтеріп әнге басты:

	...Ауылым Ақкөбенің Ойтаңында, Қалқатай, соға кетші қайтарыңда. Ашиды көкірегім сені ойласам, Ғашықтың дерті ғой бұл – байқадың ба?! А-хау, ақша жүзді қарғам-ай,

	Үлпіл мамық тамақтан Бір сүйгізсең – арман-ай!

	– Па, шіркін! – деп қалды Әлім, – әнші екенсіз ғой жүдә, бас қамшыны, Нұреке!

	...Көрдім де, қалқатайды құшқым келді, Құшақтап көк аспанға ұшқым келді, Қалқатай бір өзіңнен басқа қызға Қарасам, айнып жүрек құсқым келді.

	А-хау, ақша жүзді қарғам-ай, Үлпіл мамық тамақтан

	Бір сүйгізсең – арман-ай!

	– Әй, шіркін, сөз-ақ. Осы кімнің әні? – деді Әлім желпіне үн қатып, – ғажап қой мынау...

	– Осының сөзі де, сазы да Зімбілдікі ғой. Оның өзі шығарған тағы да әндері бар. Бірақ жаратқан ием оған өнер берген де, берекет бермеген, мылжың, аузына не түссе соны сөйлей береді, адамды мезі қылады.

	– Қойшы-ей, осындай тамаша әнді Зімбіл шығарған, шырқаған дегенге сенгің келмейді. Кәдімгі қисық ауыз Зімбіл ме?

	– Иә, Назым есімді сүйген қызы басқа біреумен Көкжар жаққа қашып кетіп, соны күндіз-түні уайымдап аузы қисайып қалған дейді ғой жұрт.

	– Апырай, ә, мүмкін, мүмкін. Ақындар өте сезімтал болады, осындай әнді арнаған Зімбілді жүрегі бар қыздың тастап кетуі мүмкін емес. Бір тентек алып қашқан шығар? Нұреке, бары осы екі шумақ па, әлде тағы бар ма?

	– Бары осы. Оның өлең сөздері қысқа келеді, шолақ қайырылады. Мысалы, – дей бергенде, арттағылардың бірі.

	– Апырай, анау қасқыр-ау, күшіктерін ерткен, – деп қалды.

	– Кәне, кәне? – деп біреулер мойнын созды.

	– Әлеке, қусақ қайтеді, кәміл қасқыр екен, – деді біреу дауыстап.

	– Желікпеңдер, адамның қасқыры Құныскерейге күш сақтайық. Қуғыш болсаңдар, соны қуып жетіп көріңдерші? – деді Әлім.

	Нұрғазы мырс етіп, бөлтіріктерін қапталдастыра зымырап бара жатқан қаншық қасқырдың соңынан тесіле қарады.



	***

	Түн ортасына таман иттерді шулатып, дүбірлете үй сыртына келген бір топ жүргіншіден келіншегінің қасында жайбарақат ұйықтап жатқан Құдайбек шошып кетіп сыртқа ұйқылы-ояу атып шықты. Қалтиып тұрған үй иесін көзі шалған Нұрғазы:

	– Құдайбекпісің, мен Нұрғазымын ғой, бері қарай жақында, – деп өзі де қарсы жүрді.

	– Ассалаумағалейкүм, Нұреке, ойпырым-ай, жай жүріс пе?

	Шошыттыңыз ғой тіпті?

	– Әліксәлем, жылқышы жігіт, үй-ішің аман ба? Жүрісіміздің қатты екенін өзің де көріп тұрсың ғой. Құнысты қуып келе жатырмыз, ал бізге сусын әкел, шөліркедік. Сосын әңгімелесерміз.

	– Қазір мен Батиманы оятайын, шай әзірлесін, – деп Құдайбек бұрыла беріп еді, Әлім:

	– Інішек, аман-есенбісің, мезгілсіз уақытта келінді әуре қылма, ұят болар, бізге шалап болса да жарайды, – деп кідіртіп тастады.

	Осы сөзден кейін Құдайбек киіз үйдің қасындағы кішкентай күркеге қарай қадам басты.

	Күпшелек толы қымызды сарқа ішкен топ астарына ештеңе төсеместен қара жерге қисая-қисая кетті. Әлім мен Нұрғазы Құдайбектің қасында күңкілдесе сөйлесіп отыр. Жаңа ғана мына жүргіншілерге шабалаңдаған бір қаншық пен бір төбет енді үйден ұзағырақ шығып, шығысқа қарай арсылдай бастады. Бірақ оны елең қылған ешкім жоқ, иттің міндеті үру емес пе деп ойлаған тәрізді ме, қалай, әйтеуір, мазасызданған бір адам болмады.

	– Сонымен, шайды асықпай ішіп, аттанып кеткен ғой, – деді Әлім. – Сонда кіші бесін шамасында атқа мінді дейік, ол пәлекет бізден қарасын үзіп белден-бел асқан екен. Енді қуып жету қайда?

	– Солайы солай, – деді Нұрғазы, – бірақ үмітімізді үзбейік, Шәңгілдіктің тұсынан бір із кесейік, егер одан әрі кетсе, ақылдасып көрерміз. Қазір аттанайық та, Саралжын көлінің маңына барып көз іліндірейік, егер қарсы болмасаң?

	Әлім бірден жауап бере қоймады. Ойлы жүзін Нұрғазыға бұрып біраз отырды. «Қанша қанішер, қанша мықты болса да Құныс жалғыз ғой. Сонда жалғыз адамға бұғалық сала алмай, анда-мында шапқылаумен уақыт өтті. Тіпті естір құлақ пен айтар ауызға ұят. Ол өз дегенін жасайды, ал біз оның қолбаласы сияқтымыз. Құдай біледі, осы Нұрғазы – Құныстың жанашыры. Жанашыры болмаса, «әкемнің басын қарайт» деп оған неге өтініш етеді, оны маған неге айтпайды? Демек, екеуінің арасын байланыстыратын бір жіп бар секілді. Қазір де мына ізші түс көрген кісідей немесе көріпкелі бардай-ақ тұспалдап отыр. Бізді Құныстың қарауылына айдап апарып,өзі тайып тұрмасына кім кепіл. Бұған өне бойы аржайылық білдірмей, сәл-пәл тұйықтау мінез көрсеткенім дұрыс шығар. Құныстың бізге енді қарасын да көрсетпейтінін бұл қу біліп, сезіп отыр, бірақ сыр бермейді. Не болғанда да мұның айтқанын істеп, айдағанына жүрмей, өзімше шешім жасауға әрекеттеніп көрейін» деп ойын сабақтаған ол: – Жігіттер біршама дамылдасын, таң қылаң бере атқа мінейік, – деді Нұрғазыға қарап.

	– Бұл сөзіңнің де жаны бар, – деді Нұрғазы орнынан тұрып. – Құдайбек, осы жерге алаша немесе киіз төсей салсаң, сосын Әлекеңе бір төсеніш әкел.

	– Қой, әуре болып неғыласың, қажеті жоқ, – деген Әлімнің сөзіне қарамастан Құдайбек үйден көрпе, көпшік әкеліп, Әлім мен Нұрғазыға төсек салып берді.

	Шолпан жұлдызы жарқырай туып, таң енді-енді қылаң бере бастағанда шағын әтрәт аттарына мініп шығысқа қарай жол тартты. Екі ит қосарлана жүгіріп, арсылдай үріп, әйдім жерге шейін жүргіншілерді шығарып салды.



	***

	Құдайбек үйінен кіші бесінде аттанған Құныс Шәңгілдіктің тұсынан өтіп барып күн көзі ұясына батар-батпаста ат басын ірікті. Артынан қуғын жоқтығына көңілі сенген соң, асықпай, екі аттың да ерін сыпырып жетектей жүріп, аунатты. Сосын анадай жердегі Сағыз өзенінен суарып отқа жіберді. Кермектеу болса да өзен суынан өзі де жұтып-жұтып алды. Көгалдау тұсқа тоқымды жайып, серейіп жата кетті. Сол жатқаннан қылаң бере оянды. Қатты ұйықтап кетіпті. Түсінде Айбаланы көрді. Жалаң аяқ, жалаң бас мұның соңынан жүгіріп келеді. Бұл оған «қал» деп ақырады, ол қалар емес. «Апырай, – деп ойлады бұл, – жақсы ырым емес, тағы бір кесірге ұшырамасам неғылсын». Басын көтеріп төңірекке көз жүгіртті. Бәйге күрең жусап тұр екен де, көкшулан жатыр. «Тексіз жылқы сиыр сияқты серейіп жата береді, бірақ жетекке алғаным дұрыс болды, онымұнымды артып қойдым» деп іштей күбірледі. Адымдай басып өзенге келіп мұздай сумен жуынып, етек-жеңін түрінді. Қайта оралып, қоржыннан суырып алған кішкентай жез шәйнегін суға толтырып, от жағудың қамына кірісті.

	«Алда кедергіге тап болмасам, Әлім мені қуып жете алмайды, ал Нұрғазының «алдыңда тосқауыл бар» деген сандырағының жаны бар, Сарқамысқа соқпай, Мұғалжар бетімен Жемнің төменгі сағасына бір іліксем, ар жағын көре жатармын. Адайларға соқпай, бірден Түрікпен асып кетсем бе екен, өзге ел ғой. Құдайға шүкір, қаражатым бар» деп толғанды ол іштей. Осындай шешімге келген Құныс тамақтанып алды да, күн шығар-шықпаста атқа қонды. Аттардың тұяғы кіріксін деп ойлады ма, өзен суын ат тұяғына бастыра жағалай жортты.



	***

	Әлім бастаған топ Шәңгілдіктің тұсынан Құныстың ізін шығарып, оның түнеген орнына шейін тауып шұқшия қарап, бастарын шайқап тұрғанда күн көзі өзінің шырқау биігіне көтерілген-ді. Үнемі жортып отыруға астындағы аттарының жарамайтынын байқаған Әлім Нұрғазыға:

	– Нұреке, не ойың бар, не істейміз, неде болса ізімен ілгерілей береміз бе, әлде доғарамыз ба бұл қуғынды? – деді қарлыққан дауыспен.

	– Қайдан білейін, бәйге күрең бізге қарасын көрсетпей ме деп қорқамын. Аттарымыз да нашар, күні-түні жортуға жарамайды, дегенмен Жем бойына дейін қуып көреміз бе, әлде, – дей бергенде Сағын қабаттасып:

	– Атаңа нәлет, Құныстыіндетпейқайтпайық,– дедіқызынып.– Енді көзімізге бір көрінсе құтқармас едік.

	– Сағын, мықты болсаң, кеше қайда қалдың? Ол бізге жеткізбейді, босқа әуре боламыз. Жеткен күнде де алдырмайды, санап атып бәрімізді жаһаннамға жібереді, сосын айдалада көмусіз қаламыз, – деді Нығмет күрсініп.

	Әлім жанындағы серіктеріне жағалай көз тастап еді, көбі көңілсіз, бастары салбырап, жанарлары аяқтарының ұшына қарайды. Сағыннан басқа құлшынып тұрған ешкім жоқ.

	Атышулы қарақшыны артынан қуып олжа таппайтындарын біліп-сезіп тұрғандай-ақ сүмірейеді. Жаңбыр жаумай, су болды деген – осы. Әлім әрі ойлап, бері ойлап, өз көкірегімен өзі ақылдасып, алды-артын безбендеп, ақыры Нұрғазының ұсынысына қосылды, құптады. Аз-кем ат шалдырған топ Құныстың бағытымен аттанып кетті, алда ізші.

	Сол жүргеннен бұлар екі күн бойы ұдайы жүріп Жемге жақындап еді, алдарынан түйе арбалы жолаушы кездесті. Жас жігіт, Ойыл бойындағы ағайынын іздеп келеді екен, сәті түссе, Көкжар базарына да түспекші көрінеді. Жетегінде семіз атаны бар. Жөн-жосық, амандық-саулық сұрасқаннан кейін:

	– Інішек, Құныскерейді көрмедің бе, астында күрең аты бар, жетегінде көкшулан аты болуы керек, – деп Әлім тосыннан сұрақ қойды.

	– Көрдім, кеше кеште жолай кездесіп, сосын бірге түнедік, жөнін айтқан жоқ. Мылтығы бар, ұзын бойлы, сұсты кісі. Таңда аттанып кетті, аттары дәл сіз суреттегендей. Менен торсығына аздап су құйып алды. Бірақ мен Құныскереймін деген жоқ.

	– Бағыты қалай? Байқаған жоқсың ба?

	– Алаң-көбеңде нені байқайын. Айтқаны, «жолай бір үйге түстеніп едім, содан шөліркеп аңқам кеуіп келе жатыр еді» деп шайды ұзақ ішті. Маған піскен ет берді. Мені буындыра салып, атанымды жетектеп кете ме деп түнімен ұйықтай алмадым. Тым қорқынышты адам еді-ау, бәсе банды Құныскерей екен ғой.

	– Жарайды, жолыңнан қалма, – деді Әлім атын тебіне ілгері ұмтылып.

	Аттарының болдырғанына қарамастан, шағын әтрәт түнде далаға қонып, күні бойы жүріп үшінші күні сәскеде Жем өзенінің сағасына ат басын тіреді. Өзен бойында сиректеу болса да ел бар екен. Аттарын суға қандырып, өздері жуынып мәре-сәре боп қалды. Біраздан кейін Нұрғазы екеуі жаяулап шеткерірек тігілген киіз үйге бас сұқты. Үй ішінде екі-үш қара домалақ балалардан өзге ешкім жоқ екен. Олар тосын адамға ауыздарын ашып, бақырая қарайды.

	– Бұл үйдің ересектері қайда? – деді Әлім жас шамасы төртбестердегі қыз балаға қарап. Жауап ала алмаған ол қолын бір сілтеп кейін шегінді де: – Кеттік келесі үйге, – деп алға түсті.

	Келесі үйден ұзын бойлы, тарамыс денелі қарт шығып, бұларды қарсылады. Басына ескі сеңсең бөркін қоқырайта киген, қолында таяғы бар ол шырт түкіріп қойып, екеуі сәлем беріп үлгергенше:

	– Иә, жігіттер, манадан бері қарап тұрмын, жүрістерің суыт сияқты, киік қуып жүрген жоқпысыңдар, мылтықтарың бар ғой, – деп кекесіндей сөйледі.

	– Дұрыс айтасыз, ақсақал, адамның киігі банды Құныскерейді қуып жүрміз, – деді Әлім қартқа қос қолын ұсынып.

	Қарттың жүзі көпе-көрнеу сұрғылт тартты. Онсыз да даланың сүрлеу жолындай қиғаш-қиғаш әжім түскен маңдайы тыржиып, әжімі көбейе әрі тереңдей түсті. Сығырайған көзінде жалт еткен жағымсыз да ашулы көрініс пайда болып, ілезде сөнді. Ақселеу, сиректеу мұрт басқан жымыңқы ерні дір-дір ете қалды. Салалы саусақтары түйіліп, дереу жұдырыққа айналып бара жатты.

	– Адам киікке айналған заман ғой, шырағым, бірақ жолбарыстың өзіне қарсы шабатын киікте де жүректі теке бар. Құныс түнде менің үйімнен дәм татып, таңда аттанып кеткен, бағыты – шығыс. Солай, қызылдарым, – деп шал сырт айналды. Қаздиып қазан-ошақтан әрі асты, үйге кіріп дәм ауыз тиіңдер деген сөз аузынан шықпады. Аңқиып Әлім, аузын ашып Нұрғазы қалды. Енді не істейміз дегендей, екеуі бір-біріне қарап іштей ұғысты ма, әйтеуір шапшаңдата басып кейін жүрді.



	***

	Жықпыл-жықпылдың арасымен жортып күн шығаршықпаста Жемнің Мұғалжар тауынақарай ирелеңдей бұрылатын жіңішке тұсынан әрі өтпек боп жоспарлаған Құныстың тап осы арада тосқауылға кездесемін деп үш ұйықтаса түсіне кірмеген еді. Өзеннің тоқым қағар суын кешіп өтіп, енді қабаққа көтеріле бергенде бәйге күрең елең етіп, оң жағына едірейе қарады. Жалт бұрылған Құныс өзінен екі-үш жүз қадамдай ғана қашықтықта иіріліп тұрған он-он бестей салт аттылыны көрді. Көрді де, ат тізгінін бұра сол қапталға ұмтылды. Бірақ соңынан қуа атылған оқтан сескеніп, амалсыз өзен қабағынан қайта түсіп, суды жағалап алға қарай шаба жөнелді. Қабақтан төмен түсіп, мұны қуамын деген екі салт аттылыға екі рет оқ жіберді, мүлт кеткен жоқ. Енді сырттағылар өзінің алдын орайтынын сезген Құныс дереу ат басын кейін бұрды. Қабаққа тіреліп келіп, оқ атқан солдатты нысанаға алмай-ақ тартып қалып мұрттай ұшырды. Әлде оқ атына тиді ме, әлде екпініне ие бола алмады ма, әйтеуір ,жануар қабақтан суға қарай домалап кетті. Басқа жолдың бітеу екенін түсінген Құныс жаңағы өткен тұсынан екі атты суға салып жіберді. Судан енді шықтым-ау дегенде кейінгі жақтан тасырлай мылтық атылды. Оқ дарымады. Құныс сол қолтығының астынан атып, топтың алдындағысын сұлатты. Қарсы қабаққа енді көтеріле бергенде көкшулан атқа оқ тиді. Жануар осқырына, кілт тізгінін тартып, көзі шарасынан шыға жығылып бара жатты да, «Қош бол» дегендей, шұрқырай кісінеді. Ат үстіндегі қоржынды оң қолымен іліп алған Құныс көкшуланның тізгінін жібере сап, бәйге күреңді тебініп қалды. Иесінің бар тағдыры өзіне байланысты екенін ақылды жануар анық сезді ме, әйтеуір, төрт тұяғының бауырынан шаң шығарып, желмен жарыса, көсіле шапты. Бұл екпінімен алдында Қытай қорғаны тұрса да қарғып кететіндей күйде еді. Артынан атылған оқтар Құнысқа да, күреңге де дарымай тымық ауаны тілгілеп жатты.

	«Апырай, сөздеріне, атқа отырыстарына қарағанда мені тосқан орыстар болды-ау», – деп ойлады Құныс ат бауырына қарай еңкейген кеудесін сәл тіктеп...



	***

	Құбыладан самал жел соқты. Күн көзі ұясынан тез көтерілгенімен, жапан түзде желе жортып бара жатқан салт аттыны әлі де анықтап көріп алайыншы дегендей сәл-пәл кідірістеп, тұсау бойы тұста бажырайып тұрып алды. Көк жүзінде үш-төрт түйір шарбы бұлттар пайда болды да, салт аттыдан сескенгендей лезде тарап кетті. Бір топ киік бұрқырата шаңдатып, қара жер тарлық қылғандай жүргіншінің алдын кескестеп кесіп өтті. Шаңқ еткен құстың үнін естіген Құныскерей атының басын тежеп, кілт тоқтатты.

	«Апырай, қаршыға екен, – деп күбірледі ол қанатын қағыпқағып жіберіп, аспандай шүйілген томашадай құсқа көз қырын түсіріп, – жұп емес, жалғыз, қосағын біреу торға түсірді-ау, сірә? Мұғалжар тауынан Самайға бет алған шығар, басқа қонақтайтын жері жоқ мұның. Бұл нені көріп шаңқ етті екен?! Ақылды құс қой, алдыңда тосқауыл бар, абайла дегені ме екен, пәтшағардың?! Әлде арттағылар аттарын сабалап жақындап қалды ма екен? Мүмкін емес, қарамды үздіріп кеткен сияқты едім ғой. Қалай болғанда да қаршығаның үн шығаруы тегіннентегін емес, қаршыға жемтігіне түсерде не бір нәрсеге таңғалғанда ғана шаңқ етіп, өзін-өзі қайраттандырады, жігерлендіреді».

	Құныс атынан түсіп, енді-енді сағымдана бастаған сайын далаға қарайғанды қалт жібермейтін өткір жанарын қадай қарады. Назарын аударатын ештеңе көзіне шалынбағасын, дереу бәйге күреңге көз жүгіртіп еді, ол да елегізімей сұлқ тұр. Ер қасындағы қыл шылбырдың күрмелген тұсын ағытып, сілки лақтырған Құныс иығына айқара асынған шолақ мылтығын жерге қойды да, терістікке қарай үш-төрт қадам басып, жүресінен отыра қалып дәрет сындырды, сәлден кейін денесін сілки көтеріліп аттың беліндегі қоржынға қол салып томпиған қойдың қарнын былқ еткізіп суырып алды да, ішіндегі сумен әуелі қолын шайып, сосын бетін жуды.

	«Иә, жасаған ием, қауіп-қатерден, пәле-жаладан сақта пендеңді, – деді ол даусын көтеріп. – Иә, әулие-әмбием, атабабаның аруағы қолдай гөр». Ұмтылып барып күреңнің ертоқымын сыпырды, сауырын қарындағы сумен ысқылап сүртті де, дереу қайтта ерттеді. Қоржынды ердің артына бөктеріп, екі жағын да қанжығамен қылғындыра байлады. Әлденеден секем алғандай асықты. Шұбатып тастаған шылбырды тез-тез жинап, ердің қасына ілді. Шолақ мылтығын оң қолымен іліп алды да, ат үстіне қонжиды, неге екені белгісіз, ат тізгінін тура күн батысқа қарай бұрып келген ізімен кейін жортты.





IX




	Жем бойында Құнысқа ойда жоқта кездесіп, қапыда айырылған Хамза Төреқұловтың шағын әтрадының, расында да, жартысынан көбі орыстар еді. Қазағы бар, орысы бар он алты адам жаңадан ғана жасақталған тәжірибесіз жас жігіттер болатын. Тіпті Жемнің осы сағасынан атышулы бандыға кездесемін деген ой Хамзаның да үш ұйықтаса түсіне кірген жоқ. Әттең, деп бармақтарын шайнап қалды. Үш адамынан айырылып, біреуі ауыр жараланды. Әншейінде ұшқан құсты жалп еткізетін мергендігі бандыға кездескенде желге ұшты.

	«Жүрегімді тоқтатып, көздеп-ақ атып едім, – деп ойлады Хамза, – әйтеуір, тигізе алмадым, он шақты оқ шығардым, біреуі дарымады, ел аңыз еткендей, шынында да, оққағары бар екен бұл қанішердің. Ойпырым-ай, қасқайып қарсы алдыңнан шыға келген анау-мынау емес, үйелмендей кісіге топ адамның бір оғы дарымауы деген сұмдық қой. Қасақана қылғанда қорғасын оқтың оның астындағы атына тимей, жетегіндегі атқа қадалуын қарашы. Бұл туралы біреуге есеп беру түгіл, жай әңгімелеудің өзі ұят, тіпті кісі сенбейтін жайт».

	Осылай деп іштей күйзелген Хамза атынан түсіп, банды оғынан о дүниеге сапар шегіп, қаз-қатар жатқызған үшеудің аяқ жағына келіп сілейіп тұрып қалды. Басы айналып, жүрегі соқты, қасындағы үзеңгілестеріне не деп жұбаныш сөз айтарын білмей дал болды. Әлі еріндерінен анасының сүті кеппеген он сегіз-он тоғыздағы жап-жас бозбала-жігіттердің қанды қырғын айқас та емес, жалғыз атты қарақшының оғынан жантәсілім болғаны өкінішті-ақ. Енді ел-жұртқа, марқұмдардың ата-анасы, туған-туысқандарына не бетімен көңіл айтады.

	– Хамза Төреқұлович, – деді қазақшаға судай Владимир сәлден кейін күңгірттеу үнмен, – бұл тұрысымыз не тұрыс?! Құдай салды, біз көндік, «жазмыштан озмыш жоқ» деген сөз рас, бұлардың ажалына бандының оғы жеткені рас. Өзі анық Құныскерей ме, әлде әлгі Аманғали дегені ме? Ойпырм-ай, пәлекеттің мергенін-ай, адам емес, пері ғой мынау, мұны пулеметтің жаңбырша жауған оғы болмаса, винтовканың оғымен өлтіру былай тұрсын, жарақаттай да алмайтын секілдіміз, шынында да, бұл – таңғаларлық жайт, азды-көпті өмірімде бар ғой мұндай диюға бірінші рет кездескенім, апырай, талай шайқасқа түсіп едім, мынадай пәлекетті... – ол сөзінің аяғын өзі жұтып қойды.

	Үнсіздік. Ауыр жараланған Қасымнан басқасы тіпті сөйлеуге шамалары келмегендей сілейіп тұр. Осы не айтты дегендей, кейбіреуі Владимирге жалтақ-жалтақ қарайды. Екі-үшеуі қорсқорс етіп танауларын тартып, көздеріне жас алып еді, тіпті біреуі солығын баса алмай дауыс шығара жылай бастап еді, тағы да Владимир белсеніп:

	– Қойыңдар, түге, қатын құсамай, «болғанға болаттай берік бол», демей ме қазақ, бұл нақыл сөз орыстарда да бар. Ал, бәріміз отыра қалып өкіріп жылайық, сонда мына өлгендер тірілер ме екен иә, болмаса ана қарақшы менен бір ағаттық кетті деп өзі келіп кешірім сұрар ма екен, а?!

	– Владимир, – деді қой көздеу сарғыш өңді кекселеу қазақ, – айтқанының бәрі орынды ғой, бірақ кішкене сабыр етші, шешенсімей, өзімізге-өзіміз келіп, алды-артымызды ойша безбендеп алайық. Сосын бастық не дер екен? Жынынан айырылыған бақсыдай, сүлесоқ боп қалдық қой өзі.

	– Дұрыс, дұрыс сөз, өте-мөте ақылды сөз, менікі жай көңіл жұбату ғой, – деді Владимир Хамзаға жалтақ-жалтақ қарап. – Дегенмен, тездетіп іске кірісейік, а, Хамза Төреқұлович!

	Хамза тіл қатуға асықпады. Ұзын бойы сәл еңкіш тартқандай ма, жауырыны қушиыңқырап, ақшыл өңі сұрланып, астыңғы ернін жымқыра тістеп безерді де қалды. Жасаураған көзінің дымқылын сүртпестен қатар жатқан үш мүрдеге жанарын қадай берді. Бір сәт жүрелеп отыра кетті де:

	– Кешіріңдер, бізді бауырларым, кешіріңдер, мені.. Мен сендерді сақтай алмадым, обал-сауаптарың қанішер банды Құныскерей мен менің мойнымда, топырақтарың торқа, жандарың жанатта болсын, – деп үзіп-үзіп сөйледі де, орнынан атып тұрып жанындағыларға жіті қарап: – Владимир Антонович, қасыңа екі-үш жігіт ал да, мына марқұмдармен ана Қасымды ауылға жеткіз, басшыларға жағдайды егжейлітегжейлі түсіндіріп айтарсың. Біз қайткенде де бандының ізіне түсеміз. Тәуекел, оны індетпей қайтпаймыз. Бәрібір елге көрінер бет жоқ. Қанға – қан, жанға – жан.

	– Хамза Төреқұлович, босқа әуре боласыз, жеткізбейді ол, жеткен күнде де оңайлықпен алдыртпайды, көрдіңіз ғой, құралайды көзден ататын мерген екенін. Біз атамыз – тимейді, ол атады – өлтіреді, иттің баласының не кесапаты бар, а? – деді асығыс сөйлеген Владимир.

	– Тәуекел, – деді Хамза түйіліп, – құдай берген жанды құдай алады. Қорыққанмен Қодар батыр қоя ма! Ал, біз аттанайық. Коля, Сейсен, Асқар, Николай, Жайық, Михаил, Таран, Елен менімен жүресіңдер. Ал қалғандары өзіңе аманат Владимир, көп кешікпей тездетіп атқа мініңдер. Саған да оңай тимейтінін сезіп тұрмын, бірақ, амал қанша, «басқа түскен баспақшыл» деген ғой, төзуге тура келеді.

	Хамза бастаған топ аттарына мініп, шұғыл түрде суыт жүріп кетті. «Бағыттарын да саралап, ақылдасып алмады-ау, қап, ұрынады-ау бір пәлеге» деп ойлаған Владимир: – Өзеннің оң жақ бетін ала жортыңдар, жолдарың болсын, амандықпен қауышайық, – деп айқайлады. Мұның сөзін жел ұшырып кетті ме, естіген сыңай танытып, ешкім мойнын бұра қоймады.

	– Ойпырым-ай, қырып кетті-ау, қанішер, – деп ауыр күрсінген Владимир жүресінен отыра қалды.

	***

	– Неде болса ілгерілейік, – деді тосылып қалған Әлімге ізші Нұрғазы жанарын тірей қарап. – Бәйге күреңнің ізін бір анықтап алсақ, ар жағын ойша топшылауға болады. Ол пәлекет бәрібір өзен сағалайды, иә, Мұғалжарға қарай, иә, Жемнің төменгі сағасымен Сарықамысқа қарай жортады. Ал Қарақалпаққа қарай бет алып, құлан жортпас құла түзге шығып кетсе, қайдан білейін?!

	– Ұшарымды жел, қонарымды сай біл деп бағыт-бағдарсыз, жөн-жосықсыз шапқылай беретін есуасың ол емес, оның әрбір шақырымы санаулы, әрбір қадамы есептеулі екенін өзің білесің, оғының өзін санап ататын қарақшыны тек болжаммен қусақ, оның қарасын да көре алмайтынымыз айдан анық. Көңіліңе келсе де айтайын, Нұреке, күллі Батыс аймағына атағың шыққан арқалы ізші емес пе ең, сол арқаң Құныскерейге келгенде ұстамай қалды ма, немене өзі. Әйтсек қайтеді, бүйтсек қайтеді деп солқылдайсың да тұрасың, тізгінді неге қолыңа ұстап бастамайсың бізді? – деді Әлім түтіге сөйлеп.

	Үнсіздік. «Ит ашуын тырнадан алады» дегендей, мынау енді маған бас салайын деді. Құныскерейдің жансызы, бізді әбден шатастырып бітті, бәріне кінәлі осы деп мені тұтқындаудан да тайынбас мынау. – Кескіні бұзылып, тісін қайрап жарылып кетуге шақ тұр ғой» деп ойлаған Нұрғазы ақылды ашуға жеңдірді де, шарт сынды:

	– Әй, Әлім, Құныскерейді құрықпен емес, қолмен ұстайтын кезде неге мүдіріп қалдың, әтрат бастығы мына мен емес, өзіңсің ғой. Неге тап беріп байлап-матап тастамадың, мықты болсаң, ә? Неге сол жерде билікті өз қолыңа алмай, менімен неге сыбырластың. «Жалмауызға да жан керек» дегендей, саған керек жан маған да керек, білдің бе? Уыстап тұрып уысыңнан шығарып алған бандының бар пәле-жәлесін маған аудара салмақсың ғой, ал, аудар, ал, тұтқында мені, одан Құныстың белі сынар ма екен? – деді Нұрғазы қалшылдап. – Тәжірибелі ізші екенім рас, бірақ көріпкел әулие емеспін. Ал ізшілігімді Құныстың ізіне түсуден аямағанымды біле тұрып, білгің келмесе не істейін, тілейтінім, көктегі жаратушының мына пендесіне деген көзқарасы дұрыс болсын. Кімнің ақ, кімнің қара екенін Алла тағалам саралап, безбендеп отырған шығар.

	Үнсіздік. Әлім жанарын Нұрғазыдан аударып, ұшы-қиырсыз сайын далаға тесіле қарады. Сағым арасынан бейне бір өзі қуып келе жатқан бандының түр-тұлғасын көрген сыңайда секілді. Тізгінін қыса ұстап тұрған атын жетектей алға озып еді, топ оның соңынан ілби жүрді. Бірақ бұл сәт ұзаққа бармай Нұрғазы қайтадан тіл қатты:

	– Оу, Әлім, артық кетсем кешір, томағалы бүркіттің де, томағасымен тұрып-ақ дыбыс шығаратын кезі болады, бірақ оның арты жақсылыққа апармайды. Ашулы бүркіт көзіне қан толып иесіне шүйлігеді. Менде түз тағысының қайратындай қайрат та, ондай долылық та жоқ, айттым – бітті, кестім – үзілді деп шіренетін де шамам жоқ. Көмейіме келген сөзді ақтарып тастадым, артық кетсем, кешір, – деді дауыстап.

	Әлім кілт тоқтады да, үзеңгіге аяғын салар-салмаста ат үстіне қонжиды. Сосын атының тізгінін қайшылай тартып: – Жігіттер, Нұрекең топшылаған бағыт-бағдарға қарай тарттық, «тәуекел түбі – қайық, өтесің де кетесің» деп бабаларымыз тегін айтпаған шығар, – деп айқайлай сөйледі де, астындағы құланы тебініп қалып сатырлата шаба жөнелді, бағыты – күншығыс. Оның соңынан ілесе шапқан топтың артында шумақ-шумақ шаң қалды.



	***

	Құныскерейдің келген ізімен кейін жүргендегі ойы – ізін шатастыру еді. «Нұрғазының шатпа сөзі шындыққа жанасатын секілді, – деп ойлады ол алдыңғы жағына үңіле қарап. – Мені бұлар айла-тәсілдерімен құрсау-қыспаққа алғысы келген екен. Енді Сарқамысқа жолауға болмайды. Тек қана бір жол – ол Сарыбелдің үстімен Қарақалпақ еліне сапар шегу. Жол ұзақ әрі елсіз, шөлейт, апырай-ә?»

	Бәйге күрең пысқырынып, басын шұлғыды, қос құлағын қадай тікірейтіп, туу алыстағы дүбірдің сарынын сезетін секілді, тағы да құлағын қайшылап, тізгінін төмен тартып, қорс еткізіп демін ішіне алды да, құйрығын шалт көтеріп екі-үш тезек тастады.

	«Не дейді, мына жануар? – деді Құныскерей күбірлеп. – Алды-артың бітеу, шабысқа әзірленемін дей ме, анау жықпылды паналап, жан-жақты шола түсейінші. Апырай, жаңағы қаршығаның шақыруы да тегін емес, бір қантөгіс болайын деп тұр-ау». Құныс ат тізгінін оңға бұрып, көрінім жердегі жықпылға қарай желе жөнелді.



	***

	Хамза бастаған алты салт атты өзен бойын жағалай жүріп із кесті. Шамамен бес-алты шақырымдай жортқан соң бәрі бір жерде бас қосып, ат белін суытты. Бәрі жалтақ-жалтақ Хамзаға қарағанмен, топ басшысы бірдеңе деп нұсқау беруге асықпады. Тіпті жағын ашып сөйлеуге ерінетін секілді. Бет алды тотығып, көзі шарасынан шыға үлкейіп, онсыз да ұзын мойны одан сайын ұзара түскендей, қайратты да шымыр денесі осы бір қас-қағымдай уақытта өз-өзінен босап кішірейген сияқты ма, әйтеуір, үстіндегі көнетоз былғары күрткісі көрер көзге қолпылдап қалғандай. Не керек, шиыршық ата шиырылып тұрған бұрынғыдай Хамза жоқ. Осылай деп ойлаған көзі қарақты Жайық:

	– Хамза-еке, – деді еке-ні бөле сөйлеп, – енді не істейміз, баскөз жоқ шапқылай бергеннен ештеңе өнбейді-ау деп қорқамын. Ол өзі Құныскерей болса, бізді пысқырмайтыны белгілі. Тіпті оны індеттік дейік, ал одан не пайда? Сегізімізге сегіз оқты қадайды да, жөніне кетеді.

	– Сегізіміз серейіп жатқанда тоғызыншы Хамза Төреқұлович ол қанішерді көк желкеден атпай ма? – деді Николай, – Сөйтіп, бізді құтқарып алады.

	– Ойбай-ау, бізің кімдер сонда, біз өліп қалған жоқ па едік? – Аһа-а, ех-ех, ох-ох, ой, ішегім-ай, деп қарқылдай күлді Сейсен, – ой, айтқышым-ай, а! Өлтіресің-ау, тура, пәлекет!

	– Міне, сен күліп тұрсың ба, тұрсың, демек, сен әлі тірісің, ал тірі кісі тірлігін жасайды, – деді Николай ыржиып. – Біз немене Құныскерей қарауылына алсын деп салақтатып іліп қойған кеудесінде жаны бар өлікпіз бе? Біз тоғыз, о жалғыз ғой. Менің, мысалы, артық жаным жоқ, кеудемде шыр-шыр еткен бір-ақ жаным бар, оны ешқайда көгершін қылып ұшырғым келмейді. Сондықтан ол қанішермен мен қасық қаным қалғанша шайқасамын. Ол атса, мен де атамын, ол қылышпен шапса, мен де шабамын. Енді шегінетін жер қалмады. Мен, мен...

	– Апырау, сенің қылышың жоқ қой, қап, қылышты қайдан табар екенбіз, ә?! – деп Сейсен Николайдың сөзін бөлді.

	– Қылыш Владимирде бар еді, олар ендігі ұзап кетті-ау, – деді Асқар сықылықтай күліп. – Сол қылыштың Владимирдің белдігіне ілініп салақтағанына біраз жыл болған шығар, тот басып, өтпей қалмаса, қасқа қылып...

	– Жігіттер, – деді Хамза дауысын созыңқырап – әзілқалжыңның да өз орны бар емес пе? Сендердікі тым артықтау секілді. Үш бірдей қыршын жастың өлімі көкірегімді тесіп барады. Өз ажалдарынан шейіт болса, не әңгіме бар, көрепекөзге бандының оғына айдап салдық қой. Бұл арада мен біреуге пәле жабайын деп тұрғаным жоқ. Бұған менің аяқастынан тактикалық әдіс-айла құра алмағандығым, оқыс жағдайда сасып қалғандығым басты себеп. Мұның бәріне мен басыммен жауап беремін және беруге тиістімін.

	– Ой, қойыңызшы, Хамза-еке, «ажал астан тәтті» деген, үшеуінің де ажалына бандының оғы жеткені рас. Мысалы, маған оқ тисе, мен де ол дүниеге аттанып кеткен болар-ем, тағдыр солай, – деді Николай қаттырақ сөйлеп. – Құдай аузыңызға салмаған сөзді айтатыныңыз не?! Сіздің көрген құқайыңыз, бір бұл емес қой?!

	– Жігіттер, – деді Хамза Николайдың сөзіне көңіл аудармастан тағы да дауысын созыңқырап, – Мен сендерді қинамаймын және командирмін деп өктемсіп бұйрық та бермеймін. Егер өз еркімен маған ергісі келмейтіндерге зорлық жоқ. Жаңағы Жайықтың сөзінің жаны бар. Құныскерей осал жау емес, оның атқан оғынан тағы да қансырауымыз, тіпті өліп те қалуымыз мүмкін. Сондықтан өзіне-өзі сенімділер ғана маған көмекші бола алады. Әйтпесе көпе-көрінеу ешкімді өлімге айдап салғым келмейді.

	– Ол не дегеніңіз, Хамза-еке, сіздің жаныңыздан менің жаным артық па, не көрсек те, өзіңізбен бір болармыз, – деді Жайық жанындағыларға жалтақ-жалтақ қарап.

	– Дұрыс, дұрыс, Жайық дұрыс айтады, – десті қалғандары бірауыздан.

	– Ол қанішердің не өзін өлтірмей, не оның қолынан өзім өлмей, кері қайтпаймын, сертім – осы, – деп Николай екі алақанын бір-біріне ұрды.

	– Рахмет, жігіттер, – деді Хамза созылыңқы дауыспен, – онда мені тыңдаңдар. Біз енді екіге бөлінеміз. Жайық, Асқар, Николай, Елен, Таран бесеуің кері жүріп, таңертеңгі Құныстың кеткен із бағдарымен ілгерілеңдер. Ал біз өзен бойын жағалай отырып, егер із шықпаса, сендерді қарсылаймыз. Ғайыптан тайып Құныскерей көздеріңе шалына қалса, көрмеген болып, сырттай бақылап, біреуің маған хабар беріңдер, менің өтінішім, өзі тиісіп жатпаса, атысып-шабыспаңдар, бәрібір күштерің жетпейді, бостан-босқа оққа ұшасыңдар, қарсыластың екен ол кім-кімді де аямайды.

	– Сонда өзен бойымен өрлей бересіңдер ме, қай тұсқа шейін барасыңдар? – деді Жайық қолындағы винтовкасын иығына асып.

	– Жоқ, шамамен он шақты шақырымдай жерден ізі өзеннен кесіп өтпесе, ат басын кейін бұрып, сәл-пәл батысқа қарай бет аламыз. Онда Құныскерейдің кейінде қалғаны, – деді Хамза атының сағалдырығынан қыса ұстап.

	– Мысалы, деймін-ау, ол қанішер көз алдымызда көлбеңдеп жортып бара жатса, үндемей-түндемей іннен шыққан суыр құсап басымызды бұғып қала береміз бе? Жо-жоқ, Хамза аға, мұнымызды сіз кешірсеңіз де, Хақ тағала кешірмейді ғой. Ондай сәт түссе, жан беріп, жан алыспаймыз ба? – деді Николай қызуланып.

	– Бұл сөйтеді енді, апырай, Хамза-екеңнің өтінішін бір минөт өтпей жатып ұмыттың ба, әлде әдейі оспақтап тұрсың ба? – деп Жайық Николайға алара қарады.

	Кенет аяқ астынан қатты құйын үйіріліп шаң-тозаң бетке соқты. Николайдың басындағы ескі қалпағын жынды құйын өзімен бірге ұшырып алып кетіп еді, әйтеуір, анадай жердегі топ шеңгелдің бұтағына ілініп қалып, былғаң-былғаң етеді, ішінен құйынды бір сыбап алған Николай атын жетектей жедел басып қалпағына қарай жүрді.

	– Әй, Николай, – деді Жайық дауысын көтеріп, – Құныстың аруағы ғой сені айналдырып жатқан, көрдің бе, біздің баскиіміміз аман. Ала-бөтен сенікін ұшырып әкетті. Аузыңа ие болмасаң, бұдан да зорды көрсетеді әлі.

	– Түбінде сол бандымен жалғыз айқасатын мына мен, – деп айқайлады кеудесін кері бұрған Николай.

	– Ал, біз қайда қаламыз, сені банды жұмарлап жатқанда? – деді Жайық дауысын сәл-пәл жұмсартып.

	– Сен Құныстың қолына жылы су құясың, білдің бе? Мүмкін арқасын да қасуың, мүмкін шұлғауын да жууың...

	– Ой, ант ат... ант атқыр, саған сөз шақ келмес, – деп Жайық қолын бір сілтеді.

	– Ал жолдарың болсын, біз аттанайық, – деді Николайға қарап жымиып тұрған Хамза атына тақым салып, сол-ақ екен төрт атты жердің шаңын бұрқырата өзен бойымен құбылаға қарай тартып кетті. «Ойпырым-ай, бөлінгеніміздің өзі қолайсыздау болды-ау, енді не істейміз?» – деп ойлаған Жайық:

	– Амандықпен кездесейік, бір-бірімізді сырттай бақылап, қамқорлап жүрейік, – деді дауысын көтеріп. Деуін десе де өз сөзінен өзі ұялып жан-жағына жалтақтай қарап еді, Асқар өз ойымен өзі әлек екен, әйтеуір, Николай мұның сөзіне назар аудармапты, әйтпесе күлкі етері сөзсіз еді.



	***

	Аспандай ұшқан қаршығаның шаңқ етіп дыбыс шығаруының өзгеше бір мәні бар еді. Оны Құныс дер кезінде байқаған болатын. Ақбөкенді қапталдай қуған екі көкжал бөрі жемтігіне енді-енді ауыз салуға әзірленіп, сілекейлері шұбыра бастағанда, қырат басына мылтықтары шошайған бір топ салт атты шыға келмесі бар ма. Шамамен жарты шақырымдай қашықтықтағы ежелгі жауды көзі шалып қалған оң жақтағысы жалт беріп шығысқа қарай зымырай жөнелді. «Айт», «айтақ» деген айқайдан кейін қас қағым уақытта екінші бөрі де басын сауғалауға мәжбүр болды. Міне, осы сәтті анық көрген қаршығаның таңданғаны ма, әлде өне бойын үрей билеп сескенгені ме, әйтеуір, шаңқ еткен ащы дыбыс көкірегінен еріксіз шығып кеткені рас-ты.

	– Қап, екі жақтап қуғанда, – деп қалды топтың ішінен біреу көтеріңкі дауыспен.

	– Үш жақтап қусаң да бізге шалдырмайды олар, аш бөрі қашаған деген, тоқ болса бір жөн, – деді Сағын көсемси сөйлеп.

	– Құныс аш жүр дейсің бе, тоқ қой ол кәпір, сонда да қуып жете алмай жүрміз ғой, Сағын-ау, – деп Нығмет кеудесін көтеріңкірей сөйлеп еді, ешкім мұның сөзіне назар аударып, қолпаштап қоштай қоймады. Сәлден кейін Сағын күрсініп:

	– Е, Нығмет-ай, айтуың орынды-ау, бірақ Құныс қасқыр емес, аң патшасы арыстаннан да мықты боп тұр емес пе?! – деп жаңағы аз-кем күңкіл-сүңкілді бір-ақ қорытындылағандай болып еді, кенеттен Нұрғазы:

	– Жігіттер, ширығайық, сәті түссе, Жемнің Мұғалжарға бұрылар сағасынан Құныстың ізін шығарып қалармыз. Ізін бір бағдарлап алсақ, онымен көп кешікпей бетпе-бет кездесуіміз де мүмкін, міне, арыстанмен айқасар кез – сол кез, – деп атын тебініп алда, тұсау бойы бара жатқан Әліммен қатарласты.

	Әлім Нұрғазыға көз қырын тастағанмен, ләм-мим деп жағын ашпады. Астындағы құла қасқа атын сипай қамшылап, әлдебір арман-қиялға берілген сыңайы бар ма, қалай?! Үнтүнсіз біршама жорытқаннан кейін «Апырай, – деп іштей толқыды ол тағы да жанындағы ізшіге ұрлана көз тастап. – Құдайдың алдында кінәлі болсам да осы Нұрғазы Құныстың жансызы сияқты боп көрінеді де тұрады маған. Мұнікі кіл болжам, нақты ештеңе жоқ. Күні бұрын бандымен келісіп алып, соны өз құдіретіне айналдырып отыратын секілді. Құныспен кездесіп, оның бағыт-бағдарын, өзінің не айтып, не қоятынын әбден жоспарлы түрде тиянақтап алған сыңайлы. Бейіт басына келетінін анық білді, айтпады. Бейіт басында «Құныскереймен айқаспа, мерт қылады» деп данышпансыды. Тіпті жылқышы Құдайбектің үйіне соғатынын да болжамдап еді, рас болды. Жем өзенінен өтетінін де алдын ала сезді. Енді мынау, Жемнің Мұғалжарға бұрылар сағасынан бандының ізі бір шаң берер деп көріпкел бола қалғаны. Егер шын әруақ қонған ізші екені рас болса, неге бандының алдын орамай, бізді салпаңдатып соңына түсіріп қояды? Бірақ оның ізшілік қасиетін ел бағалайды ғой. Халық айтса – қате айтпақ емес, демек, бұл бізді мықтап шатастырып жүр. Ізші екені – ізші шығар, ал соны Құныстың пайдасына орай бізге қарсы әрекет жасамасына кім кепіл бере алады?! Әтратты екіге бөліп, біреуіне Нұрғазыны басшы етіп, өзін сырттай бақыласа қайтер еді?! Жо-жоқ, онда Нұрғазыға тізгінді мүлдем беріп, оның жүгін жеңілдеткенім боп шықпай ма? Қой, мұны қасымнан қарыс аттам шығармай, қайткенде де пайдаланып та, бақылап та көрейін...» Соңғы ойы Әлімнің тұла бойын жеңілдетті ме, әйтеуір, ол өзін-өзі сәл-пәл көтеріңкі сезінгендей күйге түсіп:

	– Атқа қамшы салыңдар, Нұрекең нұсқаған жерге шапшаңдатып жетейік, – деп дауыстады да, астындағы құла қасқаны тебініп қалды.

	***

	Өзен бойымен із кескен Хамза алты-жеті шақырымдай жортқан соң кейін оралды. «Із жоқ, демек, кейінде қалды деп топшылады ол. – Сол кәпір таңдағы бізге ұшырасқан тұстан қайта өтіп жүрмесін. Апырай, манағылар тездетіп ілгерілеп өзен жағаласа жақсы болар еді, әйтпесе оны қолдан шығарып алармыз-ау. Қап, осы уақытқа дейін неғып бұл ой менің басыма келмеді? Артында қуғыншы барын сезген ол кейін жүрмейді, алдындағы бізден де сескенеді, сонда оған бір-ақ жол бар, ол – ат басын тура күншығысқа бұрып, өзінің жоспарлаған тұсымен ілгері тарту. Ал өзеннен өтсе болды, ол қарақшыны бізге қарасын да көрсетпейтіні белгілі», – деп ойлаған Хамза өзеннің оң жағымен атын шоқырақтата жөнелді. Көңіліндегі түйткіл ойы жөнінде қасындағыларға тіс жармады.

	***

	Атсоқты боп шаршады ма, жерге жанбасы тиісімен көзі ілініп кеткен екен, бәйге күреңнің мазасыздана пысқырғанынан Құныс кірпігін ашып алды. Кеудесіне қойған шолақ мылтығын оң қолымен қыса ақырын басын көтеріп төңірекке көз жүгіртті. Көз жүгіртті де, «ым-ы, апырай, ә» деп таңдайын қақты. Шамамен үш шақырымға жетер-жетпестей жерде бір топ қарулы салт атты көлденеңдей жортып келеді. Мұны әлі аңдамаған сыңайда. Өйткені айдаладағы жалғыз шілік бәйге күреңді жау көзінен тасалап тұрған секілді. Бірақ анықтап, бағдарлай қараса, біреуі болмаса біреуінің көрері сөзсіз. Мүмкін байқап та қалған шығар?

	Құныс сасып, абдыраған жоқ, «ара қашықтық әлі біршама, сыналап байқайын, мүмкін өтіп кетер» деп ойлады да, орнынан толық көтеріліп, күреңнің ер-тоқымын түзеп, беліндегі оқшантайын бір сипап қойды.

	***

	Нұрғазы Құныскерейді бірден байқады да, жанарын аударып әкетті. Жүрегі сәл-пәл төмен тартқандай шым етіп, өзінің қалыпты соғысына көшті. Көз алды кіреукеленіп, таңдайы кеберсігендей күйге түсті. «Бұл қарақшының мұнысы несіай, ә, ашық ұрысқа түсейін дегені ме, әлде жаралы ма екен? Мүмкін бәйге күреңге бір зақым келген шығар, апырай, онда Құнысқа топырақ осы арадан бұйыратын болды-ау», – деп ойлай бергенде, сол жағында атын желе жорттырып келе жатқан Әлім бұған жанай түсіп: – Анау Құныс қой, аңғардың ба? – деп сыбырлай сөйледі.

	– Қойшы, кәне? – деді бұл ештеңе білмеген сыңаймен оң жағына қарай үңіле қарап.

	– Анық Құныс, қандай шешімге келеміз, не айтасың? – деді Әлім тағы да тұншыға сөйлеп. – Бірақ дауысынан не діріл, не абыржау байқалмайды.

	– Не болғанда да тура шабуыл жасамайық, дереу екіге бөлініп екі жақтан қыспаққа алмасақ, жер соқтырып кетер бұл пәлекет, – деді Нұрғазы да сыбырлай сөйлеп. – Бірақ екіге бөлінгенде не істейтінін сәл де болса болжамдап, ой сабасына түсіре алмады. Екі беті дуылдай ысып, көз алды кіреукеленіп, қаны басына шапты.

	– Байқамаған сыңай танытып, алдын орайық, – деп Әлімнің Нұрғазыға сыбырлауы мұң екен, кенет әтраттың ең соңында келе жатқан Сағынның: – «Жолдастар, анау шілік түбінде тұрған не жылқы, а? Пәлі, Құныскерейдің бәйге күреңі болмасын», – деп қолын шошайта айқайлап жібергені. Онысымен қоймай, іле-шала: – Өзі ерттеулі ат қой, ойбай, анау дәуде болса бәйге күрең, қараңдаршы, қараңдаршы, – деп астындағы атын шырқ көбелек айналдырып, атой салғаны. Дәл осы сәтте:

	– Тоқтат, иттің баласы, – деген сөз әтрат бастығының аузынан еріксіз шығып кетті. Артына жалт қараған Әлімнің өңі күңгірттеніп қамшы ұстаған оң қолын дереу тапаншасына жүгіртті де, бірақ оны қабынан суырмай, ат үстінде сілейді де қалды. Бір шешімге келе алмай, кібіртіктеп қалған сыңайы бар ма, қалай, әйтеуір, оң қолы тапанша қабының үстінде сіресіп тұр.

	Ойша топшылаған негізсіз айла-тәсілдің аяқастынан бытшыты шыққанына Нұрғазының көңілі жібіп, орнына түскендей болды. Сағынның аңғал-ақымақтығына іштей риза кейіп танытты. Әйтпесе мына пәтшағардың арттарына қарамай, Құнысты да мазалайтын түрлері бар. Анау шіліктің түбіндегі Құныс екені рас болса, ол қарақшының не ойлағаны, екінді мен ақшам арасында тағы бір бүлікті салғысы келгені ме, ой, қанішер-ай, қан ұрттамаса жүре алмайды-ау, ол. Тоқта, тоқта – деп толғанды іштей Нұрғазы, – апырай, бұның әлдеқашан күн астына кіріп кететін уақыты болып еді ғой. Астындағы атышулы жүйрік, ә, бұл батырың бір тосқауылдың үстінен түскен екен де, амалсыз кейін серпілген екен. Айтпақшы, жетегіндегі аты қайда, демек, өзі де жаралы. Әйтеуір, бәйге күрең аман болса игі еді», деп топырлап келіп, көкірегіне тоғысқан сан сұрақты итеріп тастап басын шалқайта көтеріп еді, өз көзіне өзі сенбеді, Сағын астындағы торысын сабалап, ерттеулі ат тұрған шілікке қарай жосылтып барады.

	– Апырай, тоқтатыңдар ананы, тоқтатыңдар деймін, бір пәлеге ұшырап жүрер, – деп дауыстады Нұрғазы.

	– Ей, мынау жынды ма өзі, бас жоқ, аяқ жоқ тұра шапқаны несіай, әй, әй, тоқта, тоқта деймін, – деп Нығмет те айқай салды.

	– Барсын, барсын, кедергі жасамаңдар, мүмкін ол осы ақымақтығымен бізге бір жол ашып берер. Немесе «өлетін бала молаға қарай жүгіредінің» кері болар, әйтеуір, кімнің кім екенін байқап көрелік, – деді Әлім ат үстінде шіреніп. – Нұреке, солай емес пе? – дегенді қосып қойды.

	– Ойпырым-ай, Әлеке-ай, анау Құныс болса, онда мынау тура ажалдың аузына бара жатыр ғой, енді қайттік? – деп дызылдады Есен.

	– Мынау жынды шығар, байғұстың бала-шағасы көп еді, әй, Әлеке, «қанға – қан, жанға – жан» дегендей, жолдасымызды көрепе-көзге аждаһаның аузына жібереміз бе, біз де шабуылдайық, құтқарайық есерсоқты, а? – деді Нығмет дауыстап.

	– Аңдысын аңдиық, бәрібір тосын қимылдан ұтарымыз жоқ, – деп Нұрғазы жанында тұрған Әлімге назар аударды.

	Әлім тіл қатқан жоқ. Нұрғазының байқағаны, жаңа ғана Сағынға алай-дүлей ашу шақырған бет-жүзі енді жайдарыланып, бейжай күйге түскендей. Қарашығы үлкен қой көзі астындағы атын тебініп, тасырлата шауып бара жатқан Сағыннан гөрі шілік түбіндегі ерттеулі атқа жанарын тіктей көбірек, ұзағырақ қадайтын секілді. Тапанша үстіндегі қолы енді ердің алдыңғы қасына қарай жылжып, саусақтары қамшы сабын қыса уыстап, бірте-бірте жоғары көтеріліп барады. Ал тізгін ұстаған сол қолы сәл-пәл қалтырай ма, қалай?



	***

	Бәйге күреңнің қамшылар жағында бой тасалап тұрған Құныскерейдің жіті жанары Әлім мен Нұрғазының мұны бірден байқағанын шалып өтті. Тіпті екеуінің не деп сөйлескенін де сезгендей болды. «Ат тізгінін тежемей ілгерілеуіне қарағанда, менің алдымды орағысы келген екен, ал менің алдымдағы қарулы әтраттан бұлардың хабары жоқ боп шықты. Әйтпесе мені артымнан өкшелей қуып алға тықсырар еді де, амалсыз айқасқа көндірер еді. Ал бұлар құрық салып жылқы қайырғандай, мені кейін қайырғысы келеді. Одан не пайда, әлде белгілі бір шамаға тосқауыл қалдырды ма, екен? Егер Әлімге Нұрғазы дұрыс ақылын айтса, артқы шепке екі-үш кісі қалдыруы да мүмкін, әй, қайдам, аттары шаршаңқы, сірә, менің ізіммен күні-түні шапқыласа керек», – деп ойлады Құныс. – Менімен айқасқа түсіп те ештеңе бітіре алмайды бұлар, – деп іштей күбірледі ол өз ойын жалғастырып, – Әлім мен Нұрғазыны қарауылға алсам, қалғаны быт-шыт болады. Өйткені бұрын айқасқа түсіп, ысылмаған, тек мылтық асынғандарына мәз шикі өкпе ғой шетінен. Әрі менен қатты үрейленетіні және бар, мылтықтарын кезенуін кезенер, бірақ мені көздеп ату қайда оларға. Жүрексіз шыптуыр жігіттер ғой шетінен, ас ішіп аяқ босатқандарына ғана риза. Осындайлармен қалай топ құрып, қол бастарсың, басына іс түссе, өзге түгіл, туған әкесін сатып кетеді бұл сойқандар.

	– Мынауысы несі, тағы да, – деп дауыстап қалды Құныс

	өзіне қарай тура шапқан аттылыға назарын аударып. – Әй, мына есерсоқтың не ойлағаны бар, ә?! Жарайды, не ойласа, оны ойласын, күтіп алайын. Бірақ сақ болғаным жөн, масқара қылып, бәйге күреңді атып жіберер мұндай жарымес.

	Атын борбайлап жүз елу қадамдай жерге таяп қалған «жүргіншіге» шолақ мылтығын қыса ұстап Құныс қарсы жүрді. Ат үстіндегі кісі мылтығын көтеріп алып, бұған кезене бергенде, Құныс шалт қимылмен жалт беріп, екі рет аунапаунап түсті. Тарс-тұрс етіп, қатарынан екі рет мылтық атылып еді, оқ Құнысқа емес, топыраққа дарыды. Торы атпен тапап кетердей боп кеп қалған Сағын мылтығын екінші рет дәлдеп көздеймін дегенше, Құныс беліне ораған ұзын дойырмен бір тартып Сағынды ат үстінен аунатып түсірді де, өзі атылып барып торының шаужайына жармасты. Қара жерге топ ете түскен Сағын зәресі ұшып қорықты ма, әлде денесінің бір жеріне есінен тандырардай зақым келді ме, әйтеуір, тырп етпей серейді де қалды. Торыны тізгінінен қыса ұстаған Құныс шапшаң басып, аттан құлаған жігіттің анадай жерге ұшып түскен винтовкасын сол қолымен көтере жан-жағына үңіле қарап, серейіп жатқан кісіге еппен жақындап келді де, шалқасынан аударып тастап беліндегі оқшантайын суырып алды. Сосын сәл еңкейіп: «Ойбой, байғұсым-ай, оңбай құлаған екенсің-ау», – деп күбірледі. Қызыққа белшесінен батып, цирк ойынын тамашалағандай боп иіріліп тұрған қарулы топқа жанарын тіктей асығыс көз тастады да, бір шешімге келгендей адымдай басып, жетегіндегі торыны сүйрелей бәйге күреңнің жанына бір-ақ тоқтады. «Бір құдайдың өзі қақпайлап қолға түсірді, әйтпесе бәйге күреңге салмақ түсетін еді» деп ойлаған ол ер артына бөктерген қоржынды торының беліне салып, шап айылын сәл босатып, төс айылын сірестіре тартты. «Мыналар топырлап шауып мазамды алмай тұрғанда құбылаға қарай қиғаштап тартайын. Шамам келгенше, оларды оқ жететін жерге жақындатпауым керек», – деп күбірлеген Құныс атқа тақымын сала беріп еді, құбыла бетке көзі түсіп тіксініп қалды: қарсы алдындағы қой бойындай ғана көлденең жонның үстіне бес-алты қарулы салт аттылы аспаннан түскендей ербиіп-ербиіп шыға келді. «Апырай, жер астынан жік шықты, екі құлағы тік шықты» деген мынау болдыау» деп ойлаған ол кідірместен бәйге күреңге ырғып мінді де, ат басын өзі өлшеп-пішкендей құбылаға емес, тура шығысқа қарай бұрып, шоқырақтата жөнелді. Құлаған жігіттен алған винтовкасын арқасына асынды да, өзінікін сол жақ тақымына басты.



	***

	Әлім бастаған он бір салт атты бірден ұмтылып Құныстың алдын орауға тырысты. Әуелі аңтарыла тұрып сәлден кейін ненің не екенін түсінгендей болған қарсы жақтағы алты-жеті салт аттылар да, жанамалай қуғын салды.

	– Нығмет, – деп айқайлады Әлім басын кейін бұрып, – сен Сағынның қасына бар. Қалғандарың оқты босқа шығындамаңдар, ататын кезде өзім белгі беремін.

	Ет қызуымен бойларына желік кірген топ әтрат бастығының соңғы сөзіне мән берген жоқ, есіл-дерті енді-енді бауырын жазып жосылта жөнелген бәйге күреңнің үстіндегі Құныста. «Апырай, бұл жолы да құтылып кетсе, ел алдында қарабет болдық» деп ойлады Әлім астындағы атын қамшылай түсіп. Артына түйдектүйдек шаң қалдырып зымырап бара жатқан бәйге күрең біраздан кейін бұларға қарасын да көрсетпейтінін қуғыншылардың бәрі де сезген болулары керек, құбыла беттегі топ тасырлатып ата бастады. Бірақ атқан оқтары Құнысқа жетпей ме, әлде нысанаға дарымай ма, әйтеуір, нәтижесі көрінбейді.

	Бірте-бірте бәйге күреңнің бауыры жазылып, қуғыншылардан ұзап бара жатқан соң, Әлім де мылтық шүріппесін екі рет басып еді, сол-ақ екен, арттағылар да әй-шәйға қарамастан винтовкаларын Құнысқа қарай кезеніп, сатырлатып оқ жаудырды. Артына жалт қараған Әлім «тоқтатыңдар» деп айқайлап еді, онысы мылтық дауысынан шошынғандай ауада ілініп қалды. Қатарласа шауып келе жатқан Нұрғазы бұған бірдеңе айтып еді, естімеді. «Ұят болды-ау» дегендей күн көзін шарбы бұлт ептеп қана көлегейледі, «айдың күні аманда мыналар не істейді-ай?», деді ме, құбыладан қызыл жел өктемдей соқты.

	Оң жақтағы топтан екі атты бөлініп шықты да, қалғандары сәл-пәл кейіндей берді. Әлім бастаған шағын әтраттың аттары да болдырған сыңай танытатын түрлері бар. Тізгін ұстаған үстіндегі иесіне дес бермей, қаз мойнын тұқырта артында будақбудақ шаң қалдырып, аласапыран шабысқа түсетін қазанат жоқтың қасы емес, тіпті жоқ екен. Үш-төрт шақырымдай қатты шабыстан кейін көбі сиыр шоқыраққа ауысатын сияқты.



	***

	Бес-алты аттылыдан бөлініп шығып, жанамалай шапқан екеу бұған жақындаңқырап қалған соң, Құныс оларға зер сала қарады. «Апырай, алдындағы құланың көсілуін-ай. Тайсойған өңірінің жылқысы емес қой мынау, түрі бөлек, сірә, Мұғалжар маңындағы Салық құланың тұқымы болды-ау, аяқ алысы тым шымыр ғой, жүдә?!» деп ойлаған ол сірестіре тежеңкіреп, ауыздыққа сүйеп келе жатқан бәйге күреңнің тізгінін әлде де шым-шымдап сәл-пәл тежей түсті. Еркіне жіберсе, жетектегі аттың ілесе алмайтынына көзі жетті, әрі ана екеуі бұдан да гөрі жақындаңқырай, жанамалай келсін, сосынғысын көре жатармын деп түйді де, өткір жанарымен артын тағы бір шолып еді, Әлім бастаған топ оқ жетер жерден алыстау сияқты. Демек, олардан қауіп-қатердің аз екенін көңілімен емес, көзімен көрді де, шүкіршілік етті.

	Құныс бәйге күреңнің тізгінін тағы да сәл-пәл тежеп, мықтылық көрсеткісі келген ана екеуін өзіне әлде де жақындатуды ойлап еді, неге екені белгісіз, олар біршама қашықтықты ұстап, бір-екі рет мылтық атты да, жанамалап шапқылай берді. «Алдындағы құла мен артындағы торының денелері енді-енді қыза бастаған-ау, ұзақ шабысты тілейтін секілді, ауыздықпен алысады ғой, жүдә. Апырай, бұлардың маған жақындамауына қарағанда қарсы алдымда таңсәрідегі тосқауыл ұрымтал тұстан күтіп жатқан болды. Шүріппені бір басып, мені тоңқалаң асырмақ қой тегі! Қарай гөр, тапқан екен оңай олжаны. Сонда атышулы Құныскерейді тұзаққа опоңай түсіріп немесе жалғыз қорғасынмен қылжитып, сосын бір таз телпек шіркін кеуде қағып ураламақ қой, пәлі? Енді маған бір құдайдан басқаның күші де, амал-айласы да жетпес». Осылай деп ойлаған Құныс астындағы атын оңға қарай жалт бұрып жанамалай шапқан екеуге тура қарсы шапты. Ана екеуі Құныстан мұндай тосын қимылды күтпеген болуы керек, сасып қалып, аттарын езулей тартып қалт тұра қалды да, тарсылдатып ата бастады. Жетектегісін оң қапталға ұстап өзі бәйге күреңнің, мінер жағына сәл еңкейген Құныс оқ жетер жерге жақындадымау дегенде бойын тіктеп екі рет оқ шығарды, екеуі де нысанаға дәл тиді. Торының үстіндегі кісі құлағанда үзеңгіге аяғы ілініп денесі сүйретіле берді де, құланың үстіндегі кісі ер қасынан ұстап екі бүктетіле, атты шаужайлай тартып теңселе тұрып қалды. Бәйге күреңді екпіндетіп келген Құныс ат үстіндегі шалажансар денені ерден жұлқи көтеріп сілки лақтырды да, құланы тізгінінен іліп алып, қапталдастыра қамшылап, күреңге тақым қысты...



	***

	«Апырай, ә» деп таңдайын қағып қалды Құныскерейдің қасқағым сәттегі соңғы әрекетін көзі шалып қалған Нұрғазы не таңданғанын, не өкінгенін өзі де сезбей астындағы атын тебіне түсіп. «Мынаусы енді шын жауыздық болды» дегенді күбірлей айтты да, кеберсіген таңдайына тілін қайта-қайта тигізді. Астындағы атын үсті-үстіне сабалап, өзінен арқан бойы озыңқырап кеткен Әліммен қатарласа, үзеңгі тиістіре қапталдасқысы келіп, астындағы атын тағы да тебініп, оң қолындағы сегіз өрме қамшысымен сауырына екі-үш рет ұрғылап еді, онысынан ештеңе өндіре алмады. «Барым осы, енді қайт дейсің?» дегендей, қоңыр төбел құлағын жымитты. Жанарын кеңірек ашып, иегін шошайта алдыңғы бетке шаншыла қарап еді, Құныскерей бұлардан қарасын үзіп барады екен.

	«Кетті, малғұн, енді оны омақастырар күш жоқ, бір Алланың өзі болмаса, ойпырым-ай, қанішер-ай, қанша адамның қанын ішсе де, бір лоқсымады-ау» деп ойлады Нұрғазы тағы да тебіне түсіп.

	Қаны басына шығып, тістеніп алған Әлім бар болғаны үш-төрт шақырымдай пәрменді шабыстан-ақ шаршаңқырап, бастапқы екпіні енді аздан соң сиыршоқырыққа ауысуға жақындаған атын бір-екі рет қамшылай тебініп еді, жануар үстіндегі иесінен ұялды ма, әлде оның да анау қара үзіп, қылаңдап бара жатқан бандыға деген өшпенділік сезімі оянды ма, әйтеуір, екінші тынысы ашылғандай төрт аяғын ширақ алып, шабысына сәл-пәл шабыс қосқан секілді. Өзін Қобыланды батырдың Тайбуырылының үстінде отырғандай сезінді ме, ат жалына қарай еңкейіңкіреп, тізгінмен қоса ұстаған винтовкасын Құныскерейдің қақ жауырының ортасынан нысанаға алатындайақ дереу оң қолына ауыстырып ұңғысын алға қарай шошайтты. Шошайтты да, неге екенін қайдам, шүріппені басып қалып, әуелі тарс еткен дыбыс шығарып, сосын зың деп ысылдай жөнелген ыссы қорғасынның ызыңына құлақ түргендей басын қисайтып, оң жақ құлағына сәл тыныс берді де, «ендігі сенім алда, жаратқан ием бар болса, оның жазасыз кетуі тіпті мүмкін емес» деп ойлаған ол көп жылдардан бері бірінші рет жаратқан иемді аузына алды. Үзеңгіден аяғы шықпай ат көтіне сүйретіліп кеткен бейтаныс жігітті Қадірдің қуып жетіп, торы атты шаужайдан ұстап, ат аяғына оратылып қалған тізгінді пышақпен қиып жібергенін де Әлім сезген жоқ.



	***

	Артындағы қуғыннан қара үзіп, бәйге күреңнің тізгінін сәлпәл тежеген Құныс алды-артын шола қарап, аз-кем ойға берілді. Пысқырына тізгінді жұлқи тартып, ауыздығын қарш-қарш шайнаған күреңді кілт тоқтатып, Құныс аттан түсті. Жетектегі екі аттың да ер-тоқымын түзеп, құланың тізгінін бостау етіп ер қасына орай ілді де, ноқтасындағы қыл шылбырын торы аттың жүгенінің сағалдырығынан өткізе бір шалып, бәйге күреңнің жалының үстіне қарай серпіп жіберді. Жаңа ғана шығын кеткен екі оқтың орнына винтовкасының оқшантайын сырт еткізіп ашты да, беліндегі тізіліп тұрған оқтардан емес, қалтасынан екі оқ алып салып, тырс еткізіп қайта жапты. Аздап күреңнің белін суытқысы келді ме, дереу шап айылын босата түсті де, бұл әрекетінен тез айныды.

	«Бұлар мені қай тұстан күтіп жатыр екен, Жемнің оңға бұрылар сағағынан ба, әлде Сарқамысқа қарай өтер тұстағы өзеннің жіңішкерер тұсынан ба? Ал егер өзенге соқпай тура құбылаға тартсам ше, онда бетпердем ашық тура тақтайдай тегіс жерде жортамын-ау, дегенмен мүмкіндігімше бір жағыма ашықтықты ұстамасам, тура қалыңдыққа кіру қауіптілеу, қорғасын оқ мұнан дірілдеп, қорықпас, егер иесі нысанаға ала білсе. Енді арттан қауіп-қатер аз, не пәле келсе де алда» деп ойлаған Құныс күреңге тақым салып, жортып кетті. Артына жалт қарап еді, жылқының әр жердегі кепкен тезегіндей шашырай шапқан Әлім тобының қарасы көрінді. «Ойпырымай, мыналардың жаны сірі екен, сірә, бір мақсатсыз тектен-тек шапқылай бергеннен не шығады, өздерін қойшы, бәрінен бұрын астарындағы аттарына обал-ау», – деп күбірлеген ол күреңді жортақтан көтере шоқыраққа ауыстырды. Әзірше беталысы – тура күншығыс. Бәйге күреңнің төрт тұяғына тағы да сегіз тұяқ қосылған соң, басқан жерлерін едәуір дүңілдетіп артына түйдек-түйдек шаң қалдырып, біз мұндалап бара жатты.



	***

	Мезгіл екінді мен ақшам арасы еді, Хамза қасындағы екі жігітті Құныскереймен ертеңгілік кездескен тұсқа қалдырып, қысқа-қысқа нұсқау берді де, өзі атына мініп, өзен жағалап жоғары кетті. Түс ауа аттанып, бандыны қарсы алмақ боп кеткендерден әлі хабар жоқ. «Солардың үгітіне бекер-ақ көнген екенмін, егер олар тағы да бірдеңеге ұшыраса, ел-жұрт алдында масқарам шығып, әркімге күлкі болудан басқа ештеңе қалмайды. Мынадай аласапыран кезде өз қолыңды өзің кесе алмайсың ғой» деп ойлаған Хамза ауыр күрсінді. Төңірегін байыппен шола бір қарап алды да, атына қамшы басты. Ойы – Жемнің жіңішке тұсына барып қас қарайғанша бақылау жасап отырмақ, арғы жағын көре жатар. Жүрегі сыздап, көңілі құлазып, алдағы болар кездейсоқ қанды айқастан хабар беріп тұрғандай ма, әлде сенікі бос жүріс, есің бар да еліңді тап деп сыбырлағаны ма екен, әйтеуір, өз денесі өзіне бағынбай ширығып, серіппелі қақпандай серпіліп тұрған жоқ, олпы-солпы, бейжай, көз алды да кіреукеленіп, құлағы шыңылдай ма, қалай?! «Қанішер бандымен кездесіп, сонымен жекпе-жекке шығасың, байқам бол, неде болса бұрын қимылда, қорқып-үрікпе, дию емес, ол да өзіңдей адам», – деп сыбырлағандай бір ойы. Енді бір ойы: «аулақ жүр, жатқан жыланның құйрығын баспа, ол сені екі шайнап, бір жұтады, оған оқ дарымайды, денесіне оқ тигізбей қағатын оның оққағары бар, ол адам емес, пері» деп құлағына құйғандай әсерде келе жатты. «Мүмкін мен онымен кездесетін шығармын» деп мырс еткен Хамза өз дыбысынан өзі шошынғандай айналасына жалт-жұлт қарап, сосын атын тебініп қалып өзен жағасымен жортып кетті.

	Күн көзі кіші бесінге ауып, қызыл екіндіге таянғанда өзеннің талма тұсынан оң жағына қарай айырылатын жіңішке сайдың ішімен бір-екі шақырымдай ілгерілеген Хамза атын сайға қалдырып, өзі қарсы беттегі бір топ жыңғылдың арасына енді. Енді де, үстіндегі ескі шинелін шешіп, астына төсеп қисая кетті. Сол-ақ екен, денесі ауырлап, еріксіз сұлқ түсірді де, көзі ілініп, ұйқы деген арсыз өзіне шым-шымдап тартқанын өзі сезбей де қалды. Әлде шай қайнатым, әлде сүт пісірімдей уақыт па, әйтеуір, ұйықтап кеткен Хамза әлдебір дыбыстан шошып оянды да, атып тұрмай, жүрелеп тың тыңдады. Құлағына жортқан ат тұяғының дүбірі естілді. Сөз жоқ, ат тұяғының дүбірі. Демін ішіне тарта тағы да жүрелей еңкейіңкіреп тың тыңдап еді, анық ат тұяғының дүбірі және де ол жақындап қалған секілді. Албасты басқандай еңсесін жаза алмай, жүрегі шым-шым етіп, маңдайынан тер бұрқ ете түсті. Сәл-пәл есеңгіреп отырды да, винтовкасының ұңғысына оқ жіберіп тіктелді. Осы сәтті күтіп тұрғандай сайда байлаулы тұрған аты шұрқырай кісінеп қоя бергені. Аттың кісінегені әсер етті ме, әлде өз бойындағы намыс оты мен қажыр-қайраты тұтанды ма, әйтеуір, отырған орнынан құйрығына шоқ басқандай атып тұрды, атып тұрып жанарын алға жіберіп еді, жетегіндегі екі атымен астындағы күреңді ойнақтатқан жүргінші кеуделеп алпыс-жетпіс қадамдай кеп қалған екен. Бұл – винтовкасын көтеріп алып, алдындағы нысанаға бағыштады. Жылқының кісінеген дауысына бөгеле қоймаған жүргінші алдында мылтық кезеніп тұрған кісіні көріп кілт тоқтатады да:

	– Кімсің, оқ шығармастан бұрын тілге кел, мүмкін мен сияқты жолаушы шығарсың жылқы іздеген, – деп қаттырақ үн қатты, үнінде зіл, адамды арбап тастайтын тылсым күш бар секілді ме, қалай?

	Хамза кенет қалтырап кеткен қолын тістене тоқтатып, өзінеөзі дем беріп, өзін-өзі іштей жігерлендірді де:

	– Құныскереймісің, мен Ойыл ГПУ-дың бастығы Хамза Төреқұловпын, сені күтіп жатыр-ем, құдай айдап қақпанға өзің түстің, қанішер! Құдай бар екен, бүгін таңда бізді қансыратып құтылып кетіп-ең, қаны жіберсін бе үш адамның, үйір иманыңды, бұл жолғы кезек менікі, – деп айқайлай сөйлеген Хамза ат үстіндегі үйелмендей дененің жүрек тұсын нысанаға алып шүріппені бірден басты.

	– Ал онда өз обалың өзіңе, – деген дауысты құлағы шалғандай болып еді, кенет кеудесі ұйып, аспан төңкеріліп, табанының астындағы қара жер солқылдап, теңселгендей болды да, сылқ етіп отыра кетті. Қолындағы осыдан бір минут бұрын ажал шақырған қаруы уысынан сусып барып жерге түсті.

	Хамзаның атқан оғы Құныскерейдің кеудесіне емес, бәйге күреңнің тура омырауына тиді. Хамза бұрын атты ма, әлде Құныс бұрын шүріппені басты ма, ол жағы белгісіз, әйтеуір, ойда жоқта ат пен адам қансырады да қалды. Астындағы атының ыршып барып қалт тұрғанынан-ақ оқ тигенін бірден сезді де, ер үстінен тез түсті. Түсті де, омырауына үңіле қарап еді, төс пен өңештің дәл ортасынан ыстық қан шапшып омырауын жуып кетіпті. Екі-үш рет демін ішіне тарта осқырынған күрең тәлтіректеп барып құлап түсті. Осы мезетте шапшаң қимылдаған Құныс төс айыл мен шап айылды босатып үлгерді. Жантәсілім бола алмай басын қара жерге қайта-қайта соққылай берген соң, Құныс беліндегі күміс сапты кездікпен бауыздап жіберді. «Аллау-акбар, аллау-акбар, обалың мені мен ана жатқан сабазға» деп күрсінді Құныскерей кездігіндегі қанды жадағайының етегіне сүртіп. «Сен мені қарсы келген ажалдан талай рет қорғап қалып едің, мен сені сақтай алмадым» деп тағы да күрсінді. Тез қимылдап жетектегі құланың ер-тоқымын лақтырып тастап, кідірместен өзінің ер-тоқымын салды. Сосын құланың үстіне ырғып мінді де, серейіп жатқан бәйге күреңді бір айналып «қош, жүйрігім» деп дауысын соза ат басын тура күншығысқа бұрып шоқырықтай жөнелді. Неге екені белгісіз, жан-жағын шолып немесе артына бұрылып қараған жоқ.



	***

	Аттарын үсті-үстіне сабалап Әлім бастаған топ қара үзіп кеткен Құныскерейдің ізімен жортып, құлаққа талып жеткен мылтық дыбысы шыққан жерді мөлшерлеп келсе, тосын жайдың үстінен шықты. Қызыл қанға малынып бір жылқы жатыр, одан сәл әрірек топ жыңғылдың шетінде шалқасынан түсіп бір кісі жатыр. Атынан ырғып түскен Әлім жатқан кісіге үңіле қарап:

	– Апырай, мынау Хамза ғой, Ойыл милициясының бастығы, Нұреке, тез тамырын ұсташы, кеудесінде жаны бар ма, екен? – деп айқайлап жіберген ол Хамзаны дереу алдына алып киімін шешті де, көйлегін қақ айыра пәршалап төс сүйегінен аққан қанды сүртіп, жарасын таңуға кірісті.

	– Қансырап қалыпты ғой, әйткенмен тамыры болар-болмас соғып тұр, тірі, ойпырым-ай, көретін жарығы бар екен, шіркіннің, жыңғылдың шетіне бауырымен жылжып келіпті-ау. Жігіттер, су беріңдерші, аузына су тамызайық, – деді Нұрғазы шапшаң сөйлеп. – Оқ кеудесін тесіп өткенмен, өкпе мен қолқадан сәлпәл ауытқып тиген екен, – дегенді қосып қойды.

	– Е, е, бәсе, өкпеге тисе сеспей қатады ғой, оққағары бар екен байғұстың, – деді біреу күңкілдеп. Оның сөзіне көңіл аударып, назарын салған ешкім болмады.

	Аузына су құйып жарасын таңған соң, Хамзаны көтеріп, сәл дөңестеу жерге жатқызды. Кеудесінде жаны болғанмен, есін әлі жия қойған жоқ, тек болар-болмас ернін жыбырлатып, қасын кергендей ме қалай, әйтеуір, тірі екенін білдіріп, айналасын қоршап тұрғандарға бір қуанышты хабар жеткізгендей.

	Жұрттың бар назары енді жаппай анадай жерде қанға бөгіп жатқан жылқыға ауысты. Адымдай басып алдымен жеткен Әлім алдындағы жансыз атқа қадала қарап, басын шайқап бір аттам кейін шегініп еді, одан кейін барып көз қырын тастаған Нұрғазы:

	– Масқара, мынау бәйге күрең ғой, – деп жүзін төмен қаратып жүресінен отыра кетті. Сосын тілі байланып қалған кісіше атқа қарай қолын шошаң-шошаң еткізді. Жапа-тармағай ұмтылған топ кеңірдегі қиылып, өз қанына өзі шомылып, серейіп жатқан атқа еңкейе де, шалқая да қарады. Қарады да, таңдайларын тақылдатып, көзі мен танауына шыбын қонған сиырша бастарын шайқады. Сосын іштерінен біреуі: «Обал-ай, обал-ай, обал қайда мұның», – деп еді, тұрғандардың көпшілігі осы сөзді дәлме-дәл қайталады.

	Бұл айқас қалай басталып, қалай аяқталды деген болжамды айтуға тұрғандардың ішінен біреуі белсеніп шыға қоймады. Бәрі де үнсіз, бастарын иіп тағзым еткендей, аты-шулы жүйріктің қасында қақшиып-қақшиып тұр. Жақтарын қарыстыра беруге шыдамады ма, топтың ішінен біреуі:

	«Е, е-ей, жалған өмір-ай, енді мұндай жүйрік Тайсойған өңірінде жарық дүниеге келер ме екен, әй, келмес, келмес, обалың жауыз Құныскерейге», – деді де, өзінің не айтып тұрғанын аңғармады ма, кенет сөзінің аяғын «иманың салауат болсын, иманды болғыр» деп бітіріп еді, Әлім әлгіге жалт қарап қату қабақ танытты. Бірақ ләм-мим деп аузын ашпады.

	– Ей, есің дұрыс па өзіңнің, иманды болсынды адамға айтпай ма? – деді жаңағыны оң жақ бүйірінен түртіп қалған Олжабай еріксіз езу тартып. Бұл сөзді ол жай, сыбырдан сәл жоғары екпінмен айтса да ,тұрғандар түгелге жуық естіді. Естісе де, мән бермеді ме, мырс еткен немесе өзін-өзі ұстай алмай, «Ой, пәлі, айтасың-ау» деген біреу-міреу болмады.

	Күн көзі ұясына қарай еңкейді. Құбыладан бетті шарпырдай ыстық жел есіп, көп тұрақтамай өте шықты. Таяу арадан саршұнақ шиқылдады. Қан иісін қалай сезгенін кім білсін, екіүш ала қарға кеп анадай жерге қонды. Күннен мен салмақтымын дегендей, көкжиектен арқан бойы жоғары, әлде одан да сәл биіктеу ме, көк айдынында жүзген қуыршақ қайықтай шалқалап құбыла мен батыстың ортасында қияқ ай күлім қағады. «Бәрібір сендерге Құныскерей қарасын да шалдырмайды, енді әуре болмай, ауылдарыңа қайтыңдар» дей ме, әйтеуір, екі ала қарға бірінен соң бірі қарқылдайды. «Мына екі аяқтылар неғып тұр, бостан-босқа, жылы күйінде жемтігімізді шұқытпай» дегендей, үшіншісі бұлардың төбесінен айналып ұшып, таяқ тастам жерге қонды.

	– Қарғаның таяу кеп қарқылдағаны жақсы ырым емес, тегінде мына пәлекеттер бізді басынуға айналды-ау, – деп жұрттың назарын өзіне аударғысы келген Олжабай екі иығын қомдап, ыңырана бастап еді, кенет орнынан тік көтерілген Нұрғазы:

	– Жігіттер, терең етіп көр қазып, бәйге күреңді жерлейік, денесін қарға, құзғын шоқымасын, киелі жануар еді, айдалада ашық күйінде қалмасын, – деп бір-екі қадам алға аттады. Өңі көгістеніп, еріні дір-дір етеді.

	– Ойбай-ау, Нұреке, күрек жоқ қой, күрек, көрді қолмен қазамыз ба? – деді Садық күңкілдеп.

	– О, жасаған ием, қазір байқап тұрмын, бауыздап кеткен екен ғой, ойпырым-ай, ойпырым-ай, астындағы атының не жазығы болды екен, а? Ой, қанішер десе, қанішер-ау өзі, шөлдегесін судың орнына күреңнің қанын ішкен ғой малғұн, – деп Олжабай дауысын сөздыра беріп еді, Әлім жалт қарап, өткір жанарымен айтып тұрғанының түкке тұрмайтын бос сөз екенін оған да ұқтырды. Олжабайдың көмейінде создыра берген дауысының жартысына жуығы қалып қойды, бірақ тамағын кенеп, шашалған жоқ.

	– Нұрекең дұрыс айтады, текті жылқы ғой, денесін жасырып кетейік, менің қанжығамдағы шолақ күректі алып, кезектесейік, тездетпесек, қараңғы түсіп кетеді. Садық, Хамзаның қасына баршы, ептеп басын көтеріп аузына тағы да су тамызшы. Сәлден кейін жарасын құрғатып, қайта таңармыз, – деді Әлім көтеріңкі үнмен.

	– Осы қазір Құныскерей қайда жүр екен, а? Бәйге күреңді бауыздап өлтірді, енді қусақ, оны құрыққа сөзсіз түсіреміз, – деді арт жақтан біреу дауыстай сөйлеп. – Ұстап алып, өзін бауыздар ма еді жауыздың...

	Ешкім сөзін қостай қоймаған соң ол да тым-тырыс бола қалды. Сай жақтан жылқының шіңкілдей кісінегені естіліп еді, бәрі абыржып Әлімге қарады. Әлгі банды қарақшы емес пе екен деген ой тұла бойларын дір еткізіп, кеуделеріне қорқыныш ұялата бастап еді, Нұрғазы:

	– Бұл Хамзаның аты шығар сайда байлаулы тұрған. Қорқыпүрікпей-ақ қойыңдар, енді бізге Құныскерейдің өзі түгіл, көлеңкесі де жоқ. Енді оны қуамын деп әуре болудың да қажеті жоқ. Кетті ол пәлекет. Босқа арам тер болмай, кейін қайтатын шығармыз. Егер біз келмегенде, Хамза да опат болатын еді, көретін жарығы бар екен, – деп толғамды сөз айтты.

	Әлім үндемей, қызарып, ұясына батып бара жатқан күн көзіне қарап, ауыр күрсінді. Сосын дереу баскиімін оң қолымен жұлып алып, умаждай бет-аузын сүртті де, беліндегі белбеуіне қыстыра салды. Байқаған кісіге жанарына әлдебір мұң ұялап, көзі кіртиіп, бетінің әжімі тереңдеп, тап қазір қартайып қалған секілді еді. «Ел-жұрттан мүлдем ұят болды, қарабет күйімде оларға қалай көрінемін, – деп ойлады Әлім. – Олардың сұраулы жүздеріне қалай қараймын? Әлде Құныстың ізімен жалғыз өзім қуғын салсам ба екен? Онда мына Хамзаның кебін киіп, айдалада ит-құсқа жем болам-ау! Мен өлді деп кімнің несі қисаяр дейсің, қайта: өзі де жарымес еді, сол жарыместігінен көрепе-көзге өзіне өлімді сатып алды дейді-ау! Сосын қарқылдап күледі-ау, рахаттанып. Жаны бар, есі дұрыс кісі Құныскерейдің соңынан қуар ма! О, есуас, өзіне сол керек деп мұның дұшпандары бір жасап қалады-ау! Жо-жоқ, не десе, о десін мен бір қарақшы үшін жанымды тәрк ете алмаймын. Маған да өмір сүру керек. Мен де ет пен сүйектен жаратылған адаммын. Менде де қатын-бала бар. Апырау, мен неден сасып, өзімді-өзім жерлей беремін. Құныскерейді ұстай алмадың, дер кезінде батылдық көрсете алмай, қолға түсіп тұрған қарақшыдан тапа тал түсте айырылып қалдың, ұйымдастырушылық қабілетің мүлдем жоқ әрі басшы ретінде батылдығың жетіспейді, қорқақсың, күні ертең қызметті тапсыр десе, тапсырамын. Екі қолға күрек көп емес пе, түге. Әйтеуір, қатын-баламды асырармын, қой бағып немесе өгіз соқа айдасам да. Тіпті қуғындап күн бермей жатса, Орынбор, Жаманқала бетке қарай бір түнде жылыстап кетермін, оған мүмкіндігім бар ғой».

	– Әлеке, күреңнің денесін жасырдық, ой, Әлеке? – деген дауыстан селк етіп зілбатпан ойдан тез айығып, өне бойынан қуып шығуға тырысты.

	– Ә, бәсе, тездеткендерің өте дұрыс болды, ыждағаттап жібердіңдер ғой тіпті, мен байқамай қалыппын. Нұреке, ақылдасайықшы, мына Хамзаны қалай алып жүреміз, арба болса бірсәрі, ептеп-септеп жеткізер едік. Нұреке, мына жұрттың бас-аяғын жинашы, асықпай пікірлесейік, не істеп, не қоямыз. Манағы Нығмет келмеді-ау, масқара қылып Сағын жазым болмаса игі еді, – деді Әлім сәл-пәл тамағын кенеп. Сөзінде де, өңінде де абыржудың белгісі бар сияқты.

	– Құныскерей атып кеткен екі кісіге қол ұшын беруге Қадір қалып еді, біреуін аты сүйреп кетті ғой, анаусы да тірі болмас, әй, жауыз-ай, қырғынды салып кетті-ау қарасы өшкір, – деді Нұрғазы кібіртіктей сөйлеп.

	– Нұреке, бәйге күреңнің өлімінде жұмбақтайтын ештеңе көре алмай тұрмын. Оқ тиіп омақаса құлағасын тірі қалдырмайын деп бауыздап кеткен ғой. Шамасы, – деді де, Әлім еңкіштеу кеудесін кейін керіп бойын жинақтап алды. Арам ойдан аршылып сілкінгендей болды.

	– Солайы солай ғой. Бірақ талай рет өзін ажалдан құтқарған атын шіміркпестен бауыздап ең болмаса денесін жасырып кетпеуі адамшылық қасиет емес қой. «Қасқыр да қас қылмайды жолдасына» деген нақыл сөз бар емес пе, – деді Нұрғазы сырт айналып. – Қазір, Әлеке, қазір, өзіме-өзім келіп, ойымды жүйелеп алайыншы, сосынғысын көрерміз.

	– Нұреке, қызықсыз, ол күреңді жерлеп, басына дұға оқимын дегенше біз жетіп келмейміз бе? Жалмауызға да жан керек демекші, оған да жан керек қой. Сол шырқыраған шыбын жаны үшін қашып жүр емес пе ол. Әйтпесе мені неғылсаң о қылыңдар деп жатпай ма, көсіліп, – деді Олжабай бүйірін таяна сөйлеп. – Жалғыз ұлын жерлеген адамша күңіренгеніңіз не? Бір ат қалай өлсе де өлді, сонымен сөз бітті емес пе, түге?! Сол үшін бәріміз бірдей қара жамылып, қарғыс отын жағуымыз керек пе? Соншама не бопты?!

	Аяқастынан әсіресе Олжабайдың аузынан мынандай дуалы сөз шығады деп ешкім ойламағасын ба, әйтеуір, тұрғандар ауыздарын ашып, біресе Әлімге, біресе Нұрғазыға бақырая қарады. Тіпті Құныскерей анабір қалыңдықтан шыға келіп, бәрімізді қан-жосағып қырып кетер-ау, деп осыдан сәл уақыт бұрын әркімнің кеудесінде тұрған шайтан-күдікті мүлдем сейілтіп жібергендей болды. Біреулер Олжабайға сүйсіне қараса, біреулер бұл неғып би бола қалды дегендей, күдіктене қарады. Аяқтарына тұсамыс салынбай, тек қана қақшиып қаңтарулы тұрған аттар да құлақтарын қайшылап, пысқырып-пысқырып қойды. Сайдағы Хамзаның аты тағы да шіңкілдей кісінеп еді, бірақ Олжабайдың сөзіне аузын ашып, көзін жұмғандардың назарын ол да аудара алмады. «Апырай, атышулы ізші Нұрғазыға билік айтатындай кім еді бұл, күні кешегі қаратабан жалшы Олжабай емес пе еді, осы кезге шейін аузындағы сөзі, үстіне киген бөзі түсіп қалайын деп жүрген бұл неғып күтпеген жерден аталы сөз айтқыш боп кетті» деген қызғаныш ой біреулердің көкірегін шымшылап алғаны рас еді. Кім не десе, о десін, жас жігіттің сөзі жұрттың бәрін ұйқыдан оятқандай серпілтіп, сергітіп жіберді.

	– Дұрыс айттың, інім, дұрыс айттың. Аталы сөзге көргенсіз ғана тоқтамайды деп еді, мен тоқтадым, өйткені аз-кем мына өмірден көргенім әрі ұққаным да бар. Маған жаңа «ой, көргенсіз» десең де арланбас-ем, «көргенсіз дегенге арланба, көргеніңнен көрмегенің көп» деген ғой атамыз қазақ. Әңгіме онда емес, әңгіме дер кезінде сенің ақылды сөз әрі аталы сөз тауып кеткенің. Рахмет інім, көп жаса, Алла разы қылсын өзіңді, – деді Нұрғазы үстіндегі жадағайының қауырсынын қос қолдап ұстап тұрып.

	– Жолдастар, – деді Әлім дауысын көтеріңкіреп, – алға қойған мақсатымыз банды Құныскерейді қайткенде де дұзаққа түсіру еді, жоғары жақ та, бандыдан зәбір-жапа шеккендерде бізден осыны күтіп, бізге тілекші һәм қамқоршы боп отырғанын жақсы білесіздер. Амал не, «күректің басын бассаң, сабы өзіңе тиедінің» кері боп тұр ғой. Жалғыз адамға дұзақ құра алмай, қанжоса боп әрі ел, қалды жұрт алдында қарабет боп жүрелеп отырғанымыз мынау. Жалғыз атты адам емес, жалмауыз болды, оған оқ та дарымайды. Оны қарғыс та атпайды, әйтеуір, оның дегені болады да, біздің дегеніміз бомайды. Неге? Өйткені бізде тактикалық шешім не жоспар жоқ. Бөрінің ізіне түскен аңшыдай оның ізімен далбақтап шапқылай бердік, шапқылай бердік. Ол бізді ақырында күлкі етті. Енді, міне, онымен біржолата қоштастық десе де болады, ол енді қарасын да көрсетпес. Оны енді құдайдың оғы атпаса, адамның атқан оғы оған бәрібір дарымайды. Жалғыз болғанмен, оның бізден айласы да, күші де, тәсілі де басым. Енді оны қуып әуре болудың, меніңше, қажеті жоқ, осы тойғанымыз да жетер. Бүгін түн осы араны сағалайық, өйткені Хамза ауыр жаралы, сәл беті бері қараса аттанып кетерміз. Менің айтарым – осы, кәне, кімнің алыпқосары бар.

	Отырғандардың бәрі бірдей болмаса да кейбірі «уһ» деп іштерін босатып жүздеріне қан жүгіртті. Кейбіреулері аяқтарын жазып қорқыныш үрейінен айыға бастағандай күйге енді. Біреуі естілер-естілмес үнмен «шіркін-ай, бір шыны ыстық шай болса ғой, құрыс-тырысымыз жазылып-ақ кетер еді» деп қалды.

	– Шайшылын мұның, – деді Асқар күңкілдей сөйлеп. – Біреу қан ішіп жатса, бұның шай ішкісі келеді, ә! Қызық-ай!

	– Осы Құныскерей қаншама дию-пері болса да шаршапшалдығатын уақыты жеткен сияқты. Топ құрмай-ақ, екіүшеуіміз артынан қуғын салсақ қайтеді? Астындағы сенімді атынан айырылды, ендігі беталысы – құладүз шөл. Сонда ол иттің ұшатын қанаты болмаса, жердегі жағдайы онша мәз емес секілді маған. Бағытын бір бағдарлап, қарасын көзіміз бір шалса, ептеп-септеп дұзаққа түсірер ме дедік, қайтер едік, – деді манадан бері сөзге араласпай сырттаңқырап тұрған Өрнек.

	Үнсіздік. «Мынанікі не батырлық, ойбай-ау, мына байғұсты қан тартып тұрған жоқ па екен, сірә? Апырау, атышулы ізші Нұрекеңнің өзі індете алмағанда ол періні, мылтықты дұрыстап ата алмайтын, тіпті ат үстінен еңкейіп тоқтыны көтере алмайтын Өрнектің тәуекелге бел буғысы келгені несі-ай! Қызыл тілде буын жоқ деген рас екен ғой. Адам тіпті не сөйлегісі келсе, соны сөйлей береді екен ғой. Е, е, шіркіннің айдалада тұрып дәуірлеуі-ай! Егер Құныскерей қарсы келсе, тіл-аузы байланып бұтына қалай жіберіп қойғанын сезбей қалар еді, бұл батырың. Албастысы бар ғой ол қарақшының, адамды арбап тастайтын. Сосын тырп етіп көр» деп ойлады ма, кім білсін, әйтеуір, Өрнектен басқасы бастарын салбыратып, аузын буған өгіздей мелшиіп отыр. Топ жыңғылдың шетіне барып дүзге отырып қайта оралған Нұрғазы ғана:

	– Ойласайықшы, дегенмен, Өрнектің сөзінің жаны бар сияқты. Әлеке, қалай ойлайсыз, сонда бізді соншама қан-жоса еткен ол қанішер аман-есен шоқытып кете бере ме, – деді Хамзаның жанына барған Әлімге жүзін бұрып. – Бәйге күреңнің ажалы мені есеңгіретіп тастап еді, жаңағы Олжабайдың сөзінен кейін өзіме-өзім келіп, санамда саңылау пайда болғандай күйге түстім.

	– Нұреке, ақылдасайық дегенім сол ғой. Көп түкірсе көл, көптің жұдырығы түйілсе, тауды да тесіп шықпай ма, тегі, – деді Әлім орнынан тұрып, Нұрғазыға қарай қадам басып.

	– Осы Хамза жалғыз ба екен, отрядындағы солдаттары қайда мұның? – деді Асқар, – бізге көмекші болар еді, егер бандыны тағы да қуа қалсақ...

	– Манағы оққа ұшқан екеу, тірі қалған үшеуі осынікі шығар, шеп құра алмай, әр тұсқа бөлініп-бөлініп кеткен ғой. Әттең, қасында бір солдаты болса, Құныскерейдің қалпағын қайыратын еді-ау! Онда біз бәйге күреңді емес, бандыны жерлеп мәз болатын едік. Төлегенді тарс еткізген Бекежан боламын деді ме екен, е-е, Құныскерей Төлеген мен Бекежанды қосқандағыдан да әлдірек, күштірек, айлалырақ. Әрине, қанішерлігі жөнінен Бекежан да қалыспас, бірақ оған Құныстың тақымы толмайды ғой. Меніңше, осы эпостағы Бекежан қорқақ па деп қалам, өйткені Төлегенді жасырынып жатып атты ғой, жекпе-жекке шығуға жүрегі тұрмады. Ал біздің Хамза-екең алпауыт Құныспен жекпе-жек шықты. Бекежан құсап жасырынып жатып атқанда бандыны шалқасынан түсіретін еді, – деді Өрнек қызулана сөйлеп.

	– Ой, айтқышым-ай, – деп езу тартты Олжабай. – Дегенмен, сөзің қисынға келеді. Құныскереймен Хамзаның жекпе-жек шыққаны кәміл. Әлеке, кешірерсіз, өз пікірімді айтуға рұқсат етіңізші?!

	– Айтыңыз, – деді Әлім, – бірақ құр сөзбен уақытымызды өткізіп алмайық. Нұреке, сіз де ойлана беріңіз, байқайсыз ба, жігіттердің көңілі жаман емес әрі екіұдай ұсыныс туындап тұр ғой. – Неге екені белгісіз, осы сөзді айтқанда, Әлімнің өңі көгістеніп, ішінен әлдекімге ашу шақырып, кеудесінде алайдүлей мазасыздық пайда болған секілді ме, қалай!

	– Жекпе-жек болды дейтін себебім, меніңше, Хамза бұрын атқан, өйткені Құныстың оғы кеудесін тесіп өткеннен кейін ол винтовканың шүріппесін баса алмас еді. Сосын құлап түсіп, жан-дәрменімен жорғалап, жыңғылдың шетіне жеткен. Сонда он-он бес метрдей, яғни он-он бес аршындай жорғалған да, қансырап құлаған. Өлмегені, қан ішіне кетпей сыртына кетіп жарық дүниені көруіне себепші болған. Сосынғысы өзімізге мәлім. Сонда жиырма-отыз қадамдай қашықтықтан Құнысты неғып жалп еткізе алмады, осы жері маған түсініксіз. Қорғасын оқ тайып кетіп, күреңнің қолқасын тесіп жібергені айдан анық. Себебі оқ өңеш пен төс сүйектің ортасынан ұрып, атты бірден жантәсілім қылған. Қырылдап тұяқ серпіп жатқан соң Құныс оны бауыздап жіберген ғой, басқа амалы қалмағасын.

	– О, қанішер-ай, а, қалай көзі қиды екен, – деді топ ішінен біреуі күңірене дауыстап.

	– Дұрыс қой енді, бұл арада Құнысты кінәлаудың жөні жоқ, орыс емес қой ол бауыздамай, жануарды бастан ататын. Дұрысын дұрыс деуіміз керек, – деді Олжабай екілініп. – Мал бауыздау дегеннің өзі – мұсылманшылықтың белгісі. Христиан дініндегілер мал бауыздау дегенді мүлдем білмейді, ал керек болса. Біздің түсінігімізше, бауыздалған малдың арам қаны шығады, адал. Ал басқа діндегілерге бәрібір, – дегенді үстемелей қосып қойды.

	– Жігіттер, пайдасыз, бос сөзді сиретіп, нақты іске көшейік. Нұреке, сіз не дейсіз? – деді Әлім Нұрғазының бет-жүзіне үңіле қарап. – Уақыт жылжып барады, бір шешімге келейік, әрине, жүз ойланып, мың толғанып дегендей...

	– Меніңше, – деді Нұрғазы, – Құныскерейді енді қуып бәтуа табу қиынның қиыны. Енді ол бізге алдырмайды да, шалдырмайды да, тіпті қарасын да көрсетпес. Өйткені, астындағы құла бәйге күреңдей болмағанмен, мықты әрі аршынды ат шығар деп ойлаймын. Жылқы таниды ғой ол кесапат, әйтпесе иесін әдейі атып, құланы жетектеп кетпес еді. Құдайдың оған айдап беруін қарашы, егер Сағынның торысымен қалғанда, көп ұзай алмайтын еді. Құланың мүсініне көңілі толған ғой, сай ішіндегі Хамзаның атына назарын салмауына қарағанда. Мен бір нәрсені түсінбеймін. Соншама адамның қанын ішкен қарақшыға Алла тағала неге көмектесе береді, омақастырып, серейтіп тастамай. Ал Алладан ақ тілеген біздің жүрісіміз мынау. – Нұрғазы ауыр күрсініп алып, сөзін жалғастырды. – Енді бізге қарасын да көрсетпейді дегенімнің басты дәлелі – оның алдында кейін серпілтіп, аз-мұз болса да састырып, ойландырып тастайтын кедергі жоқ қой деп қорқамын. Алдында тосқауыл жоқ екенін болжамдай алатын ол қарақшы өзінің жоспарын іске асырып, қалай жортамын, қалай қарай жортамын десе де жортады. Алдан – тосқауыл, арттан қуғыншы жоқ екенін сезбейді дейсің бе, сезеді. Көңілін әбден орнықтырғасын, аттың бабы мен өзінің бабын ғана ойлап, қонатүстеніп, жайбарақат жортады ол.

	– Сонда оның бағыты қай жақ деп санайсыз? Маңғыстау арқылы Түрікменге өте ме, әлде Қарақалпақ арқылы Өзбекке өтіп кете ме? Әлде бұл ит Тәжік елін сағалап барып, Ауғанға зып берер ме, екен, а? Анық бағытын білсек, гурьевтегілерге хабарлап, алдынан тосқауыл жасауға әрекеттенер едік. Нұреке, ойланыңызшы! Енді бізге Құныскерей жоқ, істің бәрі осымен бітті, ішкен қанымыз, шыққан жанымыз бен жеген таяғымыз өзімізге олжа деп төмен қарап отыра бергеннен не шығар дейсің, тағы да бір сілкінейік! Өрнек тауып айтты және де намысқа тиетін сөз айтты, – деді Әлім көтеріңкі үнмен. Бір өзі мінберге шығып қалың қауымның алдында сөйлеп тұрғандай екі қолын кезек-кезек шошаңдатып еді, қолтығына қыстырған баскиімінің жерге түсіп кеткенін де байқаған жоқ.

	Әлімнің сөзінен кейін тымық кештің тыныштығын бұзбайық дегендей, төңіректі сәл-пәл үнсіздік басты. Тіпті отырғандардан қорс етіп танауын тартып немесе алақандарын уқалап, саусақтарын сыртылдатқан да ешкім болмады. Атсоқты боп әбден шаршағандай сыңайлары бар ма қалай, әйтеуір, кеудемсоқтап жаңа ғана көсіле сөйлеген Өрнектің өзі төмен қарап бұқшиып отыр. Осы сәл-пәл тыныштықты бұзғысы келгендей, сайда тұрған Хамзаның аты тағы да қатарынан екі рет шіңкілдей кісінеді.

	– Мына атқа әбден обал болды ғой, барып жетектеп келсеңдерші, – деді Нұрғазы жан-жағына қарап.

	– Жарықтық, иесін жоқтап тұр ма екен, жылқы малы тым сезгіш қой, иә, иесінің адам болар-болмысы әлі белгісіз-ау, әлі есін жиып, тілге келмей жатыр, – деді Олжабай.

	– Олжабай, жаңа сен бір пікірім бар деп едің, айтсайшы енді, сағызша созбаламай, қараңғы түсіп кетуге айналды, – деді Әлім қабағын шытып. – Нұреке, сізде қандай ой бар?

	– Менікі бір пікір, үш-төрт адаммен Құныскерейді қуу керек. Ол айуан жазасыз кетпесін ең болмаса астындағы атын атып жаяу қалдырайық құлатүзде. Шөлден өлсін, – деді Олжабай. – Байқаймын, біразың қорқақсоқтап отырған сияқтысыңдар-ау!

	– Пәлі, өзің тіпті қара нар екенсің ғой, менің де айтарым – осы. Ол қанішерді серуендетіп қоямыз ба, қуғынды салайық сартылдатып, мігір бермейік оған. «Қырық жыл қырғын болса да ажалды өледі» демей ме аталарымыз. Ажалымыз сол бандының атқан оғынан жетіп тұрса, амал нешік. Әйтеуір, келер ұрпақ айтады ғой, Құныскереймен айқасып өлді бұл сабаздар деп. Мүмкін тарихта аты-жөніміз қалар, кім біліпті, – деді Өрнек желпініп.

	– Жоқ-ау, таразылап көрейікші. Ол Құныс та адам ғой, аңыздағы дию емес немесе жырдағы алты жасында жауға шапқан Қобыланды батыр емес. Суға салса – батпайтын, отқа салса – күйметін Алпамыс та емес. Жай қарапайым банды, ал мерген шығар, онда не тұр, жүрегімді тоқтатып атсам мен де мергенмін. Оны өзіміз қолдан аңызға айналдырғанбыз. Анада мола басында бәріміз жабылып байлап тастау керек еді. Құдай айдап келген қарақшыдан сескеніп айырылдық та қалдық. Бізде жұдырықтай жұмылған бірлік жоқ. Әрқайсымыз жеке-жеке өз жанымыздан қорқамыз. Сосын біз ыммен түсінісу дегенді тіпті де білмейміз. «Ымға түсінбеген дымға түсінбейді» демей ме нақыл сөз де, – деді Олжабай әр сөзін қадай сөйлеп.

	Байқаған кісіге оның екі беті қуқылданып, маңдайы жиырылып, шағын денесі шиыршық ата тас түйін боп, екі жұдырығы түйіліп, тап қазір Құныспен жекпе-жекке шығуға әзірленіп, не өмір, не өлім деп қанын ішіне тартып, ата-баба әруағына сыйынып, семсерін суырғалы тұрған секілді. Ептеп оң аяғын сылтып басатыны, жаяу айқаста не қара жерге, не ат үстінде үзеңгіге тіреуге келмей қапыда құлап қалатыны есінен шығып, тым қызуланып кеткен сияқты ма, қалай?! Әйтеуір, үлкен дүбірге қосылатын арғымақтай, қалқан құлағы қызарып, көкшілдеу көзі тесірейіп, қалыңдау еріні сәл-пәл ашылып, қос жанарын бір нүктеге қадап алыпты. Мұндай әсерлі сөзді бұрын-соңды Олжабайдың аузынан естімеген жұрт аң-таң. Біресе Әлімге, біресе Нұрғазыға қарай мойындарын кезек-кезек бұрады. Кейбіреуінің еріні көгістеніп, иегі шошайып, көздері бақырайып, орындарынан сәл де болса қозғалуға шамалары келмей қалған секілді.

	– Ей, Олжабай, – деді Нұрғазы кенет кеудесін көтеріп. – Сөз сөйлеуге келгенде бәріміз де шеберміз. Бірақ ісіміз бен сөзіміздің арасы тым алшақ жатқанын пайымдап, ескерсек қайтеді. Сөйлеудің жөні осы деп қасиетті сөзді босқа қор қылғанымыз жарамас. Рас, әркім өз сөзіне өзі жауап беруі керек, ол шындық. Ал енді сен тап қазір сөйлеген сөзіңді ойша саралап, қорытып көрші, қолыңнан не келіп, не қояр екен? Рас, Құныс дию емес, адам. Ал осы адамды тек біз ғана емес, жеті жыл бойы Гурьевің бар, Текең бар, Ақтөбең бар, әйтеуір, осы үш аймақтың үкіметі қуып не ұстай алмай, не өлтіре алмай жүрген жоқ па? Сонда Құныс кім, біз кім, сен кім? Қазір осы арада Құныс шыға келсе, құдай деп айтайын қолыңдағы мылтығыңды кезене алмай қаласың. Қорыққаныңнан өзіңнің бар, иә, жоқ екеніңді ұмытып кетесің. Ол – тәжірибелі де айлакер, күшті де мерген. Қарсыласына тым қатыгез, ауыз толтырып айтқанда, нағыз баскесер, қанішер ғой. Оны өткенде өзің де көрдің. Ал ондай адамды көктегі тәңірім ғана жазалай алады. Әзірге тәңірім оның жолын ашып, ойлаған мақсатына көмектесіп тұр. Сондықтан «тфу, пәлекет» деп артынан бір уыс топырақ шашып, «жолың болмасын, жолың болмағыр» деуден басқа шараны көрмей де, сезбей де тұрмын. Ал егер қайткенде де артынан қуайық, тірі пендеміз ғой бір амалын табармыз десеңдер, мен дайын. Сендерден бөлініп нені қарық қыламын. Менде бар қатын-бала сендерде де бар. Сендерді жыртылып, айырылған теңіздің сеңіне айдап, өзім жағада жападан-жалғыз қалғанда не бітіремін. «Көппен көрген ұлы той», «Жалғыз жүріп жол тапқанша көппен бірге адас» деп аталарымыз тегіннен-тегін айтпаған шығар. Ал оның бағыт-бағдарын ізімен шамаламасақ, айдында отырып бал ашу – ақымақтың ісі. Әлеке, аз болса да, көп болса да менің айтарым – осы. Ендігі төрелік өзіңізден. Сіз басшы, біз қосшы, өзің шеш бар мәселені.

	– Көп сөз, боқ сөз деген. Маған билік берсеңдер, онда былай: Нұреке, Олжабай, Өрнек төртеуіміз Құныскерейдің ізімен қуғын саламыз. Ал қалғандарың Хамзаны және жолдағы жаралыларды алып, Түйемұрындық арқылы Темірге қарай бет түзеңдер. Егер бізден бұрын барып жатсаңдар, жергілікті өкіметке мән-жайды түсіндірерсіңдер. Ойларыңнан бірдеңе қосып күмпілдетпей, уақиғаны болған күйінде баяндасаңдар, риза болар едік. Нұреке, «ер азығы мен бөрі азығы жолда» дегендей, аз-мұз тіл қағажу қалдыр да, бар азықты жинақтап мыналардың ортақ қазанына сал. Өйткені жаралы адамдары бар ғой, солардың жағдайларына қарап жүрмесе болмас. Шіліктен шетен тоқып, үстіне Хамзаны салып атпен жайлап сүйретпесеңдер, басқалай ақылды көрмей тұрмын. Бір ажалдан қалды, бір-екі күнде есін жиып, өзіне-өзі кеп қалар. Ертең ертеңмен төңірекке шолушы жіберіп, Хамзаның серіктерін тауып алуға тырысасыңдар ғой. Ал, Нұреке, тездетейік. Ілгерілеп барып ат шалдырармыз, – деді Әлім өтініштен гөрі бұйрыққа жақындау әрі орнықты үнмен.

	Біраздан кейін қою қараңғылықты жамылып, бес қаруы бойында төрт салт атты шығысты бағдарлап жортып кетті. Құныскерейдің соңынан қуғын салғандарға сәт сапар тілеп қалғандары сол араға қонды.



	***

	Құныскерей шымқай құлаға тақым салып, торыны жетекке алған соң, екі-үш шақырымдай жорытыңқырап барып аттан түсті. Бәйге күреңге үйреніп қалған тақымы құлаға толыңқырамайды. Айналып көз жүгіртіп еді, алды сәл еңкіштеу, жатағандау, тазы төс, мойны қысқа тегеурінді, басы етсіз, жағы шығыңқы да қалақтау болғанымен, артқы екі саны сіңірлі бура сан емес, әсіресе жіліншігі жіңішке, тұяқтары әлсіздеу жарықшықтанып кеткен екен.

	«Ұлан-асыр шабысқа жарамай, ақсап қалуы ықтимал. Теуіп шапқанда тас уатар тұяқ болмаған соң тастақтау жерде кібіртіңкіреп, адымы ашылмай, өзінен-өзі болдырып, есек аяңға түсіп қалуы мүмкін! Көзінің жанары жанып, ұшқын шашып тұрмауына қарағанда күтімі жоқ, тұрақты иесіз, біреу мініп, біреу түскен жылқы болды-ау! Танауының тесігі сәл жоғары екен, онша тынысты емес. Қыр арқасы бүкірлеу, омыртқасы берік, сырдаң жүріске талмайтын болуы керек. Шапқанда төсін жерге тигізе жазылып шаппай, секіріп, киік сияқты ойнақтап шабады-ау өзі. Себебі қара жерді ойып, көсіле теуіп шабуға тұяғы жарамсыз ғой әрі серіппелі қақпандай серпілтетін сіңірлі де емес, сосын шашасы да тым жоғарырақ. Көрінім жерге зымырап кетер, ар жағын бір құдайдың өзі білсін! Шаң жұтып шабуға тым әлсіз, сонда бұған қарсы алдынан соғатын қоңырқай желді ұдайы қайдан табамыз, а?! Сыңаржақ, бір мойынды-ау өзі, маңдайының үшкілдеуіне қарағанда қорқақтау, жүрексіздеу ме, қалай?»

	Осылай деп ойлаған Құныс құладан көзін тайдырып әкетті. «Мұның қолға іліккені де жақсы болды, әйтпесе жаяу қалатын сыңайым бар екен. Жетектегі торыға күнім түскенде, құдай басқа салмасын» деп күбірлеген ол дереу ер-тоқымды сәл кейін шегеріп, құр айыл мен төс айылды бір-бірімен қабаттастыра аттың төсіне тақау қаттырақ тартты. Кенет аттың езуіне саусағын тыға басын шалқайтыңқырап аузын ашты да, үңіле қарап, «Е, е, оң жағынан екінші азу тісі сынған екен ғой, тісін екі рет шалыпты. Тоғыз жаста екен, көмейінің тарынай! Шөпті ұзақ шайнайды-ау? Бас-терісі тым жұқа, құйрықжалы да сұйық, қыста тебінге түсе алмайтын тоңғақ-ау өзі әрі кінәмшіл шығар. Көз ұясы кең емес әрі қабағы да жадыраңқы емес, жабыңқы, қос құлағы тас төбесінде шаншылып, едірейіп тұрған жоқ. Есек құлақ. Өзінің кәрі атасы қашыр емес пе екен? Бірақ бұл жаққа қашыр қайдан келеді? Енді бәйге күреңдей ат жоқ маған, күнім осыған түскен соң итере салмай, мұны ептеп бабына келтірмесе болмас. Әуелі тұяғынан бастауым керек. Бір сыздауыт жер тауып, соған бір күн байласам, тұяғы кірігіп, ширар еді. Сосын бір күн ащы кекіреге байлап ішін айдатып, бір күн шөп жұлдырмай, төрт тұяғын бір-біріне тақай тұсамыстап, қақшитып қаңтарып тастауым керек, тұла бойы сіресіп, қан айналымын шапшаңдатып, өкпесі мен жүрегіне күш түссін. Осыдан соң су жағасынан тек құрақ жегізіп, екі-үш күн ер салмасам, бабына кеп қалар. Тек соған арттағы далбақайлар мүмкіндік берсе, осы Әлім мен Нұрғазының менен әлі де дәмесі боп, артымнан қуғын сап жүрмесіне кім кепіл. Әлімнен ол да шығады, Бәйге күреңнің өлімі – оларды жігерлендіруі ғажап емес. Әлгі өзін Хамзамын деп мені өлтірмек болған әңгүдік өлген шығар, тірі қалуы да мүмкін, маңдайынан сақ еткізбей, оң жақ кеудесін нысанаға алып-ем, бірақ ол істерін істеді, қаңғыған оғы күреңді жер қаптырды. Байғұстың ажалы қызылға берілген есердің оғынан болды. Дегенмен, сол Хамзаның ептеп жігіттігі бар екен. Жасырынып жатып мені тарс еткізбей, өзінің ерлігін, еркектігін көрсетті-ау! Ашынған ғой жаманың. Менің нем кетті, өзіне-өзі сор тілеп алды. Атым өлді деп аңырайтын уақыт емес қазір. Күрең аяқастынан жантәсілім боларда мына бүкір құланы құдайдың өзі айдап әкелді, әйтеуір, аяқылаусыз емеспін. Оған да шүкір. Қап, әлгі Хамзаның оқшантайындағы оқтарын алып кетуім керек-ақ еді, әй, сол есерде дұрыс оқ та бар деймісің! Бәйге күреңді бауыздап, оның алдындағы парызымды өтедім», – деп тағы да күбірлеген Құныс атқа тақым салып, бағытын оң қапталға қарай сәл өзгертті. Ойы – Сарқамыстың терістік бетіндегі айналасында қалың жынысы бар шалшыққа жетіп, құланың тұяғын батыру.

	Заманның түзу кезінде осы арада біраз болғаны бар-ды. Көл іспеттес жарқыраған шалшық еді, көлемі де көз сүрінерліктей еді. Шалшығы болмаса да балшығы қалған шығар. Құныс астындағы атын сипай қамшылап, аяңнан текірекке ауыстырды. Кеудесінде көңілдің желі бар секілді, езіліп шаншылмай, еңсесі өзінен-өзі көтеріліп, жанары өткірлене түсті. Тұла бойына өз болмысынан сыртқары тағы бір тосын күш зыр етіп құйылғандай, білем-білем бұлшық еттері мен жуан да ұзын мойын өз-өзінен жиырылып, төс сүйегі қызып, қан қысымы көтеріліп, сезімінде бір сымбатты да сұлу келіншекке деген құмарлық жарқ етіп пайда болып еді, жүрегі алып-ұшпай салқынқандылық пен сабырлылық танытты...

	***

	Әлім бастаған үшеу жүріңкіреп барып аттарын шідерлеп отқа жіберді де, өздері ер-тоқымдарын жастана төсеніп, мылтықтарын оң жақтарына ала қисая-қисая кетті. Мұрындарын ащы жусан иісі қытықтады. Әріректе түлкінің шәуілдегені емісеміс естілді.

	– Нұреке, «қыңыр келгенде қымыран иірілмейді» деген сөз бар. Әйтеуір, бізге қымыран иірілмей тұр ғой, атымызды қасқыр жарып, өзімізді Құныскерей бауыздап кетпей ме? – деді Әлім бәсеңдеу үнмен. – Айдалада қаңқамыз көмусіз қалса, ит пен құсқа жем боп, масқара, атағымызды сөйтіп шығарармызау біз ел-жұртқа, енді жетпегені сол еді...

	– Құныскерей бізді бауыздай қоймас, бірақ атымызға сақ болғанымыз дұрыс. Аш бөрінің аузы жаман, ол бізбен есептеспейді. Дегенмен, жортар аттың тоғы жақсы, құс ұйқы боп қарауылдап жатармыз, – деп Нұрғазы басын көтеріпкөтеріп қойды.

	– Ал енді атты қарауылдаймыз десек, кезектесейік, – деді Олжабай күңк етіп.

	– Шынында да, сөйтейік, құс ұйқымын деп мақтана алмаймын. Жылқы етінен адам еті тәттірек қой деп көк бөрі мені таңдап азуын сақылдатып тамағымды шалып жібергенде оянармын, бірақ бәрі кеш қой. Шынтуайтқа келгенде адам етінен тәтті әрі дәмді ет жоқ көрінеді, – деді Өрнек таңдайын тақылдатып.

	– Ей, онда бөлектеу жат, бізге кесірің тиер. Қасқыр сенің тәтті етіңе тоймай қалып, маған бас сап жүрсе. Мен ойбай салып айдалаға безсем, артыма да қарамай, қызықтың көкесі сонда болар. Бірақ сенің қорылыңнан қасқыр да сескенер, – деп Олжабай аударылып түсті де: – Құдай сақтасын, сені қасқыр жеп қойса, бізді Құныскерей жеп қояды ғой. Сенгеніміз өзіңсің, ел мен жұрттың көзісің, ах-ау, Өрнек-ай, сенсіз өмір кермекай! – деп қарқылдап күліп жіберді. Нұрғазы мен Әлім де езу тартты. Неге екенін қайдам, Өрнек үндемей, тым-тырыс бола қалды, әлде көзі ілініп кетті ме, екен?!

	– Нұреке, – деді Әлім, – белді бекем буып, бандының соңынан тағы да түстік. Біздікі, әйтеуір, тәуекел. Оның бізден қорқып-үрікпесі де кәмбіл. Төрт адамды ол шүлдік құрлы да көрмейді. Төртеуімізге төрт оқты қадайды да, жөніне жүре беретіні түсінікті жайт. Бірақ солай екен деп ар мен намысты аяқасты еткеніміз, адамдығымызды таптап, айуанға бір табан жақындағанымыз емес пе?! Мүмкін, ол қанішермен кездесе қалсақ, тағдыр бізге көмектесер ең болмаса ол жауызды енді алды-артына қарамастай етіп қансыратып жіберерміз. Осындайда азаматтығымызды көрсетпей қорқып-бұғып қалсақ, анау елде бізді аңдып, көздерін сығырайтып «үрит соқ» деп отырғандарға күлкі болмаймыз ба? Тіпті атышулы Құныскерейді жалғыз өзі айдалада тосып алған Хамзадан біздің неміз артық? Өлім мен өмірдің арасында жатқан аптал жігіт ертең көз жұмып кетсе, бізге рухы риза болмас, тірі қалса – тап соның өзіне күлкі боларымыз хақ. Досқа – күлкі, дұшпанға таба болсақ, ар жағы...

	– Тәуекел ету дұрыс-ау, бірақ Құныскерей енді бізге шалдырмай ма деп қауіптенемін, өйткені құмдауыт емес, сары дала, сары белден аттың ізін шамалау да оңайға соқпас. Ал оның тәуекелі тұрып, ел сағаламай, тура Қарақалпаққа не болмаса, Каспийдің сол жағын ала елсізбен Түркіменге қарай жол тартса, құладүз шөлейт, бір тамшы суды есепке алып, таңдайды ғана жібітетін күн туады. Бұл ұзақ жол ғой және, – деді Нұрғазы Әлімнің сөзін аяқтатпай өз дәлелін көлденең тартып. – Сіз айтқан Өзбекке қарай баспайды, ол саудагер сартты жақтырмайды емес, менсінбейді. Өзім дегені болмаса, кім көрінгенге иіле бермейтін қара емен ғой ол. Өз өлшемі, өзіндік салмағы бар адам ғой, әттең, теріс жолға түспегенде.

	– Ал егер Құныскерей сіз айтқан қауіпті аймаққа ат ізін салмай, ел сағалап, су бар тұсты жағаласа, онда қай тұсты тұспалдамақ? Яғни қай арамен жортпақ дегенім ғой. Біреу болмаса, біреудің көзіне түспеуі мүмкін емес қой.

	– Шынымды айтсам, ол қу жер жағдайын менен гөрі жақсы біледі. Ол банды болмай тұрғанда адай ханы Тобаниязға еріп Маңғыстауға екі рет барғанын естігенмін. Тобанияз оны неге өзіне жолбасшы қылды, біреуге жармасып, жалбаңдамайтын тәкаппар Құныс оған еруге неге құмар болды, бұл арасы маған белгісіз. Өзіне де, кісіге де сақ қарайтын кірпияз хан, әйтеуір, Құнысты жанына ертіп, екі рет екі айдан астам сапарда бопты. Сұрағыңа жауап берейін: егер ол су жағаласа, Қамыскөлдің сол жақ сыртымен жортады. Ептеп, жықпыл-жықпылы бар, бой жасыруға болады. Басқа жол жоқ. Ішке, Үйшік бетіне кірмейді ол, көзге түсе беруден қауіптенеді.

	– І-м, е-е, ал егер Құныскерейді қолға түсірсек, табанда атып тастаймыз ба, әлде ноқталап жетелейміз бе?

	Сәл-пәл үнсіздіктен кейін барып: – Бұл енді сіздің аузыңыздан шығатын сөз емес, бала-шағаның сөзі, – деді Нұрғазы.

	– Нұреке, қиялдап жатқаным ғой, – деп жеңіл күрсінді Әлім. – Ал, көз шырымын алайық, ендігісін ертең көрерміз. – Әлім сол жағына аударылып, қырынан жатты.



	***

	Таң бозара орнынан тұрған Нұрғазының бірінші қарауылға алғаны аттары еді, төртеуі де анадай жерде мелшиіп-мелишіп жусап тұр екен. Ащы жусан мен ақселеуді біраз жұлып, тояттанбаса да барына қанағат етіп сусап қалса керек. Адымдай басып, озыңқырап барып жүресінен отыра қап зәр шығарды. Екі қолының саусақтарын топырақпен уқалады да, орнынан жіті тұрып құланиектеніп келе жатқан таң шапағына ұзақ, сарыла қарады. Ішінен жаратқан иеге мінәжат етті ме, әйтеуір, еріні жыбырлағандай болды. Мүмкін құралайды көзге ататын қол мерген Құныскерейдің бір оғы маған арналған шығар деп ойлады ма, кім білсін, жүзінде әлдебір мұң пайда болғандай. – «Ей, Жасаған ием, оң сапарын бере гөр мына пенделеріңе» деп күбірледі де: – Ләй, иллаһи ил алла, Мұхаммед расулла, – деп ашық дауыстады.

	Басын көтермегенмен, көзін сығырайта қарап жатқан Әлім:

	«Мына ізшінің өне бойында бір толқу бар секілді, осының бізден көрі Құныскерейге жаны ашыңқырайтыны бесенеден белгілі. Әттең, қолымда нақты дәлелім жоқ, әйтпесе ұрмайсоқпай түрмеге жаптырып, соттамай-ақ сөзбен жүзін қапқара етер едім. Әйтеуір, Құныскерей десе көткіншектейді де отырады. Кеше уақыт ұту үшін бәйге күреңді біраз азалады, жерлетті, тіпті дұға да оқи жаздады. Апырай, Құныстың бұған өткізіп қойған несі бар екен, а? Әлде алтын берді ме екен? Немесе өзі ала алмай кеткен қазынасының қайта бір оралып соғармын деп жасырып-тыққан орнын айтты ма екен? Қалай болғанда да Құныспен екі арасында үзілмейтін байланыстың бар екені анық. Соның анық себебі қандай, гәп сонда. Егер осы ізшіні кейін қайтарып жіберіп, қуғынды өзім салсам ше? Жожоқ, мұнан айырылсам, соқыр адамдай оңым мен солымды айыра алмай қаламын ғой. Сосын арқа жібі босағасын бұл қу Құныспен арақатынасын жалғай салуы да мүмкін. Құдай деп айтайын, осы Нұрғазы қазір Құныскерейдің қай арада екенін іштей сезеді. Бірақ дүдәмалайды да қояды. Анық ойын ортаға салмайды. Тағы бір қызығы – Құныскерейге өтірік тістенеді.

	«Сырты сұлу – іші жылымық» деген сөз осындайларға арналып айтылса керек. Дегенмен тағы да бақылап, бандының ізіне түсіріп көрейін, ар жағын тірі болсақ көре жатармыз. Ол егер Сарқамыс жақты бетке бағыттаса, алдында отряд болуы мүмкін. Бірақ мұны Нұрғазыға білдірмеуім керек», деп ойлады да басын көтеріп:

	– Оу, Нұреке, ассалаумағалейкүм, тым ерте тұрдыңыз ғой, денеңіз мұздаған жоқ па өзі? Таңға жақын менің бойым аздап тоңазығасын жонаны астыма салып, тоқымды үстіме жауып едім, жылынып қалыппын, – деп дауыстады.

	– Уағаллейкүм-ассалам, – деп үнін соза Нұрғазы жүзін Әлімге қарай бұрды. – Тәңірден шын көңілмен тілек етсең, таңғы тілек қабыл болады деген сөз бар ғой, кім біледі, жақсы сөз – жарым ырыс, иә, деймін, сыбай-салтаң жалғыз басты болсаң, әңгіме басқа. Қатын-бала, қартайған шеше бар, оларға кім көмектесіп, ауыздарына кім су тамызады. «Пендем, шын тілек етсең, тілегіңді қабыл қыламын», – депті ғой Жаратқан ием де. Сосын таң шапағын жаяр-жаймастан Алла тағаладан шапағат тілеп жатырмын.

	– Жөн, Нұреке, жөн, – деді Әлім орнынан тұрып. – Банды Құныскерей түсіңізде аян берген жоқ па? «Әй, Нұрғазы, мені қуып әуре болмай-ақ қойыңдар, бәрібір мен сендерге елес сияқтымын, ұстай алмайсыңдар. Әлімге сәлем айт, кеудесіне қорғасын оқ қадалмай тұрғанда кейін қайтсын, ал өзің қорықпа, мен саған тимеймін, өйткені сен қажетсің, иә, иә, аса қажетсің» деп күңіренбеді ме, мүмкін, ол сені өзімен бірге ала кетуден де тайынбас.

	– Әлім, – деді Нұрғазы қабағын шытып. – Сөзбен шымшығанға түсінбейтін мен бала-шаға емеспін. Менің қотырымды қасимын дегенің өз қотырыңды қасығаның. Мені қажай бергеннен ештеңе шықпайды. Маған қарап аузыңды аша бергенше, бастықсың ғой, баста бізді. Отқа саласың ба, суға саласың ба? Егер Құныскерейден қорқып, менен күдіктенсең, онда кейін қайтайық. Жанымның да, тәнімнің де адал екеніне әлі күнге шейін көзің жетпесе, маған рұқсат бер, жөнімді табайын, күдігің сейілсін. Әйтпесе бір езген малтаңды қайтақайта ездің де отырдың ғой.

	– Ей, Нұреке, «Құран сөзі – құдай сөзі» деген ұлағатты сөз бар. Егер өтірік, жалған болса, маңдайыңды жерге тигізші, әкең өлді деп Құнысқа хабар берген сен ғой, шайтан, я пері емес немесе сол бандының оң иығындағы, егер ол болса, періштесі де емес. Қыр асып кеткен оны кейін қайтарған сенің бірауыз сөзің екеніне дау жоқ...

	– Маңдайымды жерге тигізу ешқайда қашпас, әуелі сөз тыңда. Біріншіден, мені қай күні, қай уақытта Құныстың қасынан көрдің, көрсең – дәлелде. Екіншіден, саған адал айтып, арам шыққан жерім болды ма, болса – дәлелде. Үшіншіден, саған ергелі қасыңнан аттап шықтым ба, ұрланып шығып сөз тасысам – дәлелде. Дәлелде де – бетіме түкір. Сосын барып маңдайымды жерге тигізейін.

	– Бұл не айқай, төбелес жоқ? – деп Өрнек орнынан атып тұрды. – Құныскерей келіп, шегінісе керілдесіп тұр екен деп шошып кетіп едім, қапыда қалдым-ау, қасқа болып, керісті алдымен мен бастауым керек еді деп. Апыр-ай, ә, түсім бе, өңім бе?

	Әлім мырс етіп күліп жіберді де:

	– Нұреке, атқа тездетіп ер салайық, айып менен қайдағыжайдағы қатынсөзге жел беріп, жүйке тамырым әлсіреп жүр ме өзі, – деді де шапшаң қозғалып аттарға қарай қадам басты.

	– Әлеке, тоқтаңыз, ат әкеліп, ерттеу менің еншімде, – деді Өрнек әлі тырп етпей ұйықтап жатқан Олжабайдың құлағын шертіп.



	***

	Күн көзі шыға аттарына қонған төртеу бір-біріне тіл қатпастан жүріңкіреп барып, әзер дегенде екі аттың ізін шығарды. Астындағы аттарын текіректетіңкіреп ізге түскен төртеудің алдында Нұрғазы, артында үшеуі. Екі аттың ізі біраздан соң сәл оңға бұрылып, одан шұғыл солға бұрылып, кеуіп қалған шағын сорды айналып өтті де, жер астына кіріп кеткендей зымзия жоқ болды. Желпініп келген төртеу аттарын шырқ көбелек айналдырып әуре-сарсаңға түсті де қалды. Жалпы көлемі екіүш шақырымдай жерді ерсілі-қарсылы сүзген Нұрғазы:

	– Әлеке, бері кел, ақылдасайық, – деп аттан шапшаң түсті де, жерге үңіле қарады. – Жо-жоқ, ескі із екен. Мал айдапты ғой біреу терістікке қарай, өзі түйе жетектеген екен, боталы түйе-ау, сірә! Сонда бұл кеше, жо-жоқ, арғы күні жүрген.

	– Нұреке, не дегеніңізді ести алмадым, түйе жетектеп пе Құныскерей? Ол малғұн түйені қайдан алып жүр, ә? – деді Өрнек атын тебіне еміне түсіп. – Бәйге күреңнің көзін құртқан соң түйеге мініп қашайын дегені ме, ох, сайтан, сайтан, ақ сайтаны бар-ау, оның! Ойпырым-ай, түйеге мінген жолаушыны жаһаннамға жібермесе...

	– Ей, саған сөз берілген жоқ, тоқтай тұршы, – деді Олжабай Өрнектің сөзін кілт бөліп. – Бірдеңенің мәнісіне түсінбей, ауыз менікі дей беретінің не, осы? Құныскерей түйені неғылсын басына пәле тілеп. Соны ойламайсың ба?

	– Олжа-еке-ау, Құныскерейде де өңеш бар, оның түйенің өркешіне сілекейі шұбырмайды деймісің! Түз бөрісі ғой ол. Ол – ол ма, ол тірі тұрған түйенің өркешін кесіп алып, тұзға матырып жей беруден де тайынбас, білдің бе?

	– Ту-у, сөзің құрысын сенің. Ышқыры кеткен сөзіңмен адамды мезі қылдың ғой, жүдә. – Олжабай атынан түсіп, Нұрғазының қасына барды.

	– Әлеке, – деді Нұрғазы, – мына Құныскерей осы кезге шейін жасамаған қулыққа қадам басты-ау, деймін. Нанасыз ба, нанбайсыз ба, өз еркіңіз, менің пайымдауымша, ол екі аттың да тұяқтарын қалың етіп орап тастағанға ұқсайды. Бұл пәленің не ойлағанын кім білсін! Талай рет ізіне түскенімде мұндай солақай жағдайға кез болмап-ем. Енді не істедік, а? Маған қиын болатын түрі бар.

	– Нұреке, оны қалай білдіңіз? – деді Әлім өңі сұрғылт-танып.

	– Беліндегі тапаншасының былғары қабы қисайың-қырап, тапаншасы мен мұндалап тұр. Үстіндегі әскери гимнастеркасының жағасы ашылып, жібі босаңқырап кеткен екі ілгек бірбіріне соғылып, аз-кем дыбыс шығарғандай күйде.

	– Көрдіңіз бе, мынау – екі аттың ізі, мынау – жетектегі аттың тастаған тезегі. Ал мынау – Құныстың етігінің ізі. Енді дәл осы жерден екі ат қалай бағыттады белгісіз, бейнебір аспанға ұшып кеткендей екеуінің де ізі жоқ. Шүберекпен ораса, сәл де болса тұяқтың табы қалар еді, тоқымды тіліп қалың етіп ораған ғой залым. Апырай, бұл Құныс не ойлап, неден сескенеді екен, а! – деді Нұрғазы біртүрлі қуанған сияқты үнмен.

	– Сонда енді Құныстың бағытын қалай анықтаймыз? Не істейміз, ізінен шатасып қалдық деп сүмірейіп кейін қайтқанымыз келіспес. Мүмкін, ол сонау белестің астында қорылды соғып жатқан шығар! Жайлап барып тұншықтырар ма еді, өзін, – деді Өрнек желпіне сөйлеп.

	– Сен тұншықтырамын дегенше, жаның жаһаннамға барып қалар еді. Ол сені өзі ұйықтап жатып-ақ өлтіріп жібереді, білдің бе? Аруағы бар ғой, ол иттің! – Олжабай шырт еткізіп тісінің арасынан түкірді.

	– Әлім Өрнекке де, Олжабайға да, Нұрғазыға да өткір жанарын тіктей қарап, тіл қатпастан теріс айналды. «Қырсық шалғанда қымыран иірілмейтіннің кері келді, апырай, мына Нұрғазының бетіне қан жүгіріп көңілденген сыңайы бар. Бұл Құнысқа шынымен-ақ іштей көмектеседі немесе бостан-босқа өліп қаламын деп қорқады. Дегенмен, мұны ашуландырмай, ептеп-септеп алдарқатып пайдаланбасам болмас. Құныскерейдің қарасын тағы бір көрсетіп берсе, иә, анық бағытын болжамдаса, ар жағын көрер едім. Сарқамыста немесе Жемнің төменгі сағасында қарулы топ болуы керек. Журиннің бір қайырар тактикасы болатын еді ғой» деп ойлады ол.

	– Иә, Нұреке, атқа қонайық, қақшиып тұра бергеннен ештеңе шықпас, неде болса ілгерілейік, сонымыз жөн шығар, – деді Әлім Нұрғазыға қарап. – Әлде басқаша ойыңыз бар ма? Әйтеуір, сенгеніміз де, сенеріміз де өзіңсің. «Исатай басшы, мен қосшы...» деп Махамбет толғағандай.

	– Қайдам білейін, ол қағынғанның қалай қарай жортып кеткенін. Біз он шақты шақырымдай алға жүрейік, егер Таңатардың суатынан бір із байқалмаса, онда шаруамыздың мәнсіздеу болғаны. Оның суы тұщы, Құныскерей сол суаттан аузын бір шаяр, егер кейін айналып кетпесе, – деді ізші қызғылттау бетін оң қолымен ысқылап.



	***

	Құныскерей Әлім мен Нұрғазының өзінің соңынан тағы да түсетінін іштей сезді. «Сол екеуін қан тартып жүрмесін» деп мырс етті де, әрі ойланып, бері ойланып жетегіндегі аттың тер сіңген терлігін кесіп, әуелі құланың төрт тұяғын, жонаны кесіп, торының тұяқтарын орап тастады. Біріншіден, Сарықамысқа бағыттаған ізін жасырғысы келді, екіншіден, жер тастақтау екен, құланың сылтып қалуынан сақтанды. Әрі тер сіңген тер-лік сормақта секілді, тұяқтың жүрегін жібітіп, тазартуы әбден мүмкін. Біраз жүріңкіреп барып, Таңатар суатынан аттардың да, өзінің де мейірін қандырып, сосын құланы суаттың ортасына байлап біраз тұрғызып, тұяғын ақжем қылса, одан соң тұяғына салмақ түсірмей жетекке алып, шалшық көлге жетсе, Алланың сәтін күтер еді. Торыны қайта ерттеп, өзі соған тағым салды да, құланы жетекке алып, тура құбылаға қарай бүлкілдете жөнелді. Өзімен-өзі боп, Алла деп атқа тақым салғалы астындағыдай жылқыға мініп көрмеп еді, тағдырдың алдағы уақытта не жазып, не қоятынын кім білсін? «Бірақ ер қанаты – ат, астындағы атыңа сенбесең, күнің қараң. Қашсаң – құтылып, қусаң – жететін жүйрік мінбегеннен кейін айдалада арам өлесің. Бәйге күреңдей ат ілуде біреу» деп күбірледі де жан-жағына көз жанарын жүгіртті. Көз сүрінетін маңда қара жоқ. Сағым қуған сарыбел.

	Алдынан жер шаңын бұрқыратып төрт-бес киік жосып өтті. Дереу тақымындағы винтовкасын көтеріп, артындағы мүйіздісін нысанаға алып, тоңқалаң асырғысы келді де, бұл ойынан тез айныды. Күн тымық, мылтық дауысы алысқа естіледі. Сосын суатқа дейін әлі біраз жер бар. Қолын қандағысы келмеді. Беломыртқасы мен артқы санын отқа қақтап жесе... Аузынан сілекейі шұбырғандай болды. Қой қарнына құйған айран ашып кеткен екен. Төгіп тастап еді, онысы бекершілік болды. Қарасу жұтқаннан гөрі ашыған айран шөлді тез қандырады әрі тамақтығы да бар. «Құланың төрт аяғы сау болғанда, Сарықамыстың маңына да жоламай, Төрттеуінің үстімен Доғалаққа құлайтын еді, сондағы құдық басына бір-екі күн аялдап, Сеңгір бабаның сол жақ бетімен Түрікмен асып кететін еді, әрі санағанда, айшылық жол. Сол Түрікменде Айшық батыр басмашыларға қосылды деген лақап сөз де бар. Ебін тауып соларға қосылмаса, бөтен елде қай ақ көкесі күтіп жүр дейсің мұны! Немесе Каспийдің жағалауымен Иран, одан Ауғанға еніп кетсем бе екен?! Егер анау белдің астынан қарулы отряд шыға келіп, бұған сүргін салса ше? Е-е, ол көрген құқай ғой...»

	Құныскерей астындағы атын сипай қамшылап қойып, осындай ойға берілді. Іштей жалбарынып, Алла тағаладан мінәжат тіледі. «Сақтықта қорлық жоқ» дегендей, жауырынына асынған винтовкасын қолына қайыра ұстап, оқ шығарар ұңғысын тексеріп, оқшантайын сыртынан басып-басып қойды. Тақым астындағасының дайын екеніне көзін жеткізбей-ақ сенімді еді, сонау сағым арасынан үстіндегі шәй көйлегінің етегін желбіретіп Айбала шыға келетіндей сезінді өзін. Шіркін, ер үстіне көтеріп алып, тәнін тәніне тақап, үлбіреген ақ тамағынан аймаласа ғой. Су ішпей-ақ ләззат шарбатынан сусынын қандырып, жігеріне – жігер, күшіне күш қосылар еді. Тфу, не аңсап кеттім?» – Құныскерей болбырап, босап бара жатқан денесін жинақтап, алдына түйіле қарады. «Тегінде, сұлу қатындар – өңменіне найзасын тіреп, жауына қарсы қару ұстаған еркектердің ақылшысы да, нақсүйері де, оққағары да емес, қайта ажалына себепші болған. Сұлу қатынның бәрі қыз Құртқа мен Қарлыға немесе Сүйінқараның қасындағы орыс адай Оңғардың тоқалы Байбатша емес. Алла тағаланың өзі дем берген бірен-сараны ғана болмаса, бәрі тек төсектік, бір түндік ләззаттық, ие, солай. Тар қолтықтан оқ тигенде көбі бас сүйеуге жарамайды, көңілі алаң, көзі басқада болады», – деп күбірледі ол...

	Сәске түсте Таңатар суатына маңайлаған Құныскерей үңіле де, шалқая да қарап еді, көңіліне қаяу алардай ештеңе сезбеді. Таяу келіп аттан түсті де, торының тасасында тұрып тағы да жан-жағын шоли қарады. Оң жағындағы екі-үш түп шидің түбіне бала болмаса еркек адам жасырынардай орын жоқ екеніне көзі анық жетті. Дегенмен кім біледі деді ме, торыны өзінен оздыра жетектеп, құланы сол жақ қалқанына ала суатқа төнді. Бар-жоғы ұзыны мен ені алты-жеті қадамдай су беті аздап көгістенгенмен, шіріп-сасымаған екен. Екі аттың шылбырын шұбата ауыздығын алып, суға жіберді де, өзі сәлпәл сол жағымен тізерлей екі алақанын толтырып салқын судан жұтып-жұтып жіберді. Кермектеу, изеннің дәміндей ғана дәмі болғанмен, тап-таза, мөп-мөлдір. Суатты айналып өтті, киіктің ізінен басқа бөгде із білінбейді. Құланы жамбас тұсынан итеріп, төрт тұяғын суға малғысы келді де, ол әрекетінен тез айныды. Керқұла торы құсап еміне, алдыңғы екі тұяғын суға матырып, есі кете жаздап ұмтылған жоқ, мойнын ғана созып, суды сыздықтата жұтты. Сосын сәл кейін шегініп, қақшиып тұрып қалды. Сол құлағын орай бұрып, алыстан тың тыңдады. Пысқырынып, танауын алдыңғы оң тізесіне сүйкеп-сүйкеп алып, артқы сол аяғын сәл босатты: басын екі-үш рет шұлғыпшұлғып жіберіп, тағы да мойнын кегжитіп қақшиып қалды.

	Сәл әріректен құланы байқап тұрған Құныс аттың есер емес, аз да болса естілігіне іштей сүйсінбегенмен, ризашылығын білдіргендей ниетте еді. «Апырай, сезімі сергек, иесін айдалаға қалдырмайтын, алыстағы дүбірді, алдағы қауіпті ептеп байқайтын түрі бар-ау, мынаның! Өзі кербез ғой, түге! Мұны әзірше шыға шап қылмай, егеске түсіріп, болдыртпай, тұяғын кіріктіріп, бабына бір түсіріп алсам, мінуіме жарап қалар. Бірақ қосаққа ат жетектемей, мұның жалғыз өзіне сену қауіпті. Тұяқ астынан түйдек-түйдек шаң шығарып, әп дегенде қапталдасынан оқ бойы оздыратын бәйге күреңнің сойы тым өзгеше, бұл оның шаңқабары ғана. Сондықтан астымда атым бар деген жалаң сөзді бойыма сіңірмей тұра тұруым керек. Сөз бен ісі қабыспаса, жігіттің тұл болғаны...»

	Осылай деп ойын іштей түйіндеген Құныс адымдай ұмтылып барып, дереу құланың ер-тоқымын сыпырды да, жанқалтасынан жаялықтай орамалын алып, сулап сығып, аттың арқа жонын, сауырын ысқылап-ысқылап жіберіп еді, соншама алпауыт адамның кісен үзер қайратты қолы құланың ең болмаса қабағын да шыттыра алмады. «Пәлі, қыр-арқасы мен белдемшесі сау екен, әй! Жіліншігі әлсіз болғанға күдіктеніп-ем, бар пәле қыр арқасында жатыр екен ғой. Атан түйенің жүгін көтермегенмен, анау-мынау салмаққа ыңқ демес», – деп дауыстап жіберді. Суатқа қанаты талып жеткен екі қара бауыр зор дауыстан шошынып, пыр етіп қайта ұшты. Атты қайта ерттеген Құныс қоржынды артып, қалған-құтқан тағамнан дәм татып, су құйған қозықарынның ішін шайқап-шайқап жуды да, қайтадан су толтырып алды. «Құланасқандағы құдық басында екі-үш үй бар шығар, ертеректе жертөле қазып, қыстап қалушылар да болған еді, қазір құдай білсін! Алла тыныштығын берсе, бір үйден қою шайға мейірімді қандырсам, сосын жағдайға байланысты арғы жағын көре жатармын», – деп ойлады. Ойлады да, сала құлаштай бойын жазып, дорбадан алған ескі ағаш тостағанды толтыра су іліп алды.

	«Жасырынғанды құдай көрмей ме?!» дегендей, енді бой тасалап ештеңе бітірмеспін» деп күбірлеген Құныс үстіндегі жадағай шекпенін шешіп, ескілеу бешпентінің жеңін қайырып, аяқкиімін сыпырып отыра қалып жуынып-шайынды. Орнынан тұрып жалаң аяқ ерсілі-қарсылы қадам басып, сәл еңкейіп, жусанның бір талын жұлып-ап иіскеді. Қайта айналып, асықпай киінді. Киінді де, торы аттың қасына келіп төрт тұяғын ораған киіз орауын жазып алды да, мұқият бүктеп ер қасындағы дорбаға салды. Шоқтығы биік торы аттан Құныскерейдің кеуде тұсы көрініп тұрды...

	«Апыр-ай, осы суаттың не сыры бар, бұдан біраз жыл бұрын осындай көлемде сияқты еді, не көбеймейді, не азаймайды. Әулие, әрі батыр Таңатар жаугершілік заманда дәл осы жерден құдық қазып, су шығарған екен дейді, ал біреулердің айтуынша, жылтыраған, болар-болмас су көзін пышағымен тіліп жіберген екен, содан суат пайда бопты деп соғады. Таз руының жастабан тайпасында атақты Таңатар батырдың өмір сүргені рас. Ал бұл суаттың иесі қай Таңатар екенін ешкім дәлме-дәл айта алмайды. Адай руының тобыш тайпасының Таңатары ма, әлде шекті руының Таңатары ма, онысы белгісіз. Қайсысы болса да жарықтық марқұмның о дүниедегі таңы да жарық шығар» деп ойлаған Құныс торы атқа тақым салды да, құланы жетекке алды. Бағыты тура құбыла. Құланың тұяғын ораған киізді әдейі қалдырды ма, әлде жадынан шығып кетті ме, кім білсін! Ат үстіндегі Құныс тосын қараған адамға тым зорайып көрінгендей, астындағы торы ат осы бір салмағы жеті-сегіз пұттай аса күшті, аса жүректі кісіні әзер-әзер намысқа тырысып қана көтеріп бара жатқандай сияқты. Тайсойған өңірін қанға бөктіріп, тар құрсаудан сытылып шыққан жырынды бөрінің енді қай жерде, кімді қанға бөктірері белгісіз. Немесе құрулы тұрған шынжырлы темір қақпаның тілін өзі барып абайламай басып, я қарсы жақтан қарша бораған қорғасын оқ мұның мынау алапат кеудесін тілім-тілім етіп тіліп тастар ма екен?! Әйтеуір, жүрегі түкті, тәуекелі мықты адам ғана Құныскерейді тұзаққа түсіруі мүмкін!

	***

	– Е, бәсе, – деді Нұрғазы суат басындағы Құныстың ізін көріп. – Біраз жайланып, тіпті шешініп, аяқ-қолын да жуыпты ғой. Аһа, өзі мінген атының аяққабын сыпырып тастапты да, жетектегісін аяқ қабымен қалдырыпты, демек, жетегіндегісінің тұяғында бір кінәрат болды-ау! Өзі тым сабырлы, алдан да, арттан да аса қауіп күтпейді-ау, сірә! Қалған-құтқан азығын тауысып, дорбасының түбін қаққан секілді. Енді ол жол азығын қайдан алар екен-ай! Қазір сәске түс, менің шамалауымша, ол осы жерде кеше екінді мен кіші бесін аралығында болған сияқты. Бәйге күреңнен айырылған соң басқа атқа тақымы толмайтыны белгілі ғой оның.

	– Нұреке, сонда бұның Сарықамысқа қарай бет алатын түрі бар-ау, шамасы, – деді Әлім ізшіні қазір көргендей үңіле қарап.

	– Сарықамыста қай атасының құны бар екен, тура тарта бермей, – деді Өрнек.

	– Ей, Өрнек-ай, ол тура тартқанда мойнына бұғалық тастап ұстайын деп пе едің? Ол пәлекеттің не ойлағанын кім білсін! Ал ол анандай жерде кетіп бара жатыр дейік, сонда не істейміз? Осы жайт менің басымды мүлдем қатырды, тіпті миым дыңылдап кетті. Ал қуып жетіп қапталдастық дейік, бәрібір оған оқ дарымайды. Ол бізді қосарлап атып қылжита салады, – деді Олжабай күрсініп.

	– Ойбай-ау, төртеуіміз төрт жақтамаймыз ба? Ол бірінші мені көздемей атып, омақастырды дейік, сол екі арада сен не бітіресің, ең болмаса Хамза құсап астындағы атын атпай. Омақаса жығылған аттан оны енді тұрамын дегенше, Әлекең қақ шекеден немесе қақ маңдайынан тартып жібереді. Сосын қаны бұрқ етіп құлаған оны қақ жүректен мен атамын, – деді Өрнек желпініп.

	– Сен жаңа ғана Құныскерейдің атқан оғынан омақасып о дүниеге аттанған жоқ па едің?

	– Мүмкін, менің қорғасын оқ астымдағы атыма тиіп, өзім тірі қалған шығармын. О, шайтан, мен өлгенде саған не түседі?

	– Бос сөзді қояйық, – деді езу тартқан Әлім, – бұра сөз күлуге жақсы, дегенмен сөздің де сөзі бар. Әуелі Құныстың қарасын бір көріп алайықшы. Сонан соң ақылдасармыз, не істеп, не қоярымызды. Абдырамай, саспай қимылдасақ...

	– Әлекең дұрыс айтады, – деді Нұрғазы, – бәріміздің ажалымыз сол бандыдан бола қоймас, дәміміз таусылмаса, көретін жарығымыз бар шығар. – Атақты ізшінің осы бір сөзі Әлімге ұнап қалды ма, тіл қатпастан атқа қонды.

	Таңатар суатының салқын суынан өздері де, аттары да мейірін қандырған төрт салт атты Құныстың ізімен тура құбылаға қарай шоқыта жөнелді. Көңілдері көтеріңкі төртеудің жүздерін самал майда леп сипалап «Жолдарың болсын» деген сыңай білдіргендей. «Құныс енді Құланасқанға бір иек артады, әлде мына үшеуін Құланасқанға соқтырмай, тура Сарқамыстан бір-ақ шығарсам ба екен, а?» деп ойлады Нұрғазы астындағы атын сипай қамшылап.



	***

	Қызылқоғадағы оқиғаның мән-жайына әбден қаныққан облыстық ГПУ бастығы Алексей Иванович Журин дереу Құлсары мен Қосшағылдағы милиция бөлімдеріне: «Банды Құныскерейдің бағыт-бағдары негізінен сендер жақ, дереу қарулы отряд ұйымдастырып, жолын кесіңдер. Егер өздігінен берілмесе, атып тастауға рұқсат етемін. А. И. Журин» деп рациямен жедел хабар жіберіпті. Осы жедел хабарды алған милиция бастықтары бір-біріне жүгірісіп әуре-сарсаңға түсті де қалды. Сонымен не керек, милиция капитаны Әуелбай Бектұров басқарған жиырма екі адам атқа мінді, бірақ қайда барарын, не істеп, не қоярын білмей, қояннан адасқан тазыша анда-мұнда шапқылай берді. Өмірінде қолына қару ұстап, жауға қарсы оқ атпақ түгіл, ит атып көрмегендердің қолына винтовка тигесін тұла бойлары қызып, көкіректеріне жел бітіп «жау қайдалап» жүгіріскені-ай! Тосыннан ауыл арасында кездесе қалып:

	– Қайда барасыңдар, апыр-ай, жай ма, әйтеуір, ел шетіне жау келгеннен аман ба? – деген Көбен ақсақалға Қабыл:

	– Құныскерей келе жатыр дейді, соны әкесін танытып, тұзақтамақпыз. Ой, бір ғажап іс болайын деп тұр. Облыстағы бастықтар: «Ол бандыны ұстау сендердің ғана қолдарыңнан келеді, біздің айла-шарғымыз таусылды» депті де, бізге қарай Құнысты қуып жіберіпті. Сонымен, бүкіл ел болып бәленбай жыл ұстай алмаған бандыны, құдай бұйыртса, біз қылғындырып, сосын бауыздаймыз. Айтпақшы, облыс бізге бас-көзге қарамай, атып тастауға рұқсат беріп отыр, – деп айқайлап сөйледі.

	– Е, е, заман-ай, – деді қарт күрсініп. – Әйтеуір, сақ болсаңдаршы, Құныскерей өздеріңді бауыздап кетіп жүрмесін.

	– Көбеке, біздің ешкімге айтпай құпия құрған тактикалық әдісіміз тым мықты. Одан ешкім де құтыла алмас. Сосын тобымызда құралайды көзге ататын мергендер баршылық. Көзге шалынып, нысанаға іліксе болды, ол қанішердің қанын бұрқ еткізіп, аяғын аспаннан келтіреміз. Сонда біздің атағымыз жер жарады, білдіңіз бе?

	– Әлгі менің жаман балам да сендердің топтарыңда ма? Ол не бітірмекші? Біреу тойып секіреді, біреу тоңып секіреді...

	– Қосбармақ па, болғанда қандай, ол қазір азық-түлік мәселесімен жүр. Үйге соға алмас. Осы бойда аттанып кетеміз. Капитан Әуелбай яғни Әуекең, бізді тым асықтырып жатыр.

	Қарт үндеместен үйіне қарай беттеді де: «Қайсыңның ажалың жетіп, Құныстың оғынан мерт болар екенсің, оны бір Алланың өзі білмесе. Әйтеуір, ол мына желбуаз есерсоқтарды түгел қырып тастамаса жарар, апыр-ай, әлгі біздің боқмұрынға не жоқ екен, ә? Бірдеңені сылтауратып қалып қоймай», – деп күбірледі де: – Қан тартып, қағынып бара жатқан жоқ па екен өзі. – Соңғы сөзді қарт дауысын сәл көтеріңкіреп айтты.

	***

	Әуелбай Бектұров басқараған жиырма екі адам біраз шоқытыңқырап барып, ат үстінен түспей сәл-пәл аялдама жасады. Жалпақ былғары белбеумен белін қынай тартып, екі жамбасына екі тапанша ілген қарасұр өңді, қою мұртты жігіт астындағы жирен атын шыр көбелек айналдырып:

	– Жолдастар, Құныскерей – қауіпті жау, аса сақтық керек, бірақ онша үркіп-қорқуға да болмас. Өйткені ол жалғыз, біз жиырма екіміз, менімен жиырма үш. Сонда деймін-ау, бір кісіге жиырма үш адамның күші жетпейді дегенге өз басым сенбеймін. Оған қоса жиырма үш, то-есть жиырма екі винтовка, екі тапанша бар, мен зілдей етіп несіне винтовка арқалаймын деп әдейі алмадым. Сосын ұмытып барады екенмін ғой жиырма үш атымыз да бар ғой, астымызға мінген. Ойбай-ау, осыншама жойқын күшпен бір адамды таптап жібермейміз бе, а? Айтыңдаршы, солай емес пе? – деп қадау-қадау сөз айтты.

	Ауыздарына нан толтырып алғандай, ат үстіндегілердің бір де біреуі іле отряд басшысының әсерлі сөзін қоштап қошеметтей қоймаған соң, Қабыл асыға-үсіге:

	– Әлекең дұрыс айтады, Құныскерей аспаннан аяғы салбырап түссе де, қалай да қақпанға түсіреміз. Оны бір құдайдың өзі бізге қарай айдап көкесін көзіне көрсеткісі келген екен, біз дайынбыз, яғни Әлекең бастаған топ қанды ұрысқа дайын, – деді атын шаужайлап.



	– Жарайсың, кіші сержант, Байқабылов, саған ауызша алғыс жариялаймын. Мына сөзің ерлікпен пара-пар, – деді отряд бастығы астындағы атын еріксіз ойнақшытып. – Алға, жолдастар!

	Алдында қаптап тұрған жауға қолма-қол айқасқа кіретіндей Бектұров бастаған топ сатырлатып шаба жөнелді. Аттарын ауыздыққа тірей, қара жердің май топырағын бұрқ-бұрқ еткізіп көсілтіп барады. Қайдан, қай жақтан аты-шулы бандыны кездестіретіні белгісіз. Әйтеуір, астындағы аттарына шаң қаптырғандарына мәз секілді.

	***

	Құныскерей астындағы атын бірде желдіртіп, бірде бүлкілдетіп, түн ортасы ауа Құланасқанға иек тіреді. Құдық басында екі-үш түйе жатыр екен, бөгде жүргіншіні бірден сезді ме, әлде аттылы кісінің қуғынынан зәрезап болды ма, әйтеуір, орындарынан шошына атып-атып тұрып, жосып кетуге ыңғайлана бастады. Құныс құдыққа таяу кеп атынан түсті де, айналасына үңіле қарап еді, сескенетін еш нәрсе байқамаған соң екі атты да қаңтарып тастап, адымдай басып құдыққа тақау келді. Құдық жанындағы сырыққа ілінген қауға шелекті жанары шалып, іші жылыды. «Апыр-ай, біреу-міреу болды-ау мұнда» деп ойлады да, шелекті дереу құдыққа тастады. «Аһа, суы аздап иістенейін депті-ау, көптен құдық іші тазармаған ғой», – деп күбірледі де, қауғадағы суды ішпей аузын ғана шайды. Екі атты жетектеп тура жүрді де, екі-үш жүз қадамдай жүрген соң қараша киіз үйді анық көрді. Ит үріп, бұл үйдің ішінде тіршілік нышаны барын сездірмеді. Құныс үйге бірден киліктемей, торы аттың тасасында тұрып «кім бар-ау» деп дауыстап еді, ешкім жауап қатпады. Сәлден кейін дауысын көтеріңкіреп: «Кім бар бұл үйде?» – деп тағы да дауыстады. Киіз үйдің сықырлауығы сықырлап ашылғандай болды, Құныс жүресінен отыра қалып, қадала қарады да, винтовкасын тізесінің үстіне қойды. Көзіне адам ілікті, адам болғанда да басы қалтаңдаған шал сияқты.

	– Құныскереймісің, келе бер, мен Таңсықбаймын ғой. Апыр-ай, бірінші дауыстағанда танымай, екінші рет дауыстаған да барып үніңді әзер ажыраттым. Бар бол, бар болғыр, жаңа ғана көзім іліне бастап еді.

	– Таңсықбаймысың, о, құдайдың әмірі-ай, сенімен кездесем деп... – Құныскерей сөзін аяқтамай, орнынан жедел тұрды да, қос атты жетектей алға қарай қадам басты.

	Бойы ортадан төмен, бірақ жауырынды, күлгін түсті қара шал тосын әрі бейуақытта келген қонағымен айқара құшақтасып амандасты. Маңдайын Құныстың төсіне тіреп сәл-пәл тұрып қалды да, басын шалқайта Құныстың бетіне қарап:

	– Сені оққа ұшты деп алыпқашпа сөзден естіп едім, ой, сырттаным-ай, аман-сау жортып жүр екенсің ғой, бәсе, бәсе, жел сөзбен келген жаман хабарға көңілім сенбеп еді-ау, сенбеп еді. Сен өлгенде осы өңірде кім қалады сонда, а? – деп маңдайын тағы да Құныстың төсіне тіреді. – Ал енді бір нәрсеге көңілің сенбесе, жүрегің де сенбейді екен, – дегенді қосып қойды.

	– Ой, сен өзің шалдықты мойындаудан саумысың? – деді Құныс Таңсықбайды екі иығынан тірей ұстап. – Түрікменнен жылқы ұрлаған жырынды бөрі емес пе ең, не болды, түге? Пайғамбар жасынан енді-енді асқан жоқпысың?

	– Үйге кірейік, Құныс. Е-е, қанжығадан арқан, белімнен кездік қалғалы қаш-а-а-н!

	– Ат үстіндегі сайыста адайдың мықтысы Арыстанбайдың тақымын тайдырған Таңсықбай емес пе-ең?

	– О, ей, ол бір салтанатты, салт аттылы кезең еді ғой. Жүр, алыбым, кірейік қараша үйге, бас енді аяғыңды. Әйтпесе аруағымды айқайлап шақырып аламын да, өзіңді көтеріп кіргіземін үйге. Адайдың Қармыс батыры жауға сексен жасында шапты емес пе, оның қасында мен әлі бозбаламын.

	– Ой, сөзің бар болсын, сенен ол да шығады. – Құныс сәлпәл езу тартты.

	Төрт қанатты киіз үйдің іші тым жұпыны. Ортада ошақ. Төрде үш қабаттай ескі текемет, оның үстінде құрақша көрпе жайылған. Сол жақта ескі сандық, оның үстіне ескі-құсқы киімкешек пе, әлде ескілеу тысы жыртылып, ішінен жүні шыққан көрпешелер ме, әйтеуір, көрер көзге қораштау заттар жиналған. Сол жаққа тұмсығы кереге басына ілініп қасқырдың терісі, оның жанында қарсақтың терісі салбырап тұр. Босағадағы ескі шиті мылтық тек үрей үшін ілінген сияқты. Төрге төселген текеметтің бас жағындағы жастағышта бір текемет және екі-үш көрпе, екі жастық жиналған. Сірә, көптен бері осылай тұрғаны, мұрты бұзылмағаны көрер көзге бірден ұрады. Ошақ қасында майшам жылтырайды.

	– Ассалаумағалейкүм, – деп табалдырықты аттаған Құныс төрге озды.

	– Уағалайкүмассалам, хош келдің, қонағым, – деп үй иесі өзі жатқан төсегін шапшаң жинастырып, жастағыштың үстіндегі жүктен көрпе алып, киіз үстіне төседі де, ошақтың астына от жағуға кірісті.

	– Жеңгей қайда? – деді Құныскерей үй-ішін жіті шолып шыққаннан кейін.

	– Алдыңғы жылы дүние салды.

	– Е, е, иманы салауат болсын. Бір қызың бар емес пе еді?

	– Бар, бар, тұрмыста, балалы-шағалы. Үйшікте тұрады.

	– Бәрекелді. Қызыңды сағалай қоймаған екенсің ғой. Сонда қысы-жазы осы жердемісің.

	– Е, мені жау ала ма. Қыста жертөлеге кіремін, жазда киіз үй. Екі-үш түйе, он шақты жандығым бар. Әй дейтін әже, қой дейтін қожа жоқ. Құдық мынау, сосын жерінің шөбі шүйгін, қыс бойы малым жайылып шығады. Әсіресе көкпегін айтсайшы.

	– Бір сарықарын әйел тауып алмадың ба, өзіңе күбір-сыбыр болады, бас ауырып, балтырың сыздаса дегенім ғой.

	– Е, е, онсыз бола ма, әйелім өлген соң-ақ іздестіріп тауып алғанмын. Бұрынғы байынан қалған қызы екіқабат еді, соған кетті, алқын-жұлқындау, бірақ шаруасына мықты. Бүгін-ертең келіп қалар. Құдайға шүкір, аттан түскенім жоқ.

	– Әй, пәлі-ай, бәсе, өзі Таңсықбай бола тұра, қалай қатынсыз жүреді деп ойлай бастап-ем, жарадың, батырым. Ал енді маған түйе сүтін қатқан қою шай бере аласың ба, шекем солқылдап барады.

	– Әлі қашып жүрмісің?

	– Оны қайдан білдің, мүмкін, совет өкіметі мені кешірген шығар? – Құныс Таңсықбайға одырая қарады.

	– Ұзын құлақтан естідім, Құлсарыдан бір топ милиция шығып, сенің жолыңды тосып та, кесіп те жүргенге ұқсайды.

	– Пшту, олар мен үшін дарылдақ қара қоңыз ғой. Алдыңғысын атып түсірсем, арттағысының оқ тимей-ақ жүрегі жарылып өледі. Ауылдың қара сирақтары маған не істер дейсің, түге? Саптағы сараптал әскер болмаса! Қашан естідің?

	– Артыңда қуғын жоқ па? Неғып түнделетіп жүрсің? Қашан естідің деймісің, кеше кешке, малын іздеген жүргіншіден.

	– Анық білмеймін, бірақ, топшылауымша, болуы мүмкін.

	Ізші Нұрғазыны білесің ғой?

	– Е, білмегенде, оның жөні түзу адам сияқты еді ғой. Сенің ізіңе сол түсіп жүр ме? Онда оны әлдеқашан нысанаға алмадың ба? Сонда құда да, құдағи да тыныш болатын еді. Әлде...

	– Нұрғазыда жазық жоқ, – деді Құныс Таңсықбайдың сөзін аяқтатпай. – Қызылдардан қорыққанынан жаны үшін жүрген сияқты. Әйтпесе баяғыда-ақ көзін құртар едім, қазандағы суың қайнады-ау деймін!

	Дастархан жайылып, шай қамы жасалды. Асықпай шай ішілді, Құныстың маңдайы жіпсіп, денесінің құрыс-тырысы жазылғандай болды. Шай үстінде екеуі бір-біріне тіл қатыспады. Дастархандағы ащы құртқа дыңылдап кеп қона берген жалғыз шыбынды Таңсықбай қағып түсті.

	– Егер қуғын болса, ішінде Нұрғазы болса, сатырлатып жетіп келмесін. Дамылдайсың ба, әлде қазанға ет салайын ба?

	Құныс жауап қатпай безеріп отырып алды. Ойына Ойыл бойындағы айқас, досы Омардың сатқындығы түсті. Түсті де, оң жақта қатар тұрған екі винтовкаға көз қырын тастады. Беліндегі оқшантайын сол қолының саусақтарымен сәл төмен түсірді. Сол жақ бүйіріндегі күміс сапты қанжарын сәл-пәл алдына қарай жылжытып, өзінің қандай айқасқа да даяр екенінен өзін-өзі хабардар етті. Тіпті алай-бұлай боп, мына Таңсықбай сатқындық жасаса, оны қалай өлтірудің де жоспарын іштей сызып қойды. Сықырлауықты бір теуіп, ішке екі-үш қарулы кісі кіріп келсе ше? Онда қара қазанды ошағымен бір теуіп аударып тастамай ма? Қып-қызыл шоққа құйылған ыссы су үй ішін буға айналдырары сөзсіз, ар жағын ыңғайына қарай көре жатар...

	Таңсықбай жанында отырған дәу қараға бақырая қарады. Қарады да, басын шайқап езу тартты. Сонан соң ошақ үстіндегі қара қазан астында маздай жанып жатқан ақтезектің үстіне тағы да тезек қаластырды. Тізерлей көтеріліп, орта шелек суды қазанға құйды.

	– Ауыз суды қайдан алып отырсың? – деді Құныс өзінің басына кеп жауар бұлтша үйірілген ойын сейілткісі кеп.

	– Ауыз суға мына құдықтың суы жарамайды, анау арада жасырын бір құдығым бар, содан аламын. Суы бал татиды. Осы сен менен күдіктеніп отырған жоқпысың? Көзқарасың біртүрлі ғой. Ондай ой келсе, маған айт шыбықтап қуайын. Маған сенбегенің, құдайға сенбегенің, білдің бе? Ата сақалым аузыма түскенде, әсіресе саған сатқындық жасай алмаспын...

	– Өй, сөзің бар болсын! Баяғы Таңсықбайға сенетін едім, қазіргі Таңсықбай өзгеріп жүрмесе, заманына қарай адамдары да өзгеріп, жаңарып, жасарып жатыр ғой, түге! Етің бар болса, менен несін сұрайсың, сараң қатындарша сызылмай, мана-ақ салмайсың ба, түге!

	– Сөзіңорынды-ақ, әй, бүйтпесең, Құныскерейболармысың! – Таңсықбай орнынан көтеріліп, босағада ілулі түрған ала қаптың аузын ашып, ішіндегі сүр етке қолын созды.



	***

	Іңір қараңғысы түскенше жортқан төртеу Құланасқанның деңгейіне жетпей аттарынан түсті. Күні бойғы қатты жүріс-тен шаршады ма, әйтеуір, әңгімеге зауықтары соқпады. Дорбаларынан тілқажау бірдеңелерін алып, шала-пұла жеді де ертоқымдарына қисая-қисая кетті. Нұрғазының ұйқысы келмей, ойын сан-саққа жүгіртті. Біресе ауылдағы қатын-баласын ойласа, біресе Құнысты ойлады.

	«Астындағы аттары сенімді емес, ол бір-екі күн Құланасқанға аялдауы мүмкін, егер құдық басында ел болса.

	Әлде Сарқамысқа қарай тіке тартты ма екен? Неде болса, ол енді ел сағалап жүргісі келген ғой. Азық-түлігі де таусылды, бірақ ол пері азыққа қарамас. Не ойлады ол сонда. Әлде сол бетте ескі танысы бар ма екен. Жо-жоқ, таныс іздейтін Құныс па, мұнда басқа гәп бар. Әлде тәуір ат қарағысы келе ме, ә-ә, осының жөні бар. Ал егер бұл сәске түсте Құланасқанға ат ізін салса ше? Оның ештеңесі де кетпейді, мына үшеуі оққа ұшады. Тіпті қаны қарайса, мені де жаһаннамға жіберуі әбден мүмкін. Немене екі туып, бір қалыппын ба? Егер Құланасқанға соқтырмай, ізін өтірік шатастырсам ше: әй, онда мені Құныс емес, құдайдың өзі атар. Қатын-балама жете алмай айдалада қалармын, ел мен жұртқа күлкі боп. Қой, неде болса Құныстың қарасын мына үшеуіне бір көрсетіп тыныш табайын. Құдайдың өзі қақпақылдамаса, маған енді Құныстан жақсылық болмас. Бірақ менің де жағдайымды түсінбейтін миғұла емес қой ол, нысанаға мені алғаннан оған не пайда? Ал ол тарс еткізеді, ал мен өлемін. Сонда деймін-ау, «атақты ізші Нұрғазыны банды Құныскерей өлтіріп кетіпті. Ол жолы болмағырдың о несі-ай, а?» деп бүкіл ел шуламай ма?..».

	– Нұреке, таң бозара атқа қонып Құланасқанға маңдай тірейік. Егер Құныскерей Сарықамысқа қарай бет бұрмай, тура шығысқа тартса, онда кері қайтармыз. Бостан-босқа арам тер болғаннан не түседі, мәнсіз-мағынасыз жүріс өзімізге соққы боп тиер, – деді Әлім басын көтеріп. – Не ойлап жатырсың, түсінемін ғой, сенің де жағдайыңды, қатын ауру, бала жас дегендей. Ғайыптан тайып бандының атқан оғы көкірегімді тесіп кетсе, мені қойшы, не көрмеген бас бұл бас. Екі рет ауыр жараланып, әйтеуір, ажал жетпеген соң аман қалдым. Тіпті денем ыстық қорғасыннан тітіркенбейтін де секілді. Қалай ойлайсың, Хамза тірі ме екен?!

	«Апырай, мынау менің ойымды жаттап алған ба, тәйірі» деп селк ете түскен Нұрғазы сәл-пәл үнсіздіктен кейін барып:

	– Әрине, әрине, Құланасқандағы құдық басына соғуын соғармыз-ау, бірақ аз-мұз бұрулығы бар. Егер құдық басында ел барын білсе, Құныстың оған соқпауы да мүмкін. Жұрт көзіне көп түсе беруді қаламайды ғой ол. Менің көңілім Хамза тірі дейді де тұрады. Бір қауіптен қалған сияқты еді ғой, тірі шығар, әрине, тірі.

	– Егер Құныскерей құдық басында жантайып жатса, не істейміз? Ол бізден енді сескене қоймас, өйткені ол бәріне де дайын ғой...

	– Менде бір ой бар, егер қажет десең қабылда, қажет демесең өзің біл!

	– Айта беріңіз, Нұреке!

	– «Көп қорқытады, терең батырады» дейді аталарымыз. Сарықамыстың маңындағы елден қарамызды көбейтіп алсақ қайтеді. Мүмкін әтратқа кездесіп қалармыз, әйтпесе... – Нұрғазы мүдіріп, үндемей қалды. – Көңіліңе келсе де айтайын, тура ажалға бара жатырмыз. Яғни ажал бізді емес, біз ажалды іздеп бара жатырмыз. Құныстың асқан мерген екенін білесің, төртеумізге төрт оқ шығарады да, жөніне кетеді. Ең болмаса біздің бетімізді де жасырмайды ол қанішер. Ал көптің аты – көп. Біреуін өлтірсе, басқасы қарсыласады ғой, әйтеуір.

	– Сонда біздің әзірейіліміз Құныскерей болғаны ма? Жоқ, Нұрғазы қателесесің, сенің бойыңды әлден үрей билеп алыпты,– деді Әлім бірден «сенге» көшіп. – Оның жаны екеу емес, біреуі өлсе, біреуі тірі қалатын. Ол да – тірі жан, оның да сескенетін жүрегі бар. Ажалдан ол да қорқады, сондықтан оның тырағайлап қашып жүргені, білдің бе, енді?

	– Мен көңілімдегімді айттым, ендігісін өзің біл! «Исатай басшы, біз қосшы, Исатайдан айырылып әдрам қалған біздің ел» деп Махамбет толғағандай, мезгіліміз жетпей бірімізден біріміз қапыда айырылып қалып жүрмейік, әйтеуір. – Нұрғазы орнынан шапшаң көтеріліп, терістікке қарай қадам басты.



	***

	Ет жеп, әбден жайланып болған соң Құныскерей мен Таңсықбай далаға шықты. Шолпан жұлдызы енді-енді туыпты, демек, таң атуы жақын. Салқын ауаны сіміре жұтып, кеуделерін тосқан екеу – үйден едәуір ұзаңқырап барып кейін қайтты. Құныс екі винтовкасын да айқастыра асынып алған, мұнысын Таңсықбай да шет көріп, таңдайын қағып тамсанған жоқ. Қайта «Жау жоқ деме, жар астында» деп ойлады да қойды.

	– Құланың тұқайы жарық, алысқа жорыта алмайды, соны бір күндей Сарықамыстың терістік бетіндегі тұзды шалшыққа қақшитып байласам деп едім. Одан басқа тіке кетемін ғой, андамұнда бұлғақтамай, – деді Құныс Таңсықбайдың иығына қолын салып.

	– Ол жақ қауіпті, саған тыныштық бермейді. Біреу болмаса, біреудің сені көзіне ілмеуі мүмкін емес. Сосын айда шап басталады. Ол жерде ел қалың. Құныскерейді буып тастағысы келетін әңгүдіктер де табылып қалар. Жақын жерде тұзды сораң бар. Үстінен шықпаса байқамайды, ойпаңдау жер. Құланың тұқайына сол да жарайды.

	– Сусыз кеуіп қалған сораң-тағы, балшықсыз.

	– Мен де бірдеңені білемін ғой, білгеннен соң айтамын. Айналасында сұйықтау өскен балақты шиі бар. Бір күн көптеу, ақ жем қылып сорып тастайды. Түске шейін бір байлап, түс қайта тұяғына аяққап кигізіп салармыз. Сосын етегіндегі шалшық суына бір түс байласақ, Алла сәтін салса, кірігіп кетер. Бірақ тұяғына күш түсірмей, сол аяққабымен екі-үш күн жетекке аларсың. Егер қажет деп тапсаң, менде бір мініс атан бар, өзі жуас, ал енді жүріске мықты, желдей еседі. Анау-мынау атыңа шалдырмайды.

	– Өмірімде түйеге тақым салып көрмеп-ем, бірақ ойланатын нәрсе екен.

	– Айтып тұрмын ғой, мінсіз, түс атан. Саған мінгізген атым болсын! – деді Таңсықбай тарқылдай күліп. – Жүр, аттарды жасырайық, өзің де солармен бірге бол.

	– Қайда? – Құныс Таңсықбайға үңіле қарады да: – Қажет бола қоймас, күн шықпай жаңағы айтқан жеріңе апарып таста. Егер бір-екі күн сол арада аялдап жан-жағымды бағдарласам, ар жағын көре жатармын. Ас-су өзіңнен.

	– Жертөленің іші кең, екі атыңмен өзіңді соған тығайын деп ем. Менікі – үшқарылау қимыл екен, өзіңнің айтқаның жөнге келеді.

	– Онда мені сол араға апарып таста. Айтпақшы, насыбайым таусылып қалды. Сен насыбай атпайтын ба едің?

	– Иіскеп көрген емеспін. Қазір жүремісің?

	– Иә, атаныңа өзің мін, бол, тездетейік. Тілқажау қылатын оны-мұны ала сал. Әзірге қоя жеп, қойды қалдыра тұрайық.

	Сәлден кейін аттылы, түйелі екі адам шығысқа қарай беттеді.

	«Сүмбіледе су суиды, таразыда таң суиды» дегендей, таңғы салқын ауа торы аттың танауын қытықтады ма, әйтеуір, жануар күтпеген жерден пысқырып-пысқырып жіберді. «Мына мәстік не сезіп пысқырды» деп күбірледі ат үстіндегі Құныс. – Жай пысқыру емес қой, а? – дегенді іштей қосып қойды.



	***

	Нұрғазы астындағы атын сәл тежеп Құланасқандағы құдық басында қарайғандарға қадала қарай бастап еді, екі-үш түйе екен, жылқы атымен жоқ. «Әнебір қыбырлағандар – қой, ешкі-ау шамасы, «үһ» әйтеуір, Құныскерей аттанып кеткен екен, абырой болғанда» деп ойлады ол. Бұлар желдіртіп құдыққа таяу келгенде Сарықамыс беттегі дөңнің басында бір топ қарулы салт атты одырайып-одырайып шыға келді де, жапа-тармағай сатырлатып құдыққа қарай бет қойды да, әне-міне дегенше жетіп келді. Топ алдында толықшалау, мұртты қара жігіт. Ол Әлімнің жанына тақау кеп атынан домалана түсе қалды да:

	– Әлеке, асса-ла-ау-малейкүм, – деп үздік-создық сәлемдесті де, – Сізбен күтпеген жерден кездескеніме қуаныштымын, капитан Әуелбай Бектұров, кешірерсіз, милиция капитаны Әуелбай Бектұров, – деп өзін таныстырды.

	– Рахмет, білемін ғой сізді, Гурьевте бір-екі рет кездестік қой, – деді Әлім аттан түсуге енді-енді ыңғайлана беріп.

	– Дәл солай, жолдас майор, то есть, жолдас подполковник.

	«Банды Құныскерейді алдынан тосыңдар» деген мағынада Алексей Иванович Журиннен телеграмма алған бойда атқа мінгенбіз. Әзірше ол банды көзге түскен жоқ. Жолымыз болады екен, Әлеке, бір мақсат, бір жол үстінде кездестік. Аттарымыз тың, қаруымыз яки патронымыз жеткілікті. Атыса қалсақ, мергендеріміз де бар, біреу емес, бақандай төртеу.

	– Әлеке, үйде ешкім жоқ, бізді көріп жасырынып қалмаса, – деді Өрнек Әлімнің жанына келіп.

	– Как жоқ, мұнда Таңсықбай деген қарт өмір сүретін еді ғой, – деді Әуелбай Өрнекке жалт қарап. – Қабыл, бәрін, тіпті төңіректі тінтіп шығыңдар.

	– Құп болады, жолдас капитан, біз қазір. Әй, жүріңдер, жолдастар, мұқият, мұқият қараңдар.

	Біраздан соң, біраз болғанда сүт пісірімдей уақытта тінте қарауға кеткендер қайтып келді, жаңағы екпіндері басылып қалыпты.

	– Жолдас капитан, үй-ішінің түгін қалдырмай, астанкестенін шығардық, жертөленің ішін де тексеріп шықтық, түк жоқ, бірақ үй сыртында жылқының жас тезегін көрдік.

	– Мұқият қарадыңдар ма, жас тезек дегендерің, масқара болғанда, қатқан тезек емес пе, а, Қабыл деймін?

	– Жо-жоқ, жолдас капитан, тіпті иіскеп те көрдік, жас тезек, шамамен осыдан ет қайнатымдай бұрын тастаған, яғни тыш... кешірерсіз.

	– Жолдас подполковник, рұқсат етсеңіз, бөгелмей ізге түсейік, – деді Әуелбай шапшаң қозғалып.

	– Нұреке, – деді Әлім Нұрғазыға қарап, – баста бізді, ұзай қоймаған шығар. Ол өзімен бірге үй иесін де ала кеткен болды ғой, сірә, бір іске қажет...

	– Жолдас подполковник, – деді Әуелбай Әлімнің сөзін аяқтатпай, – Нұреке дегеніңіз, әлгі атақты ізші Нұрғазы емес пе? Атын естіп, өзін көрмеп-ем.

	– Соның өзі, – деді Әлім сөзін нығарлап.

	– Ой-бой, онда жолымыз болды, ал Нұреке, сіз алда, біз артта, кеттік, – деді Әуелбай атын шаужайлап.

	Нұрғазы іштей тіксініп қалса да, шегінетін немесе сәл-пәл шегіншектейтін себеп-салдары болмаған соң амалсыз алға түсті. Тура киіз үйден екі жүз қадамдай жерден екі ат пен бір түйенің ізін бағыттап беріп еді, өзін қосқанда жиырма жеті адамнан тұратын қарулы әтрат сатырлатып шаба жөнелді. Екпіндері тау құлатарлықтай. «Құныстың қиналар тұсы енді келді, Алла тағаланың өзі тікелей көмектеспесе, шаруасы шапыраш болар, құтылып кететін жүйрік аты да жоқ» деп ойлады ат үстіндегі Нұрғазы.



	***

	Құла атты тұзды сорға итермелеп салып қойып, торы аттың ер-тоқымын сыпырып, жантайып жатқан Құныс атанына мініп жаңа ғана кеткен Таңсықбайдың «Құнеке» деген дауысынан басын көтеріп жалт қарап еді, атанын борбайлатып Таңсықбай кеп қалыпты. Екі қолы ербең-ербең етеді.

	– Не болды? – деді Құныскерей орнынан атып тұрып.

	– Тез жинал, келіп қалды, қаптап келеді, шамамен отыз шақты қарулы әскер.

	– Отыз деймісің, а-ым. Атаныңды борбайлатып кейін шапқанша, алдынан шығып сәл-пәл айналдыра тұрмадың ба, әй, патшағар-ай, қартаяйын дегенбісің! Жарайды, әуеселесін көрейін олардың, маған атаныңды бер. Ана торының беліндегі қоржынды көтеріп әперші, қандай заман болады. Шамаң келсе, құланы сордан шығарма, мен олардың назарын аударайын. Торыны өзің аяқылау ете тұр. Қуғыншылар басыңнан асып кеткенше қозғалма, оққа ұшарсың.

	Үш шақырым шамасындай жердегі төбе басында жартысы опырыла құлаған бейітке қарай атанның басын бұрған Құныскерей желдіртіп ала жөнелді. Сол жағына дереу көз қырын тастап еді, шұбар ала атты көсілтіп біреуі жақындап қалған екен. Қалғандары сәл кейіндеу. Бір тобы оңға қарай жосылтты. «Аһа, – деп күбірледі Құныс, – екі жақтап сығымдайын деген екен мені, бұлары қауіптілеу, дегенмен тірі жан тірлігін істейді».

	Шұбар ала аттыға тағы да екеу-үшеу қосылып, оқ жетер жерге жақындай түсті. Әуелі оқ шығарғысы келмеп еді, астындағы атанның нысанаға тым дәлдігін ойлап, амалсыздан екі рет винтовкасының шүріппесін басты, екі ат ойнақтап шыға келді. Енді оң жақтағылар алдын орауға тырыса бастағанын, мұны қайткенде де бейітке іліндірмеудің қамына кіріскенін бірден сезді де, сары атанды қамшылап, тапыраққа ауыстырды. Алдымды орайды-ау деген оң жақтағының алдыңғы легіне екі рет оқ жіберді.

	Біреуінің аты омақаса құлады, бір оғы нысанаға тимеді.

	«Апырай, осы кезге шейін атқан оғым мүлт кетпейтін еді, жаман ырым болды-ау мынау» деп ойлап үлгергенше астындағы сары атан бақырып жіберіп, ұршықша үйірілді. Ыстық қорғасынның жанды жеріне тигені бесенеден белгілі еді...

	Құныс секіріп түсіп, қоржынды иығына салды. Қолынан ұшып кеткен винтовкасын қағып алып, тізерлей отыра ғап, оң мен солына кезек-кезек бес оқ жіберді де, алдын аршып алғандай болды. Оғының нысанаға тигенін көрмесе де, көңілі тоқ секілді. Екі қолына екі винтовканы қыса ұстап, кеудесін сәл еңкейтіңкіреп, ұзын аяқтарын серпе екпіндей жүгірді. Бейітке үш-төрт қадамдай қалғанда сол аяғының бұлшық еті ысығандай болды. Атыла секіріп, бейітке ілікті. Көзіне қан толып, тұла бойы құрыстады, өз денесі өзін аспанға көтеріп кететіндей сезінді. Басындағы сеңсең бөркін жұлып алып бетін сүртті де, жанына тастай салды.

	Аттыларға да жан керек-ау, сірә, тура бейіттің үстімен шаппай, оң мен солынан айналып өтіп құрсауға алған іспеттенді. Төңірегін толық бақылауға қолы жетіп, қан майдандағы өктемдікті өз қолына алғаннан кейін Құныс оқты санап шығаруды ойлады. Әрі балтыры сыздай бастады. Мұны қоршағандар аттарынан түсіп, сәл-пәл кейін шегінгендей ниет білдірді. Сол сәтті пайдаланған Құныс аяғындағы етігін сыпырып көйлегін айыра жыртып, жарасын таңды. Оқ балтырдың бұлшық етін шет жағынан тесіп өтіпті.

	«Бұл да құдайдың бергені, қаңғыған оқ шіліншігімді қиратып жібергенде не істер едім», – деп күбірледі ол.

	– Әй, Құныскерей, өзің берілсең, жазаң сәл де болса жеңілдейді. Әрине, итке ит өлім болары хақ, бірақ сені табанда атып тастамай, біраз өмір сүруіңе темір торлы есіктен орын береміз, – деп айқайлады құбыла беттен біреу.

	«Мынау Әлімнің дауысы ғой, дәмесінің зорын қара, Нұрғазы ізіммен індеткен екен ғой, Алла жазса, көрермін бұлардың әуселесін. Санайыншы өздерін, нешеуі өліп, нешеуі қалды екен» деп ойлаған Құныс бейіттің тесігінен аттарын санап шықты, он тоғыз ат. «Ие, бұлардың әуселесі белгілі болды» деп өз-өзінен сөйледі.

	– Әй, Әлім, ана жақтағы аттарынан құлағандарды жинап алып, тірісінің аузына су тамызуды жадыңнан шығарма, – деп айқайлады Құныс. – Байқа, аттарыңды түгелдей қырып салуға оғым жетеді, бірақ жануарлардың жазығы не, обал ғой. Білдің бе, менің не айтқым кеп тұрғанын. Одан да оқ жетпейтін қашықтыққа шегініңдер.

	– Ей, қанішер, бәрібір құтыла амайсың, түстің қақпанға. Біз қазір Үйшікке шабарман жіберіп қосымша күш сұратамыз. Ал өзіңді шөлден-ақ өлтіреміз, – деді түстіктен дауыстаған біреуі. – Енді сені пайғамбар да, құдай да құтқара алмайды...

	Құныс дауыстың дәл қай жерден шыққанын анық байқады да, боз аттың кеуде тұсынан көрініп тұрған екі аяқтың сол жағындағысын нысанаға ала бере шүріппені басты. Ышқынған айқайдан кейін-ақ боз ат иесінен босап шаба жөнелді. Ойбайын толастатпастан келесі көршісіне қарай сүйретіле жылжыған шағындау денені біржолата жаһаннамға жібергісі кеп бір оқталды да: «Қорғасын оқ тобығын сындырған шығар, әзірге сонымен тына тұрсын», – деп езу тартты. Мұрыны қышып, насыбай иіскегісі келді. Оғын санады, алпыс төрт екен.

	– Нұреке, не істейміз? – деді Әлім Нұрғазыға сыбырлап. – Ана пері Әуелбайдың аяғын сындырды-ау деймін. Дауысы қатты шықты ғой.

	– Құныс дұрыс айтады, екі-үш жүз қадамдай кейін шегінейік.

	Әйтпесе бәріміз де бір-бір мүшемізден айырылып қалармыз.

	– Бұған қандай амал бар, қалай құрыққа түсіреміз? Шіренуіне қарағанда оғы көп-ау деймін өзінің!

	– Амал сол, сәл-пәл қашықтықтан бақылап сусыз қатыру. Басқа жолды көрмей де білмей тұрмын. Айтпақшы, үш-төрт адам жіберсейші, өлгендер мен жараланғандарды жинап алсын!

	– Гурьевке шабарман жібереміз бе, әлде осы адамдарымыз жете ме? Атқа қонып, жан-жақтан шабуылдасақ қайтеді?

	– Не болды соншама, бір адам үшін бірнеше адамды құрбан етіп, – Нұрғазы теріс қарады. – Жіберген шабарманың Гурьевке жеткенше қашан? Жолай қарулы әтратқа кез болмаса.

	Әлімнің бұйрығымен бейітті қоршағандар үш-төрт жүз қадамдай кейін шегініп, үш жігіт аттан құлағандарға жіберілді. Құныс оқ шығармай тыныш жатты. Сұлай шөккен сары атан да тып-тыныш, сірә, жантәсілім болған шығар. Күн көзі көтеріліп, шағырмақтанып тұр. Шығыстан соққан таңдағы самал жел мына қанды қырғыннан шошынғандай демін ішіне тартып алыпты.

	Құныс төңірегін жіті бақылап алды да, қоржынның оң жағынан қозы қарынды суырып, аузын асықпай шешіп, суды екі-үш рет жұтып жіберіп, қайта байлады. Екі винтовкасын екі жағына сүйеп қойып, танауын шуылдата сіңбірді. Сосын жағын кең ашып есінеді. «Ана кеткен пәлекеттер құла атты көріп қалмаса болар еді, Таңсықбай қайда жүр екен? Ол торыны мініп үйіне кетпей сор басында қалса, бүлдірді. Бірақ ол сылпықтың тап соған миы жетер» деп ойлады ол.

	Түс қайтты. Кіші бесіннен күн көзі өтіп екіндіге таянды. Екі жақ та тып-тыныш. Серейіп жатқан сары атанның қасына үш-төрт ала қарға мен қарсақ жақындады. Құныс тілқажау жасап, ептеп су ішті. Сирағының бұлшық етіндегі оқ тескен тұсты аздап жуып қайта таңды. Күн көзі ұясына кіріп төңіректі іңір қараңғысы тұмшалай бастағанда бейітті қоршағандар қыбырлап-жыбырлай бірте-бірте жақындай түсті.

	«Аһа, – деді Құныскерей ішінен, – бұлар мені құрсауға алып сығымдақшы екен. Онда тіпті жақсы. Қолма-қол айқаста менің жолым болары хақ. Олар тап берсе, кездік пен қанжарды іске қосамын, ар жағын көре жатармын».

	– Не істемек ойың бар? – деді Нұрғазы Әлімнің «алға жылжыңдар» деген бұйрығын естіген бойда.

	– Құрсауға алыңқырап, таң жарық бола жігіттерді қолма-қол айқасқа көтеремін, басқа жол жоқ. Әрі дегенде төрт-бесеуіміз құрбан болармыз.

	– Неге асығасың, қоршап жата берсең, шөлден қаталайды ғой. Сосын күш біз жақта. Ол пері қолма-қол айқаста да бой бермейді. Ебін тауып тапаншамен атпасаң...

	– Сонда сен менің ойыма қарсымысың? Онда өз ойыңды ашып айт, – деп Әлім түйіле қалды.

	– Біріншіден, оны түн бойы көз ілмей күзете алмайсың, сәл кірпігіміз ілінді екен, шығып кетеді, ол пері. Егер шабуылдасаң, күн жарықта тәуекел ету керек еді. Ендігіміз бос сөз, біз оған кеңістік беріп алдық.

	– Аттардың шылбырын бір-біріне қосақтап, тар құрсау жасаймыз. Сосын әр жерге тезек қалап, от жағайық, әйтеуір, бір түнге шыдайық. Таңға жақын екі-үш жігітпен өзім тәуекел етейін. Қай жақтан бару керектігін әбден бақыладым.

	– Қайдан білейін. Мұның сары атанды мініп желдіртуіне қарағанда аттары мініске жарамай қалды. Қазір ол жаяу. Бекер тәуекелге барасың.

	Әлім үндеген жоқ, аттарды бір-біріне байластыра бейітті қоршай тарлау шеңбер құрды. Екі орта үш-төрт жүз қадамдай. Әр тұсқа от жақтырып, жігіттерді күзетке қойып, оны өзі басқарды. Таң атқанға дейін тізе бүкпей ерсілі-қарсылы жүріп, орындарын алмастырып тұруды Әлімнің өзі қадағалайтын болды. Әр жерден шөп-шөңге, тезек жинап отты сөндірмеуді Нұрғазы өз міндетіне алды. Осылардың бәрі үнсіз әрі тез орындалуы шарт еді...



	***

	Құныс жеміне атылғалы тұрған сілеусінше бәрін қадағалап, ой елегінен өткізіп отырды. Осындайда қасында марқұм Жәрдем болса ғой, ештеңеге бас ауыртпас еді. Сол Жәрдемнен айырылған соң өзіне үгіттеп Кәрім атты бозбаланы қасына үш-төрт күн еріткені бар-ды. Шағыр антұрған азғырып, өзіне қолбала қылмақ екен, қайратты, қайсар, сымбатты жасқа бұл да қызығып еді, болмады. Шоқылыда қона-жастанып, екі түнеп, ертеңіне Кәрімді ертіп Көкжар асып кетпекші еді, ол таңертең төсегінен солғын тұрды. Тамаққа тәбеті шаппады. «Жүзің қатыңқы ғой, не болды?» деген сұрағына: «Таңға жуық түс көрдім, кәрі шешем екеуміз сыртқа шыққан екенбіз. Екі жақтан екі ай туып тұр екен, «түнде бір ай туушы еді ғой» деп шешеме дауыстасам, ол үндемейді. Сол үндеместен қараңғылыққа сүңгіп кетіп еді, бір ай тез батып кетті», – деді. «Сонда оған рұқсат еткенім дұрыс болды. Шешесі Кәрімді күтіп жатыр екен, ол барған бойда жантәсілім болыпты», – деп күбірледі де, орнынан көтеріліп, үш қадамдай жердегі ұзын құлпытастың жанына барып, жан-жағына барлай қарады, сескенетіндей ештеңе байқамады. Оқ тиген балтыры солқылдап, сыздап ауырды. «Қатты жүгіре қалсам, кедергі жасар ма екен» деп ойлады».

	Түн ортасы ауар-аумаста қоржынды иығына сап екі қолына екі винтовкасын ұстады. Беліндегі қанжары мен кездігін өзіне оңтайлы тұсқа жылжытты. «Иә, Жаратқан ием, қолдай гөр» деп орнынан тұрып, мысықтабандап өзі көздеген тұсқа келді. Қолдарында қаруы бар екі жігіт бет түйістіріп қайта бұрылғанда, бұл зып етіп аттың тасасына тұра қалды. Дәл жанынан қайта өткен кісі мұны байқамады, бір қадамдай арақашықтықта тұрған зор дененің ең болмаса қияқ айдың сәулесімен жанына түскен көлеңкесіне де назар аудармады. Байқаса да қорықты ма, кім білсін?

	Құныс бірте-бірте қараңғылыққа сүңги берді. Балтырының қатты ауырғанына мән бермей, тез-тез адымдады. Кей тұста жүгіріп-жүгіріп алды. Сордың жағасына іліктім-ау дегенде алдынан бірдеңе қараң ете түскендей болған соң жүрелеп отыра қалып еді, дереу:

	– Құныскереймісің, ой, арыстаным-ай, өзіңді күтіп жүр-ем, – деген Таңсықбайдың күңгірттеу дауысы шықты.

	– Таңсықбай, о, кәрі тарланым, сен де жарадың, – деді Құныс орнынан көтеріліп. – Құла ат қайда?

	– Әлі балшықта тұр, жануар жылқының тектісі екен, орнынан қозғалған жоқ.

	– Онда жетектеп кел.

	Торыға мініп, құланы жетекке алған Құныс ат үстінен Таңсықбайды орай құшақтап бауырына басты да:

	– Бала-шағаңның қызығын гөр, жағың түспей, жаманшылық пен қайғы-қасіреттің ауылы алыс болсын! – деді.

	– Әй, Құныс, бұл тірлікте, сірә, көріспеспіз, аман-сау жүр енді. Саумалішкеннің бауырында үлкен көк тас бар, соны аударсаң – құдық, қауғашелегі ішінде ілінулі. Құланы сол құдықтан суарып, тұяғын жақсылап тазаларсың! Шамаң келсе, екі-үш күн мінбе, – деді Таңсықбай көзіне кеп қалған жасты демімен тоқтатып.

	– Қош, Таңсықбай!

	– Қош, Құныскерей! Осы тұрған қалпыңды өзгертпей тура шығысқа қарай тарта бер. Е-е, құдайым-ай, туған ұлына туған жері тарлық етті-ау, қайтейін!

	Қасқайып Таңсықбай қалды. Торы аттың үстіндегі Құныскерей мойнын бұрып Таңсықбайға бір қарады да, жортып кетті. Жақын жерден түлкінің шәуілдегені естілді. Ат тұяғының дүбірі бірте-бірте алыстай берді.

	Құныс кеткен бағытқа жүзін беріп қақшиып Таңсықбай тұр, не ойлап тұрғанын кім білсін!..



	***

	Құныс жүріңкіреп барып аттан түсіп түзге отырды да, құланың үстіндегі ер-тоқымын қайта түзеп, төрт тұяғына аяққап кигізді. Тізгінді тартыңқырап ер қасына орады. Мұнысы – құланың мойыны сәлпәл қатайып, жағы талмасын дегені.

	«Қанша дегенмен сазбалшық тұла бойын сорып, әлсіретіп тастаған шығар, тым тұзды ғой» деп ойлады. Етігін шешіп балтырын қайта таңды да, тез атына мініп бүлкілдете жөнелді. Енді артынан қуғыншы жоғына көңілі сенді...

	Сәске түсте Саумалішкеннің ойына қарай еңкейді. Төрт-бес қарақұйрық жанын зу етіп анадай жерге барып едірейіп-едірейіп тұра-тұра қалысты. Құныс қолына ер қасындағы винтовкасын алып тарс еткізді. Шеттеу тұрған қарақұйрық тыпырлап қалды.

	«Апыр-ай, жолым болады екен» деп күбірледі ол. Жантәсілім бола алмай тұқайын серпіп жатқан ешкіні Құныс кездікпен бауыздап жіберді. Дереу ішін жарып, ішек-қарнын бөлектеп алды да, денесін ат артына бөктерді. Екі атты жаяу жетектеп Таңсықбай айтқан құдық басына келді. Шешініп салқын сумен жуынды. Сонан соң қарақұйрықтың терісін сыпырып етті бөлшектеді. Қарнын әбден жуып, ешкі етін қарынына түгелге жуық тықты да, сүйек-саяғын аулағырақ лақтырып тастады. Сонан соң анадай жерден қалақай күрегімен кішкентай шұңқыр қазып, бір уыс тұз салынып, бір тостағандай су құйылған қарын толы етті шұңқырға салды да бетін топырақпен жауып, үстіне етегін толтыра теріп келген тезегін қаластырып от жақты.

	Әуелі құланы, сосын торыны суарып, отқа жіберді. Неге екені белгісіз, құла аттың тұяғын тазалап жумады. Етегін толтыра тағы да тезек теріп келіп, лаулай жанған оттың жалынына тастады, құп-құрғақ ақ тезек бықсымай жалынға жалын қосты. Құныскерей жан-жағын барлай қарады. Жер астынан шыққандай егер аяқастынан қуғыншы шыға келсе, денесін сәл де болса жасырар пана іздеп еді, тапты. Анадай жерде бір түп ши өскен екен, адымдай басып барса, ши түбі едәуір шұңқыр, тіпті тізерлеп отырып атуға болады. «Ал аттар ше? О, осы жағы қиындау екен, құланы қапталдастырып, тіпті болмаса, торыны жау бетке ұстап, өзім аттың тасасынан-ақ оқ атармын. Абзалы соңғысы жөнге келеді», – деп бірледі жанған отқа жанарын қадай қарап.

	Қарындағы ет пісті-ау дегенде, қоламтаны ысырып-ысырып жіберіп, бетіндегі ыссы топырақты аударып, қарынды суырып алып жайылған дастархан шетіне әкеп қойды. Сәлден кейін қарынның ауызжібін асықпай шешіп, буы бұрқыраған етті шеті жырылған үлкен зеренге салып, турамай жей бастады. Қанағаттанған соң қалған етті қарынға қайта салып, қарынды сығымдай көтеріп, аз-мұз сорпасын зеренге құйып еді, тым ащылау екен... Сырты қап-қара боп қағынып кеткен ескі шәйнекті қоржыннан шығарып, аз-кем қолына ұстады да орнына қайта салды. Су құятын торсығына жаңартып су құйды. Қозы қарынды да суға толтырып алды да жүрер жолының картасын ойша сызды. «Тәуекел, – деп күбірледі ол дауысын қатайтыңқырап, – Негізгі бағытым Түрікмен ағайындар болсын, басқасын жолай көре жатармын. Дегенмен жұрт көзіне жалаңдап көріне беру қауіптірек шығар. Сондықтан Тұзкөмгеннің сыртындағы құдыққа шейін шыдай тұруға тура келеді».

	Құныс тез жиналды. Аттарды тағы да суарды. Көк тасты жылжытып құдықты жапты. Кішкентай күрегімен күл-қолаңды мұқият көмді де, торыға тақым салды. Жортыңқырап қыраңға шықты. Айналаға көз тастап еді, көзге ілінер жерде ештеңе көрінбеді. Бағытын дәл шығыстан сәл-пәл оңға қарай бұрып торыны бүлкілдете жөнелді. Тосыннан жетегіндегі құлаға назары ауып еді, қабағы ашылып, құйрық жалы көтерілейін деген екен.

	***

	Құныс асықпай бір айдай жүріп, Түрікменнің шетіне ілікті. Осы уақытта ылғи елсізбен жортып, жұрт көзіне көрінбеді. Түздің аңы мен құсын қорек етіп, өзі естіген немесе білетін құдықтарды сағалап отырды.

	Қою қараңғылық еді, енді аздан кейін атынан түсіп жайланбақ ойы барды. Кенет жетегіндегі құла дір етіп қалт тұра қалды. Құныс торының тізгінін тартамын дегенше, ат үстіндегі оған екі-үш кісі жармаса кетті. Құныс жедел қимылдап, екеуін екі жаққа лақтырды. Енді ат шаужайынан ұстағанды дойырымен қасқалдақтан тартып жіберіп, айнала қоршағандарды екі винтовкамен қатар атып топалаң қырғын салуға ыңғайлана беріп еді, құдай сақтағанда біреуі:

	– Бу ким-әй, өзи? – деді дауыстап.

	– Мүмкін совет жансыздир? – деді екіншісі.

	–Менбілем,билек-билегечакарсың,онсоңгөрерисчуйжуңи,– деді үшінші біреуі.

	– Айшық, дүйреп ташласана буны? – деді төртіншісі айқайлай сөйлеп.

	Біреуі ұзын найзамен Құныстың өңменінен тіреп тұра қалды. Мына топырлағандар өзінің іздеген адамдары екенін іштей сезіп, көңілі көтерілді де, винтовкасын тақымына қыстыра салып:

	– Ассалаумағалейкүм, жігіттер, жолаушы мейманды осылай қарсы алатын әдеттерің бе еді, түрікпен ағайындар қонақжай болмайтын ба еді? – деді дауысын көтеріңкіреп.

	– Саламың өзүңе, – деп айқайлады біреуі. – Құнысты сыртынан ұруға ыңғайланып.

	– Дүр, – Жуан дауысты жуандау кісі астындағы атын тебініп Құнысқа жақындай түсті де:

	– Әй, Құныскерей Қожахмет баласы емеспісің, қимылың мен сыртқы түріңді соған ұқсатқандаймын.

	– Болсақ болармыз, Айшық батыр...

	– Ә, айналайын, кел бері, көрісейік, тірі екенсің ғой. Көктен тілегенімізді құдай жерден берді ғой...

	Екі алып дене ат үстінде бір-бірімен айқасып, айқара құшақтасты. Жалбыр бөркі желпілдеген түрікмен жігіттері аң-таң, қыр арқасындағы мылтықтары шошайып астындағы аттарын шаужайлайды-ай кеп!..





Х




	Ызғырық жел пеш мұржасын шуылдата тартқан соң Кәрім қарт еппен киініп сыртқа шықты. Таң жақын екен, құс жолы да аздап төмен түсіпті. «А, таң жұлдызы туа қоймаған екен-ау, жарықтық», – деді күбірлеп. Ашық аула ішіне қарай аяқ басып еді, жел тым қатты екен, теңселтіп жіберді. Жел бағдарын білейін деп сәл ілгері жүрді. Ызғырық тура терістіктен соғып тұр. Кәдуілгі ұшпа боранға ұқсас. Бірақ сіресіп қатып қалған қатты қар әзірге сыр бермейтін сыңайы бар. Шалқалап жұлдызға қарады да, қарттың көңілі аздап марқаяйын деді. Күн шыға жел басылар деп үміттенді. Бөркін басыңқырап қойып, аула, қораны бір айналып шықты. Тыныштық. Әншейінде абалай үретін төбет те ықтасынға жасырынған болуы керек, көрінбейді. «Апырай, табын ығысып кетпесе игі еді – деп ойлады қарт. – Шыдатпас, мына жел, жылқының жондысы ғана шыдар мынаған. Ал осының арты боранға айналса ше? Онда қиын, тіпті қиын». Қарт ішігін қымқырына түсті де, шапшаңдай басып үйге кірді.

	Кіре берістегі шынысы қап-қара боп түтіндей жылтыраған май шамды бір үріп сөндіріп тастады. Жатарда шынысын сүртіп майын жаңартса қайтеді екен, пысылдап ұйықтай бермей деп іштей кемпіріне ренжіді. Сонан соң баласы мен келіні жатқан бөлменің есігін тықылдатты. Іштен дыбыс болғанша шыдай алмай: – Дәден, а, Дәден, тұр, шаруа бар. Келінге айтшы, шай қойсын, – деді қаттырақ дауыстап.

	– Қазір, әке, қазір, жай ма? – деген баласына жауап берместен өз бөлмесіне кіріп кетті.

	– Апырай, дауысың қатты шықты ғой, не болды сонша, жай ма, әйтеуір, – деді Балқия басын көтеріп.

	– Тұр, келінге көмектес. Желдетіп, дауылдатып, мына құдайдың күні маза берер емес, жылқы ығып кетті ме деген қаупім бар. Күн шыға атқа қонбасақ болмас. Қорадағылардың да жайы мәз болмас, ыстық быламық ішіп, іштерін жылытсын.

	– Әке, жайшылық па, әйтеуір? – деді бөлмеге кірген Дәден. – Өңінде абыржудың белгісі бар.

	– Қайдан жайшылық болсын, терістіктен жел соғып, төңіректі алай-дүлейге айналдыра бастапты. Күн шыға атқа мініп, жылқыларды шолып қайт. Ыққа қарап сырғып кетсе, көз жазып қалармыз. Біз ауылдағы малды айналдырайық, қамын ойластырайық.

	– Жарайды, әке. – Дәден жайбарақат күйге енді.

	Әп-сәтте шайдың қамы да жасалып, дастархан жайылды. Ыңылдап ақ самаурын келді. Кәрім қарт көңілденіп қайта-қайта жөткірініп қойды да, дастарқанды сәл жиырып еміне түсті. Балқия шешей шалының оң жағын ала отырды.

	– Келін, шырағым, шайыңды шығарыңқырап құйшы. Шөлдеңкіреп шықтым. Осы ет дегеннің өзін біз сияқты кәрі кісі ертерек жеп алуы керек екен. Иә, деймін-ау, қарнымыздың қорытыуы да баяғыдай емес, іш құрылысымыз да сыр бере бастады.

	– Дәден, шайға келсейші, – деді Балқия шалының сөзін бөліп. – Әлгі кішкентай оянып кетер-ау.

	– Дастарқан жайылғаннан кейін кешікпеу керек, – деді қарт баласына ескерту жасап. – Ол – мәдениетсіздіктің белгісі. Әңгіме тек кісі үйіндегі жай емес, алдымен өз дастарқаныңды сыйлау керек, білдің бе?

	– Түсінікті әке, кешіріңіз.

	– Мама, сізге сұйықтау құяйын ба? – деді кішкентай келіні кемпірге жалтақ-жалтақ қарап.

	– Маған ба, қоюлау құй, айналайын. – Шүйкедей кемпір қозғалақтап қойды.

	– Пай-пай, осы үнді шайының иісі-ай, шіркін! – Қарт шайды құмарлана ішті.

	– Әке, осы «мама» деген атау қазақта берірек пайда болғанау деймін. – Негізінен орыстардың «мать-мама» деген сөзінен алынған болса керек, – деді Дәден дастарқанды шертіп.

	Қарт баласына түйіле қарады. Қарады да, ішіп отырған шайын дастарқан үстіне қойды. Сонан соң тамағын кенеп алды да: – Тегінде, не айтсаң да ойланып сөйлеген дұрыс. Өзіңнің көзің нақты жетпеген соң естігеніңді, алыпқашпа сөзді алға тартпа, ұятқа қаласың. «Мама «деген сөз қазақта әріден бар. Атам қазақ малға жарлы болса да, сөзге жарлы боп көрген жоқ, білдің бе? Мұрат ақын айтты дейтін мынадай шумақтар бар, миыңа тоқып ал, егер ұстаса, әй, бірақ қайдам:

	«Ат көңілін кім ашар,

	Сұлыменен сүт беріп

	Баптап мінген ер ашар.

	Ер көңілін кім ашар,

	Бозаң түсті, бота көз

	Жарқылдаған жар ашар.

	Жар көңілін кім ашар,

	Қос қанатын сабалап.

	Емшек еміп мамалап,

	Әлдилеп сүйген ұл ашар»,

	– Енді ұқтың ба, шырақ, солай, әр нәрсені ой елегінен сұрыптап, саралап өткізіп алып, жарыққа шығармасаң, басыңды тасқа оңай соғып аласың. Сонан соң бәрі кеш болады. Жеңілдеусің-ау тым, нағашы жұртың – алты айғырға тартып кетпесең, тәйірі!

	– Ата, шайыңыз суып қалды ғой, – деді келіні.

	– Ә, қазір, шырағым, шайыңды ысыта қой. Кемпір, сен ішіңкіре, еңбек сенікі!

	– Шайыңды дұрыстап ішсейші, қай-жайдағыны қузаламай, шөлдеп отырмын деп ең, – деді Балқия.

	– Әке, мені көптен бері бір ой толғандырып жүр. Бірақ соны сізге айтуға батылым жетпей, – деді Дәден кібіртіктеп сөйлеп.

	– Жаңа «мама» деген ұғым туралы Мұрат ақын жырлаған дедіңіз. Мұныңыз енді көңілге қонады. Мұрат айтпағанда кім айтады бұл сөзді. Ал осы Махамбет күйші болды дегенге өз жүрегім сенбейді. Және де күйшілігі соңғы он жылдың көлемінде табылып, тартылып, ойналып жүр. Бұрын жұрт неге білмеген оның күйші екенін?

	– Ой, сөзің бар болсын сенің. Күйшілікті Махамбетке қимаймысың. Оның ыза мен шер толы кеудесінен жыр да, күй де, ән де шығуы мүмкін, шырағым. Бірақ қағазға түспей, ауыздан-ауызға тарап, ұрпақтан-ұрпаққа қандай күйінде жетті, оның отты жырлары, міне, соны айтсаң бір жөн. Ал Махамбеттің күй шығаруы – әбден ықтимал нәрсе. Мысалы, ақынның «Әй,

	Махамбет жолдасым» деген Исатай атынан толғауында біздің бала кезімізде мынадай бір жолдар бар еді, сол жол ақын өлеңдерінің соңғы жинағында жоқ.

	«Әй, Махамбет жолдасым,

	Аш арыстан, жолбарысым.

	Жолымның білдім оңбасын...»

	Осындағы екінші жол алынып тасталған. «Жолымның»

	«ісімнің» болып өзгертілген. Сондай-сондайлар болады ғой. Осы сияқты ақын күйі қандай күйде жетті бізге. Тегінде Махамбет жай адам емес, арқалы адам, сондықтан оның күйі өзінің жырларына ұқсас болуы керек деп ойлаймын.

	– Жо-жоқ, әке, өзіңіз білесіз, күні кешегіге дейін келіп, жүзден асып қайтыс болған көк есекті Құрманғали шал Махамбеттің өлеңдерін жатқа соққанда оның күйі бар еді деп бір ауыз сөз неге айтпайды? Сол шал домбыра да шертетін еді ғой. «Менің анам он жасында Исатай мен Махамбетті көріпті» дегенін талай естігем.

	– Балам, саған не болды, таң атпай өлі аруақтардың құлағын шулатып, шайыңды іш, – деді Балқия шешей қабағын шытып.

	– Кемпір дұрыс айтады, – деді қарт қозғалақтап. – Бос сөз бас ауыртады, әдебиетшілер бізден гөрі сауаттылау, солай емес пе? балам?

	Әңгіме әрі қарай өрістемеген соң Дәден де шыныаяғын сырт еткізіп төңкерді де, сәл кейін шегінді. Ұшып тұрып жөнелуге әкесінен именді. Келіншегінің күйеуіне қараған жанарында «саған бүгін не болды өзі?» деген сұрақ ілініп қалды.

	– Шай ішіп болсаң, атыңды ертте. Жылқыларды қай бағыттан кездестірер екенсің. Сірә, ауылдан көп ұзамай көзіңе шалынып қалар. Өйткені желдің өті тура терістіктен ғой, – деді қарт шайды ұрттай түсіп.

	– Жақсы, әке, – Дәден орнынан лып етіп тұрды да, өз бөлмесіне барып киініп сыртқа шықты. Шеген ауланың ар жағында жағалай соққан аққаланың үстінде бірдеңе қарайғасын жүгіріп барса, қоңыр жабағы. «Бұл қайдан жүр?», деп таңдана көз салып еді, қаптаған жылқы. Дереу ентіге басып үйге кірді.

	– Әке, жылқылар ауылға келіпті, – деді Дәден шыныаяғын енді қолына ала берген қартқа.

	– Немене, үркіп келіп пе?

	– Жоқ, жайбарақат. Әйтеуір, аққаланың сырт беті қаптаған жылқы.

	– Әп, бәрекелді, ай, жануарым-ай, қасқа айғыр ғой айдап келген. Ой, ақылдым-ай, шығайын, шығайын. Қасқа айғырға аздап сұлы асатайықшы. Тіпті жақсы болды-ау, – деп қарт орнынан атып тұрды.

	– Апырай, шайыңды ішіп алсайшы, келген жылқы қайда қашар дейсің? Балаң жайғастырады ғой бәрін, – деді Балқия шешей.

	– Әй, сөзің бар болсын, жылқы келіп тұрғанда шай сіңе ме адамға. Келін, менің аяқкиімім мен түлкі ішігімді бере қойшы.

	– Қазір, ата.

	– Кемпір, сен де тұр енді, отыңды жақ. Қорадағы малыңның қамына кіріс. Шай қайда қашар дейсің, тәйірі.

	Қарт киініп сыртқа шықты. Аққаланың үстімен тіке тартып қалың жылқының арасына кіріп кетті. Аралап жүріп, түстей бастады. Шеттеу тұрған қасқа айғырды жалынан жетектеп аула ішіне кіргізді.

	– Дәден, ау, Дәден, сұлы әкел.

	– Әкеле жатырмын.

	– Кішкене салыңқырадың ба?

	– Біраз бар.

	Легенмен баласы қолына ұстатқан сұлыны қарт қасқа айғырдың алдына қоя қойды.

	– Әп, бәрекелді, асай ғой, жануарым, аса. Ай, ақылдым-ай, жылына екі рет асайтын сұлыңды сағынғансың-ау. Жоқ қой, жоқ, асып-төгіліп жатса, сенен аяйды дейсің бе? Бар болғаны екі орта қап. Бұл күнде сұлының көзі тым азайып кетті ғой, азайып. Қарт дауыстай сөйлейді.

	– Дәден, ау, Дәден.

	– Немене, әке? – деді аула ішінен шыққан дыбыс.

	– Жылқыларды құбыла беттегі ашықтыққа қарай қозға. Қораның түбіндегі бума шөптің жиырма шақтысын сол араға шашайық. Үйім бар деп келді ғой, ауыздарын жылытсын. Айтпақшы, қоя тұр, әуелі шөпті шашып алайық, келін мен кемпір қайда, шықсын.

	– Қызыл күрең сиыр бұзаулағанда белін көтерсін деп әрірек лақтырған өзіңіз едіңіз. Бар болғаны жиырма бес, санап салғанмын.

	– Бесеуін қалдыр. Бол, шапшаң қимылдайық. Кемпір, а, кемпір, көрсет қайратыңды осындайда. Топтастырмай әр жерге шашайық. Сымын қолма-қол алыңдар, әйтпесе оратылып қалады. Қабаққа қарай создырып шашыңдар. – Қарт буылған шөптің біреуін көтеріп топ бастады.

	– Әке, осы қасқа айғырды май мерекесіне қоссақ қалай болады? Үйір-үйір жылқы бағып отырып мерекеге ат қоспаған бір түрлі екен, – деді Дәден буылған шөптің сымын ағытып жатып.

	– Қасқа айғырды бәйгеге қосып, атақ-абырой ала алмайсың, балам. Бұл тек үйір үшін жаралған айғыр, ұлан-ғайыр шабысқа жарамайды. Көрмейсің бе, он екі мүшесінің қондырысын. Оның қай жері шабады, сыншы болсаң айтшы, кәне? Омырауы ма, әлде сауыры ма немесе кеуелдей басы ма, несі?! Тек аузым бар деп оттай беретінің не, түге.

	– Әке, кешірерсің, сонда осы екі жүз жылқының ішінде іліп алар біреуі жоқ па?

	– Торы алаяқ биенің бітімі жаман емес, сүйек бітімін айтамын. Бірақ жылда құлындайды, құлыны өзіне тартпайды. Қулық қалған жылы қосуға келер, биыл алты жаста, келесі жылы өмір болса, көрерміз. Дұрыс баптай алсаң, шабыстың шаңын шығарар. Ай, жарықтықтың пәтіні бөлек-ау. Ұмтыла қалса, қасқырыңды да тапап кетер.

	– Әке, онда биыл...

	– Тәйт әрі, – деді қарт баласының сөзін аяқтатпай. – Құрсағында құлыны бар әрі биылғы құлынынан үмітім де жоқ емес. Қапан сиыршының жаман сәурігіне шаптырып едім, титықтап әбден сорлап қалғаны болмаса, қаны бар айғыр екен.

	– Әке, онда Қапанға тәуір ат беріп айырбастап алсақ қайтеді?

	– Әй, бағы қайтқан жылқы, ол бізге келіп те оңбайды. Басы айналып қалған ғой, сиырдан басқа ештеңе көрмей, үйірді алып жүре алмайды. Көрінген айғыр шайнап тастайды, сонан соң обалына қаламыз.

	– Дегенмен, айырбастап алсақ...

	– Бәйге, бәйге дейсің, бәйге сенің не теңің. Бәйге атын қалай терлетуді де білмейсің. Шауып-шауып таң асырып, сіңірі мен өкпесін құртасың ғой. Немене Қапанның жаман сәурігін қосайын деп пе ең?

	– Жоқ, әке, сіз айтып, нұсқау беріп отырмайсыз ба? Мен оны бұлжытпай орындаймын.

	– Қой, балам, қоя тұр, мезгілінде көрерміз. Тегінде, ат жарату қиынның қиыны. Оған бәйге бала табу керек. Оңай шаруа жоқ қой, шырағым, қай нәрсеге де тер төкпесең, нәтиже шықпайды. Ал жүгір, жылқыларды бағытта, ауыздарын жылытсын.

	Дәден үйір-үйір жылқыларды бума шөпті шашырата шашқан жерге қарай беттеді. Жылқылар шөпке бас қойды. Пысқырынып, құлақтарын жымитысты, бір-екеуі тебісіп те қалды.

	– Ал енді түгенде, – деді қарт өзі сәл биіктеу тұсқа қарай ұмтылып.

	Дәден санауға кірісті. Бірақ ісі өнбеді, жылқылар қозғалақтап кете береді. Жүгіріп қара тер болды.

	– Әй, қоя ғой, ой, жарықтық-ай, әлі күнге шейін жылқы санау білмейді екен-ау. Үйір-үйірімен түстемейсің бе оны. Осы қоңыр құнан қайда, а, дұрыс мында тұр екен, айналайын. Дұрыс, түгел, санамай-ақ қой енді. Айналдырған сегіз үйір жылқыны түстей алмасаң, жылқышы боп не керек. Санап үйренбей, түстеп үйренсең, өзіңе оңай болады, білдің бе? – деді қарт дауыстап.

	Дәден үндеген жоқ. Ішінен «осы әкемнің білгішсіне беретініай», – деп ойлады.

	– Әй, Дәден, әлгі буылған бес түгіңнің біреуін тағы да шығындамасаң болмас. Аздап қасқа айғырға сал да, бір қолтығын анау қоңыр құнанның алдына әкелші. Шеттете берді ғой саяқтар. Сонан соң кемпірге айтшы, қазанға ет салсын. Әлгі быламығы дайын ба екен, біле кел. – Қарт бұйыра сөйледі.

	– Жарайды, әке, – Дәден үйге қарай жүгіре жөнелді.

	Кәрім қарт жылқыларды сырттай бақылап тұрып, өзі-өзіне шүкіршілік етті. Мына қаһарын сәл де болса бәсеңдетпеген сары аяз әсіресе мама биелердің сауырын сора алмапты. Демек, тебіндеген тұстарының шөбі әрі дәмді, әрі шүйгін болды деген сөз. Алға ұмтылып, мама биелердің құрсақ тұсын өткір жанарымен түйреп өтті де, кер биенің қасына кеп сауырын сипады, жалының астына қолын жүгіртті, қазысы бұзылып, жыртылмапты. «Амандық болса, ала-бәледен аулақ болсақ, биыл да құлынды межеден асырып алармыз» деп ойлады. Ол үшін биелерді жарты құрсақ етпеу керек. Е, жөн-жөн, апырай, ол жер шамамен жиырма-жиырма бес күндей азық болды-ау бұларға. Есіме сап ете қалғаны-ай, әрі ықтасындау. Ал шилі ойпаң мен жыңғылды ойпаң, тағы екеу-үшеуі кейінге тұра тұрсын. Мүмкін отарларды көшіру қажет деген сөз де шындыққа айналып кетсе. Енді олай қарай жылқыларды бағыттамау керек, әйтпесе қасқа айғырдың білмейтіні жоқ. Қарт үйге қарай ширақ басып, осылай деп ойлап келеді.

	Қарт баласының қолтығындағы шөпті өзінің қолтығына қысты да, кейін бұрылды. Қоңыр құнанды бөлектеп шөпті алдына салды. Қасында селтиіп тұрған баласына одырая қарап: – Бар мамаңа көмектес, быламығын төкпей-шашпай бер. Алдымен сиырларға жұтқызшы, – деді. – Айтпақшы, қасқа айғырдың төрт тұқайын да қарайықшы, шөп-шөңгеден аман ба екен. Сенгеніміз сол ғой.

	Қарт бойын тіктеп, құнанның сауырын сипады. Дөненінде үйірге салсам, осыным жаман айғыр болмас деп ойлады. Соңғы кезде қасқа айғыр жазым болып кетсе, үйір бастар айғырдың жоқтығы өзін қапаландырып жүретін. Күллі үйірді шырқ айналдырып, өзінің дегеніне көндіріп, басқара білу кез келген айғырдың қолынан келе бермейді. Ал бұл жөнінен қасқа айғырдың бітімі кесек, адамша ойлайды. Оның қасына ана жетеуін де айғыр дейміз-ау, тік құлақ, бастары шақшадай кеспе ерін. Әйтеуір, үйір алып, биеге қарайды, құлын туғызады демесең, тұқымдары оңып тұрған жоқ. Түрікпен жылқысымен қаны шатыс адай жылқыларынан бір-екі тұқым алайын десе, ауылдары алыс, тым шалғай жатыр. Баласын жібергенмен, ісі өнбейді, жылқы танымайды. Қайдағы бір кесапатты машинаға салып алып, жерден жеті қоян тапқандай ынтығып жетуі мүмкін. Кәрілікпен ойнауға болмайтын көрінеді. Қазір талтаңдап жүргенмен, кешке қарай шоңқиып қалу қиын емес. Дегенмен қасқа айғырдан тұқым алыңқыраса жаман болмас еді. Қарабайыр, суыққа мықты әрі көшелі, көруге де қомақты. Сойсаң – ет, жексең – көлік.

	– Әй, Дәден, – деді қарт баласына, – тамағыңа тойып алғаннан кейін қасқа айғырды жетектеп Сорқуыстың сол жағындағы үлкен ойпаңға жылқыларды іліктір, сол ара бұларға біраз қағажу болар деп ойлаймын. Оның оң жағындағы шағылдың астында түп-түп қияқ болушы еді, шола кел. Әй, кемпір тамағыңды жылдамдатшы. Баяғыда Бақтыбай марқұм екеуміз сол жердегі қияқтың түбін шайнап, қорек жасап едік.

	– Қандай тамақ? – деді қорадан шыққан Балқия шешей.

	– Етіңді айтамын, етіңді. Бір қайнаса, келінге айт қамырын илесін. Құр шайды іше бергеннен түк шықпайды. Жүрегім суырылып тұр.

	– Ойпырым-ай, сәске түс болмай жатып жанталасуын-ай, – деп күңкілдеді Балқия өте беріп.

	Қарт естісе де, естімеген сыңай танытты. Кенет оң жақ көзі суыра шаншып, көз алды қарауытып басы айналып, тәлтіректеп кетті де, қолындағы айырдың сабына сүйеніп тұрып, өзінеөзі келе бастады. Бас сүйегі шытынай ауырған соң сәл кейін шегініп қар үстіне отырды. Көз алдына өткен сәт елес бергендей болды:

	Жиырма сегіз адамнан құрылған сапер взводы жолды минадан тазартып, енді кейін шегіне бергенде жаудың қоршауында қалды. «Жолдастар, бір-ақ жол бар, ол өлмей беріспеу», – деді командир. Сол-ақ екен, жаудың оғы қарша борады. Сәлден соң қолма-қол айқас басталып кетті. Бұл бір немісті винтовкасының найзасымен түйреп тастап, екіншісіне ұмтылған еді, көзінің алды жарқ ете қалды. Ар жағын сезген жоқ. Есі кіріп көзін ашса, медсанбатта жатыр. Немістер мұны өлдіге санап аңдамаған болу керек. Басқа жолдастары түгелдей қаза тапқан. Мұны барлаушылар тауып алған. Оқ оң жақ көзінің сәл астынан тесіп өтіп желкеден шыққан. Бір оқ иығын тесіп өткен.

	Немістердің оғынан аман қалған сол көз енді сыр бере бастады, бұл да қартайғандықтың бір белгісі болар деп ойлады қарт. Жарасы жазылғаннан кейін де Сталинград майданына түскен, Киевті жаудан тазартысқан. Берлинге басып кірген – соның бәрінде жаудың оғы қайтып дарымады.

	– Әке, неғып отырсыз? – деді Дәден үңіле қарап. – Бір жеріңіз ауырып қалды ма? – Қарт басын көтеріп, мыйын торлай жөнелген ой тізбегін жан-жаққа шашыратты. Онысына іштей қуанды да, әйтпесе ескі жара еске түссе жан-тәнін езіп, мыжғылап тастайды. Жалғыз бауырын жалмап кеткен соғысты әңгімелеудің өзі өте ауыр. Ал қандас жолдастары ше? Қаншамасы опат болды. Сондықтан бұл адамзат баласына алапат әкелген соғысты сөз етуден қашқақтайды. Сұрай қалғандарға беретін жауабы «түбі қайыр, біз жеңдік. Соғыс болған соң шығынсыз бола ма» деп ылғи бір сөзді қайталайды.

	Қарт орнынан тұрып, үйге беттеді. Кіреберістен еттің иісі аңқиды. Киімін шешіп, үлкен бөлмеге озды. Жастық алып, қисайды. Тағы да көз алды қарауытып, аздап басы ауырды.

	– Апырай, әлгі Сейтқұл кешікті-ау, кеткендеріне бір жеті болып қалды. Әлде шаруасы жайлы болған соң, соқпай асып кетті ме екен, а? – деді қарт ішке кірген баласына.

	– Хатшыны айтасыз ба? – деді Дәден.

	– Енді кімді айтады дейсің, менің шамалауымша, ол әлі осы жақта жүрген сияқты. Шаруаның бір жайлы болғанын көзімен көрмей аттанбас. Атыңды сықитып ерттеп қой. Баратын жерің осы арадан он екі-он төрт шақырымдай боп қалар. Қайтарда шоқырақты қоярсың.

	Буы бұрқырап алдына келген етті Кәрім қарт көңілсіздеу жеді. Аздап сорпа ұрттады да, қайта қисайды. Дәден аттанып кетті. Қасқа айғырдың соңынан бүкіл жылқы шұбырды. Қаптаған жылқыдан ауыл маңы тазарып қалды.

	Жантайып жатқан Кәрім қарттың есіне Төлеш түсті. Ұзын мойнын кегжең еткізіп бұған қадала қарайтын секілді. Сол ақкөңіл, аңқылдақ Төлешке ажал тым ертерек құрық салды. Ұмытпаса, 1938 жылдың күз айы-ау. Ақкөбе маңындағы бір шаруамен бір жетіден астам жүріп қалғаны. Ертеңіне көрші отырған оның үйіне асығыс басып кірсе ,төрде ұзынынан сұлап Төлеш жатыр. Кірпігі әзер қимылдайды. Бұл қасына барғанда барып жайлап көзін ашып, суық жымиды.

	– Келдің бе, қарағым, сені күтіп сарғайып жатыр едім. Мына жаны құрғыр тым тәтті екен, бірақ ажал қарай ма оған. Аяқастынан ауырдым, осы бауырым тілініп кетті ме деп ойлаймын.

	– Ойпырым-ай, Төке-ай, Мақатқа қос атпен дәрігерге шабайын. Әлсіреп қалған екенсің, – деді бұл. – Тездетпесек, кеш қалармыз. Қазір аттанып кетейін.

	– Қозғалма, онсыз да кеш. Ана жылы есіңде ме, екеуміз

	Қалдығайтыға барғанда бір қатты ауырғаным. Онда тәуірленіп кетіп едім. Сондағы ауру, бірақ бұл жолы жазыла алмаспын.

	– Қойыңызшы, Төке, шынында мен дәрігерге жөнелейін. Өзі келмесе, дәрісін берер...

	– Жоқ, шырағым, босқа әуреленбе. Мына жарық дүниеге адам баласы тоя ма, тоймайды. Армансыз өлген адамды естігенім жоқ. Әсіресе осындай заманда тек өмір сүре бергің келе береді ғой, бірақ амал қанша? Әркімге әр қалай өлім. Кешегі дүркіреген Шағырды айтамын, өз жинағаны өзіне бұйырмай, банды Құныстың қолынан өлген жоқ па? Айтпақшы, түнде түсіме Құныс кірді-ай! – Төлеш езу тартты да, көзін жұмып біраз жатты. Сырттан әйелі Жамиға кірді, екі көзі былаудай. Кіре мырсылдап жылай бастады.

	– Мына Жамиға екеуміз жиырма жылдан астам бірге өмір сүрдік, ища дескеніміз жоқ. Бір-бірімізді тілсіз ұғыныстық. Бес құрсақ көтеріп еді, бесеуі де жер астында. Өкінішім сол, орнымды басар, қара шаңырақтың керегесін қиратпай, көгін қайта көктеп отыратын біреу болмады, – деді Төлеш естілерестілмес үнмен. – Жамиғаға көз қырыңды саларсың, мен алайбұлай боп кетсем. Махамбет айтпап па еді:

	«Ат – жігіттің майданы,

	Қылыш – жанның дәрмені.

	Өлім – хақтың пәрмені,

	Атақты ермен бірге өлсе,

	Жігіттің болмас арманы.

	Өте шыққан қызыл гүл –

	Бұл дүниенің жалғаны», –

	деп шырағым, мен өлсем, артымда ел-жұртым бар, сен барсың, саған сенемін, білдің бе? Жамиға бара тұрсыншы.

	– Жеңгей, сіз сәл шыға тұрсаңыз, – деді бұл. – Төкең аздап тыныстасын.

	– Өмір бойы ішіме сақтап келіпем, саған айтайын. Жастау кезімде Көкжар базарында бір келіншекпен танысып, ашына болып едім. Ақылды адам еді, маған тұрмысқа шығуға қарсылық білдірді, бала-шаға, әйеліңе обал деп. Қол үзіп кеттім, өзіне ренжіп. Менен екіқабат болып, ұл туды деп естігенмін. Егер сол ұл тірі болса ендігі жиырма жасқа жақындап қалған шығар. Соны іздестіріп тауып алшы, аты Бекболат деп естігенмін, Бағиланың өзі бар ма, жоқ па, білмеймін. Сенің алдыңда көзім ілініп кеткен, сол Бағила аппақ боп есіктен кіріп келе жатты. Кәдімгі өңімдей. О, жасаған, мүмкін жас жанға опасыздық жасадым ба, әрлі де, нәрлі де еді, шіркін! – Төлеш осы сөзден кейін ықылық атып, сөйлей алмай тілсіз қалды. Біраздан соң бөліп-бөліп: «Жамиғаны саған тапсырдым», – деді де, үзіліп жүре берді. Сондағы мұның еңкілдеп жылағаны-ай, өзін-өзі тоқтата алмай, дауыс салып зарлаған Жамиғаға қосылып егіле берген, егіле берген.

	– Әй, Кәрімжан, саған не болды, еркек емеспісің, көтер басыңды, тый жасыңды, – деген анасы Балғанымның қаттылау дауысы шықпағанда, езіліп отыра берер ме еді, қайтер еді. Анасының сөзінен кейін ұшып тұрып, өлікті аттандырар қамына, марқұмның ақырғы сапары алдындағы оны-мұны шаруасына білекті сыбанып кірісіп кеткен. Төлештің екі лақты ешкісіне тимей, қарасына колхоздың көк өгізін сойып, орнына өзінің екі бұзаулы сиырының бірін салған. Содан інісі Мұхит екеуі жұмыстан қолдары босағанда балшық илеп, үш жүздей кірпіш құйып, марқұмның қырқы өткеннен соң төрт құлақты етіп бейіт тұрғызып еді, сол бейіт әлі құламай қалқиып тұр.

	«Қайран, Төлеш-ай, адамның нарқасқасы едің-ау». Кәрім бұл сөзді ойымен айтса да, ішінен бордай езіліп, күңірене айтты. Көз алдынан Төлештің ұзын тұлғасы көлбең еткендей болды. Көзін жұмып, басын жастыққа тигізді. «Иә, бұл қара жердің қойнына талай-талай мықтылар кірді-ау, әттең, кейбіреулері тым ертерек кетті, тым ертерек», – деді қарт ернін жыбырлатып, бірақ үнін сыртқа шығарған жоқ.

	– Ата, шөліркедіңіз бе, шай қояйын, – деген келінінің даусынан селк еткендей, көзін ашып, аяқ-қолын жинап, кеудесін көтеріңкіреп:

	– Жоқ, шырағым, күн көзі ауып, мал жайланғасын бір-ақ ішермін. Әлгі кемпір шай ішемін десе, өзі білсін, – деді. – Ол кемпір шайға шыдай алмас – дегенді қосып қойды. Келіні тыпылдай басып, шығып кетті.

	Қарт екі қолымен жер тірей отырып, өткен-кеткенді ойша барлады. Көзім жұмылып, аяқастынан о дүниеге аттанып кете қалсам, әйтеуір, арым таза, ешкімнің ала жібін аттап, қиянат жасаған жоқпын деп өзіне-өзі риза болған кейпін аңғартқандай күйге түсті. Ол қолын желкесіне тығып екі жауырынның арасына қаттырақ ысып-ысып жіберді. Соңғы кезде омыртқасы жоғарытөмен сырқырап, мұздайтын боп жүр. Айтпақшы, мына Төлештің тапсырмасы Бекболатты есіне түсіріп еді-ау, иә, іздеді ғой бұл, іздемегенде ше? Анау бір аш құрсақ жылдары Бағила қаза тауыпты да, Бекболат Ойылдың мұзы ойылып кетіп, жымға түсіп өліпті. Сонымен не керек Төлештен тұқым қалмады ғой. Жамиға күні кешеге шейін келіп қартайып қайтыс болды. Иә, ұрпақсыз адам тұл деген – осы. Қарт қайта қисайды. Есік сарт етіп ашылып, келіні ынтыға апыл-ғұпыл кірді.

	– Ата, вертолет, вертолет қонып жатыр, анау жерге.

	– Не дейді, вертолет дейсің бе? Апырай, ә, ол вертолет бізден не іздейді? – Қарт орнынан екі-үш ұмтылып тұрды. – Әлгі кемпірі құрғыр қайда жүр?

	– Сыртта, түйе сауып... – Келіні мұрнын тартып қойып, бір орнында тапжылмай тұр.

	– Көрпе салып, көпшік таста, шырағым, кім де болса қарсы алайық.

	Қарт сыртқа шықты. Түлкі ішігін жүре киіп, бөркін түзеді. Сонан соң ауладан мойнын созып, келіні нұсқаған жаққа қарады. Анадай жерге қаңғалағы салбырап қызғылт түсті вертолет қоныпты. Бұл пәтшағардың дыбысын қалай есітпедім деп ойлап үлгергенше арт жағынан:

	– Ассалаумағалейкүм, Кәреке, – деген дауысқа жалт бұрылып еді, Сейтқұл екен.

	– Әліксалам, Сейтқұл, аманбысың, ие, жол болсын! Әлі осы жақтамысың?

	– Әлей болсын, Кәреке, машинадан тракторға, одан вертолетке ауысып мініп, аман-есен жүрміз, әйтеуір. Айқайшы боп жүргенімізге мәзбіз. Әйтпесе ауыз толтырып айтарлықтай ештеңе жоқ.

	– Ал, үйге кір, бұл не тұрыс?

	– Асығыспын, Кәреке, ауданға облыс басшылары келіп, маған вертолетін жіберіпті. Тез жетсін дегендері болуы керек. Шұғыл шаруа бар дейді. Жағдай мәз емес. Шөп жоқ. Үш қора қойды сіз нұсқаған жерге айдап апардық. Екі вагон орналастырдық, бәрі өзіңіздің жоспарыңызға сәйкес. Соған бес-алты күндей уақытымыз кетті. Жері, шынында да,тым шұрайлы екен. Ал осы шаруаға өзіңіз бас-көз боласыз енді, – деді Сейтқұл аяз сорып қарақошқылданған бетін сипап.

	– Дұрыс, шырағым, дұрыс. Айтуын айтқанмен бұл ісің мына шалыңа да сын, қыс көзі қырауда. Дегенмен кеудеде жан барда тырысып байқайық. Ал асығыс екенсің, жолыңды бөгемейміз, үйге кіріп ағарған іш.

	– Мұныңыз құлаққа қонады, Кәреке. – Сейтқұл алға түсті.

	– Сонда енді қойлар ашық жерде жатыр ма? – деді Кәрім жаюлы текеметтің үстіне тізе бүккен Сейтқұлға.

	– Жо-жоқ, біз де бірдеңе ойластырдық, шатыр құрдық. Үш отарға үшеу.

	– Бәрекелді. Айтпақшы, әлгі вертолетіңнің шофері қайда?

	Ағарған ішпей ме, түге?

	Сейтқұл селкілдеп күліп алды да: – Олардың өз ағарғандары өзінде, Кәреке, – деді.

	– Нешеу өздері?

	– Екеу. Машинасын тастап үйге кірмейді, азық-түліктері мол көрінеді. Бізге қарағанда ол екеуінің жағдайы жаман емес.

	– Е, ол да жөн. Далада жүрген соң ішіп-жемдерін алып, өз қамдарын өздері ойлаған ғой.

	– Кәреке, ертең күн ашық, жарық болса, атқа мініп отар жаққа бір бойлап қайтарсың. Осы арадан мықтаса он бес шақырымдай шығар. Сізге аманат ені, әйтеуір, оларға бір қолбасшы керек-ақ. Үш қора қойды қырып тастап, бүкіл елге қарабет болмайық. – Сейтқұл қартқа бақырая қарады.

	– Құдай сақтасын. Әлгі күрегі бар трактор бар ма?

	– Бар, бар. Кәреке, бір емес, екеу. Сүйретпе шаналары да бар. Ал енді үш отарға тек екі шөмеледей шөп қана. Запасымыздың сықпыты сол. – Сейтқұл мырс етті.

	– Су мәселесі ше?

	– Адамдардың ауыз сулары мол, ал қойлар қарлайды ғой. Өзіңіз айтқан ойықты да барып көрдік. Бірақ сүймен тигізіп, мұзын ойғанымыз жоқ. Мен сонда екі түнедім, расында да, шөбі қар астында бұғып жатыр екен, қойлар бастарын көтерер емес. Бірақ ауыз көп қой, жұла бергенге не шақ келер дейсің?

	– Қайда, суаттың басына түнеп жүрсің бе? – Қарттың жүзінде таңданғандықтың белгісі білінді.

	– Ой, Кәреке, айтасыз-ау, вагонға тағы көмір апардық, кәдімгі үй сияқты жып-жылы. Тамақ мол, көмекші шопандыққа екі-екіден алты жігіт бөлдік. Директор басында.

	– Иә, үш отардан басқаларының халдері нешік?

	– Ортадан төмен. Әйтеуір, қора басында қарайғандары бар, көбісінің шеген аулалары ептеп қағып-соғып малға салуға жарайды екен. Бір айға төтеп беретін шамалары бар, ар жағын қайдам, ойластырып көрерміз. Енді бір-екі күнде Сағыздан жем де кеп қалар. Сірә, қар қалың, жол жоқ боп машиналар тұралап қалса керек. Әйтпесе мұндай кешікпес еді.

	– Сонда осы үш отардан өзгесінің жақ қимылдайтыны болды ғой, – деді Кәрім жөткірініп қойып.

	– Мен жүремін, Кәреке, ендігісі өзіңізге аманат. Жолай соғып, директорға сізге трактор жібер деп айта кетсем бе, а?

	– Қажеті жоқ, денім сау болса, ептеп барамын.

	– Ал, жақсы Кәреке, көріскенше, мен де көп кешікпеспін. Мүмкіндігінше тезірек келуге тырысармын. Облыс басшыларының не дейтінін қайдам? Аяқастынан олардың сау ете түсуі маған жұмбақ боп тұрғаны. Көмек сұрай қойған жоқ едік, малы қырылып жатыр деп, біреу-міреу құлақтандырып жүрмесе. Ондай пысықтар табылатынына да күмән келтіруге болмас.

	– Апырай, облыс басшылары барсақ па, бармасақ па деп сенен сұрамайды ғой енді. Ауданды аралап шаруаның жағдайын өз көздерімен көруге әсте хақылары бар емес пе? Қыс көзі – қырау, олар да абыржитын шығар, тәйірі!

	– Әлбетте, Кәреке, әлбетте. – Сейтқұл вертолетке қарай жүгіре жөнелді.

	Қызғылт түсті вертолет үстіндегі қаңғалағының желімен айналасындағы қарды ақ түтек қыла боратып барып тұрған орнынан тік көтерілді де, солтүстік-шығысқа қарай қалықтай жөнелді. Қарт ұзақ қарады, алып машина бара-бара кішкентай көбелекке ұқсағанда ғана Кәрім көзін тайдырып әкетті. «Осы кемпір қайда жүр» деген оймен қарсы бөлмеге кірсе, келіні екеуі шайды тартып отыр. Буы бұрқыраған ортада ақ самаурын, қасында қидың қып-қызыл шоғы жайнап шоқаяқ тұр. Атасы есікті аша бергенде, келіні орнынан ұшып тұрып, – Шайға келіңіз, ата, мамам екеуміз шөліркеп, – деді.

	– Дұрыс, қарағым, дұрыс, малдарың жайланды, ал, кемпір, тарт қызартыңқырап, – деді қарт.

	– Сейтқұлдың шайға қарамағаны несі, қасында кісілері бар ғой деп, мен амандасқаным да жоқ, – деді Балқия шешей. – Бірекі шыны шай ішсейші?

	– Жоқ, кешке біржолата ішермін. – Кәрім кейін бұрылып, есікті сыртынан жапты.



	***

	Қасқа айғырды жетектеп, күллі жылқыларды соңынан еріткен Дәден жіңішке жиренді ойнақшытып, мезгіл кіші бесіннен төмен түсе Сорқуысқа келіп қалып еді. Кенет алдындағы қоңыр-лықтың шетінен бір топ қасқырды көрді. Ат тұяғына ақсақ ойылған қатты қар бөрілерді көтереді, арандары ашылса керек, тіпті қашатын емес. Дәден қасқа айғырды қоя беріп, бөрілердің соңына түскісі келіп ұмтыла беріп, ол ойынан тез қайтты. «Бәрібір жеткізбейді», – деп ішінен күбірледі. Қасқырлар бой ұзап кетпей, алысырақта ілесіп отырды. Межелі жерден сәл ауытқыған Дәден жылқыларды қаптатқан бойымен Сорқуыстың өзіне ат басын тіреді. Екі бөлмелі пәтердің есіктерезесі тастай жабық. Аттан түсіп, тартқылап көріп еді, берік екен. Күзде қой шағылыстыратын пунктке арналған бұл қыстаққа екі жыл бойы мал қыстамайды. Өзіне пана, ал үйір-үйір жылқылар жел өтінде қалатын түрі бар. Дереу қасқа айғырды жетектеп әкесі айтқан тебінге тартты. Есек-мия өскен екі қазан шұңқырдың қары онша қатты емес. Одан әрі жіңішке сай бойы шабылмаған бала құрақ. Жылқыларды тебінге тастап бір айналып шықты да, шоқырақтап биік шағылдың басына шығып еді, манағы қасқырлар тіпті жақындап қалыпты. Шамамен шақырым жарымдай тегістікте шоңқиып-шоңқиып отыр. Көзі тайса, жылқыға бас салатын түрлері бар. Дәден не істерін білмеді. Тақымындағы қосаузымен беліндегі оқшантайға тығылған жиырма шақты оқты тасырлатып атқанда не түседі? Бір қашуын қашар, бірақ алысқа бармай, қайтып оралатыны айдан анық. Бұлар қазір адамға шабудан тайынбайды» деп ойлады Дәден. Неде болса тәуекел. Жылқылар айналып тебіндей бастады.

	Дәден аттан түсіп, ерін алып аунатты да, қайта ер салды. Жіңішке жиренді ойқастатып, қасқырларға қарай ұмтылып еді, көп ұзамай ат басын тартты. Қатты қар аттың шашасын қиып тастайтын сыңайы бар. Бөрілер сәл ығысты да, қайтадан шоңқиды. Кейбіреулері тырнақтарымен қарды осқылапосқылап жіберді. Жылқыларды кері айдап кетсем бе екен деп бір ойланды да, ол ойынан тез қайтты.

	Әрі ыңғайсыз, әрі әкесінен именді. Мезгіл кіші бесін шамасында Дәден атқа тақым салып, Сорқуыстағы шағылыстыру пунктіне қарай ат қойды. Келе-сала аттан қарғып түсіп, пәтердің есігін тепкілеп бұзды. Шағын екі бөлменің бір бөлмесіне толтырып қойдың кепкен қиын жинаған екен. Пешке қондырылған қазандық әзір. Қуанып кетті. Пәтердің төбесіне шығып, мұржасын ашты. Қазанға толтырып қар салып, қазан астына қиды қиюластыра қалады да, ортасына тамызық салып сіріңке тұтатты. Әуелі пеш тартпай, түтін кейін шалқыды да, сәлден кейін гуілдете жөнелді. Мұржадан қап-қара қою түтін будақтады. Дәден қазанға қарды тағы да толтырды.

	Терістіктен суық жел табы білінді. Есікті жауып, Дәден атқа тақым салды. Шоқырақтатып жылқыға жетті. Шағылдың басына шауып шығып, төңірекке көз салды. Манағы бөрілер бір табан жақындапты. Жиренді ауыздыққа тақап ұшырытты, бөрілер сескенейін деді ме, кейін қарай ығыса бастады. Еті қызған жирен тізгінді жұлқи тартты. Бөрінің арланы ма, көлденеңдей жүгірді. Дәден ат үстінен тартып жіберді. Мылтық гүрс ете қалды. Қасқырлар зымырай ақты. Арлан бөрі жалт бұрылып, өз тобының артынан салды. Дәден ат басын тартып, кейін оралды. Екінші рет оқ шығарған жоқ. Күн көзі ұясына қып-қызыл боп батты. Дәден қасқа айғырды жетекке алып, Сорқуыстағы пәтерге бет алды. Қалың жылқы айғырдың артынан шұбырды. Дәден жылқыларды пәтердің құбыла бетіндегі құба талдан селдірлеу қылып тартқан оған қалың қар килігіп, асып жығылып үлкен қорған еткен шағындау шарбақтың ығына топтастырды. Қасқа айғырды босатып, жіңішке жиренді пәтердің үлкен бөлмесіне кіргізіп, есікті жапты да, қиды қайта қалады. Өзі бұрқ-бұрқ етіп қайнап жатқан қара судан қазан жанында жатқан ескі бақырмен іліп алып екі-үш ұрттады. Ымырт үйіріле жылқылардың ық жағын айналып шығып, мылтықтың ұңғысын әуеге қаратып тарс-тарс еткізіп екі атты да, айқайға басты. Әйтеуір, абырой болғанда, жел көтерілмепті, бірақ шыңылтыр аяз бетті қариды. Тағы да айқайлады. Отыра қалып, тың тыңдап еді, ешқандай сыбыс білінбеді. Адымдай басып үйге сып етті. Жіңішке жирен осқырынып аяғымен жер тарпыды. Дәден ыстық судан тағы да ұрттады да, қайта шығып, аяғымен тепкілеп түсірген қатты қарды құшақтай кіріп, қазанға салды. Үйдің ішінде ыстық бу тамшылып, күлімсі иіс қолқаны атты. Жаурынын қабырғаға сүйеп жанған оттың қарсы алдында отыра қалып еді, көзі ілініп кеткен екен, шошып оянып, мылтығын қолына қыса ұстап сыртқа шықты. Жүгіріп жылқылардың құбыла бетін орады, бәрі орнында секілді. Жақын жерден бөрінің ұлығаны құлағына шалынды. Жүріңкіреп барып, тарсылдатып екі рет атты. Қайта оралып, пәтер ішіндегі жіңішке жиренді жетектеп шығып, төс айылын қаттырақ тарты да, ер үстіне қонжиды. Сонан соң жылқыларды бір-біріне сығылыстыра қысып, қайта-қайта айналып қаттырақ дауыстады. Жаңағы бөрі ұлыған жаққа жүріңкіреп, астындағы атын ойнақшытып, тағы да бір рет оқ шығарды. Біраз уақыт ат үстінен түспей жылқыларды айнала берді, айнала берді, даусы қарлыққанша айқайлай берді.



	***

	Түн ортасына шейін баласы келмеген соң, Кәрім қарттың өзі де сасайын деді. Кемпірі мен кішкентай келінінің де зәреқұты қалмады. Екі немересін бауырына тыққан Балқия: «Енді қайттық, енді қайттық, сорлап қалмасақ жарар еді-ау, ай, құлыным-ай», – деп дауыстай бастап еді, қарт жекіріп тастады.

	– Мазамды алмай отыр, сен кемпір, білдің бе, менің өмірден көрген құқайым тек бұл емес. Ана келіннен ұялсайшы, пәтшағар. Бар, кішкентайларды төсегіне сал. Келеді ол, келмей қара жерге кіріп кетер дейсің бе?

	Келіні мен кемпірі пысылдап ұйықтап жатқан екі кішкентайды көтеріп, келесі бөлмеге кіріп кетті. Бөлмеде тыныштық орнады, қарт ішігін жамылып салулы төсегіне қисайды. Қисаюын қисайса да, «әй, бұл жылқышы болып жарытпайды-ау» деп баласын ойлады. Әлде атынан айырылып жаяулап қалды ма екен немесе тосыннан қасқыр тиді-ау жылқыға. Әйтпесе осы уақытқа шейін бір шаң беріп қалар еді. Қарт оң жағына аунап түсті. «Таң сібірлей атқа қонбасам болмас», – деп күбірледі. Бір жаманаттың иісі сезілсе, жүрегі шымырлап белгі берер еді, тұла бойы дел-сал боп езіле бастар еді, жо-жоқ, денесі ширақ. Уәйімге беріліп, езіліп бара жатқан көңілі жоқ, бәрі тың. Аман ғой ол пәтшағар, тек болбырлау, құнан қойдың асығындай шиыршық атып тұрмаған соң кез келген нәрсе оның жолына бөгет бола беретіні ақиқат. Асығыс ойлап, асығыс қимылдайды. Бір заттың байыбына әбден көз жеткізіп алып, іске кіріспеген соң, істеген нәрсесінің бәрі шалағай, бір орамы кем соғады да тұрады. Қарт орнынан қозғалып, кеудесін тіктеңкіреп отырды. Өзінің тепсе темір үзетін шағында қысты қыс деп, мый қайнатар ыстықты ыстық деп шіміркпеп еді, тәйірі! Ат болмаса, жаяу жосып жүре беретін. Тоңамын екенау, үсемін екен-ау, шөлдеймін екен-ау деп тіпті де ойламайтын. Әлде уақыт солай ма, әлде сүйенер, сүйкенер ешкімің жоқ, тек өзіңе ғана сенгесін бе?

	Бір мың тоғыз жүз отыз үшінші жылдың қысында Тайпақтың қызыл үйінде бір татар дүкен ашып, күміс қабылдап жатыр деп естіген соң, мамасының жинаған азын-аулақ күмісі мен екі алтын жүзігін алып, жүз шақырымнан астам жерге жалғыз өзі тіке тартып кетпеді ме. Қолында – таяқ, қойнында – бұйымы. Күн жаяу борасын, қатты суық еді, оған қараған бұл жоқ, анау Сорқуысты басып өтіп, омбы қарды кешіп жолсыздан жолсыз жортып еді. Таңнан қара кешке шейін талмай жүрді. Шамамен алпыс шақырымдай жердегі жалғыз үйлі аңшы Бекболаттың босағасына жетіп, бір-ақ демін алған. Аңшы үйінде жоқ екен, кемпірі қара су қайнатып берген. Көз ілінтіп, таң сібірлеп тағы жолға шығып сексен шақырымдай Тайпақтың қызыл үйінің шетіне қызыл іңірде іліккен. Пай-пай, сондағы жүрісі-ай, талып, талмаусырауды білмейді-ау, шіркін! Ертеңіне татар жігіт дүкенін аша салысымен бұйымын өткізіп, күмісті он қадақ жүз бесінші үнді шайымен, бір килодай ащы кәмпитке, ал алтынын он бес қадақ жүз төртінші үнді шайы мен шашақты жібек орамал, бір килодай кептірілген, жүзімге беріп, олжалы оралып еді. Сол бойда жолға шығып, ара қонып үйіне келген. Қорқып, үрейлену дегенді тіпті білмейтін. Сонда барғандағы ізімен қайтпай, сұрастырып алып, бір төтелеу тұспен тартып еді. Гүл жапырақты үлкен шаршы орамалды шашағын жылтылдатып мойнына салғанда мамасының қуанғаны-ай! Көрші-қолаңдарын шақырып, ащы ләмпәсимен қою шай беріп, мамасы бұған қайта-қайта алғысын білдіріп еді. Иә, ол кез сәл қиындау кез еді. Қазіргі кезең жұмақ қой, жұмақ...

	Қарт ауыр ойдан серпіліп, түлкі ішігін иығына жамылып, босағада қақшиып тұрған киіз байпағын киді де, сыртқы шықты. Маңдайына қарай милықталған түлкі тымағын сәл-пәл көтеріп қойды да, шалқая аспанға қарады. Жұлдыз жиі екен, жетіқарақшы сәл жоғарылау – ертең күн ашық болады-ау. Темірқазық неғып көрінбейді, сәл солға жылжыған ба, қалай? Е, е, аяз тым қатты екен, жылқының сауырын мұздатып қазысын соратын аяз ғой, мынау. Қарт қора маңына көз жүгіртті. Тым-тырыс, тылсым тыныштық. Дәден неғылса да бір жағына ойысты-ау, адасып кетті дейтін ақ шулан боран жоқ. Тіпті атынан айырылып қалғанда да иек астындағы Сорқуыстан жаяу келетін уақыты болған жоқ па?

	Тақымында – мылтық, астында – жүрдек ат, қаны қайнап, күші тасып тұрған жас жігітке одан артық не керек?

	Қарт сары аяз тұмшалаған қараңғы түнде аула ішінде біраз жүрді. Енді екі-үш сағаттан кейін таң жұлдызы да туып қалар, шайға қанып алып, Сорқуыстың маңын барлап қайтайын деп ойлады ол. Әй, жасық неме-ай, осындай ашық-жарықта мұрнынан су ағып бір жерде отыр ма екен, пәтшағар. Сол ма, сол, өзінше бірдеңе ойластырып, жаңалық ашып жүрмесе неғылсын, тәйірі! Қап, өзім де бармаған екенмін. Қарт ерсілі-қарсылы жүрді. Сықырсықыр, аяқ астыдағы аз-мұз қар, шегірен етіктің табаны секілді басқан сайын сықырлайды.

	«Ауп, ауп» қораның төбесінен секіріп түскен дәу төбет иесіне жағынғысы келді ме, жүгіріп аққаланың үстіне шықты да, үн-түнсіз қалды. Сірә, үретін де ештеңе сезбесе керек.

	Сыртқы есік ашылып, өзіне қарай жүрген кішкентай келінін қарттың көзі шалып, кейін бұрылды.

	– Жай ма, қарағым?

	– Шай қояйын ба, ата, даладан салқын тиіп қалар, үйге кірсеңізші? – Осы келінім пысық деп ойлап үлгерген қарт. – Шайыңды қайната қой, шырақ, мұның дұрыс ақыл, – деді. – Әлгі кемпірдің көзі ілінді ме?

	– Иә, ата, екеуміздің де көзіміз ілініп, едәуір ұйықтап кетіппіз. Ұшып тұрып, сізді қарасам, жоқсыз, сосын сыртта екеніңізді бірден білдім.

	– Бара ғой, шырақ, шайыңды қамда.

	Келіні шапшаң басып үйге кіріп кетті. Кәрім қарт тұла бойы тоңазығанша аула ішінде жүрді де, тамағын кенеп қойып, – Бәрекелді, ауа тым таза екен, – деп қойып үйге кірді. Немерлері мен кемпірі, жатқан бөлмеге бұрылмастан өз бөлмесіне шешініп, келіні әкелген көк шәйнектегі жылы сумен шылапшынға асықпай жуынды. Бөлмеге шілдедегі сары сонаның ыңылындай ыңылдап сары самаурын кіргенде қарт өзінің шөлдегенін бірден сезді. Дастарқан жайылып, үстіне тағамдар әкелінді. Шоқаяқ толы қып-қызыл шоққа келіні қайнаған су құйылған аққұманды қойды да, өзі дастарқан шетіне отырды. Қабағында аздап кірбің бар секілді. «Шаршап жүр ме екен» деп ойлады қарт.

	– Келін, әлгі кемпір шайға келмей ме?

	– Қазір келеді ғой ата түзге шығып кетті.

	– Аққұманға шай салмадың-ау деймін, шырағым.

	– Кешіріңіз, ата. – Келіні сәл езу тартып, аққұманның қақпағын ашып қарады да, – байқамаппын-ау, ата, кешірерсіз. Тіпті жайдан-жай жүріп, бұл не болғаным, – деді.

	– Оқасы жоқ, қарағым.

	Есік сырт етіп жабылды да, сырттан кірген Балқия шешей ыңылдап тұрған ақ самаурынның қасына сылқ етіп отыра кетті. Қарт кемпіріне көз тастап еді, бір түнде көзі шүңірейіп, жағы суалып, шап-шағын денесі одан сайын кішірейіп қалғандай. Еріні көгістеніп, иегі шошайтып кетіпті. Құлағына ілген күміс сырғасының түсіп қалғанын да байқамаған болуы керек, оң жағындағысы жоқ. «Не деген азымтал адам еді, баласы бір түн далаға түнегендегі түрі мынау, ал бір ай түнесе ше? – деп ойлады қарт кемпірін іштей жазғырып. – Қайта жанындағы кішкентай келініне жебеу боп, оны сөзбен қуаттандырудың орнына өзінің отырысы мынау мыштай боп. Әйелдің де әйелі бар-ау, шіркін! Еркектердің еркегі ғана бәстесе алатын, істеген ісіне де, жүрістұрысына да ел риза әйелдер аз ба, қазір тіпті көп. Бір отар қойды шырқ айналдырып, жылына әр жүз саулықтан 130-140тан қозы алып, кеудесін орден, медальдарға толтырып жүрген анау Айшагүл қай еркектен кем. Әке-шешеден ерте қалып, жетім өсіп еді, бұл күнде ішкені алдында, ішпегені артында шалқып отыр. Астында машина, өзі облыстық советке депутат, аудандық партия комитетінің мүшесі. Күйеуі өзіне көмекші шопан, төрт баласы бар. Бала да туады, мал да бағады, әйтеуір, бәріне үлгереді. Ой, шіркін, тусаң ту, мың болғыр!!!»

	– Ата, шайыңызды ішсеңізші, – деді келіні. – Қарт тәтті ойының бұзылып кеткеніне өкінгендей кемпіріне тағы бір ожырая қарады да, алдындағы шыныаяқты қолына алды.

	– Уһ, ол баласы құрғыр сау болмады, сау болмады. Ойпырымай, енді қайтеміз, а, не істейміз? – деді Балқия шалына қарап.

	– Құдай не істегеннен сақтасын, зарламай шайымызды ішкіз, білдің бе? – деді қарт қатқылдау үнмен.

	Жым-жырт. «Мен ешкімнің айтқанын құлағыма ілмеймін» дегендей сары самаурын ыңылын күшейте түсті. Қарт шайды ұзақ ішті. Кемпірі сыртқа шығып кетті. Атасы саспаған соң кішкентай келіннің де көңілі жайланды. Мұрнының үсті тершіп шайды тартып отыр. Қабағындағы кірбіңі тарап, ашаң жүзі ашыла түскендей.

	Қарт ойлады: ол пәтшағар қайда түнеп шықты екен, үйге ме, әлде далаға ма? Қиялдағыны қиыстыратын өткір емес-ау, жігіт деген алмас қылыштай қиып түспеген соң.

	Келіні ойлады: «Атам бәрін біліп, сезіп отыр. Дәден қазір кеп қалар. Атам әулие адам, ол жақсыны да, жаманды да жанымен сезеді, жүрегімен өлшейді. Атама шайды жалғыз ішкізбей, мен де іше беруім керек. Атам бар жерде, уайым-қайғының ауылы әрқашан алыс, иә, солай».

	Таң алагөбеңде Кәрім қарт биік торыға ер салды. Жылы киініп, «ауп» деп атқа қонды. Сонан соң аттың қасында қақшиып тұрған кемпірі мен келініне: – Мен кешікпеймін, малдарыңның жайын ойлаңдар. Кемпір, сен былқытып ет асып қой, әлгі балаңның құрсағы шұрылдап келер, – деді де, атын тебінді.

	– Жолыңыз болсын, ата! – деді келіні.

	Кемпір көзін сүртіп, теріс айналды. Дәу төбет қораның үстінен шөмеле қарға бір-ақ секіріп аттылыға ере түсті де, осы маған не жоқ, айдалада дегендей, қайта оралды. Керіліп, тұла бойының құрыс-тырысын жазды.

	Қарт кешегі табын жылқының ізін қарап еді, жаяу борасын сыпырғышпен сыпырғандай етіп сипап кетіпті. Сосын ат тізгінін сәл оңға қарай тартып, желдірте жөнелді. «Бүгін өзі күн ашық болатын сыңайда-ау, мына бір жел құтырынып кетпесе», – деп күбірлеген ол атты сипай қамшылап желістен шоқырыққа ауыстырды. Қатты қар ат тұяғына әзер ойылып, кірш-кірш етеді. Биік торы өзіне жайлы көтере шоқырақпен сілтеп келеді. Сол жүріспен алдындағы биіктеу шоқыға көтеріліп, ат тізгінін тежегенде күн көзі ұясынан қылтия бастаған екен. Шашырай төгілген күн нұры қар бетін жылт-жылт еткізіп, ойнақы мінез көрсеткендей. Сары аяз сірестіріп тастаған аппақ далада көз қырына ілінетін қарайған жоқ. Жылқы неде болса Сорқуыстың маңында болар деген оймен тебініп қап тағы да шоқырақтай жөнелді.



	***

	Таң сібірлей ішке кіріп, аз-кем көз шырымын алған Дәден жіңішке жиренге мініп, көзбен шола жылқыларды түгендеп, әкесі айтқан тұсқа қарай шұбырта беріп еді. Жал басында шошайып отырған үш-төрт қасқыр жазыққа қарай сырғи берді. Дәден жіңішке жиренмен көрінем жер ғана шауып, жалғыз оғын тарс еткізіп атты да, кейін қайтты. Аппақ далада қаптаған жылқылардың жондарын қырау шалған, бозғылт. Ертелетіп тебінге түсірген Дәден табынды қалдырып, ауылға қайтуға енді ойлана бастағанда, шығыс беттен шоқырақтап келе жатқан жалғыз салт атты көріп қайран қалды. Сәлден кейін биік торының үстіндегі әкесін танып қарсы шықты.

	– Ассалаумағалейкүм, әке, – деді аттан домалап түсе қалған Дәден.

	– Әліксалам, ие, аманбысың, қайда түнеп шықтың? – деді Кәрім үзеңгіден аяғын босатып, – әлгі шешең аһлап-уһлегесін атқа мініп-еп!

	– Аманшылық, кешкілік ит-құс көрінген соң жылқыны тастап кете алмай, Сорқуыстағы қой қашыратын пунктке түнеп шықтым. Жағдайым, жаман емес, ішінде пеш бар, отын даяр екен, әйтеуір, тоңғаным жоқ. Жылқы түгел, жаңа санап, бәрін түстедім.

	– Бәрекелді, шопандарға үш-төрт қап қи қарыз болдым десейші. Балалығың қалмайды-ау әлі. Ол бөрілердіасырыңқырап тастап, ауылға қайтатын кісісің ғой. Аяз сорған аш қасқырда не әл бар дейсің? Жылқы қой емес топырлатып жыға беретін, бөріге де жан керек. Бір рет зәрелерін ұшырып жіберсең, тайсақтап қалады. Жарайды, енді, әйтеуір аман екенсің. Бұған да шүкіршілік.

	– Түн ұзақ, тіпті таң атып болмады. Өзім де үрейлендім, жылқыдан айырылып қаламын ба деп, – Дәден әкесіне күлімсірей қарады.

	– Жылы жерде жатып жаман үйренгенсің, күні-түні қас қақпай Отанның шекарасын күзетсең қайтер-ең, тәйірі? Егер Сорқуыста пәтер болмағанда айдалада үсіп өлесің бе? Мұндайда шұғыл шешім керек. Қас қарайғанша табынды қайырмалап, оқ-дәріңді шығындаңқырап, үйге қайтсаң да болар еді. Есіңде болсын, қасқыр қыс айында түнде емес, жылқыға негізінен күндіз шабады. Түнде олар да тұмсық тығар ықтасын іздейді.

	– Қайдан білейін, әке, қасқырды көріп тұрып жылқыны жауға тастағым келмеді. Және де бас салайын деп жүр антұрғандар. Аш қой, аштық не істетпейді.

	– Бөрінің тоқ жүргенін қашан көрдің? Жә, айда, Сорқуысқа тарттық, пәтерді қарай кетейік. Есігін шегелеп, терезесін бітедің бе?

	– Өзімше есігін бітеген болдым, әке?

	Екі салт атты Сорқуысқа қарай желдірте жөнелді. Ат үстінде қаққан қазықша қаздиып отырған әкесіне Дәден сүйсіне қарады.

	Делебесі қозып тізгінін жұлқи тартқан жиренді сәл босатып анау биік жалға дейін құйындатып желмен жарысқысы келгенмен, жанындағы түсі суық алпамсадай әкесінен именді. Сәл желдіртумен екі атты Сорқуыстағы пәтерден бір-ақ шықты. Атынан ырғып түсіп, әкесінің астындағы биік торының тізгініне жабысқан Дәден оң қолымен қарттың қолтығынан сүйемелдей беріп еді, Кәрім баласына түсуін суыта қарап: – Кейін тұр, өзім түсемін, әзірше көмектің қажеті жоқ. Атқа өзі мінген адам, өзі түсе де алады, – деді.

	Дәден сәл шегініп, қалың киіммен аттан шапшаң түскен әкесінің тік мінез, өрлігіне іштей таңданды. «Қалың көпшіліктің арасы емес, айдалада қолтығынан сүйегенде не тұр?». Соған бола түсін суытпай-ақ қойса неғылады екен», деп ойлады. Әлде бұл да бойына біткен тәкаппарлықтың бір белгісі ме екен, а? Кейде ұмтылып барып мәсісінің галошын не етігін алып, тұра берген әкесінің алдына тартса, «орнына қой, аяқ-қолым сау, өзім киемін, жөнсіз жалбақтама» деп қайырып тастағанда не істерімді білмей сөлпиіп қаласың. Әлде ұлы Абай айтқандай:

	«Жүректе қайрат болмаса,

	Ұйықтаған ойды кім түртпек?

	Ақылға сәуле қонбаса,

	Хайуанша жүріп күнелтпек.

	Аспаса ақыл қайраттан,

	Тереңге бармас, үстірттер.

	Қартыңның ойы шар тартқан

	Әдеті жеңіп күңгірттер...» –

	Сондағы шар тартқан ой мен әдет осы шығар, бәлкім. Бұл өлеңде ұлы Абай өзін айтты ма, әлде өзгені ме, кім білсін? Әйтеуір, қартайған сайын әкемнің мінезсіз, міншіл, сауысқаннан сақ бола бастағаны рас. Көргені-түйгені көп, жүректе де, білекте де қайраты мол болған, ақылдан да кенде емес әкесінің кейбір мінездеріне әлі күнге шейін түсіне алмай келеді. Сырт кісі сияқты бұған адыраяды да тұрады. Ебін тауып мінеп, сынап, қайрап алады да, жылылық көрсетпейді.

	– Аттарды ыққа апар, – деген әкесінің даусынан Дәден селк етіп, қос шылбырды оң қолымен қыса ұстап ілгерілей берді.

	Есікті қайта бұздыртып Кәрім қарт ішке кірді. Еңкейіп қазандықтың астына көз салды. Сонан соң пешті ұстап-ұстап қарады да, баласына бұрылып: – Ат кіргізіпсің ғой, енді оның тезегін неге алып тастамадың? Тез тазалап, аттың тұяғы ойған жерді тегісте, – деді. – Дәден шапшаң қозғалып, әп дегенше әкесінің бұйрығын орындап тастады.

	– Отты өлгенше жағып, пешті жарып жіберіпсің ғой. Аяз сорып мұздап тұрған пешті әуелі тек жылытып, сонан соң барып, біртебірте ысытады. Қайта тасы мықты екен мына пештің, гүрс етіп құлап түспей. Сонда болатын еді, бір ылаң, үй өртеніп масқараға ұшырайтын едік. «Басы жасамағанның екі аяғына күш түседі» дегеннің кері келетін еді. Мұржасын жауып па едің, гулдеп тұр ғой?

	– Ұмытыппын, әке.

	– Тез, мұржасын қымтай жап. Жел ұшырып кететін бол-масын.

	– Қазір, әке.

	Кәрім қарт үйдің іші-сыртын тағы бір шолып өтті де, есікті шегелеп атқа қонды. Біраз жерге шейін баласына тіс жармады. Көңілсіздеу, сұлқ қалпы.

	– Әке, жылқыларды бір шолып қайтпадым-ау, – Дәден әкесін әңгімеге тартып үнсіздік бұзбақ ниетпен.

	– Оның несін шоласың, түнімен шолғаның жетпегеніме, – деді – Қарт сөзін суық айтты.

	– Әке, осы Сейтқұл келмеді-ау, анада соғып, мән-жайды айтармын дегені қайда?



	– Қай Сейтқұлды айтасың?

	– Хатшыны айтамын-дағы.

	– Кеше келіп кетті ғой, астында вертолет. «Айдағаны бес ешкі, ысқырығы жер жарады» деген мәтел тура Сейтқұлға да, осы совхоздың басшыларына да дәл келеді. Мінгендері машина, вертолет, ал малдары ақ қарға қарап мөлиіп тұр. – Қарт мырс етті. – Сенің айдың күні аманда далаға түнеп, шешеңді қорқытқаның сияқты ғой, олардың жүрісі де.

	Қатты қар кірш-кірш ойылады. Екі атты қатар жортып келеді.

	– Осы Сорқуыстан қора сал, жері кең деп әлгі Төрежанға айтып ем, қой қашыратын пункттің маңына жолауға болмайды деп зар қақсады. Ақпа құлаққа айттың не, айтпадың не, бірдеңе десең, менің қолымда тұрған дәнеңе жоқ, директорға барсаңызшы дейді де, тайқып шыға келеді, – деді қарт астындағы атының тізгінін сәл тежеп аяңға түсіріп. – Барға мәз, жауапкершілік аз, бәрін техника істейді деп, адамнан гөрі техникаға сеніп кеткен, пәтшағарлар. Ойланып, толғанып, жердің жағдайына, табиғаттың тылсымына үңіле, соның ыңғайына қарай жұмыс істеу деген жоқ. Айда шап, машинамен бұрқылдатып шабады да жүреді. Ал табиғатпен тіресіп көрсін, мықты болса.

	– Әке, босқа күйініп неғыласыз, малды бақтыратын да, жауап беретін де өздері емес пе, – деді Дәден.

	– Ой, сөзің бар болсын. Сен де Төрежанның сортынансыңау. Көріпбіліп отырып, бұғып қалсақ, айуаннан айырмашылығымыз қанша? Басқару бар да, шаруаны білу бар. Басқара да, біле де, көре де білу керек. Басшы нашар болса іс оңбайды. Текіректеуін аттың бәрі текіректейді, ал аламан бәйгеге қосатын ат бірен-саран, неге? Қарт жауап күтпестен өзі сөйлеп кетті. – Адамның адамы, жылқының жылқысы бар. Адам сөйлейді, жылқы кісінейді. Бірақ сөйлеудің сөйлеуі, кісінеудің кісінуі бар екенін білермісің. «Кең пішкен тон келте болмайды» дегендей, ойланып басқарсаң, шаруа да келте болмайды. Ала білсең, табиғаттың берері көп, бірақ, табиғатпен тіресіп ештеңе өндіре алмайсың. Оны көріп жүрсін өзің. Ал табиғатпен сырласуға болады.

	Дәден тағы бірдеңені бүлдіріп аламын деп үндемеді. Қатты қар ақсақ ойылады. Екі атты қатар жортып келеді. Күн көзі өзінің шырқау биігіне жақындап қалыпты. Екі атты аппақ айдынның ортасында қалқып жүрген екі бөрене секілді, батып қайта шығады, жоқ боп кетіп қайта көрінеді.

	– Жылқы баққаныңа біраз жыл болды, шырағым, – деді қарт баласына мойнын бұра сөйлеп. – Бірақ әлі күнге шейін өзің баққан жылқының сырын білмейсің. Шаруаға қырың шамалы. Шауып кел, алып келдің адамысың. Көңіліңе келсе де тағы айтайын, мен өлген күні жылқыны өткіз, босқа ұятқа қаласың. Жылқы бағу сенің теңің емес. Қатын – балаңды асырарлық бір жұмыс табарсың, өзі бар ғой, адам баласының бір нәрсеге ыңғайы болады. Әйтеуір, біреуі қолынан келмесе, біреуі келеді. Солай ғой әсте. Тегінде нәсіпсіз адам жаратылмаған. Мал бағу оның ішінде жылқы бағуға өнердің өнері, жігердің жігері қажет, шырағым!

	Дәден әке сөзінен іштей шошынып қалды. Әншейін оспағы ма, әлде. Бұл не дегені, шын қартаяйын дегені ме деп ойлады.

	– Қыстың аяғы ұзап кетпесе, биыл құлынды былтырғыдан кем алмаймыз. Былтыр екі байталды қоспағанда төрт бие қулық қалып еді, биыл жирен бие мен шұбар байталдан басқа биелердің бәрі буаз. «Қыс қарлы болса, жаз нәрлі болады» деген. Жарықтық, қар молынан түсті ғой. Көктемде еріп, қатып, еріп қатып діңкені құртпаса ағыл-тегіл су болады, сай-сала суға толады. Естимін. Мұғалжар тауы да биыл қарлы көрінеді. Жалпы Ақтөбе аймағы қарлы дейді. Су тасып, Ойылдың суы Жарыпшыққанға асып құйылса, ел де қарық, жер де қарық, – деді Кәрім қарт көтеріңкі үнмен.

	– Әке, онда Жарыпшыққанға құлаш-құлаш сазандар шығады ғой, – деді Дәден де көңілденіп. – Торкөз ауды осы бастан жөндеп қоймасам, кейбір тұсы жыртылып қалған еді. Қап, капрон жіп жоқ екен ғой.

	Кәрім қарт кеңк-кеңк күлді де, атының сауырынан сипай қамшылап қойып: – Балам-ау, өзі құлаш-құлаш сазан болса оның басы сенің торкөз ауыңа сыймайды ғой, – деді. Деді де тағы күліп алды.

	Дәден ойланбай айтқан бір ауыз сөзінен қызарып кетті. Шынында да, торкөз аумен сазан ұстала ма, соны неғып ойланбағаны. Ойланбай сөйлеп, әкесінің құрығына талай түсіп қалса да, осы әдетін қоя алмай келеді. Байсалды, байыпты азамат болатын жасқа әлдеқашан жетті емес пе. Дәден ішінен өзін-өзі жазғырды. Әкесінің бұған көңілі толмай ылғи төменшіктетіп отыратыны мүмкін осыдан шығар, ә? Әке алдында бедел жинай алмаған соң ел алдында қалай жинайды ол беделді. Әй, тәйірі-ай, тұла бойы толған қазына асқар таудай әкеден ең болмаса орнықтылықты, табандылықты, бірсөзділікті зердеме тоқи алмағаным ба? Сонымен қоймай әкенің кейбір түйеден түскендей оқыс сөзі мен мінезіне мін тағуым дұрыс па, бұрыс па? Ол тәрбие-тәлім алған орта басқа, менің заманым, өмір сүрген ортам басқа. Дегенмен, әкемнің маған «тұзың тым жеңіл» деуі рас. Тура, дөп басқан сөз, әділ баға-ау, деймін. Бұл сөзге енді ренжудің қажеті жоқ шығар, сірә?

	– Балам, неге үндемейсің, ә? – деді Кәрім қарт баласына жүзін бұрып. – Жаңағы бір сөзімді көңіліңе ауыр алып қалдың ба? Ауыр алсаң да, алмасаң да, жөні солай өзі. Жаман айтпай, жақсы жоқ, ерте ме, кеш пе уақыт жеткен бір күні мен де мәңгілікке көз жұмарым анық. Адам қызыққа тоя ма, әйтеуір, жаныма бейнет бермей, өз төрімде, сендердің алдарыңда ақ өліммен аттансам арман жоқ, тілейтінім де сол. Құдай тек кездейсоқтықтан сақтасын. Кешегі қанды қырғында елге барып, бір аунап, сонан соң көз жұмсақ деп қиялдаушы-ек, енді, міне, қырық жылға жуық рахат өмірде алшаң басып жүрміз. Е, солай, шырағым. Менің саған әкелік ақылым, қай жұмысқа да табанды бол, сонан соң істеген ісіңде бір жаңалық болу керек қой, ізден, жылқы бағуға да жан-жақты ізденіс, толғаныс қажет, білдің бе? Дұрыс айғыр тауып үйірге салмасаң, жылқы тұқымын аздырасың, қонысын тауып, шаң қаптырмай, құрсағын орта түсірмей, қақпайлап бақпасаң, өсім ала алмайсың. Жылқы да адам секілді, мінез-құлқына қараңқырап, көңіліңе дақ салмай бағуды қалайды, шырағым. Әрбір жылқының жанына үңіліп, оған не қажет екенін түсіне білсең ғана басқа бас қосылады, әйтпесе... – Кәрім қарт сөзін кілт үзізіп, әрі қарай жалғастырмады.

	Қатты қар ақсақ ойылады, екі атты қара жортып келеді.

	– Бар, шоқырақтаңқырап барып шешеңді қуант, әйтпесе екі көзі төрт боп әбден сілесі қатқан шығар байғұстың. Ие, ана деген сол, – деді қарт баласына қарап. – Әйда, жөнел.

	Сәлден соң жіңішке жиренді ойқастатқан Дәден биік торы мінген әкесін артқа қалдырып, желмен жарысып бара жатты.

	«Әлі күнге шейін атқа отыруды да білмейді, – деді қарт күңк етіп, – сонымен жылқышы болғысы келеді-ау, пәтшағардың! Ер үстіне тастай боп қатып қалмай, қомпылдауын қарашы».



	***

	Совхоз директоры Асанның айдаладағы үш отар қойдың басы-қасында жүргеніне бүгін төртінші күн. Қабыл бастаған машиналар түнде орталыққа жетіпті деген хабарды жаңа ғана естіп, Төрежанды совхозға аттандырған. Он тонна жемнің төртеуін осында әкелуге бұйрық берген. «Қалғанын қоймаға төгіп құлыптасын» деп парторгке сәлем айтқан. Өзі баруға боран соғып, келе алмай қаламын ба деп қорықты. Мұнда да жағдай онша мәз емес еді. Қанша дегенмен, қой жылқы емес, күнітүні тебіндейтін. Кейбіреулері бүрісіп, тұқайлары домбығып үш-төрт күнде-ақ сыр бере бастады. Бір мезгіл шашатын шөп те азайды. Шопандардың да көңіл күйі онша емес. Енді жем келсе, арық-тұрағына бір мезгіл жем бермек ойлары бар. Бүгін келіп қалар деп күткен Кәрім қарттың күн батқанда қарасы көрінбеген соң директор аздап мазасызданды. Ең болмаса ақыл-кеңесін берер еді, үлкен кісі ғой әңгімесінің өзі неге тұрады деп ойлап еді. Хатшы «ертеңнен қалмас, өтініш еттім» дегеніне де екінші күн. Бұл шалда бәлсініп қалды ма, әлде... Оның ойын аға шопан Өтеғұл бұзды.

	– Асеке, жатып ойлаймын, тұрып ойлаймын, әйтеуір, мына күйіміз менің миыма қонбайды, – деді аяз қарып қоңырайып кеткен бетін уқалап қойып. – Құдайдың күні бізбен ақылдаса ма, ертең ала топалаңдатып ақ шулан боран соқса, қойларды қамап тастайтын жылы қорамыз да жоқ.

	– Ие, тағы не айтасың? – деді Асан шопанның сөзін жақтырмаған сыңай танытып. – Осы ойыңды көшпей тұрып хатшыға неге білдірмедің? Кімнің қандай ұсыныс-пікірі бар дегенде үндемей басыңды шұлғи берген жоқпысың. Бұл жерде жұмақ бар, күрп ете түсемін деп ойладың ба сонда?

	– Е, қайдан білейін, басшы бастады, біз қостадық, мынадай күйге тап боламыз деп ойламап едім, – деді Өтеғұл күңкілдеп.

	– Онда жағыңды қарыстыр, не көрсек те бірге көреміз. Адамдардың арасына сасық сөзіңді бықсытып жүр ме, жарай ма?

	– Жарайды, Асеке, жарайды, – деді Өтеғұл қысылған сыңай танытып.

	– Онда жүр, отарыңды аралайық, – деп директор аға шопанның қолтығынан қыса ұстады.

	Күн бата отарлар шатырларға қамалды. Директор бастаған алты кісі қатар қойылған екі вагонның оң жақтағысына кірді. Вагон іші жып-жылы, буы бұрқырап тұр. Плитадағы екі шәйнек пен үлкен кастрюльге асылған ет сақылдап қайнап, вагон ішін буландырып жіберіпті. Ішке кіргендер сығылыса жайғасты.

	– Күнтуар, алдымен етіңді әкел, сонан соң шайды асықпай ішерміз. Іргеден аздап жел соғады екен, түнде белімді ұстап қалыпты, – деді Асан малдас құра отыра беріп.

	– Түнімен от сөндіргенім жоқ, сонда да үйдей қайдан болсын, салқындау, – деді Күнтуар айқайлай сөйлеп.

	– Әй, Күнтуар, болсайшы енді, ішегіміз шиқылдап барады, – деді Мұса. – Бос сөзге уақыт жоқ. Біз мында ет жеп отырғанда, қасқырлар қонаққа келіп, менің қойларымды ет қылып жатпасын, түге.

	– Ол да жөн сөз-ау, дегенмен, бар ғой, Асеке, менің отарым бүгін бір мықтап тойды. Сол жақтағы шұңқыр толған изен екен, ойпырым-ай ұйысып тұр-ау, ұйысып. Ой, қойлар таскенеше жабыссын кеп, сәскеден кешке дейін бастарын бір көтермеді-ау, – деді Ықтымбай желпініп. – Мұсекең нар шағылдың басында арлан қасқыр құсап қисайды да жатты. Мен қойларды аралап дегендей, әйтеуір, тыным тапқан жоқпын. Түстіктен кейін бір қалаш нанды да қалай жеп қойғанымды өзім де сезбей қалдым. Бір қарағанымда қойнымда қалаш бар еді, енді бір қарасам – жоқ.

	Отырғандар ду күлді. Әсіресе жас жігіт Төрештің күлкісі қатты екен, сықылықтайды-ай кеп. Біреулер шалқайып, біреулер еңкейіп күлді. Ықтымбай тағы бірдеңе айтқысы кеп оңтайлана беріп еді:

	– Жігіттер, күлетін дәнеңе жоқ, – деді аға шопан Мұса сәл езу тартып. – Бұл Ықтымбай енді үш-төрт күнде біздің запас нанымыздың бәрін ұрлап жеп құртады. Ана ашық ауыз Күнтуарды бұл қанқақсатады әлі. Аспазшының мықты болмағаны Ыкеңнің нәсібі, өмірі аузы құрғамайды мұның.

	– Бәсе, түсте менің қасымнан шықпай айналсоқтап жүр еді, енді маңыма жуытайын оны, – деді Күнтуар күңкілдеп. – Шынында да, қапшықтағы қалаштар азайып қалған сияқты еді.

	– Мұсеке, сіздің қандай ойыңыз бар? Осы ара бізге пана, малымызға азық бола ма, қалай? Келгенімізге ертең бесінші күн, не айтарыңыз бар? – деді Асан Мұсаны әдейі сөзге тартып.

	– Шүкіршілік, – деді Мұса қою мұртын ширатып қойып, – табан аудармай қойды шулатып отырғаннан гөрі мынауымыз табылған тәсіл болды. Құдай біледі, менің отарым ендігі бірінің жүнін бірі жұлып жеп қояр еді. Қора басында түк жоқ еді ғой, ең болмаса шеген аулада жоқ, күбірін шашатын. Ойпырым-ай, жиырма жыл қой бақтым, бірақ мынадай қысты бірінші кездестірдім. Сейтқұлға осы жоспардың картасын Кәрім қарт сызып беріпті ғой, басы жасайды ол шалдың, дана шал деп бекерге айтпайды оны жұрт. Көріпкелі бар, тегін адам емес-ау ол шал. Меніңше, ең тура жол – осы, басқалай шегінетін жер жоқ. Енді аз-кем жем келсе...

	– Өзіне өте-мөте бап керек ол шалдың, – деді Өтеғұл әңгімеге араласып. – Көңілінен шықпасаң бетің бар, жүзің бар демейді, тура сойып салады. Ал көңілін тапсаң, көл-дария. Ол шал осында келеді деп еді, жоқ қой. Келгені тәуір еді.

	– Ас дайын, қол шайыңдар, – деді Күнтуар саңқылдап.

	***

	Кәрім қарт таңнан тұрып, түйе сүтін қатқан күрең шайды асықпай ұзақ ішті. Сонан соң Дәденге биік торыға ер салдырды. Үйге қайта кіріп, келіні ұстаған бір зерең ағарғаннан үш-төрт ұрттады да: – баласы қолына тиген соң әлгі кемпір ұйқыны соқты-ау, – деп езу тартты.

	– Кішкентай Айгүл түнімен қызулап, мамамды ұйықтатпады, – деді келіні кінәлі адамдай төменшіктеп. – Көзі таңда ілінген соң, шайға шақырмап-ем.

	– Жоқ, шырағым, менікі әншейін сөз, – деді Кәрім қарт. – Демалсын. Дәден үйде ғой.

	– Қарт күн шыға атқа мінді. Биік торы ұзын мойнын созып пысқырды. Шырқ айналып, тезек тастады.

	– Күн ашық-жарық болса, түс қайта жылқыларды бір шолып қайтарсың, бірақ тебінінен қозғап әуре болма, – деді Кәрім баласына.

	– Жарайды, мақұл, әке.

	– Мен мүмкін бүгін оларға қонып қалармын. Ертең кештетіп оралармын. Сейтқұл тапсырып кеткен соң ұят қой енді, жылт етіп кейін қашу. Ненің не екенін көріп, бажайлап, ой елегінен өткізіп дегендей. Шаруаңа мықты бол, жылқыға бара қалсаң, кер құнанның мойнына қоңырау тақшы. Өткенде жадымнан шығып кетіпті. Сен бар ғой, жылқыны жалпы санама, осы әдетіңді таста, үйір-үйірімен түстеп сана.

	– Мақұл, әке.

	– Жақсы, – Кәрім қарт атын тебініп қап сыдырта жөнелді.

	Бағыты – тура күн шығыс жақ. Сол желдіртуімен атынан түспестен сәске мезгілінде Кәрім Құмбелдің құбыла бетін ала межелі жеріне жақындады. Ертеңгі аяз тым қарулы екен, екі бетін кезек шымшылап, еріксіз уқалатты. Биік торының үстін түгелдей қырау шалды. Терістіктен жел табы білінді. «Осы жеті тыныштық болса, ар жағы біраз уақыт ашық болуы хақ», – деп күбірледі қарт өзінің ішкі есебімен. – Сонда құт айы да зырлап өте шығады. Қамал туғасын-ақ бел ала бастаймыз ғой. Отамалы да бір қауіп, ескіше қамал айының онынан он жетісі аралығы. Әй, бәрібір сәуір тумай, тәуір болмайды-ау. Әлі бір ай он күндей қыс бар деп есептеген жөн. Қарт ойын тарқатып қиялай шауып бара жатқан екіүш ақбөкенге назарын аударды. Жөн, жөн, ақылдысын қарай гөр, бұларың құмға кіріп, жан сақтамаса мынадай қыста қиын ғой, – деп күбірлеген қарт биік торыны қамшылай түсті.

	Кешке таман жылқы ауылға соғып қайтуды ойлап отырған Асан вагон сыртына кеп аттан түсіп жатқан Кәрімді көзі шалып қуанғаннан сыртқа көйлекшең жүгірді де, қайта оралып келте қара тонын іліп кетті. Ұмтыла басып, аттың тізгінін ұстап, қартты қолтықтап барып:

	– Ассалаумағалейкүм, Кәреке, келуіңізбен, – деді.

	– Әліксәлем, сәлемші жігіт аманбысың? – Мал-жандарың аман ба, түге? – деді қарт Асанға қуақылана көз тастап. – Ен дала, таза ауада тыныстап жатырмысыңдар, әйтеуір?

	– Ой, Кәреке-ай, амалсыздың күні ғой біздікі, әйтпесе үйсізкүйсіз, қар жамылған далада, – деп Асан сөзінің артын жұтып қойды.

	– Неге олай дейсің, адамзат баласы аяулы жер-анасынан әрдайым ажырамақ емес. Жер-ана бойындағы нәрін өзінің қойнындағы тіршілік атаулыға бөліп береді. Сол ризықтан біз де шама-шарқымызша алып жатырмыз, солай емес пе? – Кәрім директорға сығырая қарады.

	– Дұрыс қой, Кәреке, дұрыс. Сол жер-ананың бергенін ала алмай жатыр-ау мына мен сияқты інішектеріңіз. Алты ай жүріп ән салған шегірткеге ұқсап қалып, ұяттымыз.

	Вагон ішінен Күнтуар атып шықты да, қартқа сәлем беріп, қос қолын ұсынды. Күнтуардың сәлемін қарт естімей қалды ма, тосылыңқырап барып: – Бұл қай бала? – деп сұрады.

	– Ергөбектің баласымын, ата, – деді Күнтуар дауысын қаттырақ шығарып.

	– А, Көжектің Ергөбегі ме? Онда кенжесі екенсің ғой. Ол Мақатта қайтыс болды деп естіп ем, артының қайыры болсын, шырақ. Сен осындама-ең?

	– Иә, көшіп келгеніме бір-екі жылдың жүзі өтті. Кәреке! Балалы-шағалымын. Туған жерге қайтып келдік. Балалар жат боп кетер деп ойладым, келініңіз де осы аранікі, – деді Күнтуар қарттың алдына кесе тұрып алып. – Кәреке, туған жерге не жетсін, – дей бергенде Асан Күнтуардың иығынан қағып: – Кәрекеңді ішке кіргізейік, шаршап келді ғой, әңгімеңді кейінірек айтарсың, – деді.

	Вагонның темір шананың үстіне қойылғанына таңданды ма, Кәрім қарт вагонды айналып қарады. Сонан соң талтаңдай басып, анадай жердегі қос тақтайды айқастырып бергі бетіне шетен ұстағанның тасасына барды.

	– Күнтуар, тездетіп шайыңды қайнат. Қазанға етіңді де сал, әйда, бұрқылдат. Қарт тоңып келген шығар, жылыт үйіңді тездетіп, – деді Асан көңілденіп. – Мен Кәрекеңді ішке кіргізейін.

	Алдына екі қатар саты қойылған есіктен аттап кірген Кәрекең аядай вагон ішін шола қарап: – Апырай, ұядай екен, жып-жылы ғой өзі. Әй, үкімет-ай, бәрін үйлестіріп, қыздың жасауындай сықитып қойған, тек осыны біз келістіріп пайдалана алмай жатырмыз ғой. Ителгінің Сорқуыс бетінде шөпшілер алдыңғы жылы жазда осындай жап-жаңа вагонды өртеп жіберіпті. Ырсиып-ырсиып темірлері тұр, өткен-кеткеннің көзіне түссе, тіпті ұят. Ескерткіш құсатып далада қалдырғанша, денесін жасырмай ма оның? Вагон өртеген де мақтаныш па екен?

	– Бұл сөзіңіз орынды, ақсақал, – деді Асан. – Кейде барды ұқсата алмайтынымыз шындық, оны жасыруға болмайды. Өзімдікі емес, қоғам мүлкі деп қараушылық әлі де кездесіп қалады ғой арамызда.

	Қарт шешініп төрге озды. Тізе бүге беріп, – Асан, шырағым, еден салқындау екен, менің ішігімді әпер. Шал адамға суық тым үйір келеді. Әттеген-ай, еденіне қалың етіп киіз төсемей, тақылдатып қаңылтыр қаққандарың келіспеген екен, – деді.

	– Кәреке, жататын вагонымыз келесі тұрған. Бұл ас ішетін бөлмеміз ғой, – деді Асан күлімсіреп.

	– Бәрекелді. Дегенмен жылы болғанға не жетсін. – Қарт шынтақтай түсті. – Әлгі жемдеріңнен не хабар?

	– Он тонна жем совхоз орталығына жетіпті. Кәреке. Төрт тоннасын осында жеткізсін дедім.

	– Бәрекелді. Өзі іс оңға басайын десе жөні ептеп келе береді. Үлкен жаңалық екен мынауың. Апырай, жеткен екен сабаздар. Сейтқұл рация орнатамын деп еді, онысы қайда? Ауданмен сөйлесіп отырсыңдар ма?

	– Оған ұяттымыз, Кәреке. Рацияны әкелуін әкеліп едік, бірақ жұмыс істемей тұр. Сірә, бір тетігі бұзылса керек. Төреш деген мықтымыздың жөндеу қолынан келмейтін көрінеді. Әурелейәурелей, шұқи-шұқи шаршады.

	– Қара темірдің тілін білмеген соң сөйлету қиын ғой.

	Төрешің қай Төреш?

	– Әлгі қисық Қалидың баласы, – деді Күнтуар дастархан жая беріп, – оқыған маман емес, былайша үйренген, құлағын бұрауды біледі, тетігін бұрауды білмейді, жай әншейін, жоқтан бар.

	– Шайыңды сақылдатып әкел, шырағым, – деді Кәрім Күнтуарға. – Аздап қол шайғызшы, шырақ.

	Екі шыны сүті жоқ қара шай ішкен Кәрім шыны-аяғын сырт еткізіп төңкеріп тастады да, оң жағына қисайды. Қасындағы Асанды жаңа көргендей, бүкіл денесін шоли қарап, жанарын Күнтуарға аударды да: – Байқап отырмын, мына балам аспазшы екен ғой. Дұрыс, дұрыс, мұндайда еркек қос болған жақсы, – деді.

	– Иә, иә, Кәреке, бұл жігіт тамақты анау-мынау әйелден артық істемесе, кем істемейді, – деді директор. – Ал, етіңді дұрыстап пісір. Кәрекеңнің қарны ашқан шығар.

	– Жоқ, шырағым, тамаққа асықпа, жайлап отарыңды аралайық. Не жағдай бар екен, көрейік, – деді қарт қозғалақтап. – Әлгі тракторларың қайда?

	– Анау қазан шұңқырда, бұйрық күтіп тұр, – деді директор қуақылана сөйлеп. – Сіз командирсіз, біз солдатпыз, не деп бұйырасыз, әзірміз.

	– Ал, жүр, онда көрсет солдаттарыңды. – Бір аттылы, бір жаяу терістікке қарай беттеді.

	Отарлар жайылып жатқан жерлерді көріп, шопандармен әңгімелескен қарттың бір жайға көңілі толмағанын Асан байқап қалды.

	– Әй, қойларды неге иіре бересің, астауға салып қойған жемің бар ма түге, – деді қарт Ықтымбайға ақырып. – Көзің ашқалы ғой көргенің мал, сол малдың не деп тұрғанын неге түсінбейсің, а? Мұса саған не болды, мынадай наданға отарды тапсырып, өзің шалжиып отырсың, немене темекіні жаңа көрдің бе?

	– Ойпырым-ай, Кәреке-ай, аздап тынығып алайын деп қисая кетіп-ем. – Орта бойлы, сары кісі шынымен абыржып сасыңқырап қалды.

	– Асан, шырағым, – деді қарт директорға қарап. – Ана күрегі бар тракторыңның көзін құрт немесе қара жердің құйқасын күремесін. Жердегі барды қырып тастаған соң қойлар топырақ жей ме? Басқа-басқа тап осыны байқауға болады ғой Қылаңқұйрықтарды жапырып қияқтарды қырқып тастапты күрегің, күші көп екен. Әрқайсысы бір отар қойға бір жеті азық болатын төрт шұңқырды сендер төрт күнде тапап тастапсыңдар, қап, әттеген-ай! Ананы қараңдар, бір топ судырды топырақпен араластырып, қой, сендерді Алла сақтасын...

	Қарт сөзін аяқтамай ілгері ұмтылып, қатып қалған қызыл топырақтың арасынан судырдың бір талын суырып алды.

	Қартқа қарсы сөйлеуге оқталған ешкім болмады. Директор Мұсаға, Мұса қасындағыларға қарады. Қар жамылған қалың құмның ішінде адамдарды бір сәтке үнсіздік басып, қойлар ғана маңырады. Оның себебі адамдардың тоқтығы мен қойлардың жарты құрсақ, жарым көңілінен емес, ойланбай істелген істің орны толмас өкініші еді. Шаруаны жете біліп, табиғат тылсымымен сырласа алмай сәл де болса басталған іске кедергі келтіретінін отырғандардың бәрі де іштерінен түсінген тәрізді.

	– Қойларды шұңқырға тықпалай бермейік, – деді Кәрім. – Өздерінің еркіне қояйық, аздап шеттеп қарды теуіп жайыламын дегендеріне пұрсат етейік. Қатты қардың бетін ғана күреу керек, сонда астындағы шөптің іргесі бұзылмайды. Жүріңдер, енді шатырларды көрейік.

	Кәрім қарт бастаған топ үш шатырды аралап көріп шықты. Асанның байқауынша, қарттың жүзі аздап сынайын деген сияқты.

	– Шатыр жақсы тігіліпті. Белдеулері де мықты. Бірақ астының тоңын алыңқырау керек еді. Қандай заман болады. Қыс бізбен ақылдаспас. Шатырдың шеттерін қармен көміпсіңдер, ол дұрыс, енді жабылып айнала аққала тұрғызу керек. Боран сипап кетпесін. Сонан соң қойдың құмалағын күнде күреп тастайық та, аздап күбір шашып тұруымыз қажет. Өйткені құмалақ күндіз қатып қалады да, жатқан қойдың жамбасына батады, ол жібігенше қашан. Асты жайлы болса, қойдың күйіс қайыруы да дұрыс болады. Сонан соң әр шатырдың қасына движок орнатып, қора сыртын жарқыратып қойсаң, түнімен күзетудің де азабы жеңілденеді.

	– Ой, Кәрекем-ай, тура данышпан екенсіз-ау, – деді Ықтымбай ыржия күліп. – Неге ертерек келмедіңіз, а?

	– Саған сеніп қалдым ғой, қара басқанда, – деді қарт. Тұрғандар ду күлді.

	– Нан жеудің жоспарын асыра орындауда бұл, Кәреке, – деді Төреш Ықтамбайды иығымен қағып.

	– Ал күбірді қайдан аламыз? – деді Өтеғұл. – Біздің қораның басында аздаған күбір бар еді.

	– Ол тым алыс, жаңылмасам, осыдан үш-төрт шақырымдай жердегі Қылыш қыстағының орнында шеген аулалар бар болатын, оған мал қыстамағалы бес-алты жыл болды-ау. Шағыл езіліп, құмды айналып баратын жол қиындап кетті де, батылы жетіп ешкім жоламады. Қылыш қайтыс болған соң балашағасының Миялыға көшкені өздеріңе мәлім. Тым шаруа адам еді, соның шеген ауласы шөптен де құр болмас деген ойдамын. Амандық боп бүгін түннен жеті мүшеміз сау шықса, таңнан соған аттанайық. Сендер осы түстік іштіңдер ме?

	– Ықтымбайдан басқамыз ашпыз, – деді Төреш, – ішекқарын шұрқырай бастады.

	– Тек, үлкен кісіден ұялсайшы, түге, – деді Мұса қызарақтап. – Жалап бара жатқан неғылған ішек-қарын сенікі. Әй, осы күнгі жастар...

	– Менің де оңып тұрған ештеңем жоқ. Күнтуардан бір қалашты түнде ұрлап алып-ем, – оны сәскеге дейін жеп қойдым, – деді Ықтымбай ыржиып.

	– Қанағат қарын тойғызады, қанағатсыз жалғыз атын сойғызады, – деді Асан. – Енді нанды құлыпқа салмасақ, шақ келетін емес.

	– Ал, жүріңдер, Күнтуар баламның да еті дайын шығар, тойып алып, іңірге шейін жұмыс істейік, – деді Кәрім қарт алға қарай адымдай басып. – Төреш, қарағым, биік торыны жетектей жүрші.

	Пісіп тұрған бір табақ ет түгелдей желініп, артынан ыстық сорпаны сораптай ішкен жігіттер аз-кем қисайып, әңгіме шертті. Кәрім қарт пен Асан сәл оқшауланып, шаруа жайын сөз етті. Екеуінің қасына Мұса келді. Келді де, соңғы жиырма-отыз жылда мұндай қыс болмағанын, Тайсойған өресі шамалы қысты қыс екен деп ойламайтынын, биыл қапыда қалғанын айтты.

	– Қапыда қалмағанда не істейін деп едіңіз? – деді Асан Мұсаға шүйлігіп. – Жазықтау маңдайы аз-мұз жиырылып, онсыз да құс мұрыны одан сайын қусырыла түсті де, оң қолын ербең еткізіп саусақтарымен шашын салалады.

	Сасып қалған Мұса: – Жоқ енді, жоқ енді, бірдеңе қылып деймін-ау, қора басын қарайтар едік, ертерек қамданып, түптүп қара шағыр болса да шотпен шауып үйе берсек...

	– Қара шағырды шотпен шауып, қора басын қарайту сіздің міндетіңіз емес. Осылай деп тіке айтпайсыз ба одан да? Кәріліктің алды, жігіттіктің соңындағы адамсыз, жөнсіз неге төменшіктейсіз? Шөппен совхоз сізді қамтамасыз ету керек еді, қыстың тап осындай қаһарлы боларын мына мен бас ауыртып ойланыңқырауым керек еді. Енді болары болып, бояуы сіңгенде айттың не, айтпадың не? Қайта Кәрекеңнің ұсынысымен аздап демалып, жан сақтап тұрмыз. Егер бұл кісі теріс қарағанда екеуміз де қылмыскер боп шыға келер едік. Солай ма, солай.

	– Неге, шырағым, неге қылмыскер боламыз? – деді қызарақтаған Мұса.

	– Отарыңыздағы сегіз жүз қойды қырып тастап, беліңізге таяқ қыстырып қалуыңыз мүмкін бе еді, әрине, мүмкін еді. Өйткені қора басында қойға шашатын екі шанаға жетер-жетпес қана шөбіңіз қалып еді. Сонан соң не істер едіңіз?

	– Шырағым, істейтін іс, қолданатын амалдың бәрі құри бастаған болатын, оның несін айта бересің? Әйтеуір, түбі қайыр болса жарар-дағы. Қар қатып қалып діңкені құртты ғой, әйтпесе...

	– Әйтпесе, тәубеге келіңіз, отағасы, – деді директор қою шашын сілкіп қойып. – Төрежан бізді де, сізді де тақыршаққа отырғыза жаздағанына көзіңіз енді жетті ме?

	– Қойыңдар, – деді Кәрім ақырын үнмен, – Төрежанның қылмысы болса өзі жауап берер. Екеуіңнің қызыл кеңірдек болуларың жарамас. Тегінде, сөзді адамның сыртынан емес, тура көзіне айтқан жөн.

	– Иә, деймін-ау, – деді Мұса.

	– Енді көзім жетті, ферма көлемінде құмы бар, қырлығы бар кашел салып, біраз шөп қорын жинап алатын жағдай әбден бар екен, ал ол болса бетбақтырмады. Дым жоқ, дым жоқ, жылан жалағандай деп. Шөпті басқа совхоздың жерінен шабу керек, деп елпілдеді де тұрды. Ал оған аудан рұқсат етпеді.

	– Сонда өзің қайда қалдың? – деді қарт Асанға көз қырын салып. – Машина жүрмесе, атқа мініп, осы қызыл құмның ішін бір шолып қайтқаныңда ненің не екенін түсінер едің ғой.

	– Кәреке, өзіңіз де хабардар шығарсыз. Өткен жылы келініңіз қатты ауырып, кеттім-бардым деумен зәремізді ұшырып, ала жаздай облысқа, одан Алматыға ат сабылтумен болдым. Үйде өзімнен басқа бас көтерер ешкім жоқ. Шиеттей төрт бала, әкешешеден тым ерте айырылдым. Содан тіпті есеңгіреп қалғаным рас. Әйтеуір, дәрігерлердің арқасында келініңіздің беті бері қарап, үйірге қосылды.

	– Е, оқасы жоқ, шырағым. Түбі қайыр екен. Мынау қаһарлы қыстан да бірдеңе етіп шығармыз, адамбыз ғой, – деді Кәрім Асанды арқасынан қағып. – Жассың, былай қарағанда жас та емессің. Өйткені білдей бір шаруашылықты басқарып жүрсің. Менің айтатыным, басшы екенсің, өз шешімің болу керек. Табан тірейтінің де сол – алдыарты өлшеліп пішілген өз шешімің. Сол өз ұйғарымың бір тұйықтан шығарады, шырағым, егер атүсті болмаса. Баспен ойлағаныңды қолмен істету керек. Әне, сонда ғана сен басшысың.

	– Жағдай қиын боп тұр-ау, Кәреке, – деді Асан күрсініп. – Табиғатқа кім сенген, қолда сенетінің болмаған соң.

	– Олай деме, шырақ, – деді Кәрім. – Табиғатты ұға білу керек, онымен сырласып, сөйлесіп, тілдесе білсең, жағдайды ол да түсінеді, аяйды, мүсіркейді.

	Мұса қарқылдап күлді. Оған қоса Асан да езу тартты. Кәрім қарттың бет алдынан күлкі табы білінеді.

	– Жігіттер, мал жаққа барайық, – деген дауыстан кейін отырғандар мен қисайғандардың бәрі өре түрегелген.

	– Мен айтпасам, сендер тіпті қойға қасқыр шапқанша жата беруден тайынатын емессіңдер ғой, – деді Күнтуар аңқылдай сөйлеп. – Асқа тойдыру менің, кір жуу менің, ұйқыдан ояту менің, тіпті менің міндетім көбейіп барады-ау өзі, ә, Кәреке?

	– Әй, Күнтуар, немене Кәрекеңе жалбақтап, жақсы ат алғың келеді, ә? Оның бола қоймас, Күнтуар емес, Біртуар болсаң да Кәрекең сенің онсыз да жалбақбай екеніңді бір көргенненақ сезген шығар, – деді Ықтымбай. – Ал Пушкин Александр Сергеевич орыстың ұлы ақыны сендейлерді өлеңге қосып былай деген:

	«Орманды, меңіреу бір түнде

	Жыршысы көктем әр үнде,

	Сызылтып сайрап жырлайды

	Алайда көкек ақымақ,

	Өзін сүйгіш бір қылжақ,

	«Көкек» деп бір тынбайды.

	Тағы шығып жаңғырық,

	«Көкектейді» қайғы сап,

	Құтқар, Алла, бізді аулақ.

	Сар уайымшыл көкекті-ап!».

	– Сен сол Пушкин жырлаған көкексің, білдің бе?

	– Тоқта, сендейлерге ұлы ақын Абай не дегенін білесің бе? – деді Күнтуар түйіліп.

	– Не деген, ал айта ғой, – деді Ықтымбай талтайып.

	– Онда тыңда:

	– Тұлпардан тұғыр озбас шабылса да, Оған да үкі, тұмар тағылса да.

	Қыжыртпай мені сырттан жүре алмайды, Кім желігіп, қай шеттен қағылса да...

	– Ә, бәлем солай болар, – деді Күнтуар Ықтымбайға саусағын безеп. – Дорба аузын қышып, артық қашадан қағылдың енді.

	– Ештеңе етпес, бір жөні болар, – деді Ықтымбай.

	– Күнтуардың ұйқышыл екенін ұмытпағайсың, – деді Төреш. Кәрім қарттың алды-артын орай адымдай басқан топ межелі жерге ілезде-ақ жетті. Бәрі де көңілді. Алыпқашпа әзіл сөз, қыс қаһарын бір сәтке болса да естерінен шығарғандай.

	– Пай, пай, белуардан келген көк шалғынға тойып алып, жатыр-мысыңдар, жануарларым, – деді Төреш шеттеу тұрған қойларға қарап.

	Кәрім мырс етті. Мырс етті де, терістік жақтан соққан суық желдің өтіне өңін бұрып ілгектері ағытылған түлкі ішігін айқара ашты да: – Жастықтың өз қызығы, өз желігі бар. Төреш балам дұрыс айтады. Мынау шеттеу жүрген қойлар ылғи тұсақ екен. Жас қой, жастық не істетпейді. Лекітіп сөйлеген Төреш те жас, жел өтінде тұрған қойлар да жас, жас түгіл жетпістен асқан менің жүрісім мынау, түлкі ішіктің ілгегін салмай. Жастардың қызуы мені де қыздырды.

	Жалт қараған Мұса Кәрім қарттың етегі далаңдап ішігінің алды ашылып кеткенін көріп, беліндегі жалпақ былғары белбеуін ағытып қартқа ұсына берді де:

	– Кәреке, әкемнен қалған көз еді, доғасы күміс, өзінің тілі сынып, қайтадан салдым, буынып алыңызшы. Сізге сыйладым, – деді.

	Қарт Мұса ұсынған жалпақ белбеуді қолына ұстап, күміспен айшықтаған доғасына үңіле қарады. Қарады да, басын шайқап, – зілдейін-ай, сірә, таза күміс-ау, – деді.

	– Буынып алыңыз, Кәреке, – деді Мұса тағы да. – Өзгелер үндеген жоқ.

	– Жоқ, шырағым, әкеңнің көзі болса көп жасаған кәрі белбеу екен ғой. Енді өзіңмен бірге жасасын. Көзіңнің қарашығындай қымбат бұйымды іркілмей ұсындың-ау маған. Жігіт екенсің, рақмет, шырағым, жүз жаса. Белбеу тозбай буынған белің де қайыспасын деп бата беремін, – деді де қарт белбеуді иесіне қайтарып берді.

	– Ой, Кәреке-ай, бұл Мұса қу ғой сіздің алмайтыныңызды біліп әдейі ұсынғанын көрмейсің бе, – деді Төреш.

	– Әйткенмен, байқағыш екен, тапқырлық жасады, – деді Асан.

	– Біз Кәрекеңнің ішігі емес, не айтар екен деп аузына қарай беріппіз ғой.

	Жел күшейе түсті. Көк жүзінің әр тұсында шарбы бұлттар пайда бола бастады. Қарт бастаған топ жаяулатып, шағыл ішінің біраз жерін аралады. Қар бүркенген қылаңқұйрығы қалыңдау ойпаңға келгенде бәрі де ошарыла қалды. Әлгінде ғана қарақұс сұр қоянды өлтіріп, кеудесін жарып, өкпесі мен жүрегін қылғытыпты. Қоянды жерден көтеріп алған Төреш қартқа қарап: – Кәреке, денесі қатпапты, бауыздап жіберсем қайтеді? – деді жанынан пышағын суырып.

	– Бауыздағанда қан болса адал, – деді Кәрім. – Сірә, мұны жем қылған ителгі шығар, осы құмда бірен-саран ителгі бар. Қарақұс жемін тастап кетпейді, қасында шоңқиып отыра береді.

	– Қан көрінді, – деді Төреш дауыстап, – қызыл қуырдақтың көкесін жасаймыз. Қоян етінің қуырдағын жемегелі қашан.

	– Жолымыз болады екен, – деді Кәрім қарт. – Құмның қояны семіз ғой, қар астында жатып жей береді.

	– Төрештің де білмейтіні жоқ, – деді Асан.

	– Асан, – деді Кәрім қарт салалы саусақтарымен мұрнының үстін сипап қойып. – Әлгі тракторыңа бұйрық бер. Тұмсығымен емес, сүйретпесімен осы ойпаңды және әне бір есекмиялы шұңқырдың қарын осқылап шықсын. Ала құйын жел тұрмай, көктен қар жауса, біздің пайдамыз. Сонау терістіктен қатар көтерілген мысық құлақ екі бұлт шағын болса да бізге айбат көрсетіп келеді. Көрдіңдер ме, көзін алартуын. Сірә, екі-үш тәулік күн көзін көре алмаспыз, қамданайық.

	– Қазір, Кәреке, қазір, – деп Асан мен Төреш жүгіре жөнелді. Қарт директордың елгезек, кішіпейілдігіне, шалт қимылды шапшаңдығына, өзі білмегенді үйренуден жалықпайтын мінезі бар екенін байқап іштей сүйсінді. «Мұндай жігіттер алысқа самғайды» деп ішінен күбірледі.





***

	Кәрім қарттың болжамы күн көзі екіндіден төмен түскенде шындыққа айналды. Көкжиектен көтерілген қазбауыр бұлттар бірте-бірте бір-бірімен қанаттасып күн көзін көлеңкелей бастады.

	– Ал, шапшаңдатып қойлардың жатар орнын тазалайық, – деді Кәрім қарт бұйыра сөйлеп. – Күнтуарды да шақырыңдар.

	Жігіттер екі топқа бөлініп, үш палатканың ішін тазалауға кірісіп кетті. Шатырлардың етектері қайтадан көтеріліп, Кәрімнің нұсқауымен ішіне қарай қымтырыла бастырылды. Есіктерінің босаға жақтауы тіктеліңкіреп көмілді.

	– Шатырдың төбесін тесіп түтік орнатпасақ, іші бусанып терлеп кетеді, – деді Кәрім қарт. – Сонан соң іші өскен қойларға күллі зиян.

	– Енді түтікті қайдан таптық? – деді Төреш қабағын шытып.

	– Расында да, сол жағы қиын болар ма екен, – деді Мұса.

	– Бұрынырақ есімізге түспегені– ай!

	– Ә, таптым, таптым, – деді Төреш ыржақтап. – Мына менің басым бас емес, глобус қой тура!

	– Ие, ал, айтшы? – деді Кәрім орта бойлы, қызыл шырайлы жігітке үңіле қарап.

	– Кәне, кәне, өнертапқыш, – деді Асан күлімсіреп.

	– Қаудырлақ плащымның екі жеңін кесіп алып, суға салып қатырамын да, ішінен жұп-жұқа тақтай кесіндісімен керіп тастаймын, бітті.

	– Ал шатырдың тесігіне қалай қондырасың? – деді директор саусағын шошайтып.

	– Сол да сөз боп па, өткір пышақпен дәл ойып түсіремін.

	– Онда екі жең емес, үш жең қажет болды ғой, – деп күңк етті Өтеғұл.

	– Абырой болғанда плащымды үстіме киіп алып-ем. Әйтпесе жеңінен тірідей айырылады екем.

	– Ал, мен кеттім, – деп Төреш шыға жөнелді.

	Қараңғылық қоюлана шатырларға бу шығатын түтік те орнатылды.

	Қойлар кіргізіліп, қамалды. «С-100» маркалы трактор алдындағы күрегімен шатырдың жел жағының қарын тіктеп, ықтасын жасады. Қызу жұмыс біразға созылды.

	– Движок қатып қалыпты, қызбайды, – деді Ықтымбай.

	– Онда үш шатырдың ортасына тракторды тырқылдатып қою керек, – деді Төреш.

	– Аш бөрі тракторының тырқылын неғылсын, олардың да жылдар бойы ырыл мен дырылға құлақтары үйренген шығарау, – деді Өтеғұл қолындағы күрегін қарға шаншып.

	Асан күлімсіреп Кәрімге қарап еді, қарттың жүзінде жылылық жоқ екенін көріп, теріс айналып кетті.

	– Неге жасамайды, оған не боп қапты, – деді қарт Ықтымбайға иек қағып. – Осында серуендеуге келдіңдер ме, түге? Қой бағуға келдіңдер ғой шырақтарым-ау. Қазіргі мақсатымыз, осы үш отарды қырып алмай, досқа күлкі, дұшпанға таба болмай, қайткенде де қыстан аман-есен шығарып, ойдағыдай төл алу, білдіңдер ме? Ауылдан шыққанда не ойладыңдар, бәрін сақадай-сай қылмай. Радио бұзылған, движок қатып қалған. Ертең Сейтқұлға не беттеріңмен көрінесіңдер, а?

	Ел ағасы бірінші өздеріңе, екінші маған сеніп кетті. «Ағасыз ел жағасыз тонмен тең» демей ме халық. Өзіміз жылтырататын майшам бар ма?

	Үнсіздік.

	– Бүгінше бірдеңе қылып амалдайық. Кәреке, ертең Төреш пен Ықтымбай екінші движокты жөндейді ғой. Шаршадыңыз, ауырып қаларсыз, енді вагонға баралық, – деді Асан қартқа қарап.

	– Қарт кісіге қамқоршы болған дұрыс, – деді Кәрім. – Онда былай, мына тракторыңның жағармайы жеткілікті болса түпкі үшінші шатырдың жел жағына апарып тырқылдатып қойыңдар. Егер қолдарыңнан келсе, әлгі жарығын жарқыратып шатырға бұрыңдар, жарай ма?

	– Е, Кәреке, ол трактор бір сөткі тырқылдаса да дәнеңесі кетпейді.

	Бұл бұйрығыңызды қазір қолма-қол орындайын, – деп Ықтымбай тракторына қарай ұмтылды.

	– Ал, әзірге Аллаға аманат, қозғалайық, – деді Кәрім қарт. – Ауа райының бұзылатын түрі бар.

	– Кәреке, Аллаға емес, тракторға аманат деңіз, – деді Төреш.

	Тұрғандар шиқылдай күлді. Бәрі де сергіп, көңілденіп қалды.

	Асан Кәрімді қолтықтап алға жүрді.

	– Бүгін түнде екі адам күзетші болады, – деді қарт дауыстап.

	– Өз еріктерімен кім барады?

	– Төреш екеуімізге осы түнді міндеттеңіз, – деді Асан.

	– Директорды күзетке қойғанымыз келіспес, – деді Мұса, – Ықтымбай екеуміздікі бүгінгі кезек.

	– Жөн сөз, – деді Кәрім қарт тамағын қырнай сөйлеп. – Есті солдат командирін күзетке қойып, қинамас болар. Әрі ондай пункт әскери жарғыда көрсетілмеген. Командир бұйрық береді, солдат орындайды.

	– Дұрыс қой, дұрыс, – деді Мұса. – Ықтымбай иығын қиқаң еткізіп үнсіз қалды.

	Күнтуардың шайы да, еті де дайын екен. Жұмыс істеген жігіттер тамақты қоғадай жапырды. Кәрім қарт уысын толтырып, бір-екі асады да, қолын сүртті. Біраздан кейін Мұса мен Ықтымбай қалың киініп, қой күзетіне жөнелді.

	– Шіркін, кенеттен көктем шыға келсе! – деді Төреш аяғын созып.

	– Пай-пай, Жарыпшыққанға ау құрайын дейсің-ау, – деді Күнтуар.

	– Әрине, бал татыған балықтың сорпасы тұрғанда, – дей беріп еді, Төрештің сөзін Асан бұзып жіберді.

	– Үлкен бар, кіші бар демей, ауыздарына не түссе, соны айта беретіндерің не осы? – деді директор. Одан да Кәрекеңнен азкем әңгіме тыңдайық.



	– Жағдай мәз емес, сыртта қар жапалақтап тұр. Ойпырымай, бұл құдайдың күні бізге қырын қарауын қоймады-ау, жүдә, – деді Өтеғұл сырттан кірген бойда таусылып сөйлеп.

	– Қап, Өтекеңмен ақылдаспағаны несі екен, бұл жаратқанның, а? – Қазір телефон соғып, оған ескерту жасайын, қар жаудырма, жаңбыр немесе бармақтай-бармақтай бұршақ жаудыр деп, – деді Төреш орнынан атып тұрып.

	Кәрім мырс етті. Асан сазарып, үндеген жоқ. Күнтуар сақылдай күлді.

	– Жасыңда қалжыңшыл болсаң, қартайғанда мылжың боласың деген. Қолыңнан келсе, соқ телефонды, жалғастыршы мені сол құдаймен, өзіне қатаң ескерту бергізейін, – деді Өтеғұл қызарақтап.

	– Шіркін, біздің Өтекең хас батыр-ау, бірақ Төрештің аузына құм құя алмайды, – деді Күнтуар шапшаң сөйлеп. – Құр сөз, құр дәріні тарс еткізгеннен де әлсіз.

	– Кәреке, осы Құныскерей бандыны көрдіңіз бе? – деді Асан әңгіменің бағытын басқа жаққа бұрып.

	– Иә, иә, апырай, Кәреке-ай, осыны айтыңызшы? – деді Төреш орнына қайта отыра кетіп.

	– Па, шіркін, атақты Құныскерейді көрген Кәрекеңнің арманы бар ма екен? – деп Күнтуар создыра сөйлей беріп еді, Кәрім қарт суықтау жүзін Күнтуарға бұрып, жігітті жым қылды.

	Қарт «бұлар менен Құнысты неге сұрады» деген күдікті ойға қалды ма, аз-кем үндемей отырды. Вагон ішіндегі ыстық ауа бетке ұрады. Плитадағы сырлы шәйнектің буы бұрқырап, қақпағы дірілдейді. Ортадағы керосин шамның жарығы сәл күңгірттеу. Ас үй беттегі ілулі тұрған фонарьға ыстық ұрды ма, болар-болмас шайқалады, шынысының бір жағын түтін басып, қап-қара боп кеткен. Перде ұстамаған жалғыз терезенің ар жағын қырау құрсаулап тастапты. Ал әйнегінің бер жағы шыпшып терлеп, анда-санда еденге тырс-тырс тамады. Бірақ оны елеп, көңіл аударып жатқан ешкім жоқ.

	Төрде малдас құрып екі адам отыр, үшеуі есікке тамандау жантайып жатыр.

	– Апырай, әлгі жем неғып мұншама кешікті екен? – деді Асан ет турайтын кісіше екі білегін түрініп.

	– Не бопты, кеп қалар, ат-көліктері аман-есен болса, – деді Өтеғұл тамсанып қойып. – Төрежанның кейде тұмаурап, талмаусырап қалатыны болушы еді, аяқастынан, – дегенді қосып қойды.

	– Ойпырым-ай, мұндай жанаяр адамды өмірімде кездестірген емеспін, – деді Төреш қолтығының астын жанында жатқан күпәйкесімен биіктетіп. – Өзінің шаруасынан басқаға аяқ баспайды-ау, шіркін! Одан да бар ғой мені завферма етіп қойса, әлдеқайда...

	– Бос сөз неге қажет? – деп Асан Төрешті тағы да тыйып тастады.

	– Кәреке, жаңағы бір сұраққа жауап бермедіңіз-ау, – деп Өтеғұл жалпақ бетін қартқа бұрды.

	– Жоқ, шырағым, Құнысты жүзбе-жүз кездестірмедім және оныма өкінбеймін де, – деді қарт.

	– Соның көз мерген емес, қол мерген болғаны рас па екен? – деді Күнтуар алақанымен астындағы төсеніш көрпені ұстап.

	– Ол күнде бәрі атқыш болған. Жасырақ кезімде, кешегі қырғын соғыста мен де көздемей атып екі немісті сұлатқам. Құныскерей аты аңызға айналып қол бастаған батыр емес, ол – бас сауғалаған қарақшы. Әрине, әрі мерген, әрі жүректі адам болған. Бірақ оны жөнсіз көтермелеп, пәлен еді, түген еді деудің қажеті не?

	– Сол Құныс күні көшеге шейін тірі болған деседі ғой жұрт, – деді Төреш.

	– Түрікменстанда өмір сүрген Мәрия деген татар әйелі, Айман, Шолпан атты екі қызы бар деп естігенмін. Біздің кеңес өкіметі кең ғой, кешіріпті күнәсін. Өзі алпысыншы жылдың бас жағында ажалынан қайтыс болған.

	– Кәреке, Аманғали банды мен Құныс кездесіпті дейді, рас па осы сөз?

	Қарт сұрақ берген Күнтуарға жалт қарады. Қарады да, шашын қырғызып тастаған жұп-жұмыр басын сипалап аз-кем отырды. Сонан соң жантайып жатқан үшеудің әрқайсысын ала көзімен атып, орындарынан еріксіз көтерілуіне мәжбүр етті де: – Тегінде жасы үлкен адамның жанында жантайып немесе шалқайып жату – мәдениетсіздіктің бір белгісі, – деді.

	– Кешіріңіз, – деді Асан, өзі малдас құрып, қақшиып отырды да, – сізден бұрын мен ескертуім керек еді бұларға.

	– Оқасы жоқ, – деді Кәрім сәл жадырап. – Күнтуар, шырағым, аздап шөліркедік. Шай қоясың-ау деймін.

	– Сақылдап, қайнап тұр, Кәреке. Дастарқан жайып жіберейін бе?

	– Сәл кідір, жаңағы бір сұрағыңа жауап берейін.

	– Ой, рақмет! Кәреке, рақмет.

	– Себек беріш Аманғали банды Нарыннан бері ығысып, әйелі Мұқсина екеуі Тайсойғанға келіпті. Бұл бір мың тоғыз жүз жиырма бес, жиырма алтыншы жылдардың біреуі болуы керек. Өзі жаз айы еді. Сыртынан көргенім бар. Мен ол кезде он үш-он төрт жаста едім. Ұзын бойлы, ақ сұр өңді жігіт екен. Қолында винтовкасы бар.

	– Ал, ие, – деп Өтеғұл тізерлей ілгері жылжыды.

	– Аманғали осы Тайсойған өңірінің оқыған, білікті азаматының бірі – Шәріптің үйіне түсті. Шәріп Аманғалиды сыртынан жақсы біледі екен. Қарсы алып, құрметтейді, сыр алдырмайды. Мұқсина әйел біткеннің көріктісі екен. Аманғали шын ғашық боп алып қашқан көрінеді. Тегінде біреудің айттырып қойған қызы екен дейді. Аманғалидың Мұқсимаға шығарған өлеңі бар ғой...

	– Па, шіркін! – деп Төреш қайтадан жантая түсті де, кенет ине кіргендей шоршып, түзеліп отырды.

	– Содан Шәріпке жағдайын баян еткен Аманғали одан өзіне пана болып, жаз бойы бас сауғалап тұрсақ деген ойын білдіреді. Бірақ Шәріп оның бұл өтінішін орындаудан бас тартып: «Мен сені паналата алмаймын, адай Тобаниязға қағаз жазып берейін. Бір рудың белді азаматы, бір паналатса, сол тәуекел етер, көңілді жігіт еді», – дейді.

	– Ие, сонан соң? – деп қалды Өтеғұл.

	– Шәріпке қайрат көрсетіп, қорқыта алмасын сезген Аманғали қас қарая атқа қонды, қасында Мұқсима, Шәріп ауылынан бір ат сұрап алады да Тобаниязға тартады.

	– Ал, ие, – деп Өтеғұл еңкейе түсті.

	– Ара қонып, Аманғали әйелі екеуі Тобаниязға барса, мәнжайға әбден қаныққан ол бас салып Аманғалиды байлаттырып тастайды ғой баяғы. Байлаттырады да, Қызылқоғадағы милиция бастығына шабарманын шаптырады.

	– Мәссаған, безгелдек, – деді Төреш, – өзіне сол керек еді бандының, өй, айызымды қандырды-ау! Қарсыласып, оқ шығаруына шамасын келтірмегені ғой. Апырай, мына Тобанияз дегеніңізді жүректі адам ба деп қалдым-ау, тегі!

	– Содан, – деді Кәрім ақсақал дауысын көтеріңкіреп. – Тайсойғанның жиегімен жалбаңдап шауып бара жатқан жалғыз аттылыға көзі түскен Құныс банды көлденеңдеп, шабарманды ұстап алады. Шошып кеткен шабарман жанынан қорқып шынын айтады, істің мән-жайына қаныққан Құныс қасындағыларды құмға қалдырып, жанына жаңағы шабарманды алып, Тобанияздың ауылына тіке тартыпты.

	– Алла, құдай-ай, – деп Өтеғұл санын соқты.

	– Қап, сонда мен болар ма едім, шіркін! – деді Төреш.

	– Болғанда Құныстың табанын жалар едің сен, – деді Күнтуар.

	– Құныс сені есек қылып ерттеп мінер еді, білдің бе?

	– Атаңның басы, жұрттың бәрін өзіңдей көресің-ау, мен Құныстың қақ жүрегінен қапысын тауып қанжарды салар едім де, басын шауып, қанжығама байлап алар едім.

	– Ойбай-ау, сендей дорақтың... дей бергенде, Асан Күнтуарға дауысын көтеріп:

	– Осындай тәртіпсіз боларсыздар ма, түге? Ауыздарыңа не келсе соны оттайсыздар, – деп еді, екеуі жым болды.

	– Ие, сонан соң, Кәреке, айта беріңізші, бұл екеуін, егер тыныш отырмаса, сыртқа айдап шығамын, – деді Өтеғұл қызбаланып.

	Кәрім қарт жөткірініп қойып: – Күнтуар балам, әлгі шайыңды әкелесің бе, неғыласың? – деді.

	– Кәреке, мына әңгімені аяқтап, шайды асықпай ішсек деген ұсыныс бар, – деді Күнтуар.

	– Жарайды, балам. Тақымыңның астында сәл кейінірек Көкжар маңындағы милиция отрядымен болған қақтығыста оққа ұшатын сұр көжегі бар Құныс ара қонып, Шолақсайдың арғы қабағында жаз жайлауда отырған Тобанияздың ауылына салып ұрып жетіп барады. Мезгіл сәске түс болса керек. Қызылқоғадан милиция күтіп жатқан Тобанияз Құнысты көргенде абыржып, сасып қалады.

	– Ие, саспақ түгіл, жүрегі жарылып кетер, шамалының.

	Қайта мықты екен, тіпті, – деді Өтеғұл тамсанып.

	– Сәлем беріп, төрге озған Құнысты күні бойы қонақтап, Тобанияз шаруасын сұрапты оның. Сонда Құныс: – Біз бір қараторғай едік тобынан адасқан. Қырғи қуып, қаша-қаша шаршадық. Қырғидың тегеуріні қай күні топшымызды сындырады, оны білмейміз. Бірақ жақын қалды-ау! Тобанияз, ақылың бар адам едің, саған күш көрсетейін деп емес, өтінішпен келдім. Анау байлап тастаған Аманғалиды босат. Оны теңкитіп милицияға тапсырғанда қасындағы Мұқсиманың обалына, көз жасына қаларсың. Өзі де көп кешікпей торға түсер, өкіметтің құрығы ұзын ғой. Анау милицияға хабар бер деп жіберген адамыңның еш жазығы жоқ, орта жолдан ұстап алдым. Аманғалиды өмірімде көргенім жоқ, сыртынан естуші едім, есті тентек деп. Еліне жасаған еркелігі болар, елі кешірер, мына жаңа заманның жаршысы болуға оның қайраты да, тәуекелі де жетеді. Мені қойшы, ал қолыңнан келсе, Аманғалиды ақтап жібер, – депті.

	Тобанияз сан ойланып, мың толғанса керек. «Бандыны ұстап қоя берді, Тобанияздың өзі де қарақшы демей ме ертең жұрт» деп теңселіпті. Дегенмен атақты банды Құныскерейден сескеніп, Аманғалиды босаттырыпты. «Қаруыңды тастап, менің қол астымда қал, өзім араша түсемін», – деген Тобанияз сөзін тыңдамай, Мұқсиманы алып, Нарынға аттанып кетіпті.

	– Ал Құныскерей ше, Құныспен кездеспеп пе енді? – деді Күнтуар.

	– Жоқ. Құныс айлакер, сұм ғой. «Менің келгенімді Аманғалиға айтпай-ақ қойыңдар. Жалпы, ешкім білмесін», – деген екен, сол өтініш орындалып, «жабулы қазан – жабулы күйінде» қалса керек.

	– Аяқталмаған трагедия екен, – деді Күнтуар. – Меніңше, Құныс Аманғалидың Мұқсимасын көру үшін барды, бірақ көрмеді, неге? Ай мен күндей, шолпан жұлдыздай келіншекті бір рет болса да көрмегені несі екен, а? Ой, дүние-ай!

	– Бұл әңгімені осымен доғарайық, – деді қарт. – Қажеті жоқ нәрсе өзі бір. Өтті, кетті, жазаларын алды, тағдырлары солай ғой...

	– Сонымен, Аманғали, – дей бастаған Күнтуарға: – Шайыңды әкелсейші, екеумізге Аманғали не керек? – деді Төреш.

	– Аманғали оққа ұшыпты ғой, – деді Кәрім Күнтуарды біржола орнықтырғысы келгендей. – Сол кеткенде, қан тартып кеткен екен. Ал Мұқсиманы кейінірек Үйшіктің базарынан көрдім, сылқым, сұлу келіншек екен, күйеуге шығыпты. Амандасып, хал-жай сұрастық. Ондай сұлу әйелді мен осы өмірімде сирек кездестірдім. Ол сұлулығымен бірге ақылды да болыпты деп естідім.

	– Е, е, жалған-ай, десеңші! – деп Күнтуар шай қамына кірісті.

	– Өкінішті де өткінші өмір-ай!

	– Кәреке, әңгімеңіз бәрімізден де Күнтуарға ұнап қалды-ау, деймін, – деп күлді Асан.

	– Осы әлгі жемің неге кешігіп жатыр? – Кәрім Асанға жүзін бұрды.

	– Білмеймін, Кәреке, тіпті болмаса, өзім барып қайтамын ба, жиырма бес-отыз шақырымдай-ақ жер ғой.

	– Жоқ, сенің бұл жерден аттап шығуыңа болмайды, басшысыз қиын ғой, – деді қарт. – Әрі трактор қажет. Онсыз қолымыз кесіліп қалады.

	– Ол – түсінікті жайт, – деді директор.

	– Ертелетіп келіп қалар, – деді Өтеғұл. – Жем келсе, қойларды бір тойдырып алар едік.

	– Па, шіркін, ол ненің ақысы, – деді Төреш, – ал сосын не істейміз, қар асатамыз ба?

	– Төреш дұрыс айтады, – деді қарт еңсесін көтеріп. – Аманесен қолымызға жем тисе, босқа рәсуа етудің жөні жоқ. Үш отардың арық-тұрағын үш жерге бөлектеп екі мезгіл екі-үштен ғана асату керек. Сонан соң шеген ауланың барын солардың аузына ұстап, оларды көп қозғамаймыз ғой. Жемді алысырақ тасаға қойып, тебіндейтін қойларға сездірмеу керек, әйтпесе алаң боп, маңырап, есті шығарады, әрі жайылмай қояды.

	– Дұрыс, Кәреке, бұл ұсынысыңыз орындалады, – деді Асан қозғалақтап. – Өте орынды сөз.

	– Ойпырым-ай, қойлардың құрсағы орта түсіп, басқақ боп қалмаса дегенім ғой, – деді Өтеғұл қызарақтап. – Қас қылғандай жүз саулықтан жүз отыздан қозы аламын деп бөсіп, міндеттемені де тым жоғарылатып жіберіп едім. Енді Салық озып кететін болды, шөбі бар, өткен жылдан қалған тықпа жемі де бар деп естідім.

	– Ие, ие, қара бидай егіп, күзде орып алды деп мен де естігенмін, соны қап-қап қылып, астауларға төгіп қояды екен. Қойлар жемей ,кейін шегінетін көрінеді, – деді Төреш сылқсылқ күліп.

	– Атаңның басы, – деді Өтеғұл одан сайын қызарақтап.

	– Мен білсем, Салықтың сарайында есекмияның дәні де жоқ. Бірақ ол Мұса екеуіңдей кер жалқау емес, білдің бе? Қара күзде кашел салып, біраз шөп шауып алды. Өткен қыстан да шөбін үнемдеп шықты. Ал сендер бізді үкімет қамтамасыз ету керек деп шалқаясыңдар. Етті жеп, сүтті ішкенде алдарыңа жан салмайсыңдар. Онымен қоймай, қызыл сөзді қарша боратасыңдар. Енді, міне, қақаған қыста сендер үшін біз әуреге түсіп жүрміз. Анау қызыл мұрын Өтеп ауырдым деп ауруханаға жатып алған, бір отар қойы біздің мойнымызда. Ол қой бақпаса да, бюллетеньмен жүз процент ақша алады. Ал оның отарын бағып, күзеткен бізге шұнақ та жоқ. Өз айлығымызды әзер аламыз, – деді Төреш екіленіп.

	– Ар, намысың, қалды азаматтығың қайда? Сонда басқан қадамыма ақша төлеңдер демекпісің? – деді Күнтуар. – Онда жолың ашық, сені ешкім ұстамайды мұнда.

	– Тек, әріге бар ма, жай айтамын, – деді Төреш. – Кәреке, Асеке, артық кетсем, кешірерсіздер.

	– Оқасы жоқ, шырағым. Ақша мәселесін директор шешеді ғой. Сендерге тегін жұмыс істетпес.

	– Бұл жайды да ойластырып қойғанбыз. Өткенде хатшы да көмектесемін деген, – деді Асан.

	– Е, бәсе, – Кәрім қарт алдындағы ыстық шай құйылған шыны-аяққа қол созды.

	***

	Кәрім қарт директормен екеуі шай ішіп болған соң далада азғана уақыт жүріп еді, ызғырық жел шыдатпады. Қатты қарды қалайда қопарамын дегендей ысқырып соғып тұр. Көзге түртсе көрінгісіз қараңғы. Шатырлар жақтан трактордың дырылдағаны естіледі.

	– Ұшпа боран соқпаса жарар еді? – деді директор сырт айнала беріп мұрнын шуылдата сіңбіріп.

	– Әбден мүмкін, реті соған келе жатыр, – деді Кәрім. – Бүгін түнде қасқырлар жортады және де бас-көзге қарамай, ауызды салады олар. Мал түгіл, адамға шабады. Жылқының жөні бір басқа, ал қалған түліктің қожайыны ғой, пәтшағарлар.

	– Түйе ше, түйеге ашық тиісе алмас?

	– Әккі бөрінің екеу-үшеуі оп-оңай жарып тастайды. – Алмастан да өткір-ау бөрінің тісі.

	– Кәреке, үйге кірелік, салқын тиіп қалар.

	– Төреш екеуің отар жақты бақылап келмесеңдер болмас. Күзеттегілер тоңып қалса, ауыстырасыңдар ма, ретіне қарарсыңдар, әйтеуір. Маған төсекті Күнтуардың қасына салдыр, ана вагондарың салқындау, ішім сезіп тұр.

	– Жарайды, Кәреке. Онда мен де сіздің қасыңызға жатайын. Қарттың төсекке жайғасқасын да көпке шейін ұйқысы келмеді. Күнтуар қорылға басты. Түн ортасына таман көзі ілініп кеткен екен, есіктің сықырынан оянды. Асан мен Төреш кіріп, шешіне бастады.

	– Жағдайларың қалай? – деді басын көтеріп алған қарт.

	– Бәрі де ойдағыдай, аздап әңгімелесіп отырып қалдық. Сізді оятып жібердік пе? – деді Асан.

	– Ана фонарьларың түтіндеп, керсин иісі шығып кетті, өшірші, – деді қарт бұйыра сөйлеп.

	– Қазір, Кәреке, қазір, ой, кірпіктерім айқасып бара жатыр,

	– деді Төреш есінеп. – Босқа барған екенбіз. «Бұл келгендерің ертеңгі күзеттеріңе саналмайды. Мысалы, ертең біз сендерге келмейміз» деп кергиді әлгі Ықтымбай. Өзі трактордың ішіне ұйықтап алған-ау деймін, түрі соған ұқсайды.

	Кәрім қарт мырс етті. Асан сыр бермейін деді ме, үндеген жоқ. Қатты жел вагонды ұрғылайды.

	– Қар ұшқындаған жоқ па? – Кәрім жастығын көтеріңкіреді.

	– Әзірге жоқ. – Асан жеңіл күрсінді.

	– Ой, мына қасқырдың ұйқысы-ай, бауыздаған малша ышқынады ғой мынау. Кәреке, рұқсат етсеңіз, мына кәпірдің бүйірінен бір тебейін, – деді Төреш. – Тіпті Күнтуар, Күнтуар дегенге...

	– Тыныш жат, нең бар, шаршады ғой. Ас даярлау оңай деймісің, – деді Асан ақырын сөйлеп.

	– Ей, мынау қайтеді-ай, – деді Төреш қасындағы Күнтуарды түрткілеп.

	– А, а, немене? – Күнтуар басын көтерді.

	– Қорылдамасайшы, қабан құсап, – деді Төреш.

	– Ой, сен де. – Күнтуар аударылып жатты.

	– Кәреке, өткен жылы май мерекесіне бәйгеге қосуға облысқа апара жатқан Дүйсектің атақты бәйге құласын көріп: «Апарма, жұртқа күлкі боларсың» депсіз ғой, сол шындық па? Расында да, құла сол жолы көшке ілесе алмай, айдалада қалыпты деп естідік. Сол жайды сұрайын деп жүр ем сізден, – деді Төреш тамсана сөйлеп.

	– Мен де естігенмін, – деді Асан.

	– Облысқа апара жатыр екен, жолай маған соғып, қона жатып қонақ болды, – деді қарт жастығын тағы да көтеріңкіреп.

	– Ал, ие? – деп Төреш орнынан көтеріліп, малдас құрды.

	– Бөлмесейші әңгімені, – деді Асан. – Осы сенің шыдамсызыңай, ылғи орта жолдан килігесің де тұрасың, – деді Асан Төрешке қарап.

	– Шам жағайын ба, Кәреке? – деді Төреш.

	– Қажеті жоқ, ойпырым-ай, қоясың ба, енді қоймайсың ба? – Асан да тіктеліп отырды.

	– Мен жым болдым, Кәреке, бастай беріңізші, құдай ақына.

	Әйтпесе аузы құрғыр тағы да сөйлеп қояр.

	– Содан, – деді Кәрім дауысын соза түсіп. – Ертеңіне бәйге құланың суын алып, жабуын сыпырып аунатты. Атқа шауып жүрген Дүйсектің немересі екен, кіп-кішкентай, қоянның тобығындай он бір жастағы бала. Алдыңғы жылы облыстағы шопандар тойында құла жеке-дара келіпті. Не керек, құланың көз жанары мен қабағы маған ұнамады. Тесіле қарамай, көзімді тайдырдым. Дүйсек: «Құламның бабы жақсы, бұл жолы да өнерін көрсетеді. Адайлардың арғымағына шаң жұттырады», – деп отырды. «Ат танисың ғой, құламды сынашы», – деді аттанарда. «Көңіліңе алмасаң, көз жүгіртейін» деп едім, мақұлдады. Жабуын қайтадан сыпырып, әрлі-берлі жетектеп едім, түсінікті болды. Буындарын сығып, төрт тұқайын көтеріп қарадым. «Я, қандай мін тағасың», – деді Дүйсек. «Менің ақылымды алсаң, ауылыңа қайт та, ноқтасын сыпырып көлге жібер. Бұл жолы атың шаппайды», – дедім. Ауыр сөз, ауыр болса да айттым. Дүйсек мысқылдап күліп: – «Дәлелде», – деді. Қыста тебінге жібермей, қолға ұстапсың, төрт тұқайының да жүрегі өсіпті, бұл – бір. Алдыңғы сол аяғының шаша буынында сарсу бар, екі-үш айналым өтіп, күш түскенде атты ақсатады, бұл – екі. Аттың таңдайы өскен, қатты шөп жегенде ауырсынып, шөп тастайды, бұл үш. Ал жаратуында мін жоқ, ащы терін түгел алыпсың. «Бұл айтып тұрғаның – баланың сөзі, құладан тер шықса, бойы балқып, бабына түседі. Ат шабатын жер құмдауыт, жүрегінің өскені қайта жақсы – тұқайға күш түсірмейді. Сені ат бабын біледі деп естіп едім, түк білмейді екенсің», – деп мысқылдап, аттанып кетті. Сол жылы құланың жолы болмағанын жұрттың бәрі біледі. «Кәрімнің көзі тиді атыма», – деп өсек тарата ма деп ойлап-ем, қайта менің тілімді алмағанына қатты өкінген көрінеді.

	– Апырай, Кәреке-ай, көріпкел екенсіз ғой! – деп Төреш таңдай қақты.

	– Жарадыңыз, Кәреке, – деді Асан. – Қолмен қойғандай айтқан екенсіз.

	– Кәреке, осы сіз неге ат жаратып, баптамайсыз. Біздің совхоздың атақ-даңқын облысқа танытар едіңіз.

	– Е, шырағым-ай, ат баптау оңай деймісің. Әрі басқаны қайдам, біздің табында шабатын жылқы жоқ. Бәрі жабы. Бір бурыл тайым бар, сонан есек дәмелімін.

	– Қойыңызшы, Кәреке, үйір-үйір жылқыда бәйгеге қосатын бір жылқы жоқ дегеніңіз аузыңызды қу шөппен сүрткенмен бірдей ғой, – деді Төреш күліп.

	– Ал, демалайық, – деді қарт. – Бір-екі айғыр керек, жүйрік туғызатын, солай, балам. Жаз шыққан соң, амандық болса, Маңғыстауға жол тартамын ба деген ойым бар. Өзің секілді бір-екі пысықай жігітті қасыма ертіп барып, адайлардан бір-екі айғыр сатып алып, мініп қайтпасақ. Әрине, қымбат сұрайды ғой, қымбат болса да көнуге тура келеді. Төрт-бес жастағы екі айғыр үйір алса, ісіміз оңға басар еді.

	– Ойбай-ау, жердің түбінен атпен қалай келеміз? – деп Төреш дыз ете қалды.

	– Кәреке, сен деген жоқ, сендей деді ғой, несіне байбаламдайсың, а? – деді Асан күліп. – Мен, мысалы, бұл ұсынысты қолдаймын. Қаржының да ретін табармыз. Егер Кәрекең белді бекем буып жатса.

	– Сонда деймін-ау, осы ауданда жақсы айғыр жоқ па? Ой, Кәреке, мынауыңыз енді, – деп Төреш сөзінің артын жұтып қойды.

	– Осы құмға көшіп келердің алдында бір үйір жылқы бытырап кетіп, аудандағы бар жылқыны машинамен аралап шыққанмын. Ұнамады бәрі маған. Елуінші жылдардың соңындағы бір жақтан әкелінген агледон айғырлар жылқы тұқымын бұзып кетіпті. Әйтеуір, алысып жүріп осы совхозға алдырмап едім! Оным дұрысқа шықты. Не болғанда да қасқа айғырдың ізбасары болатын жақсы айғыр керек.

	– Сол қасқа айғырдың тұқымы жоқ па? – дей берген Төрешке қарт:

	– Айғырдың өзінде кінәрат жоқ, нағыз қазанат. Бірақ неге екенін білмеймін, өзіне тартып құлын тумайды. Әрі қартайды, жарықтық. Мүмкін арғы тегі жабы ма, кім білсін?

	– Алып анадан тумай ма, Кәреке? – Төрештің дауысында мысқылдау бар секілді.

	– Дұрыс қой. Ал енді бар ғой, көңіліңе келсе де айтайын, тұқымың оңбаса, сен де оңбайсың, түсіндің бе?

	– Осы жолы түсіндім, бірақ...

	– Түсінсең сол. Ұйықтайық енді.

	– Естиін дегенің осы сөз еді, жағыңды жап та, жата кет, – деді Асан күліп. – Рахмет, Кәреке, әңгімеңізге.

	Вагон ішіндегі тыныштықты Күнтуардың анда-санда қор етіп, ауыр демалғаны да бұза алмады.



	***

	Азынаған желден оянып кеткен Кәрім орнынан тұрып, сыртқа шығып еді, таң енді-енді құланиектеніп келе жатыр екен. Жел күшейе түспесе, бәсеңдемепті. Көк жүзінде кілегей бұлт бар. Жел өті тура терістікке бекінген. Қарт шапшаң басып ішке кірді. Ішке кірді де ,дауыстап:

	– Күнтуар балам, тұр, шырағым, ал жақ отыңды. Ұлып кетті мына вагоның. Әлгі даладағы екеуінің жағдайы мәз болмас. Бізді қойшы, басымызда пана бар, – деді қарт.

	Күнтуар тілге келмей атып тұрып, киінді де, плитаға ұмтылды. Асан да басын жастықтан көтеріп, көзін сығырайта қарады. Төреш аунап түсіп: – Қап, ана вагонда жатқан Өтеғұл озды-ау бізден, – деді де, аяғын созып ұзақ есінеді.

	– Әйда, тұрайық, – деп Асан киіне бастады. – Кәреке, боран ба?

	– Әзірге шыдап тұр, сол шыдамдылығы біткенше біз де Қылыш қораға жетіп алайық. Ықтымбай мен Мұса тынықсын. Күнтуар мен Асан осындағыларға басшы. Өтеғұл мен Төреш үшеуміз бір шеген ауланы бұзуға жарармыз.

	– Кәреке, әуелі жақсылап шай ішіп алайықшы, – деп Төреш сөйлей бергенде, соны күтіп тұрғандай:

	– Ассалаумағалейкүм, – деп Ықтымбай мен Мұса кіріп келді.

	– Әліксәлем, ал, төрге шығыңдар, аманбысыңдар, – деді Кәрім қарт екеуіне жылы шырай, риза пішінмен қарап.

	– Кәреке, өзіңіз де аман-есенбісіз, қалай демалдыңыз? – деді Мұса қалбақтап. – Бізді қойшы, үсті-басымыз жылы, термоста ыстық шай, түнімен әңгімелесіп, өткен-кеткенді айтып, тіпті таңның атқанын да білмей қалдық, жүдә.

	– Айттым ғой, Кәреке, бұл екеуі тракторды дырылдатып қойып, қойлардың арасына кіріп-ап, қорылдап тұрып ұйықтаған екен, – деді Төреш.

	– Ой, сөзің құрысын сенің, – деді Ықтымбай. – Қалжыңдасуға сен-ақ жалықпайды екенсің.

	– Мен турасын айтамын, солай емес пе, Асеке?

	– Дұрыс қой, бірақ «ұсталмаған ұры емес» деген. Сондықтан сөзіңнің бәрі дәлелсіз бос сөз боп жүрмесін.

	– Жуынып, шайға келіңіздер, – деді Күнтуар.

	– Кәрекең мынадай шешімге келді, – деді Асан шай үстінде.

	– Сәлден кейін Кәрекең өзі бас болып Қылыш қораға аттанады. Қасына Өтеғұл мен Төреш ереді. Күнтуар екеуміз малға бас-көз бола тұрамыз. Мұса мен Ықтымбай аздап демалады.

	– Ойбай-ау, қол күші аз ғой, мен Кәрекеңмен бірге кетемін. Әрі Төреш сай-салаға салып құртады ғой тракторымды, рульге өзім отырамын, – деді Ықтымбай дызылдап.

	– Мен манадан бері осыны айтып отырмын ғой, – деді Төреш ыржалаңдап. – Сөйтіп қорқытпасаң, тас бүркеніп ұйықтаудан тайынбайды бұл Ыкең.

	Шай ішіліп болған соң тракторға темір шана тіркеліп, төрт адам жолға аттанды да, үшеуі мал басында қалды. Күн көзін бұлт торлап көрсетпеді. Жел күшейе түсті. «С-100» маркалы трактордың кабинасына жүргізуші Ықтымбай мен Кәрім, шана үстінде Төреш пен Өтеғұл. Алып трактор ақ қардың үстімен баяу жылжиды.

	Биік шағылдардың басына демігіп әзер шыққанмен, еңіске қарай да сол мимырт жүріс. Аппақ дүниенің ортасында екі қара ноқат біресе батып, біресе шығып келеді.

	Қылыш қораның қарасы көріне бергенде айқай жел бір сәтке тына қалды да, қара аспаннан қар жапалақтады.

	– Боран басталады, бағытты байқап қалайық, – деді Кәрім рульдегі Ықтымбайға айқайлап. – Дұрыс екен, руліңді тура ұста, – деуі мұң екен, айқай жел құтырына соқты да, алай-дүлей ұшпа боран басталды да кетті.

	– Қап, енді бір жарты сағат кідірмеді-ау, – деді Ықтымбай тістеніп.

	– Мұнысына да шүкіршілік. – Қарт аяғының астына түкіріп қойды. Сабалап соққан қар алды-артты көрсетпей жіберді. Әйтеуір, трактордың дырылы естіледі. Төңіректі қою қараңғылық тұмшалап, тастағандай. Ыс, ыс, гу-гу. Қар кабинаның әйнегін сабалайды.

	– Тракторды тоқтатып, арттағы екеуін кабинаға алсақ қайтеді? деді Ықтымбай.

	– Тоқтатпа да, сөйлеме де, бағытыңнан жаңыласың.

	– Апан немесе шұңқырға түсіп кетіп мерт болмаймыз ба, Кәреке?

	– Мен білсем, бұл маңда апан да, шұңқыр да жоқ. Егер рулің дұрыс болса, енді екі бел асамыз.

	– Бел асқаны қалай? Шанадағы екеуін алға салсақ қайтеді?

	– Екі шағылға шығып түсеміз, ар жағы сәл-пәл қоңырлық, сол жерде қораның орны. Жаңылмасам, құдығы ар жағында болатын. Ол екеуін қозғама, абайсызда жазым етіп алармыз. Әрі жол көрсетіп қарық қылмас.

	– Қашан барып едіңіз? Жаңылысқан жоқсыз ба?



	– Көп сөйлеме дедім ғой. Қылыш қайтыс болғанда жаназасында болғанмын. Сонда байқағаным, қыстақтың құбыла беті тегістеу, ой-шұңқырсыз еді.

	– Апырай, Кәреке-ай, аңғарымпаз екенсің-ау. Ой, Кәреке-ай, сіз болмағанда...

	– Сөйлеме дедім ғой. – Кәрім нығыздап айтты.

	– Ләббай, Кәреке.

	Трактор тырқылдай түсіп, биікке көтеріліп бара жатты. Мұрынға май иісі келді. Бір сәттен кейін «С-100» лық етіп төмен еңкейді. Бірақ тоқтаған жоқ. «Бірінші бел» деді ішінен қарт. «Бірінші биіктік» деді ішінен Ықтымбай.

	Ыс-ыс, гу-гу, боран екілене соқты. Трактор тұп-тура алға жылжыды. «Енді бір биіктік», – деді Ықтымбай ішінен.

	«Жылқы лықсып кетпесе игі еді, боран соғарын Дәден білмедіау, сезбегені де жақсы, әйтпесе... қасқа айғыр аман болсын»,

	– деді іштей күбірлеген қарт. Біраздан кейін «С-100» екінші биіктікке тырмысып бара жатты. Кабинадағы екеу іштерінен ғана «дұрыс екен» десті.

	***

	Боран Асан бастаған үш адамды да қатты састырды. Үш отарды алдын ала белгіленген ойпаңдарға тебіндетіп, өздері шағылдың ық жақ бетіне жайғасып алып, қойларды сыртынан бақылап, әңгіме соғып жатқан. Кенет батыс беттен күл түстес бұлттар шыға-шыға келіп, көк жүзін торлай, құбылаға қарай жарыса жөнелді. Төңірек буалдыр тартты. Айқай жел сәл тына қалды.

	– Тұман ба, боран ба? – деді Асан ұшып тұрып.

	– Боран, боран-ау деймін, – Мұсаның да ауа райы секілді түсі күлгінденді.

	– Тегінемес, мынау, алотарлардың етек-жеңінжинастырайық,

	– деді Күнтуар директорға қарап.

	– Тез, шеткі отарды шатырға қамайық, тұрған жері жайдақтау,

	– деді Асан.

	Үшеуі жарыса жүгірді. Отарды үш жақтан қуалап, шатырға қарай тықсыра бергенде алай-дүлей боран да басталып кетті. Күнтуар екінші отарға ұмтылды. Асан мен Мұса боранмен алыса жүріп, қойларды палаткаға кіргізіп үлгерді де, шағыл астындағы екінші отарға жүгірген.

	– Күнтуар қайда? – деді Мұса отардың шетінде жүрген директорға айқайлап.

	– Не дейсің? – деп Асан бұған қайта айқайлады.

	– Күнтуар, Күнтуар, – деді Мұса бар дауысымен.

	– Ол ана отарға кеткен шығар? – деп Асан қолымен құбыла бетті нұсқады.

	Алай-дүлей күшейе түсті. Жапалақтай жауған қар бетке соғады. Екеуі екінші отармен біраз алысып, әзер дегенде шатырға кіргізді. Одан жүгіріп, үшінші отарға барып еді, зымзия орнында жоқ. Жүгіріп шатырға барып еді, онда жоқ.

	– Құрыдық, – деді Мұса отыра кетіп.

	– Тұр, екі отарға ие бол, мен мына отардың бағытымен біраз жерді бағдарлап қайтайын. Апырай, Күнтуарға не болған? – деді директор Мұсаға еңкейіп.

	– Ат қайда, ат. Кәрекеңнің биік торысын айтамын, – деді Мұса. – Осы арада еді, Күнтуар мініп кетті ме екен?

	– Мүмкін, әбден мүмкін. Ал мені тос, көп кешікпей оралармын.

	Директор алға қарай адымдай басты.

	– Сақ бол, – деп айқайлады Мұса. – Ол алысқа ұзаған жоқ.

	Асан ыққа қарай біресе жүгіріп, біресе адымдады. Отардың ізін кесіп әуреге түсер уақыт жоғын жақсы түсінеді. Әйтеуір, қойлар ыққа бет алған шығар деген ой өне бойын биледі.

	«Қайда барады, не мақсатпен жүгіріп келеді?» деген сұраққа өзге болмаса, өзі жауап іздеген жоқ. Мынадай алапат ақ боран оның бірте-бірте көңілінен шыға бастаған күдігін қайта өршітіп, біржолата «бітті, бәрі де» дегізгендей еді. Кәрім қарт келгелі өне бойында сенім пайда боп, осы бір үлкен шаруашылықтың басшысы ретінде енді-енді күш жинай бастап еді. Шайқала бастаған шаруашылық бір ыңғайға келгендей сезініп, бірекі күннен кейін бәрі де қалыпқа түскендей жайға тіреліп-ақ қалғандай күйде еді. Жем келсе, одан аудан басшысынан хабар болса, бұл кеңсесіне барып, басқаша төтенше жағдайлармен айналыспақ ойы бар-ды. Енді аяқастынан соққан мына ұшпа боран осы үміттерін пышақпен кесіп жібергендей етті. Егер Күнтуар бір қора қоймен жоғалса, бәрінің де біткені. Тек директорлығы ғана емес ,азамат деген атағына да кір түскені.

	Асан адымдай басты. Оң жағында қазан шұңқырда қалып қойған аттылы кісі мен бір отар қойды байқамай төбе асып кетті.

	Алай-дүлей ақ боран. Ыс-ыс, гу-гу жел соғады, қар сабалайды. Қарға адым жер көрінбейтін ақ түтек.

	***

	Күнтуар ығыса жөнелген отарды алдынан қайыра алмасын сезді де, қой шетіндегі биік торыға тақым салып, қой соңына ерді. Мүйізі қарағайдай екі-үш ешкі бақылдап отардың алдында жосып барады. Қиқу салып, алдынан құрық тастайтын жылқы емес, қой малы қайырғанды білмей, ат тұяғының астына түсер деп қауіптенген Күнтуардың тек еріп отырудан басқа шарасы қалмаған сияқты. Бір-екі шағыл асқанда алдынан қазан шұңқырлау ойпаң кездесті де, ортағыта шауып, сол араға отарды иірді. Желіккен екі ешкіні қамшылап, қойлардың арасына қуып тықты. Өзі отар сәл саябыр тапқанша атпен айналып жүрді де, отар орныққасын барып аттан түсіп, жаяулады. «Кем деген де бір жарым, екі шақырымдай жер жүрген шығармыз», деп ойлады. Содан соң ысқыра әндетіп отардың жел жағына шықты. Шұңқырдың айналасы биік-биік шағыл екен, қардың жауып, анда-санда ғана бір үйіріп ұйтқи соғып кеткені болмаса, мұнда жел дейтін жел жоқ. Қанша мықтымын дегенмен айқай жел қазан шұңқырдың түбіне жете алмай, биік шағылдарды соққылап өте шығатын секілді. Әйтеуір, отар тұрған жер ықтасын. Біраздан кейін қойлар сәл-пәл бытырап, тұмсықтарын қарға тыға тебіндей бастады. Күнтуардың көңілі демдене өзінеөзі келіп, биік торының ауыздығын алды.

	***

	Асан екі-үш шағыл асқан соң барып есі кірген адамдай сілейіп тұрды да, келген ізімен кейін тартты. Із дейтін із жоқ, әйтеуір, шамамен бағдарлады. Әрі жаңа ғана өткен жерлері көзге таныс болған соң боранға қарсы адымдады. Қайта-қайта сырт айналып, ыққа қарап бетін уқалады. «Егер Күнтуар бір отар қоймен апатқа ұшыраса, елге не бетіммен көрінемін, заң алдындағы жауапкершілікті былай қойғанда» деп ойлады директор. «Неткен бейшаралық мына жүрісім?» деп іштей өзінөзі қайрады. Осы жайға тек өзі ғана кінәлі ме, әлде қосалқылар бар ма? Жоқ, мұның қолынан директорлық қызмет келмейді екен, оған көзі анық жетті. Өткенде осы ойының шетін Сейтқұлға білдіріп еді, хатшы бұған түйіле қарап: «Мұрныңның астынан міңгірлеуіңді қой, жұмыс істе, алып тастайтын кез келсе, партия сенен сұрамайды, білдің бе? Саған сенім білдірген екенбіз, сенімді ақтауға тырыс», – деді. Мұның қайыратын әзір жауабы болмады да, төменшіктеп қалған. Сонда: «Сейтеке, директорлық менің қолымнан келмейді, қинамаңыз, арызым мынау» деп неге айтпады? Іштеңе дей алмай, етігінің басымен жер шұқыды да қалды. Сонда осы жайдың боларын біліп тұрып, «қиындықтан қашқақтады мына әумесер», деген пікір қалыптаса ма көптің көкейінде, деп ойлады. «О баста директор болуға неге келісті екен, бұл пәтшағар. Аз күн болса да мансап көкседі-ау, қаратаяқ. Қолынан түк келмейтін біреу екен ғой. Қойдың құртын құрттап шапқылап жүрген мисызды директор қойғандардың өздерінде бас жоқ» деп сүйір ауыздар сүйреңдесе өлім емес пе?! Жылдар бойы басынан бақ таймаған совхоздың шаруашылығын мына пәле мүлдем құлатты, мұның ісін сотқа беру керек, құрығанда партиялық жаза салу керек дейтіндер де алыстан емес, өз араларынан табылып қалатынына да шек келтіруге болмас.

	Асан екі қолын кезек сермеп, осындай ой толқындарына бар болмысымен беріле бастап еді, сол жағынан жылқының кісінегенін естігендей болды. Тұра қалып тың-тыңдап еді, емісеміс дауысты долы боран жұтып қойды ма, әлде ызыңдаған құлағы ма, әйтеуір, ештеңе естілмеді де, сезілмеді де. Бойын тіктеп тағы да қадам басты. Көзіне ұрғылаған қардан бетін алып қашып, мойнын оңға қарай бұрды. Сәл жүре түсіп еді, тағы жаңағы тұстан жылқының кісінегені естілгендей болды. Анық жылқының кісінегені, төбе астынан талып жетіп тұрғандай. Асан дереу сол жаққа бұрылып, жеделдете қадам басты. Биіктеу шағылдың басына шығып еді, ойпаңындағы қойларға көзі түсті, қой ма, қой емес пе деп, көзін сүрткілеп қайта қарап еді, «біз мұндамыз» дегендей қой шетіндегі биік торы шұрқырай кісінеді. Бұлдырлау көрініп, жыбырлаған қойларға қарай Асан жүгіре жөнелді. Ойпаңға түсе беріп: – Күнтуар, а, Күнтуар, бармысың? – деп бар даусымен айқай салды.

	– Бұл, кім-ай, бармын, неге болмаймын, – деген Күнтуардың дауысын естіген бойда: – Мен ғой, Асанмын, Асан. Сені іздеп шығып-ем, мында екенсің ғой, – деп дабырлай сөйледі директор.



	***

	Ұшпа боран басталғанда Дәден үйде еді. Ауладағы азын-аулақ малдың қамымен жүрген болатын. Ет қызуымен жіңішке жиренге ер салып аттанып кеткісі келіп-ақ еді, анасы бой бермеді. «Әкең болса үйде жоқ, осындай алай-дүлейде ақылы дұрыс адам жылқы іздей ме», – деп ұрысып тастады. Дәден үйге бір кірді, бір шықты, әйтеуір, құйрығы жер иіскемеді. Егер табын бірдеңеге кездейсоқ тап бола қалса, әкесінің көзіне қалай көрінеді. «Саған қараған күн осы» демей ме ол. Жер болып қалады-ау сонда. «Бүйтіп еркек болғаның құрысын» десе, не демек? Одан да боранмен алысып, шама-шарқынша ізденіс танытқаны жөн емес пе? Реті солай ғой өзі. Шынтуайтқа келгенде аға жылқышы мұның әкесі емес, тап өзі. Совхоз басшыларының алдында жауап беретін бұл. Жіңішке жиренді сылқитып ерттеп қойып, ыдырынып біраз жүрді. Бірақ көзсіз де жөнсіз ерлікке бара алмады. Сұсты боран жігіт жігерін жасытып тастағандай.



	***

	Ұшпа боран аяқастынан соққанда жылқы табыны Сорқуысқа қарай ойыса тебіндеп жатқан. Табиғат дүлейінің талайын көрген қасқа айғыр мына боранның тегін емес екенін сезді. Желге қарсы тұрып, арқырай кісінеді де, аздап қозғала бастаған үйірдің алдын орай жортты. Түйенің мойын шудасындай ұйысып қалған жал-құйрығын сілкіп тастап, есік пен төрдей көшелі тұлғасын қыздырып алғысы келді ме, әлде ашу шақырғаны ма, жортақтан шабысқа ауысты. Қос танауы делдиіп, қарсы алдында құлама жар тұрса да, қарайтын түрі жоқ. Табынды бір айналып, алға түсті. Бағыты – ауыл беттегі шилі ойпаң.

	Таң атқалы жылқы табынын сырттай бақылап жатқан қос бөрінің жерден тілегені көктен түскендей болды. Қапталдаса зымырап кеп шеттегі торы биені құрсауға алды. Бірі арттан, бірі алдан жармасты. Көкжал бөрі азуды алқымнан сақ еткізбек боп атылып-ақ еді, сәл ауыс кетті. Асып түсіп, жанамалай қайта шапты. Табын шетіндегі жылқылар шұрқырай кісінесті. Екі бөрі құрсаулаған торы биенің де құлын даусы шықты. Осы сәтте алдағы көкжал бөрінің ойы биенің сол жақ санының қон етін бір жұлып тастап, шаптан ауыз салу еді, жер астынан шыққандай тосыннан арқырай азынатып жеткен қасқа айғыр айқаса түсті. Екпініне тірі мақұлық шыдар емес. Ағызып келіп, жалт берген сұр қаншықты айғыр алдыңғы тұяғымен бір тарпып өтті, жанталаса жалтарған қасқыр тұяқты дарытпай аман қалды. Сол екі арада торы бие алдағы топқа қосылып үлгерді. Екі бөрімен шайқасқан айғыр оқшаулана берді де, қалың жылқы шағыл астына қарай лықси жөнелді.

	Жон қылшығы тікірейіп, екі көзі қанталаған арлан бөрі мен қаншық қасқа айғырға екі жақтан шабуылдады. Табын соңынан шапқыласа, бір қатерге ұрынарын сезді ме, ақылды жануар шыр айналып, осқырып тұрып алды. Алдыңғы екі аяғымен жер тарпып, қандай жекпе-жекке де әзірмін дегендей сыңай танытты. Төпелей соққан боранға жонын беріп, қырындады. Осы мезет қарсы атылған арлан айғырдың тұмсығына жармасып еді, тіптіке көкке шапшыған жылқының бауырына кіріп кете жаздап, жалт бергенде қаншыққа соғылып омақасып түсті. Пырылдай осқырынған айғыр алдыңғы екі аяғын жерге тірер-тіреместен-ақ алға қарай қарғыды. Жарыса жүгірем деп ұмтыла берген қаншық қасқыр байқамай қалды ма, сарт еткен тұяқ дыбысын ғана естіді де, сол жақ қабырғасы сөгіліп кеткендей қиралаң ете қалды. Азкем ауырсынған дыбыс та шығарды. Арлан бөрі шапшаң атылып, айғырдың оң жақ шабына ауыз салып еді, жөнді ілікпеді. Жануар теуіп үлгерді. Бірақ тіс тиген тұстан болар-болмас қан көрінді. Қосарының жүрелеп қалғанына анық көзі жеткен арлан ызадан жарылып кете жаздады. Едірейген екі құлағы шуылдап, онсыз да қып-қызыл көзіне қан толды. Аузын арандай ашып, азу тістерін ақсита төрт аяғының тырнақтарымен қарды осқылап-осқылап жіберді. Өмірінде қасарысқан жауын алып та, шалып та, жығып та жүрген көкжалдың мына қорлыққа шыдар түрі жоқ. Мұрнына қанның кермек иісі келді. Жүрегі жиі-жиі соқты. Әп-сәтте бар қайратын азу тісі мен жуан мойнына жинады. Содан кейін қарсы алдындағы қасқа періге арс етіп, жай оғындай қарсы атылды. Я өлім, я өмір, серт – осы. Қасқа айғыр арқырай кісінеп, аспанға тік шапшыды. Қос танауынан будақ-будақ бу атты. Екі көзі шарасынан шығардай аларып, бір нүктеге қадалды. Денесінен шып-шып тер шықты. Басына қарай бүктетіле атылған бөріге бұл да ауыз бен тұяқты қатар жұмсады. Шабандау қимылдады ма, кім білсін, арланның азу тісі мұның омырауына бұрынырақ сарт етіп еді, ілікпеді. Айнала беріп, қайта атылған қасқыр сол жақ қабырғадан ауызды және салып еді, тағы мүлт кетті. Қасқар айғыр ышқына тік шапшып, бөріні қағып үлгерді. Боран ышқына соқты. Қарсыласының сәл босаңсып қалғанын мүлт жібермей, қоңынан тағы бір тартып өтіп еді, еркін ілікпеді. Долы ашу мен құлқын қамы бөріге ештеңе ойлаттырмады. Аузынан сілекейі еріксіз шұбырды. Жарқ етіп, айғырдың оң жақ қапталына шықты да, өзіне осқырына бұрыла берген қасқа перінің кеңірдек тұсы осы-ау деп атылды-ай кеп! Осы сәтте сарт еткен тұяқ бөріні аулаққа лақтырып жіберді. Сәл-пәл есі ауып кетті. Алдыңғы сол аяғын қатты ауырсынды. Ұшып тұрып, жүгіруге шамасы келмеді. Шоңқиып отырды. Жуан мойнын зорға бұрып, жан-жағына қарап еді, ештеңе көре алмады. Тек қыңсылай ұлыған қаншық қасқырдың дауысы құлағына емісеміс жетті. Екеуміз де тірі екенбіз деп ойлады. Сосын бұл да үздікүздік ұли бастады.

	Ыс-ыс, долы боран екілене соқты. Қасқа айғыр үйір соңынан ағыза жөнелді. Тұлабойы қызды ма, қасқырдың тісі тиген жерін онша ауырсынбады. Екі жал асып кеткен қалың жылқыны қуып жетіп, қырындау жортып ауылға тартты. Қалың жылқы айғыр соңынан шұбырды.



	***

	– Ал, жігіттер, мына боранның бізбен ақылдасар түрі жоқ. Сондықтан шананы ықтасынға қойып, шеген ауланың осы бір тұсын бұзып тиейік, – деді Кәрім қарт қасындағыларға бұйыра сөйлеп.

	– Кәреке-ау, осындай боранда, – дей берген Төрешке қарт жекіріп, – бос сөзбен бас ауыртпа, – деді. Шеген аула әп-сәтте бұзылды. Әуелі кезде күбір, қоқым мен сиыр тезегінен басқа ештеңе көрінбей қорқытып еді, түп жағы түсі сарғыш тартқан көлдің бидайығы болып шықты. Аздап иістенгені болмаса, араласы жоқ, тап-таза. Сәл солға таман жусан аралас шағыр, дәні қурап, жапырағы түскен сарымия бар екен. Ауланың табанына кіл есекмия мен кекірік салып тастаған екен. Ол көгістеніп шіріпті, бірақ қой жеместей емес. Көңілденіп, айыр мен күректі қатар жұмсаған үш жігіт боранмен алыса жүріп, темір шанаға шөпті сықитып тиеп алды. Кәрім жалпы басшылық жасап, алай-былай дегені болмаса, қолына айыр ұстаған жоқ. Ұстайын деген ниетіне үшеуі қарсылық білдірді.

	– Байқайсыңдар ма, жігіттер, әлі бір шанадай шөп бар, осы шеген аулада, – деді Кәрім қарт жанына келген жігіттерге.

	– Мұныңыз дұрыс, Кәреке, мына шөпті апарып түсіріп тастап, қайтып келейік, – деді Төреш күліп.

	– Боран соққанда қойларды шатырға кіргізе алмай қалса, көкесіні сонда көреміз, – деді Өтеғұл. – Осы сенің-ақ ыржаңың таусылмайды екен бір. – Өтеғұл Төрешке зілдене қарады.

	– Төрешті қарауылға тастасақ қайтеді, қақсатпай, – деді Ықтымбай лекіте күліп. Бірақ оны қолпаштаған ешкім болмаған соң сап тыйылды.

	– Өтеғұлдың сөзінің жаны бар, боранды байқамай қалса, олар қойдан айырылып қалуы да әбден мүмкін, – деді қарт. – Шатырға қамағанның өзінде аш құрсақ қой іш тастап кетеді. Бағытымызды бағдарлап алып, жолға шығайық. «Ұрыста тұрыс жоқ» деген. Тәуекел етпей болмас.

	– Ойбай-ау, Кәреке-ау, айдалада адасып өлсек... – Төреш сөзінің артын жұтып қойды.

	– Өлсең өзің өл, бізден аулақ, – деді Ықтымбай.

	– Өлім туралы ойлау әлі ертерек, – деді Өтеғұл күңкілдеп.

	– Ал, жігіттер, былай, менің маңдайым – тура құбыла. Ықтымбай тракторыңды жөнде де, тіп-тіке тарт. Менің байқауымша, мұндай ұшпа боран көпке созылмас, ұштырып-ұштырып барып басылар. Ықтымбай мына келерде неше бел астың?

	– Есімде жоқ, Кәреке, кешірерсіз. Санауға мұрша берді ме мына боран.

	Кәрім қарт қақырына жөтеліп қойды. Қар жабысқан түлкі тымағын басынан жұлып-ап, тізесіне ұрып-ұрып жіберді де, қайта киді. Көзінің алдын уқалап, екі бетін сипап қойып, қолғапсыз жуан саусақтарын сытырлата алақанымен кезеккезек ысқылады.

	– Кәреке-ау, байқамаппын-ау, қолғабыңыз жоқ па? – Өтеғұл кінәлі адамдай төменшіктей сөйледі.

	– Бар ғой, бар. Бірақ қолғапсыз жүріп үйреніп кеткенмін. Ал, Өтеғұл, Төреш екеуің шөптің үстіне шығып, арқаннан мықтап ұстап отырыңдар. Шана ауа қоймас, табаны жалпақ қой. Егер бойларың мұздаса, айғайлаңдар, түсіріп, жаяу жүргізейік. Ықтымбай тракторыңның майы, суы дұрыс па?

	– Ойдағыдай, Кәреке.

	– Ал, онда қозағалайық. Манағыдай емес, ыққа қарай жүреміз, алдымызды аздап болса да байқауға мүмкіндік бар.

	– Мен алға түссем қайтеді, Кәреке, – деді трактордың кабинасы арқылы шөптің үстіне шығып бара жатқан Төреш айқайлап.

	– Қажеті болса айтармыз, – деді қарт.

	«С-100» алға жылжыды. Ұшпа боран ышқына соқты. Гугу, ыс-ыс. Алып трактор қайқайып тартып барады. Әйнекке бетін тақап, алға үңілген Кәрім қарт үнсіз отыр. Трактор үш рет биікке көтеріліп, үш рет ойпаңға түскенде барып Ықтымбайға: – Рөліңді сәл-пәл солға таман бұр, – деді.

	– Жаңағы өткеніміз Сарының шағылы-ау деймін, бағытымыз дұрыс сияқты. – Қарттың дауысы күңгірттеу шықты.

	– Мен ештеңе сезіп келе жатқаным жоқ, Кәреке, – деді Ықтымбай.

	– Рөліңді әлде де солға таман алшы. Ие, ие, жарар, ал енді тіке ұста.

	– Кәреке, біраз жер жүріп тастадық-ау деймін, а? – Ықтымбай қартқа мойнын бұрды.

	– Рөліңді дұрыс ұста деймін. – Қарттың дауысы салқындау шықты.

	– Құп, Кәреке.

	Трактор тағы бір шағылды асып түсіп еді, ойпаңның қары қалың екен, ышқынып, темір шананы зорға дегенде сүйреп шығарды.

	«Ойпырым-ай, мана мынадай ойпаңнан өткен жоқ едік, адастық-ау, шамасы» деп ойлады Ықтымбай. Бір-екі сағаттай уақыт болды ендігі...

	– Сәл-пәл, солға таман, – деген қарттың дауысы Ықтымбайдың ойын бұзып жіберді. Әлде де солға таман ал, мынау Жыңғылды ойпаң болса, шетімен жүрейік, Сірә, бағытымыз түзу сияқты.

	– Аузыңызға май, Кәреке, – деді Ықтымбай қуанышын жасыра алмай. – Апырай, өзіңізді мынау Тайсойғанды жатқа біле ме деп қалдым ғой. Осы Кәреке, барған ізімізбен кері қайтпаған сияқтымыз, маған солай көрінді ме, әлде?

	– Тоқтай тұршы, біреу айқайлай ма? – Қарт әйнекке бетін тақай түсті.

	«С-100» сылқ етіп тоқтай қалды. Кабинадан атып түскен Ықтымбайды біреу құшақтай алды.

	– Ей, мынау Мұса ғой, – деп айқайлады Ықтымбай. – Сүйінші, Кәреке, сүйінші, келіппіз.

	– Әй, Мұса, бізді түсіріп ал, – деді Төреш айқайлап.

	– Кәреке, құрыдық, – деді Мұса кабинадағы қарттың қасына кеп.

	– Немене, отардан айрылып қалдыңдар ма?

	– Ие, директор да, Күнтуар да, бір отар қой да жоқ.

	– Қашаннан? – Қарттың дауысы қаттырақ шықты.

	– Боран басталғанда Күнтуар отар қойдың қасында еді, қарасақ, жоқ, директор соны іздеп кетті ме, ұшты-күйлі...

	– Ой, сөзің құрысын, ыққа кеткен ғой, Ықтымбай рульге отыр. Анау сайға қарай бұрылшы. Жо-жоқ, қажеті жоқ. Өтеғұл Мұсаның қасында қалсын. Олар көп ұзамаған болар. Бағытпен аздап жүріп қайтайық. Шөпті түсірсек, жел аударып, ұшырып әкетеді.

	Трактор ышқынып-ышқынып алып, ілгері қозғалды. Кабинадағы екеуде үн жоқ.

	– Тоқта, Төрешке айтшы, алдымызға түсіп ілгері бойласын, – деді қарт Ықтымбайға бұйырып.

	– Жарайды, Кәреке.

	– Әй, Төреш, түсіп трактордың алдымен ілгері жүрсін – дейді Кәрекең саған.

	Төреш кабинаны сартылдата басып, жерге түсті де, үн-түнсіз алға жүгіре жөнелді.

	– Мынау қайтеді-ай, адастырды-ау бізді – деді Ықтымбай тістеніп.

	«С-100» тағы біраз жүрді. Төрештің қараңдаған денесі бір көрініп, бір көрінбейді.

	– Тоқташы, осы маңда екі терең қазан шұңқыр болуы керек еді, отар сонан асып кетпеуі керек, ал одан өтіп кетсе, онда бітті дей бер, – деді Кәрім. – Тракторыңды айқайлатшы.

	– Ойбай-ау, Кәреке-ау, тракторда сигнал болмайды ғой.

	– Қажеті де жоқ.

	Трактордың алдында жалғыз емес, екі адам тұрды. Ықтымбай сасқаннан моторды өшіріп тастады.

	– Амансыңдар ма? – деді Кәрім жанына келген Асанға жымия қарап. – Отарды трактордың артына сап жан-жағын қаумалай айдайық. Жақын жер ғой, қазір барып қаламыз. Сол жақтағы сайдамысыңдар?

	– Ие, Кәреке, сол жақтағы терең шұңқырды паналадық.

	– Ықтымбай, тракторыңмен айналып барып отардың жанынан өт те, желге сәл қиыстау тарт немесе қазіргі келген ізіңе қайта түс, жаңылысып қалмасаң, біз отарды айдайық, – деп Кәрім кабинадан жерге түсті...



	***

	Ұшпа боран күн бата басылып, күн көзі ұясына қызылжалқылданып барып кірді. Дәден түс әулетінде ауылға келген жылқыларды ыққа иіріп, қасқырдың тырнағы, тұмсығы тиіп жараланған қасқа айғырды қораға кіргізіп, жабулап қаңтарып тастаған. Табынды санап еді, түгел. Құн ашыла жылқыларды Ителгіге таман айдап апарып, қайта оралды. Қасқа айғыр арқырап болмаған соң үйірге жіберді. Іңірде жіңішке жиренмен әкесіне тартып кеткісі келгенімен, тәуекел ете алмады. «Алым жоқ, бұйым жоқ, шапқылап неге келдің?» десе, не демек? Әрі қасқа айғырды қасқыр талады деп қалай айтады? «Күн ашылды ғой, ертең өзі кеп қалар» деген оймен аула айналасындағы оны-мұны шаруасын бітіріп, іңір түсе үйге кірген ол қасқа айғырды қасқыр талапты деп шешесіне де, әйеліне де ауыз ашпады.



	***

	Қызыл іңірде үш отар қойдың өздерінше бабын тауып, шатырына қамап, асқа отырған топ аса көңілді еді. Өзара қалжыңдасып, бой бермеген Төреш пен Күнтуарды Асан тыйып тастаған.

	– Енді шаруа оңға басады, күн ызғарын шығарып басылды, – деді Мұса көсемси жан-жағына қарап.

	– Иә, немене, жоғарымен пікірлесіп, ақылдастың ба? – деді Ықтымбай аузындағы нанды бір ұртынан екінші ұртына тыға сөйлеп.

	– Мұсаның сөзінде кішкентай болса да шындықтың ұшқыны бар, – деді Кәрім қарт, – «Малдың жайын тапқаннан сұрама, баққаннан сұра» деген ғой аталарымыз. Ауа райы енді жақсарар.

	– Апырай, мына жем келмеді-ау, таңертең соғып қайтамын ба, қайтемін, Кәреке? – Асан қартқа қарады.

	– Келіп қалар, ертең Сейтқұлдан да хабар болар. Күн ашық, жарық болса мен де ауылға барайын. Бүгінгі боранда жылқы табыны ыққа қарай лықсып кетпесе, – деді қарт ыстық шайды ұрттап қойып.

	– Кәреке, сіз кетсеңіз, біртүрлі қолаңтақсып қалатын сияқтымыз, әлі де екі-үш күн бола тұрмайсыз ба? – деді Күнтуар.

	– Жөн сөз, – деді Төреш. – Командирсіз солдат не істейді?

	– Асан кетсе, Кәрекең кетсе, бізге қиындау соғар, – деді Өтеғұл қозғалақтап.

	– Түнгі қойдың күзетіне Өтеғұл мен Төреш барады, – деді қарт. – Жақсылап киініп, термосқа ыстық шай құйып алыңдар, шаршадыңдар, білемін, бірақ күзетпей тағы болмайды.

	– Мақұл, – деді екеуі қосарланып.

	– Кәреке осы «үш жетім» дегеніміз кімдер? Осыны айырып беріңізші, әркім әртүрлі айтып жүр, – деді Мұса тосыннан.

	– Кімдікі екенін мен де анық білмеймін осы нақыл сөздің, – деді Кәрім қарт. – Біреулер Бұхар жыраудікі, біреулер

	Қашағандікі дейді, менің естігенімнің өзі былай айтылады.

	«Кемпірінен айырылған шал жетім, қонысынан айырылған мал жетім, жауын жаумаса, жер жетім». Кейбіреулер басқаша да айтады.

	– Пәлі-ай! – деді Мұса, – шындықты дөп басқан екен-ау, жарықтық!

	Осы сөзден кейін вагон ішіндегілерді көңілсіздік басқандай тым-тырыс бола қалды.

	– Біз кетейік, – деді Төреш Өтеғұлға қарап.

	– Жолдарың болсын, жөнеліңдер, – деді қарт екеуіне.

	Тамақ ішіп, сыртқа шығып сәл қыдырыстаған соң Кәрім қарт салулы төсегіне қисайды. Тұла бойы езіліп, әбден шаршағанын жаңа сезді. Әрі бері төңбекшіп жатып, көзі ұйқыға кетті. Түс көрді. Көкжардың базарына түсіп, сіңірлі, жатағандау жирен ат сатып алған екен дейді. Сұрағанын берді де, алды, екі мың сом. Жетектеп, базардан шыққан соң айналып, сынай қарап еді, баяғы Шағырдың күреңінен сүйек-бітімі аумайды екен, тек аздап жүндестеу. Қолымен төсін сипап еді, үшкірлеу, құс төс екен. Құйрығын көтеріп қарап еді, көтеншегі тым әрі, құйымшағы да сүйірлеу. Тұяқтары қап-қара, тас кесер деп ойлады. Тұла бойындағы бір міні – үстіңгі ерні келтелеу, сонан соң жалы сұйық. Әттеген-ай, құлын күнінде қараөкпемен ауырған-ау, деп өкінді. Тісін қарап еді, тура алты жаста екен, тілі аппақ, көмейі кең, демек тынысты. Тым еңкіштеу, жазылып шапқанда құспен жарысады, бірақ, жайдақ шаппаса, ер-тоқым алға ысырылып, екі иығының шеміршегін басып тастайды. Бұл өңірде бұдан озар жылқы жоқ. Өзі аса бап та тілей қоймас. Шіркіннің көзі – көз емес, қос пырақ, жанып тұрған қос шырақ дерсің! Танауының тесігін-ай, қос өкпеге ауаны емінеркін жеткізіп, қайта шығаратын тыныс жолы қабақтағы түлкі ініндей үңірейіп-ақ тұр. Мойны қаз мойын емес, қысқалау, келте мойын, ауыз омыртқасы тым мықты болар, басы қатты, шамалы баланың әлі келмес, ересектеу, бәйге атына мініп қалған тәжірибелі, әккі бала керек. Жазылып шапқанда төсі жерге тиер жануардың, тер шыққан сайын көсілетін таза қазанат.

	«Тайсойған өңірінің атын алысқа шығарар пырағым-ай, көптен аңсап жүр-ем өзіңді, таптым-ау, әйтеуір! Кездестім-ау, саған! Дүбірден соңғы дүбір енді өзіңнен басталмақ. Дүбірді дүбірге қосатын да өзіңсің», деп сөйлеп жүр. Еңкейіп бауырына қарап еді, айғыр екен, қуаныштан жүрегі жарылып кете жаздады. Айғырдың басын құшақтап көзіне жас алды. Сонан соң үстіне ырғып мініп, желге қарай ағыза жөнелді... Кенет қарсы алдында бәйге күреңді сағалдырығынан қыса ұстап Құныскерей тұр...

	Кәрім қарт көзі суланып, өксіп оянды. Өзіне-өзі келе алмай біраз жатты. «Апырай, түсім жақсы секілді» деді ішінен күбірлеп. Жаз адайлардан бір-екі тәуір айғыр әкелуді көп ойлағандықтан шығар. Бірақ Құныскерей тосып тұратындай жазықты емес-ем, әлде жирен ат мені ана дүниеге апарар ма екен! Апырай, ә, ол да болмай қоймас. Басын көтеріп еді, таң атып қалған екен.

	Даладан дабырлаған дауыстар естілді. Трактор дырылдады. Қарт қасындағы Асанды түртті. Ол атып тұрып киіне бастағанда есік ашылып, ішке үш-төрт адам кіріп келді.

	– Ассалаумағалейкүм, ассалаумағалейкүм, о, Кәрекең бар екен ғой. Апырай, аманбысыңдар? – деген дауыстар вагон ішін керіп жіберді.

	– Жігіттер, қош келдіңдер, жоғарылатыңдар, – деді қарт кеудесін көтеріп. – Төрежанбысың?

	– Иә, Кәреке, мына тұрған жерге екі күн жүріп әзер жеттік. Жеміміз бар, аздап шөбіміз бар, әйтеуір, құр қол емеспіз, – деді Төрежан күмпілдеп. – Асекең ұрыса ма деп ойлап едім.

	– Аман-есен жеткен соң несіне ренжиміз, – деді директор, – әрі олжалы келіпсің.

	– Рақмет, Асеке, рақмет, – деді Төрежан.

	– Ал, не жаңалық бар? – Асан келгендерге жағалай көз жүгіртті.

	– Жаңалық көп, Асеке, жаңалық көп. Аудан шаруашылығын ақсаттың деп Сейтқұл Оспановты Ауаткомның бірінші хатшылығынан босатыпты. Орнына әкелген адам Жайық бойынікі, Еспол жағынан дейді. Аты-жөні кім еді, әлгі?..

	– Не дейді? – Кәрім қарт ұмтылып барып отырып қалды. Түсі бозарып кетті. Екі қолымен еденді таянып, терең демалды.

	– Шошынбаңыз, Кәреке, Сейтқұл осы совхозға директор боп келеді деген сыбыс бар, – деді Төрежан шалқайып.

	– Әй, патшағар, неге шошынамын, шошынатындай Әзірәйіл таяғын тақап тұрған жоқ маған. Аузың дуалы кісі емес едің, сенің сөзіңде бір шикілік болар, сірә, – деді Кәрім. – Жаманатты хабар әкелгендей, желпілдейсің ғой тура.

	– Ай, Кәреке-ай, сол сыбыс шындыққа айналмаса игі еді, Асекеңді ауданға шақыртып жатыр, тез жетсін, – депті. – Асеке, парторгтің сізге берген запискасы мынау, – деп Төрежан қалтасынан конверт алып директорға ұсынды.

	Кәрім қарт ауыр күрсініп, бір сәттік қана ойға берілді. «Иә, біреу келіп, біреу кетіп, алмасып отырмаса бола ма, заман талабы, уақыт талабы солай», – деді ішінен күбірлеп. – Мәңгілік ештеңе жоқ, өмір жетсе, көрерміз, жаңа адамды да, жаңа заманды да, тек тыныштық болсын – дегенді ойша айтты.

	– Күнтуар, қайдасың, шырағым, шайыңды қамда, – деді қарт дауысын көтеріңкіреп, – жігіттер тоңып келді ғой, ішін жылытсын, сөйт шырағым, шаруа бастан асады, қорада қой, тебінде жылқы бар дегендей. Әй, Асан, не депті парторгің, оқышы, «Жақсынікі жария, жамандікі құпия» депті ғой бабаларымыз...



	***

	Кәрім қарт үйіне аман-есен оралған соң тағы да бір рет шопандарға қатынап, ақыл-кеңесін аямай айтып, алды-артын мұқияттап қона жатып қайтты. Алдыңғы күні екінші рет барғанында Сейтқұлмен кездесіп, біраз әңгімелесіп, пікірлесті. Төрежанның естіп-біліп, сүйінші сұрағаны желсөз боп шығып, өзі ұятқа қалды. Содан бері аурумын деп үйінде жатқан көрінеді. Аудан басшысы көңілді екен, әдеттегідей емес, желпініп сөйледі.

	– Кәрекем, мына өлшеусіз еңбегіңді немен өтесек екен, ә? Үш қора қойды тура келген ажал өтінен сақтап қалдыңыз, рақмет сізге. Аман-есен осы қыстан шықсақ, жұрт алдында астыңызға пырақ, иығыңызға зерленген мауыты шапан ілермін-ау!

	– Оны уақытында көрерсің, өз жайың қалай?

	– Өткенде облыс басшылары тосыннан жетіп келіп, аудан шаруашылығы жөнінде менің баяндамамды тыңдап, бәрі ойдағыдай екен деген қорытындыны бірауыздан мақұлдады. Аздап арыз-шағым болғанға ұқсайды менің үстімнен.

	– Е, е, енді «көптің көзі көреген» деген, денеңді шикілеу, болжырлау ұстап, екі аяқты тең баспаған кезің бар-ау, шамасы, әйтпесе бұл өңір адамдары нар тәуекелі бар, кеудесінен бу емес, намыс оты жалындаған жігітке қақпан тілін құрмайтын еді ғой. Оны өзің де іштей ептеп сезінетін шығарсың.

	Қарт сөзінен кейін Сейтқұл қарқылдап күліп жіберді де, дереу сап тыйылып:

	– Әй, Кәреке-ай, бетің бар, жүзің бар демейсің-ау, «Өзі жақсыға төрде бір орын бар» демей ме атам қазақ. Сона емес, шыбын-шіркейлер ғой арызданып жүрген. Аудандағы қолына билігі барлардың отыз проценті өзіне міндеттелген іске мына сіз құсап жаны ашыса ғой, онда біз әлдеқашан ілгерілеп кетер едік...

	– Осы әңгімені осымен доғарайық, – деді Кәрім хатшы сөзін бөліп. – Бос сөз бас ауыртып, көңіл құлазытады.

	Содан Сейтқұл машинасына, бұл атына мінген.

	***

	Үйге келген соң денесі ауырлап, асқа тәбеті шаппай, таңға жуық қызуы көтерілді. Жүрек тұсы шаншып, көз алды қарауытты. Күн шығар-шықпаста түзге шығып, дәрет алды.

	Аздап салқын ауамен тыныстап, олай-бұлай адымдағысы келіп еді, басы айналып, тағы да жүрек тұсы шаншыды. Кідірместен дереу үйге кіріп, төсегіне озды.

	– Шөліркедің бе? – деді кемпірі басын көтеріп.

	«Е, е, бұл шіркін, менің түзге шығып келгенімді де байқамаған екен ғой» деп ойлады да:

	– Ыстық шай артық болмас еді, – деп сәл-пәл езу тартты.

	Кемпірі орнынан көтерілді, есіктің ашылып-жабылғанын сезіп, сергек жатқан келесі бөлмедегі келіні оянды, енесі екеуі күбір-сыбырға көшті. Шай жабдығы тез дайындалып, дастархан жайылды. Сәлден кейін жылқының сан етінен қуырылған қыпқызыл қуырдақ алдына келді. Шай құюға ыңғайланған келіні тізе бүгіп, сәлем ізетін білдірді де:

	– Ас дәмді болсын, ата, ыссылай алыңызшы, – деп жаутаңдай қарады.

	– Бақытты бол, шырағым, – деді қарт.

	Қызыл қуырдақтан екі-үш рет асап, қызыл күрең шайдан екі шыныаяқ ішкен қарт сәл кейін шегінді. Сосын кемпіріне:

	– Маған сандықтан буулы қағаздарымды алып берші, – деді. Қолына ұстатқан қағаздарды ақтарып, ішінен біреуін алды да:

	– Мен аздап тыныстайын, кемпір, шайды жайғасып отырып қонақ бөлмеге ішсеңдер, – деді.

	Көзіне ұйқы үйірілген соң жастығын биіктетіп, оң қырына қисайды. Қалғып кеткен екен, түс көрді. Түсінде Құныскерей екеуі Шоқылының үстінде шай ішіп отыр. Құныскерей бұған қарап:

	– Менің жазған хатыма жауап бермедің ғой, – деді.

	– Қалай беремін, нақты тұрағыңды білмесем, – деді бұл. – Хатты берген жүргінші қайтарында соғамын деп еді, соқпай кетті ғой.

	– А, а, солай екен-ау, – деді Құныс мұны арқасынан қағып.

	– Қазір қайдасың? – деді бұл Құнысқа тіктей қарап.

	– О, о, менің алыс сапарға аттанғаныма көп жылдың жүзі болды. Ол жерде мен жалғызбын, жалғыздық бір құдайға жарасқан дейді, ал мен пендемін ғой. Сосын бір Алладан мінәжат етіп, сені алып кетуге келдім. Бұл жолы міндетті түрде жүресің. Шайға қанып ал, сонан соң асықпай кіші бесінде аттанармыз.

	Қарт шошып оянып, тілін кәлимаға келтірді. «Апырай, ажал шіркін жақындап қалған екен, дегенмен, әлі уақыт бар ғой, үй-ішін үркітпей, өзім жуынып-шайынайын, ішкиімдерімді ауыстырайын. Өсиет-мөсиет деп мылжыңдамай, үн-түнсіз алыс сапарға аттанып кетейін, Алладан иман тілейін, «ей, Алла, пендеңе иман бере гөр» деп күбірледі қарт.

	Өзін сәл-пәл сергек сезінгендей болды. Орнынан көтеріліп, малдас құрып отырды. Қолына сарғыш тартқан қағазды алып, арабша жазылған жазуға көзін жүгіртті.

	«Мизам айының он сегізінші жұлдызы, 1929 жыл. Бұл үшбу хатты Кәрім Мұқаш немересіне жолдадым. Мен Құныскерей нағашың аман-есенмін. Елден шалғайдамын. Әйтеуір, қара жерді басып жүрмін. Сенен сұрайтыным, әгарда ыңғайы соқса, менің анам мен қатын-балама көз қырыңды саларсың. Қолыңнан келсе, аздап болса да өзгелерге білдірмей жәрдем ет. Заманның ыңғайы жаман, аштан өліп қалар. Құдайым өзіңе саулық берсін. Хатты оқығаннан кейін дереу отқа таста. Саған зияны тиіп жүрер. Үшбу сәлеммен, ҚҰНЫСКЕРЕЙ ҚОЖАХМЕТ БАЛАСЫ».

	Үшбу хатты бұл отқа жақпай, осы күнге шейін сақтап келген. Киізге оралып, өзге қағаз, діни кітаптармен бірге жер астында көмулі жатқан бұл хат отыз жылдан кейін бір мың тоғыз жүз елу тоғызыншы жылы ғана жарық дүниеге шығып, балта кілтті көк сандықтың түбінен орын алған...

	Қарт денесінің бірте-бірте әлсіздене бастағанын сезіп, тездетіп су жылыттырып, өне бойын жуып-шайып, таза киімдерін киді. Хатты өзге қағаздармен бірге қайтадан сандыққа салдырды да, қайта алдырып, отқа жақты. Ішінен өз иманын өзі оқып, өзге дүниеге өзін әзірлей бастады. Немерелерін иіскеп, келінін маңдайынан сипады. Түк сезбеген кемпірімен іштей қоштасты. Кіші бесін тұсында Дәденді шақыртып:

	– Әкел, балам қолыңды, – деп оң қолын баласына ұсынды. Оң алақаны баласының оң алақанына тиер-тиместе Кәрім қарт үзіліп жүре берді.

	Қарттың жаназасына көп адам жиналды. Қарасына екі жылқы сойылды. Сейтқұл бастаған аудан басшылары бастанаяқ қызмет көрсетті. Марқұмның денесін үйден шығарарда Төрежан солқылдай жылап, солығын баса алмай дауысы шығып кетті.

	Дауысын көтеріп, ағыл-тегіл боп оның неге осыншама жылағанына ешкім назар аудармады...

	Кәрім қарттың қойынкітапшасында: «Мен ертелі-кеш олайбұлай боп кетсем, құмның екі қабат ішіндегі Бөкет қорымына жерлерсіңдер. Қорымға ендеп кіре бергенде, солға қарай жалғызаяқ жол шығады. Сол жолмен алпыс-жетпіс қадамдай жүргенде алдарыңда сырық шаншулы тұр. Сол сырық мүрдемнің бас жағына шаншылуы керек... Қорымның іші ғой, бейіт тұрғызбай, тек құлпытас қойылса жарап жатыр» деген сөздер жазылған екен...





ӘҢГІМЕЛЕР





АҚБАҚАЙДАҒЫ ӘН


	Әйгілі әнші, ақын-композитор Мұхит МЕРӘЛІҰЛЫНА ескерткіш

	Автор



	Ақбақайдан таң қылан бере атқа тақым салған Мұхит Бөрішоқыға көтеріле бергенде, ұясынан қылтия көрінген күн көзінің нұрына жанарын шағылыстырды да, «ассалаумағалейкүм, жарық дүниенің киесі», деп ат үстінен шапшаң түсіп, жүрелей отыра қалды.

	– Уа, тәңірім, әуелі күнді, сонан соң айды, сосын жұлдызды жараттың, сосын барып жұмыр жерді дүниеге әкелдің. Адамата – Хауанадан кейін ойланып-толғанып он сегіз мың ғаламды жараттың-ау! Соның бірі таңғы ауаның шәрбатын ішіп, міне, алдыңда өзіңе мінәжәт етіп отыр. Алыс жолға сапар шектім, сапарымды сәтті қыла гөр, жаббар ием, домбырамның шегін, үнімнің қылын үзе көрме, астымдағы атымның төрт тұяғына тас батыра көрме, пендеңнің осыдан басқа тілегі жоқ, аллаһу акпар, – деп ол екі алақанымен бетін сипап тізерлей орнынан тұрды. Ортадан жоғары сырықтай бойын созыңқырап төңірегіне жіті қарады. Ашаң жүзі мен кең маңдайын оң қолының алақанымен сипап өтті де, қасында басын шұлғып тұрған жирен төбелдің үстіне ырғып мінді. Үзеңгіге аяғын салып, кеудесін шалқайта қос тізгінді уыстай ұстап, тура шығысқа қарай шоқыта жөнелді. Бір бел асып, екінші белге бет түзегенде, кенеттен көкірегіне ән әуезі сыналай кірді де, бірте -бірте ұлғая берді. Мұхит аттың тізгінін сәл-пәл тартып, ер қасындағы шашақты домбырасын қолына алып, ақ бөзден тігілген сыртқы қабын сыпырды. Көз алдында нөсерден кейінгі қызыл-жасыл кемпірқосақтай қызылды-жасылды сызықтар жарқылы пайда болды. Кеудесі ашып, жанары бір сәт мұнартқандай күйге енді. «Апырай, көптен бері көкірегіме қонақтата алмай жүрген «Беласқан» енді келді-ау, шіркін! Қой, аттан түспей-ақ шырқайын, бұл әнімді»,

	– деп дауыстады Мұхит. Домбыра үні сағақтағы пернеден безілдей жоғары көтеріліп барып, төртінші пернеге саусақ тигенде ащы айқаймен қосақтала сөзде төгілді.

	– А а а, ха а ау, ай!

	Беласқан көтерілдім-ай, өрге жүзе,

	Тигізші, қалқам Сәнім төрге тізе, ай-ий!

	Көріп-ем, Беласқанда, ей, ақ жүзіңді,

	Өзің кел, ынтықтырып, ей, кел дегізбе, е-ай,ау!

	Өзің кеттің, бел асып, ай,

	Беліңе белбеу жарасып, ей!



	Терең де терең күрсініп қалдым,

	Сәйгүліктей таң асып, ай!

	Көңілімдегі пәк жүзіңді,-

	Көріп отырмын бал ашып, ай, еу,ей!



	А а а, ха а ау, ай!

	Сен кеттің, Беласқанға-ай, қонақтамай,

	Мен қалдым, айтар сөзді-ау, аяқтамай, ай-ий!

	Аққу-ең, Ақбақайдай, ей, көлге қонған,

	Неге ұштың, біреу сені-ай, таяқтамай, е-ай, ау!

	Айтар сөзім азғана, ай,

	Құлағыңды сал, бозбала, ей!

	Ақбақайдың аруы,

	Бар арудан озғаны-ай!

	Сол ауруым ақ Сәнім,

	Ол жайлы сөз қозғама, ай,еу,ей!



	Зауза айының ескіше бір жаңасы еді. Күн көзі әлгі әннен әсер алғандай, сәулесін жан-жаққа шашырата ерекше бір мейіріммен әп сәтте екі сүйемдей жоғары көтерілді. Жаңа-жаңа кеудесін тіктей бастаған шөп біткеннің бәрі күнге қарап басын иген секілді. «Жолаушыға аздап болса да көлеңке түсірейік» дегендей, қоңырлау түсті екі қазбауыр бұлт құбыла беттен қиғаштай аса бір серпінмен серпіле қозғалды. Қауызын ендіенді ашқан қызыл, сары түсті қызғалдақтар көздің жауын алады. Ат тұяғының астында жапырылған қоңырбастар өзінің Сарыатан тумай қурап қалатын қысқа ғұмырын тіпті қысқартып жатқандай күйде еді. Мұхит ән сөзін жадына тоқып, аз-мұз күбірлегендей күй кешті. Домбырасының көптен босамаған шегін босатып, тиегін тырс еткізіп жатқызды да, қабына салды. Қайтадан ер қасына ілмей, шанағын омырауына келтіріп, оң жақ қолтығын ала мойынын орай асынды.

	Иесі белгі беріп, тақымын қыспаған соң күрең төбел өзіне жайлы жортақпен жортып келеді.

	Мұхиттың көз алдына хас сұлу Сәнім елестегендей болды. Өткен жылан жылының зауза айы еді, Ақбақай көлінің жағасына кіл нар жеккен арбалылар екі-үш күндей тыныстады. Керегелерін айқастырып, қос тікті. Өздерінің қарасы біраз. Ауыл ақсақалы Шымтөре әдейі барып, мән-жайды біліп еді, Сарытауды ма, әлде Тұзтөбені ме, бетке алған көшпенділер екен. Бұл жерге көліктің аяғын суытып аялдапты. Екінші күні қасына күйші Алдабергенді ертіп бұл да барған. Арба дөңгелегінің шанағын жөндеп жатқан пошымы тым ірі, жасы егде тартқан кісіге маңдай тіреп:

	– Ассалаумағалейкүм, ағасы, көш көлікті, сапарыңыз оң болғай, – деді екеуі қосарлана.

	– Әлей болсын! Руымыз найман, Аштархан түбіненбіз. Тұзтөбенің сырт жағында бір бөлек ағайын-туыстарымыз бар. Соларға жол тарттық. Жолдың картасын дұрыстап сызып алмай, кейде теріс, кейде оң жүріп, сапарымызды ұзартып алған жағдайымыз бар, шырақтарым, – деді егде кісі екеуіне салмақпен қарап. – «Жол азабы көр азабымен тең», деп атам қазақ тегіннен-тегін айтпаған шығар! Біраз қиындық көрдік дегендей, қатын-бала ұзақ жолда масыл, тек қана ауырлық түсіреді. «Өзекті жанға бір өлім», деп жортып кете алмайсың. Тағдыр ауанымен ата-бабамыз ертеректе Аштархан түбіне барып қоныстанған екен, содан он шақты үй қалдық. Ойланып-толғанып, «Қой, болмас, есіміз барда ағайын-туысқа барып қосылайық. Ар жағын көре жатармыз» деген шешімге келіп, белді бекем буғандағы сықпытымыз осы, – деді сөзін жалғастырып.

	– Алыс жолдың қитұрқысы көп қой, ағасы, – деді Мұхит.

	– Тұзтөбеге дейінгі жолды жатқа білеміз ғой, ендігісі жеңіл, – деді Алдаберген.

	– Алла тағаланың нұры жаусын өздеріңе. Осы маңда алаша руынан шыққан Мұхит есімді атақты әнші бар деп естіп едік, қарақтарым, – деп егде кісі енгезердей денесін сәл босатты.

	Арба жанына бір сәт үнсіздік орнады. Шұнақ құлақ дәу төбет жүресінен жатып, бұл екеуіне ызғармен көз тастап, жақтырмаған сынай танытты. Екі торала қаз тұрғандарды жанай ұшып өтіп, көл айдынына қарай емінді. Тор биенің шымқай қара құлыны енесінің бауырынан шығатын емес. Ошақ үстіндегі қара қазанның қақпағын ашып-жауып бір тоқтасқан айел жүр.

	«Сіз сұраған әнші мен боламын, ал мына ініңіз күйші Алдаберген», – деген бір ауыз сөз Мұхиттың тілінің ұшына орала бергенде, сәл кеиіндеу тігілген қостан бір қыз бала шығып тура тұрғандарға таяп келіп, – Сәлем бердік, ағалар, – деп амандасты да, – Көке, шай дайын, – деп сыбырлай сөйледі.

	– Бәрекелді, қызым, ал жігіттер, шай ауыз тиіңдер, үйіміз тар болғанмен, көңіліміз кең, – деді егде кісі екі иығын кезек қайшылап.

	– Ағасы, – деді Мұхит, – бұйымтайымыз бар.

	– Иә, айта бер, қарағым.

	– Түскі шайды біздің үйден ішсеңіз. Ана бір шеткі ақбоз үй, түгелдей келіңіздер, күтеміз. Менің есімім – Мұхит, ал мына ініңіз Алдаберген күйші. Сіз айтқан әнші алдыңызда тұр.

	– Әп, бәрекелді. Әншілік атағыңды сонау-сонау Ашамайдан шыға бере естіп едік. «Ол – әнші ғана емес, аузынан ақ маржан ақтарылған ән киесі, қырықтың бірі қыдыр дарыған, Жаратқан иемнің өзі періштілеріне нәресте кезінде маңдайын сипатқан тума талант иесі. Оның дауысына аққу қосылып, қаз-үйрек иығына қонақтаған, тепсе тегеуіріні темір үзетін дала қыраны Мұхиттың ақбоз үйінің шаңырағына ұя салады екен, аққу ілер қаршыға таң алдында шақырып, әншіні ұйқысынан оятатын көрінеді», – деп сипаттап еді өзіңді Бозамық есімді қария, – деп бір тыныстады егде кісі.

	– Ым, ым, тым артық, асыра сипаттаған екен, – деді Мұхит. – Мен қатардағы әншімін, ептеп сөзін де, әуезін де өзім шығаратын әдетім бар. Бозамық қарттың өзі жас кезіңде ән салып, күй тартып ауыл-аймаққа белгілі болса керек. Жұрт «Шолпан қыз», «Ойық» әні мен «Түнгі сарын» күйін Бозамықтікі дейді ғой.

	– Апырау, он бес-он алты жасымда бір әнші, күйші жігіт ағасымен кездесіп, батасын алдым дейтін едің ғой. «Арманым орындалды, көктен күткенімді Алла тағала жерден берді, енді мен ән айтуды қойып, осы бозбаланың атқосшысы боламын. Жаратқан иемнен Мұхит есімді әншінің амандық-саулығын күндіз-түні өтініп сұраймын», дегенін жоққа шығарамысың, обал емес пе, түге, – деді Алдеберген қызулана сөйлеп.

	Мұхиттың ақшыл өңі дереу бозаң тартты. Кең маңдайындағы көлденен түскен көзге көрінер-көрінбес үш сызық анық та айқын тұрпаттанды. Баданадай екі көзінің ағы мен қарасы зорайып, кірпігі шыққа шыланғандай болды. Ортасы сәл-пәл көмпиген танауы қусырылып, жұп-жұқа еріні өз-өзінен ашылып, екі қасы дір-дір ете қалды да: – Е,е, ей, өткінші уақыт-ай, Бозамық ағам да қартайып па, асқақ әні мен асқақ күйі оны тағдыр тезінен қалайда аман-есен сақтап қалар, белін еңкейтіп, бетіне әжім түсірмес деп ойлаушы едім, – деді. Деді де, көкжиекке жанарын қадап, терең-терең дем алды.

	– Ағасы, есіміңіз кім? – деді Алдаберген алдында тұрған зор кісіге назарын аударып. Мұнысы жанындағы жан жолдасының көңілін аз-маз болса да бөлу еді.

	– А,а, айтпап па едім, есімім Шарболат, марқұм, иманды болғыр әкемнің аты-жөні – Жауғашар Ерен баласы. Әкемнен қалған тұяқ мына мен. Екі қыз жастай шетінеп кетті. Анамыз қаракесек Бөрібай батырдың қызы екен. Марқұм кесек денелі, кесек мінезді жан еді, ертерек кетіп қалды. Ел аузында Бөрібай айтыпты деген сөз бар. Мысалы: «Жауға жаныңды берсең де, малыңды берме», «Жау қарасы көп екен деп жүрексінбе, шеттен сыналап кір, сонда қорқақтары да табылады», «Жекпе-жекке шыққанда, күшіңе сенбе, айлаңа сен», «Жау сені іздемесін, сен жауды ізде», «Жүрексіз үш досыңнан жүректі бір әйел артық» деп кете береді.

	– Е,е, айтулы Бөрібай батырдың жиені екенсіз ғой. Есімі ел жадында сақталып, рухы көкке ұшқан санаулы ақиықтардың бірі деп бала күнімде қарттардың аузынан естіп-ем, – дей бергенде Алдабергеннің сөзін арс еткен шұнақ құлақ төбеттің дауысы бөліп жіберді. Сөйтсе, шұнақ құлақтан да ірілеу бір төбет арбаға батыс беттен таяу кеп қалған екен.

	– Ақауыз, жат, – деп егде кісі ақырып еді, бар күшін мойыны мен білдемшесіне жинап қарсыласына атылуға оқталған шұнақ құлақ жым болды. Ал тайыншадай қоңыр түсті төбет бұл жердегі кісіні де, итті де менсінбегендей танауын көтеріңкіреп өте шықты.

	– Ағасы, ендігі әңгімені біздің үйде жалғастырайық, тағы да айтамын. Түгелдей келіңіздер, – деді Мұхит орташа ғана екпінсіз үнмен.

	– Жарайды, шырағым, – деді егде кісі орнынан табжылмай.

	«Қой, шай ішсеңдерші, сосын да үлгереміз ғой, қайда асықтыңыздар?» деген сөз аузынан шыққан жоқ. «Шалқайғанға шалқайып, еңкейгенге еңкейетіннің нағыз өзі-ау», – деп іштей күбірледі әнші.

	Алдабергенмен екеуі арбадан елу-алпыс қадамдай ұзағаннан кейін Мұхит күйшіге үңіле қарап: – Қайдағы-жайдағыны бықсытқаның не? Сенің айтып отырғаның күні кешегі ғана Бөрібай ғой. Ол бар-жоғы осыдан жиырма жылдай бұрын дүниеден озды емес пе! Қайта шұнақ құлақ ит арс етпегенде, ана кісіге әбден күлкі болатын едік. «Бір елі ауызға екі елі қақпақ», дегенді жадыңнан шығарма деп қашанғы айтамын саған. Әңгіменің мәнін ұқпай желе жөнелесің, ылғи осылай.

	– Е, қайдан білейін, Бөрібай деген соң, – деп міңгірледі күйші күлімсіреп.

	– Руы қара кесек болған соң Орта жүз-ау деп шамаламайсың ба? Сен осы орта жүзге қандай ру кіретінінен хабарың бар ма, ал айтшы.

	– Ит біліп пе, Айтпақшы, жаңағы шайға шақырған қыз – қыз емес, тура ай мен күн ғой, байқадың ба?

	– Менің өтінішім, бір нәрсені жете білмесең, үндеме.

	«Үндемеген үйдей пәледен құтылады» демей ме атам қазақ, Өзің жақ ашпай, домбыраңды сөйлетсейші, сонда мәртебең биіктей бермек.

	– Ләббәй, тақсыр.



	***

	Тал түсте Шарболат бастаған тоғыз еркек, бес әйел Мұхиттың алты қанат киіз үйінің төрінен орын алды. Бәрі де келісті, киім киісі ерекшелеу, еркектері тік жаға ақ көйлек, әйелдері – қос етек көйлекті мәндәладан тіктіріп киіпті, жақтарынан тартқан орамалдары бір бедерлі ақ түсті.

	– Шырағым, ата баласы екенсің, көрегенділік көрсеттің. Ауыл үстінен кім өтпейді, көл жағасына кім тыныстамайды. Соған көңіл аударып, мән бергенің – сенің естілігің. Босағаң құтты, шаңырағың биік, төрің кең болсын, ғұмырлы бол, қарағым, – деді егде кісі екі тізесін уқалап.

	– Айтқаныңыз келсін, ағасы. Байбақты Сырым шұбырған көшке кез боп, көш басындағы ақсақалға «Ассалаумағалейкүм, қария, мына көштің басы кім, аяғы кім? – депті дейді. Сонда қария: «Уағалейкүмассалам, бұл көштің басы да мен, аяғы да мен», – деп жауап беріпті. «Түсіндім, – депті Сырым, – анабір ауылға мойын бұрып, тынығып жайланыңдар. Сонан соң көшті көлікті етіп, бес атан, екі ат алыңдар», – депті де, қосшысына:

	– Көшті бастап ауылға барғанша «Ас берсең ауылы алысқа бер, айта кетеді» деген мақалға ой жүгірт, – деп жортып кетіпті.

	– Пай, пай, сөз-ақ, шаршап-шалдығып келе жатқан көшті бір көріктендіріп жіберген екен. Әрине, Сырым болса, өзіне Жаратқан ием билікті де, батырлықты да, көсемдікті де сыйлап, сөйтіп, төрт құбыласын тең етсе, осылай болады да тұрады, – деп Шарболат өзі ертіп келгендерді өзі жаңа көргендей басбасына жанарын тоқтатып, қадала қарады.

	– Ал, шырағым, мынау оң жақ шеткі менің бәйбішем, есімі Ұлтуған, оған жалғас отырған келіндерім. Менің оң жағымдағылар – ағайын, туыстарым. Қалған бала-шағамыз қоста. Жаратқан ием маған ер бала бермеді. Екі қызым бар, кішісін өздерің байқадыңдар. Өнерге жаны жақын, бірақ еркетотайлау. Өзім алпыстың бесеуінен өтіп, алтауына қарадым. Осы топтың ақсақалы да, қарасақалы да, топ бастары да, ақылгөйі де мен. Өзіме серік болама деп жамағайымның бір шаранасын бауырыма басып едім, шетінеп кетті. Көңілім қалап жастай қосылған соң, бәйбішемнің назарын төмен түсіріп, жерге қаратпайын деп тоқал алмадым, – деді Шарболат сөзін жалғастырып.

	– Бәрекелді, ағасы, рұқсат болса, қолға су құйып, шайдың қамын жасатайық, – деді Мұхит.

	– Рұқсат, рұқсат, қарағым, – деп егде кісі сәл-пәл алға жылжыды.

	Осы сәтті күтіп үй сыртында тұрғандай: – Ассалаумағалейкүм, – деп Алдаберген кіріп келді, қолында шашақты домбыра.

	– Аманбысың, шырағым, – деді егде кісі, қалғандары тек қана еріндерін жыбырлатты.

	– Сары інген бошалап кетіп, таңнан соны іздеп, әйтеуір, арты қайыр, айып етпессіздер, сіздерді қарсы алуға үлгере алмадым, – деп Алдаберген тізе бүкті. Оны қолдап, қолпаштап, сұрақ қойған ешкім болмады. Аңдап қараған кісіге бәйбішенің қабағы сәл-пәл керіліп, сол жақ қолынан саусақтары қимылдағандай көрініс байқалды.

	Шай үстінде Алдаберген Құрманғазының «Серпер», «Қайран шешем», «Төремұрат» күйлерін орындап, меймандарды бір серпілтіп тастады. Бірақ «па, шіркін», «әй, деген-ай», «тамаша» деген көтерме сөздер айтылмады.

	– Мұхитжан, сенің әніңді естісек деген тілегіміз бар, – деді отырғандардың бірі Шарболатқа жалтақ-жалтақ қарап қойып.

	– Менің көкірегімдегі сөзді айттың, Байтақ, тауып айттың. Өзі сөзді де дәл айтылар тұсқа дәлдеп айту керек. Ал менің шамалауымша, тума талантқа да бап қажет. Егер бабың түссе, желдіртші, қарағым, қосшы үніңді аққуға, шырайымызды шығаршы, сөйтіп, бір жасап, қанаттанып қайтайық қосымызға, – деді шыныаяқты сырт еткізіп, сәл кейін жылжыған Шарболат.

	– Жо-жоқ, шайды әбден қанып ішіңіздер, қонақтарым, дастархан мәзірінен алыңыздар, шыныаяқты төңкеруге әлі ерте. Қамқа, шайыңды баптаңқыра. Қазір Шымтөре ағай да келіп қалар. Әңгіме сонда қызады, – деп Мұхит бәйек болды.

	– Жүдә, көп іштік, қарағым, – деді Ұлтуған бәйбіше, – Дастархан өте-мөте салтанатты екен.

	– Иә, иә, жеңеше, ішпей-жемей тоясың деген – осы, – деді шеткірек отырған қарасұр өңділеу кісі қозғалақтап.

	– Ал онда сіздер шай ішіңіздер, мен ән айтайын, – деді Мұхит кереге басында ілулі тұрған домбыраны қолына алып.

	– Пай, пай, енді түндік желпілдейді, – деді Алдаберген домбырасын тізесіне қойып.

	– Өзіңнің әніңе салшы, қарғам, – деді бәйбіше қызылшырайланып.

	– «Керімсал» деген әнімді байқап көрейін, – деп Мұхит домбыраны шертіп-шертіп жіберіп, он төрт пернеде он саусақты жүйткітті-ай кеп, қос ішектен шыққан сиқырлы үн бірте-бірте үздіге шырқалған дауысқа ұласқанда алты қанат киіз үйдің ішіне салқын самал кіріп, отырғандардың бет-жүзін сипағандай болды.



	– Е, ей, а, ха, ау!

	Керімсал, кербезденбей-ау басшы аяқты,

	Лақтырып тастайын мен-ей қос таяқты-ай, ау!

	Сал, сері сендей жанға-ей, мұнар болмас,

	Көтеріп, бір көрсетсең-ай ақ тамақты-ай, ау!

	а-ай, ақ тамақты-ай, е-ей, ау!



	Е, ей, а, ха, ау!

	Керімсал, шолпы тақтың-ау қос бұрымға,

	Ішараз кірбің салмайды-ей, достығыма-ай, ау!

	Санымды шапалақтап-ай қалдым кейін,

	Сен кеттің, ғайып болып-ей қас қағымда-ай,

	ау! а-ай, қас қағымда-ай, е-ей, ау!



	Керімсалым, самалым,

	Аузын аштың жараның.

	Мен дегенде, жүзің пәк,

	Ашық еді-ау қабағың.

	Сендей жанды табам деп,

	Тозды-ау менің табаным.

	Қайда жүрсің, Керімсал-ай,

	Қайда кеттің, қарағым-ай, е-ей?



	Тыңдаушылар бір көтеріліп, тыныстап қалған секілді. Жүздері жадыраңқы, әншіге деген ықылас арта түскендей. Бәрі де ән әуеніне елтіп қалғандай әсерде отырған сияқты.

	– Жастау кезімде екі аяғы ауыратын Мырзағали есімді құрдасым Керімсал атты қызға ынтық болып, соның атынан шығарған әнім еді, анда санда ғана болмаса, көп айтыла бермейді, – деді Мұхит бәсеңдеу үнмен.

	– Қосылмады ғой, шамасы, – деді толықша қара жігіт.

	– Мұңды ән екен, шіркін-ай, әуезін-ай, адамның жан дүниесін езіп-елжіретіп бара жатыр ғой – деді Ұлтуған бәйбіше күйеуіне жалтақ-жалтақ қарап.

	– Қыз басқа біреуге кетіп қалыпты ғой, ән сөзіне қарағанда. Тағдыры солай болса қайтеді енді, – деді әлжуаздау келіншек міңгірлей сөйлеп.

	Ақ құба өңді, етшең әйел ауыр күрсінді.

	– Ой-бой, шай ішілмей қалды. Аққұман пысылдап, самаурын ыңылдап бізге мен мұңдалап, ескерту жасап тұр. Қамқаш, шыныаяқты жазып, қонақтарға шай құй, мен қуырдақты ысытып келе қояйын, – деп Алдаберген бір тізерлеп еді, Шарболат:

	– Әуре болма, шырағым, әбден кеңірдектедік. Қамқа қызым, мың жаса, Алла тағала тілеуіңді берсін, – деді Шарболат шай құйған келіншекке ризашылық кейіппен көз тастап.

	– Мұхит, енді «Көзайымға» сілтеші. Бұл әннің уақиғасы қызық. Бір қыз Мұхитпен сөз қағыстырамын деп іздеп келіпті. Содан сөз кезегін бірінші болып алған ол «А, ха-ау» деп дауысын көтергенде аузына сөз түспей қойыпты. Одан домбырасын сағақтай шертіп, қайтадан «А, ха-ау» дей бергенде тиегі кенеттен тырс етіп құлап түсіпті. Сонда қыз: «Мұхит, сенің мысың басты. Көмейімнен сөз шықпай қойды. Сен жеңдің, мен жеңілдім. Бір өтінішім бар, маған арнап осы бойда ән шығаршы. Мақтайсың ба, даттайсың ба, өзің біл» депті, – деп Алдаберген бір тұрып, бір отырды.

	– Бұл ән де өте сирек айтылады. Сіздер қабыл алсаңыздар, шырқап көрейін, – деді Мұхит домбырасын күйіне келтіріп, – осы әнді Алдаберген ұмытпайды, әйтеуір, – дегенді қосып қойды.

	– Айта бер, шырағым, айта бер, құлағымыздың құрышы бір қансын! Жаратқан ием өзіңді бізге кездестірді ғой, өнеріңді мүмкіндігіңше сал ортаға, – деді Шарболат екпіндей сөйлеп.

	Домбыра сегізінші пернеден бастау алып, он екінші перненің асты-үстіндегі дыбыс сәл тыныстап барып, он саусақ қатар қозғалды да, серіппелі қақпандай әуен киіз үйдің ішін кернеп, шаңырақтың көбесі сықырлағандай болды.



	– Е, е, ей, е-ау!

	Көзайым, айтысуға, ей, келдің дейсің,

	Ақынды айтысатын, ау, көрдім дейсің, ай, ай!

	Шөп те өлең, шөңге де өлең, ей, емес қой деп,

	Күн-түні көз маржанын, ау, тердім дейсің, ай-ау!

	Сен қызғалдық, мен шеңгел,

	Қорықпасаң, келсең кел. Шеңгелдің де гүлі бар,

	Терем десең, терсең тер. Тікені көп шеңгелге,

	Бір өзіңе сенсең кел, ай-ай-ау!

	Көзайым, жаны сұлу, ей, қыз екенсің,

	Сөйлесең, ұшы өткір, ай, біз екенсің, ай-ау!

	Жаныңа жақпағанды, ей, жолатпайтын,

	Дәлу де қатып қалған, ау, мұз екенсің, ай, ау!

	Сен қызғалдақ, мен шеңгел,

	Қорықпасаң, келсең кел. Шеңгелдің де гүлі бар,

	Терем десең, терсең тер. Тікені көп шеңгелге,

	Бір өзіңе сенсең кел, ай-ай-ау!



	– Пай, пай, әннің төресі ғой, мынау. Аққумен үн қосты деген – осы. Үн шапшаңдығы мен дауыс ырғағы тым жоғары, әй шіркін, желсіз түнде немесе тымық таңда алты қырдың астына жетеді ғой мына дауыс. Саусақтарың шанаққа жоламай, пернеге тиертимес боп қана жібектей еседі екен. Тіпті ілмейді ғой пернені. Талай жердің әнін тыңдап-ем, бірақ тап осындай бұлбұл үнді бірінші рет естіп тұрмын, – деді Шарболат желпініп.

	– Ой-бой, ағасы сіз «Жаймақоңыр» мен «Үлкен айдайды»,

	«Паң көйлек» пен «Ақбақайды» тыңдасаңыз, тура шәрбәт ішкендей боласы-ау, боласыз. Ол әндер шырқалғанда он екі қанат ақ орданың түндігі желпілдейді. Киіз үйдің бау-шуы ырғалып әнге қосылады да, үзектердің бауы өз-өзінен шешіліп кетеді, – деді Алдаберген екі алақанын шапалақтап.

	– Алдаберген, қонақтардан ұялсайшы, артық сөйлеудің де бір жөні бар емес пе, – деді әнші езу тартып. – Әйтеуір, мені мадақтайтын да, қосшылыққа ілесіп, сәлден кейін басшылыққа ауысатын да осы жігіт, – деген сөзді де қосып қойды.

	– Шырағым, өнерің өрге жүзсін, жаратқан ием өзіңе жар болып, тісің түспей жамандық көрме, Алланың пендесі, адамның баласы бол, айналайын! Енді жаңағы төрт әнді тыңдап, үйге қайтайық. Ертең сәске түсте сапарға аттанамыз ба деген ойымыз бар, Алла сәтін салса, – деді Шарболат дауысын қатайта сөйлеп.

	– Ой-бой, ағасы, қонақасына тай сойылып, екі қазанда қайнап жатыр. Бұйырса, алдарыңызға табақ тартылады, рұқсат жоқ, – деді Алдаберген қомпаңдап.

	– Апырай, ә, әліптің артын бақпай, сәл ертерек сөйлеп қойсам, кешірім өтінемін. Ал онда қолға су тигізіп, тысқа шығып қайтайық, – деді егде кісі айналасындағыларды сүзе қарап.

	– Әп, бәрекелді, жөні осылай ғой, – деп Алдаберген орнынан ытқып тұрды.

	***

	– Ал, күйшім, безілдет домбыраны. Құрманғазының «Адайын», Қазанғаптың «Баламайсаңын», Арынғазының «Арынғазысын» тыңдайықшы бір, сөйтіп, Мұхитты аз-мұз тыныстатайық, – деді Шарболат түзден келіп, төрге жайғасқан соң.

	– Шұбат ше, шұбат, – деп Алдаберген Қамқаға иек қақты.

	– Шіркін-ай, қазекемнің салт-дәстүрі-ай! Бәрі де ретретімен, – деді толықша қара жігіт қозғалақтап. – Біз көбінесе орыстармен іргелес, қоныстас, – дей бергенде егде кісі тамағын кенеп сөзді бөліп жіберді.

	Қонақтар зерең-зерең шұбатты сіміре жұтты. Тек Ұлтуған бәйбіше ғана зеренге ернін тигізіп кері қайтарды.

	Үш күй тартылды. Бірінен соң бірін ойнап, маңдайы жіпсіген күйші жігіт домбырасын тізесіне сүйей бергенде, Шарболат:

	– Қарағым, «Төремұратты» тағы бір тартшы, – деп өтініш білдірді.

	– Ләббай, ағасы. – Күйші кеудесін тіктеп, домбырасына қол жүгіртті...

	– Бұл – Құрманғазы күйлерінің ішіндегі ең күрделі, орындалуы асқан шеберлікті, асқан өнерпаздықты қажет қылатын күй ғой. Ой, шіркін-ай, мазмұнын тереңдей түсінген кісіге бұл күй тылсым тарихты пәш етіп, бабаларымыздың елдігі мен ерлігі, көк найзаны көкірегіне тіреген батырлығы мен тағдыр толайымын көз алдыңа келтіріп көлбеңдетеді ғой, ай, көлбеңдетеді-ау! Пай, пай, Құрманғазы-ай! «Түрмеден қашқан» мен «Кісен ашқан» күйлеріндегі ашу-ыза, мұң мен шер тоғысып, адамды теңселдіріп, көкірегіңді айырады-ау, айырады. Бірақ осы екеуі тыңдарманды езіп, жаншымайды, өйткені мұнда асқақ рух бар, екеуінде де ұлттық рух жанамалай ілесіп, сөйлеп отырады, – деді егде кісі кере қарыс маңдайын оң қолының сұқ саусағымен ерсілі-қарсылы сызғылап.

	Күй ойнап аяқталғанда, сіресіп отырған егде кісі сәл-пәл басын шайқап, қабағын қыртыстандырды. Ауа жетпегендей терең-терең дем алып, екі жанбасын кезек-кезек қозғады да:

	– Шырағым, мен ес біліп, етегімді жинағалы Құрманғазының күйлерін, әсіресе «Төремұратты» жаттап өстім. Өзім аздап домбыра шертемін, бірақ күйші емеспін. Бұл күйді талайталай саңылақтардан тыңдадым. Меніңше, сен «Төремұратты» шыңына қондырып тарта алмайсың. Қос ішектің ызыңын ғана қалдырып, жетінші, сегізінші пернені асты-үстілейтін шақта, сен «қиық» еткізіп дыбыс шығарып аласың. Бас бармағыңның қимылы мүлдем аз, көбіне-көп сұқ саусақ пен ортаншы саусаққа күш саласың. Дыбыстың негізін беретін бас бармақ пен бесінші кішкентай саусақ қой. Арғымақ шалқалай қарғып, көк сүңгі қырш етіп кеудеге қадалар тұста бас бармақтың екеуі де қимылға көшіп, тоғызыншы, оныншы пернеге оқыс дыбыс біреуі керек қой, ал сенде бұл дыбыс жылаңқы. Күйшілерде «Жеріне жеткізе алмаймын» деген әдепті сөз бар, осы бір ұлағатты сөзді мұрат ет ,шырағым, бұдан былай «Төремұратты» тартпа, аруақтан ұят болады, – деді Шарболат еңсесін шалқайта, екі көзін аспандата сөйлеп.

	Алты қанат киіз үйдің ішін мұнар басқандай, отырғандар көздерін шай орамалдарымен сүртті. Осы сәтте: – Алдаберген, табақтарды тартуға көмектес, мен қолға су құяйын, – деп Мұхит кіріп келмегенде тыныштықтың мұнарын серпілтетін бір ауыз сөздің бір көмейден ытқып шығар-шықпасы неғайбыл еді.

	Егде кісінің мірдің оғындай қадап-қадап айтқан сөзі шымбайына тым батып кетті ме, күйші жігіт екі-үш ұмтылып барып орнынан әзер тұрды. Шеті шашақталған ұзынша орамалдар қонақтардың тізесін басты. Қолға су құйылып, дастархан жайылды. Алдаберген екі қатынап, үлкен-үлкен екі ағаш табақты дастархан үстіне қойды. Жылқы етінің жұпар иісі үй-ішін нұрландырып, отырғандардың сілекейін еріксіз шұбыртқан секілді, бәрі де назарларын табаққа қарай аударды. Қонақтардың жас шамасына қарай мүшелі сүйектер ұсынылды. Егде кісіге шеке мен жанбас, бәйбішеге тоқпан жіліктің басы тартылды. Әйтеуір, он төрт адамның барлығы да сүйексіз қалған жоқ. Алдаберген мен Мұхит ет турауға кірісті. Қазы мен қартадан бір-бір кесіліп, бәйбішеге сыйланды.

	«Апырай, тым көп қой, мұның бәрі желінбес, турамасаңдаршы, босқа рәсуә болады ғой» деп жанашырлық көрсеткен бір де біреуі болмады. Шаңырақтың күлдіреуішіне қонған үш қарлығашты ешкім байқамады ма, «жарықтық, бұларда бізбен сәлемдесуге келген ғой, әйтпесе, бұл құстың ет шұқығанын көрмедім» деген райда сөз айтылмады. Екі табақтың біреуі бас табақ боп есептелініп, егде кісінің алдына қарай жылжытылды. Екіншісі алқақотандау отырғандардың табағы ретінде өз орнын тапты. Тайдың еті тым тәтті ме, әлде үй иесіне деген ерекше ілтипат па, қонақтардың дені табақты еңсеріп тастады.

	«Тағы бір-бірден алыңыздар, асатпай-ақ қояйық», – деген сөз Мұхиттың аузынан әзірге шыққан жоқ. Алақанын толтырып, уыстай асаған Шарболат екі ұртын томпайта шайнап сәл кейін шегініп еді, басқалар да осыны қайталады.

	– Қонақтар, тағы бір-бірден алсаңыздар, асатпаймыз, әйтпесе Алдабергеннің саусақтары салалы, – деді Мұхит күлімсіреп.

	– Әп, бәрекелді, ал бәріміз уысымызды толтырып бір-бір алайық. Жарықтық, «семіздің аяғы сегіз» деген – осы, майлы ет сіңімді болады ғой, – деп егде кісі табаққа қолын созып, уыстай асады да, бәйбішесіне үңіле қарап: «Алсайшы, кекіреймей, немене астан үлкенбісің?» дегендей, табақты иегімен нұсқады. Сорпа да сораптай ішіліп, екі табақ босағадағы кебеженің үстіне қойылған соң, Мұхит егде кісіден бата сұрады. Осы сәтті күткендей Шарболат шалқая қос алақанын жайып:

	– Биссимилләһи рахмани рахим! – деп сәл тыныстады да, – Я, Жаратушы ием, осы босағаның шаңырағын биіктете бер, уығын көбейтіп, керегесін кең қыла гөр, есіктен дұшпан, тесіктен шайтан кірмесін, мықтап бекіт іргесін! Бала-шағасы мархабатты болсын, Қыдыр ата төріне түнесін! Сарқылмас ырыс бақытқа ұлассын, дәулеті шалқып, мал-жаны қыр ассын! Өмірлі бол, қарағым, көңілді бол, қарағым! Екі шекті домбыраң халықтың үні болсын, кеудеңнен шыққан әуезді ән кейінгіге үлгі болсын! Сандуғаштай сайрай бер! Уа, мейірбанды Алла тағалам, Мұхитжанға бұлбұл құстың таңдайын, Лұқпанның жасын бере гөр! Маңдайын күннің нұрына, таңдайын айдың нұрына шалдыра гөр! Назарын түсіріп, жерге қаратпа, сергелденге түсіріп саусағын санатпа! Таңда салған әнің алты қырдан ассын, сені күндеген жанды албасты бассын! Дастарханың мәзірлі болсын! Үйіңнен қонақ арылмасын, ошақта отың сөнбей жалындасын, Аллаһу акбар! – деп Шарболат бетін сипады.

	– Әлей болсын, ағасы, өзіңіздің де сапарыңыз оң болсын! – деді тізерлеп отырған Мұхит тізесін жазып. – Ас басып тынығыңыздар, әлі уақыт ерте, Қамқа, дастарханды жиып, шай мәзірін дайындай бер, – деп сөзін жалғастырды.

	– Қарақтарым, шайға әуре болмаңдар. Бірді-екілі ән тыңдайық. Сонан соң ағарған ішерміз, – деп егде кісі айналасына көз тастап еді, басқалары «мақұл, мақұл» деп бастарын изеді.

	– Алдаберген, домбыраны жалғашы, әуелі «Айнамкөзді» шырқайын, ар жағын көре жатармыз, – деді әнші тершіген маңдайын сипап.

	Домбыра үні алтыншы пернеден басталып, жетінші, сегізінші пернеге саусақ тигенде сазды әуен асқақтай көтеріліп жүйке-жүйкені шымырлатып бара жатты.



	Айнамкөз, сен қайдағы-ау, ах-ау-у, мен қайдағы-ау,

	Біреудің менде өзіңдей-ау, Айнамкөз, боз тайлағы-ау, ай!

	Есіме беу, қарағым, ах-ау, сен түскенде-ай,

	Қайнайды-ау, өн бойымда-ей, Айнамкөз, қан-қайдағы-ау, ай!



	– Па, шіркін-ай, шіркін-ай, шымырлаты-ау, тұла бойды, – деп жауырынды қара жігіт қозғалақтап еді, егде кісі оған жалт қарап езу тартты, бірақ жанарында ызғар білінбеді.

	– Салмасам Айнамкөзге-ау, ах-ау-у, ән болмайды-ай, Кимесем екі-ау бешпент, Айнамкөз сән болмайды-ау, ай! Ойнасаң өзің теңдес ах-ай-у, жаспен ойна,

	Ол дағы-ау алғаныңнан-ей, Айнамкөз, кем болмайды-ау, ай! – деп домбыра үні мен ән әуені бірге тыныстады.

	– Ой, айналайын, мақсат-мұратыңа жет, үніңді періште демеп, өнерің үстем бола берсін, – деді Ұлтуған бәйбіше риза кейіппен!

	– Мұқа, Айнамкөз қыз ба, келіншек пе? Осындай келісті әнді өзіне арнатқан төмен етектінің арманы жоқ шығар, – деді сырықтай, жадаулау жас жігіт еміне сөйлеп. Жігіт сөзін отырғандардың ең болмаса, бірлі-жарымы қолдапқолпаштамады. Тіпті, неге екені белгісіз, езу тартып немесе мырс ете түскен ешкім болмады, әншейінде ызыңдап маза бермейтін шыбын да үнсіз қалғандай.

	– Қыз болсын, келіншек болсын, кездескен адамның жаны сүйсінетін, ажарына мінезі сай, көркем де, көрікті жан боп тұр ғой, – деді жаурынды қара жігіт Шарболатқа көз қиығымен қарап.



	Егде кісі үндемеді. Үндемегені ән жайында айтылған сөздермен келіскені шығар. Омыраулы кеудесін керіп, жұпжуан желкесін сол жақ қолының күректей алақанымен ысыпысып жіберді де:

	– Е,е, шынайы өмірдің шындығын қаз-қалпында шырқай білу – өнерде өнері озғандардың ғана қолынан келеді. «Әу» дегеннің бәрі әнші емес, домбыра шерткеннің бәрі күйші емес. Жаратушы ием өнерді пендесіне өте сирек, қадап-қадап сыйлайды-ау! Шырағым, Мұхит, Алла тағаламнан табиғи талантты сыйға алғанның бірі екенсің, бірегейі десем, күпірлік болар. Өнерді Жаратқан ием саған біржолата, түпкілікті етіп, қаныңа кіріктіріп, жүрегіңе орнатқан екен, оған шүбә келтіріп, анау-мынау деп пендешілік жасау Жаратқан иеме тіл тигізумен бірдей екенін түсінуіміз керек. Әй, Алла артық айтып, артық пішсем, кешіре гөр. Осы жасымда біреуді асыра мақтап немесе асыра даттап көрген жоқ едім. Рас, жалған сөйлеп, арамдыққа бой бергендерді қасқалдақтан қасқайта ұрғаным бар. Бірақ «тентек Шарболат» атанғаным жоқ, не нәрсенің де әділіне жүгіндім. Жасым Алланың жердегі елшісі, Мұхаммед пайғамбарымның жасынан асқанда, біреуге жағына сөйлеу, біреудің етегін көтеріп жалпылдау – жаныма жат қылық. Жаратушы ием саған асқақ өнерпаздықты сыйға тартқан екен, сен де бұл өнерді мәпелеп сыйла, шырағым, – деді ол малдасын жазып.

	– Рақмет, ағасы, «жақсы сөз – жанға ырыс» дегендей, мені аспандата бір көтеріп тастадыңыз, Алдаберген, Қамқа екеуің шұбаттың қамына кірісіңдер, мен осы екі арада қонақтарға «Үлкен айдайды» тыңдатайын, – деді Мұхит домбырасына қолын созып. Домбыра бірден екпіндей үн шығарып, асқақ дауысқа демеушілікке ауысты.



	– Мұхитың-ау, салады енді-ай, ау, Айдайына,

	Бақ берсін-ей, ер жігіттің-ау маңдайына-а,-ау!

	Жаманға бір сөз айтсаң-ай теріс қарайды,

	Жақсының мен жүремін-ай, ай-дай-ау, маңайында-ай,

	А-ха, хау, маңайында-ай, а-ау!

	Дүние-ай қызыл түлкі-ау, бұлаңдаған,

	Бақ қайтса-ау, ерге дәулет-ай құралмаған-а-ау!

	Екпіні дариядай-ей, есіл көңіл,

	Жай тауып, бір орында-ай, ай-дай-ау, тұра алмаған-ай,

	А-ха, хау, тұра алмаған-ай, а-ай!



	– Азды-көпті өмірімде талай әнді құмарта тыңдап-ем, бірақ жібектей есілген осындай әуезді өнерді бірінші рет тыңдап отырмын. Аузыңнан ән емес, бал төгіліп тұрғандай ғой. Тусаң ту, қарағым! Бозамық қария өзің жөніңде кем айтпаса, артық айтпаған екен! Алла Тағалам сені тіл-көзден, кесірлі сөзден сақтасын! Бір Жаратқан иеге тапсырдым өзіңді, – деді егде кісі алақанымен бетін сипап.

	Өзге тыңдаушылар үндеген жоқ. Аққұба өңді, етжеңді әйел көзіне жас алды.

	Шұбат ішіліп, алғыстарын білдірген қонақтар орындарынан серпіле көтерілуге қомдана бергенде, Мұхит:

	– Ал ағасы, бар әзір, жоқ жай, кенеттен кездесіп, сіз інілі, мен ағалы болдық. Қазақта қонағынан шаруа немесе бұйымтай сұрау дәстүрге айналған ғой. Қандай бұйымтайыңыз бар? – деп сөзді егде кісіге бағыштады.

	– Ой-бой, қарағым, шаруа айтып шалқаятын ағаң мен емес. Ниетіңе рақмет. Дастарханыңнан дәм таттық, есітпеген әндерді естідік. Содан артық қандай сый керек бізге. Қайталап айтамын, өнерің өрге баса берсін, айналайын, – деді егде кісі тағы да екі алақанымен бетін сипап.

	– Ағасы, әкем Мерәлі кезінде болған-толған, ауыл-аймаққа танымал адам еді. Марқұмның қасқыр ішігі мен кәмшәт бөркін көзімнің қарашығындай сақтап-ем, соны сіздің иығыңызға жабудың реті келіп тұр, – деді Мұхит ақ жібекке оралып, көк сандықтың үстіне қойылған бұйымның ұмтылып барып орамын жазып.

	– Апырай, ә? – Егде кісі орнынан жеп-жеңіл көтерілді.

	– Кәне, ағасы, сәл берірек келіңіз!

	– Биссимиллаһи рахмани рахим! Ал кидім, иә, иә, кидім! Уа, Мерәлі аға, артық кетсем, кешіре гөр, қасқыр ішігіңізді інім маған сыйға тартты, яки маған бұйырды. О, Жарықтық, бой-сойыңыз тым ірі болған екен ғой, маған да мол. Кәмшат бөркіңізді алмағаныма ренжімессіз. Ата салтында қаны бөлек адамға баскиім сыйламайтынын білесіз. Сол себепті алудан, яки киюден бас тарттым. Пай, пай, көк шуландардың жонынан тігілген мына ішігіңіз тым қымбат бұйым ғой. Жатқан жеріңіз жайлы, топырағыңыз торқа болсын, ағатайым! – деді егде кісі дауысы сәл-пәл дірілдеп.

	– Ұлтуған апай, мынау анамның иығына салған ақ жібек шарқаты еді, келіңіз, сіздің иығыңызға жабайын, – деді Мұхит ілгері бір қадам аттап.

	– Көп жаса шырағым! Апайдың көзіндей көріп, иығымнан түсірмеспін, – деді бәйбіше Мұхиттың алақанын сипап.

	– Ал, осы салтанатты күйімізде, тіземізді бүкпей үйден шығып кетейік, – деп егде кісі табалдырыққа тақай жатқан аяқкиіміне қарай беттеді.



	***

	Дөңбекшіп жатып ұйықтап кеткен екен, әлденеден елегізіп, сыртқа шықса, таң сібірлеп ата бастапты. Айнала тым-тырыс. Бұл ерсілі-қарсылы адымдап, таза ауаны сіміре жұтып, ұйқысын шайдай ашты.

	– Мұхит аға, мен ғой, Сәнім қарындасыңыз, – деді сыбырлай сөйлеген біреу қазан-ошақтың ар жағындағы жалғыз теректің түбінен.

	– Сәніміңіз кім? – деді бұл да тұншыға дауысын шығарып.

	– Шарболаттың қызымын.

	– Ой-бұй, қарағым, жай ма, берірек келсейші, апырау, аманесенсіңдер ме? Таң атпай неғып жүрсің?

	– Әкем бірдеңеге қатты ашуланып, жолға аттанайын деп жатыр. Мен сізді осы жайдан хабардар етейін деп, ретін тауып сытылып шықтым.

	– Ағасы кімге ашуланды екен, а?

	– Сіздің әлгі күйші жолдасыңызды Сұлтан ағам түнде ұстап алып, құдықтың басына теңкитіп буып тастапты. Ал мен жөнелдім, сіз күн көтеріле артымыздан қуып жетерсіз. Өзіңізге айтатын өтінішім бар, міндетті түрде келіңіз, күтемін, – деп қыз жүгіре жөнелді.

	– Не дейді! – деген одағай сөз мұның көмейінен шығаршықпас боп тұрып қалды да, кідірмей буға айналып сілекеймен бірге қайта жұтылды.

	Ылғи қызыл нар жеккен арбалылар әуелі терістікке қарай бағыттады да, ауылдан көп ұзамай-ақ тура шығысты бетке алды. Боталарын әр арбаның тертесіне байлағаннан ба, нар біткен ыңырсып я болмаса боздап дыбыс шығарып, төңіректі ызың-шуға бөлеген жоқ. Тіпті көш соңына ерген төрт төбет пен үш тазы да, егде кісі жетекке алған құлынды қасқа бие де, көш басындағы жауырынды қара жігіт қомдап мінген бір өркешті қып-қызыл үлек те адымдай аттағаны болмаса, мұрынын шуылдата пысқырып, басын шайқап елегізген жоқ. Арба үстіндегі бала-шаға да үнсіз. Ауылда қалған ит біткендер бір нәрседен зәресі ұша қорқып немесе санасыздарға сана бітіп, бір нәрседен жүдә ұялғандай мүлдем үнсіз. Бәрі де тұмсықтарын бауырларына тығып, көздерін тарс жұмып, ештеңені көрмеске, ештеңені естімеске, ештеңені сезбеске ант берген секілді.

	«Көргенсіз ит, басынуын қарашы көргенсіздің. Қап, оны шап беріп ұстап алған бойда үндемей-түндемей жаһаннамға жіберуім керек еді», деп өз-өзіне күбірледі үлек үстіндегі жігіт.

	«Бекер істедім, ағаға білдіріп, қап», – деп тағы да күбірледі де, болған жайды көз алдына елестетті...

	Түн ортасы ауа көкірегін таза ауамен шайып бой жазып жүрген мұның құлағына келесі қостан: «Ойбай, көтек, бұл қайсысың, ойпырым-ай, ай, ай» деген үн тұншыға шықты. Бұл бір-ақ қарғып қосқа тақалды.

	– Қыз қайда, қыз, маған қыз керек, – деді таныс дауыс.

	– Кетіңіз, көргенсіз, қазір айқайлаймын.

	– Дауыс шығарсаң, жарық дүниемен қоштасасың, қыз қайда деймін, ол сенің қасыңда емес пе еді, а?

	– Күйші жігітпісің, оңбаған екенсің ғой, оңбаған, – деді жеңгесі жыламсырап.

	Бұл жедел қимылдап, қарсыласын қылғындыра көкірегін жаныштап, дыбысын шығармай сүйрелеп құдық басына алып келді де, «құдыққа салып жіберсем бе екен» деп екі ойлы боп кідірістеп қалып еді, «Неғып жүрсің, түнді дүрліктіріп», – деп Шарболаттың жетіп келмесі бар ма, қасында қызы Сәнім.

	– Мына оңбаған, – дей беріп еді, ол: – Аһа, түсінікті, елжұртқа кұлкі болмай тұрғанда жедел жүріп кетейік, буып таста мұны, үкімін өздері шығарар. Жеделдетіп көлікті қамдаңдар, тездет, шырағым, – деп нұсқау берді...

	«Ойпырым-ай, осыдан кейін адам атты айуанға сеніп көр, көрер көзге көлкілдеп, мөлтілдегенмен, ішінде арам ой қатпарланып жатыр екен-ау! Анау әнші де осындай кесепат, кесір ме екен? Жо-жоқ, оның көкірегі таза, көргенсіздіктен ада, мақсат-мұраты тым биік шығар! Әйтпесе Жаратқан ием, оған анадай ғажап өнер сыйлай ма, опасыз адамға шынайы өнер қонбайды деуші еді ғой. Құдай салмасын, ән қандай, әуен қандай, әуез қандай, тыңдай бергің келеді, тыңдай бергің келеді. Мүмкін ол адам кейпіне енген періште шығар, кім біліпті?» деп толғанды үлек үстіндегі жауырынды қара жігіт.

	Ылғи қызыл нар жеккен көш ырғалып-жырғалмай, тас түйін боп тура шығысқа қарай жеделдетіп бара жатты. Көш басында қып-қызыл үлекті қомдап мінген жаурынды қара жігіт, ал көш соңында қылаң атты аяңдатып, құлынын ерткен қасқа биені жетегіне алған нар тұлғалы егде кісі – Шарболат.



	***

	Көш ұзады-ау дегенде Мұхит шапшаң басып құдық басына барса, аяқ-қолы буулы Алдаберген теңкиіп жатыр. Бұл беліндегі кездігімен жылқының қылын қосып ескен шамамен екі-үш құлаштай жіпті кесіп-кесіп жіберіп, аяқ-қолын босатты да, кездігін күйшінің кеңірдегіне тақап:

	– Әй, көргенсізсің-ау, кеңірдегіңді қиып жіберейін бе, осы, – деді тісін қайрап.

	– Уһ, өлдім бе екен деп-ем, Мұха, аяқастынан мені құдай ұрды. Жаман досыңды, ақмақ досыңды соңғы рет кешірші.

	Ойпырым-ай, шайтан азғырды ма әлде жын көтерді ме, білмеймін, әйтеуір, бүлдірдім. Саған қарар бетім жоқ, әбден қара бет болдым-ау мен. Саған кім айтты бұл жайды, а?

	Алдаберген Мұхиттың кездік ұстаған оң қолын сол қолымен төмен түсірді де: – Әлгі сұлу қыз ғой мені арандатқан, бір көргеннен арбалдым, – деді.

	Мұхит үндеген жоқ. Мүйіз сапты кездігін қынабына салды да, аяғына жем түскен атша кібіртіктей басып үйіне қарай жүрді. Көкірегі ашып, көзінің алды суланды. Іле-шала артқа қарай мойнын бұрды да:

	– Саған ем қонбас, Алдаберген. Өзіңнің ақмақ басыңмен бір рулы елді бір сәтте жерге қараттың ғой. Қолың көтере алмайтын шоқпарды қарыңа неге қыстырдың? «Өлімнен ұят күшті» деген ақылды неге аяқасты еттің, а? Әлде мұны әдейі істедің бе? – деді. Деді де, жауап күтпей ілгері аттады.



	***

	Күн тұсау бойы көтерілгенде Мұхит бауырылды ерттеп мініп шығысқа қарай шоқырақтата жөнелді. Сәске түсте Беласқанға жақындаған көш көзіне түскен соң аттың тізгінін тартып, текірікке ауыстырды. Сүт пісірімдей уақытта көштің соңында көлденең тұрған егде кісіге таяу барып, атынан түсе қалды да:

	– Ассалаймағалейкүм, ағасы, көш көлікті, сапар сәтті болсын! – деді әнші оң алақанын көкірегіне қойып.

	– Уағалейкүмассалам, Мұхитжан, келер деп алаңдап-ем, көңілім алдамапты, – деп егде кісі жылы шырай көрсетті де: – Қайық, осы араға біраз аялдап, жайланайық. Арбадағы қызыл тұсақты тездетіп сойып, қазанға түгел салыңдар. Бір арбаның тертесін көтеріп, көлеңке жасай қойсаңдаршы. Ән мен әнші кеп қалды ғой. Бәйбіше, шай қамына өзің кіріс, қақталған сүрің болса, бөлек ас, – деп дауыстады Шарболат.

	– Ау, отағасы, төрт қанат киіз үйді шапшаңдатып тіге қоймаймыз ба, сыйғаны ішінде, сыймағаны сыртында болады. Бәсе, бәсе, Мұхитжан бізді әнімен қарсы алды ғой, әнімен шығарып салар деп ойлап-ем, ой, дүние-ай, өмірдің өзегі әнмен сабақтасып, қанаттасып, қабысып жатыр-ау! Мұхитжан аманесенсің бе, шырағым. Қызым, а, қызым, әнші ағаңа сәлем бер, – деп бәйбіше бәйек болды да қалды. Бірақ дауысы естілгенмен, өзі көрінбейді.

	– Апырау, ағасы-ай, соншама әбігерленгендеріңіз не? Мен сәлемдесіп, жол болсын айтайын деп, басқа шаруам жоқ, – деді Мұхит төңірекке көз жүгіртіп.

	– Оқасы жоқ, сенің келгенің жыл құсының ұшып келгенімен пара-пар, – деді егде кісі дауысын көтеріңкіреп.

	Әп-сәтте киіз үй де тігілді. Жал басы той-думанға айналғандай көрініс берді. Басында сәукеле, үстіне мәндаладан тігілген ұзын көйлек, аяғына өкшесіне тиын қадалған көксауыр кебіс киген Сәнім қыз келіп:

	– Әнші аға, сәлем бердік, қош келдіңіз, – деп басын игенде, сыңғырлай күлген бәйбіше: – Оу, менің қарғашым әнші ағасына сәлемді салтанатты түрде берем дегесін қарсы болғаным жоқ, – деп отағасына жасқана қарады.

	– Әп, бәрекелді, қызым, киімің өзіңе үйлесіп тұр, жөн, жөн, – деді Шарболат екі алақанын ысқылап.

	Киіз үйдің төріне жайғасқан Мұхит домбырасын керегеге сүйей салды да, жаңағы періште қызды көз алдына қайта бір елестетуге тырысты. «Сәл-пәл шалқақтау кеудесіндегі қос анары түйіліп мен мұндалайды; ақ қағаздай аппақ бетіне пісте мұрны мен қып-қызыл үлбіреген еріні ерекше сән беріп тұр; ұзынша кірпігінің аясындағы ағынан қарасы көбірек қос жанары піскен шиедей мөлдіреп, кісіні еріксіз баурайды; байқаған адамға қиылған екі қасы жоғары-төменді қозғалып, ай маңдайын одан сайын нұрландырып, аша түскендей; үлбіреген ақ тамағымен қабысқан иегі, аққу мойыны мен тіп-тік қос иығы қағілез денесін ашаң тарттырып тұр; күн сәулесін өткізетіндей жұпжұқа екі құлағына ілінген күміс сырға сәндене жылтылдайды. Өкшесін қаққан қос бұрымына қоса өрілген шашбау көрер көзге көрінер-көрінбес ғана екен. Ойпырым-ай, жүрек соқтырып, қан тасытатын, иілмейтін емендей жігітті иілдіретін ғажап сұлулық қой мынау», – деп іштей күбірледі ол.

	Дастархан жайылып, шай қамы жасалды. Екі сары самаурын бір-біріне арқа сүйей бірсарынды дыбыс шығарды. Екі жас келіншек бір-біріне қарсы қарап шай құюға отырды. Шоқяқтағы шағын шәйнек екеуара біресе бір қолдан, біресе екінші қолдан өтіп, қайтадан шоқаяққа орнығады.

	– Шырағым, ата баласы екеніңді көрсеттің. Төріңе отырғызып, дәм сыйладың, әніңмен сусындаттың, әбден риза болдық. Енді, міне, артымыздан келіп, сәтті сапар тілеп тұрсың. Бағың жансын, айналайын, – деді сөз бастаған егде кісі.

	Үй толы адамның есіл-дерті дастархандағы тағамда емес, ән мен жырда екені аңғарылды. Осыны байқаған әнші шай орталағанда үкілі домбырасын қолға алып:

	– Ағасы, әншінің қолынан келетіні ән салу, рұқсат етіңіз, бірдіекілі ән шырқайын. Мынау «Дүние-ай» әнімнің екінші түрі.

	Домбыра пернесі алысырақ қалып, оң қолдың бес саусағы тиектің тұсынан шанаққа дыбыс берді де, өне бойды шымырлатқан әуен тым асқақ, тым биікке көтерілді.



	– Дүние-ай, құбыласың қалай-қалай,

	Пендені тартқылайсың олай-бұлай.

	Жел болып, желкен мініп, алыс кетсем,

	Артыма мен жүрермін, қарай-қарай.

	Оу, қарай-қарай, еу, қарай-қарай-ай!



	– Па, шіркін, беу, дүние-ай! – деді босаға бетте отырған ашаң жігіт.



	– Дүние-ай, сен қаларсың, мен кетермін,

	Сызылтып, ән бесігін тербетермін.

	Әніммен найзағайдай шатырлатып,

	Нөсердей қара жерді селдетермін.

	Оу, селдетермін, еу, селдетермін-ай!



	Дүние-ай, заман солай, адам солай,

	Жаратқан бір тәңірім далам солай!

	Кеудемді ащы айқаймен аша түсіп,

	Әндетіп «Дүние-айды» салам солай!

	Ей, салам солай, еу, салам солай-ай!



	– Пай, пай, шындығында көкіректі ашатын, көңілге су құятын, адамды ой бесігінде тербететін ән екен, шырағым, – деді егде кісі.

	– Е,е, көзге жасты еріксіз келтіретін ән екен, – деді жаурынды қара жігіт басын шайқап.

	– Мұхит аға, кеше үй маңына барып, сіздің әніңізді тыңдап, жылап та алдым. Бір ғажабы, түнде түсіме енді, – деді Сәнім қыз мұңая сөйлеп. – Көкем менің әнші болуымды қалап еді, әй қайдам! Сіз неше жасыңызда ән салдыңыз?

	– Шамамен он бір – он екі жасымда.

	– Мәссаған, мен он бестемін ғой. Ештеңе шықпасын сезген соң ән менен қашып кеткен екен, е, е, бәсе!

	– Отырғандар ду күлді.

	Табақ тартылып, ет желінді. Сорпа ішіліп, ас қайырылды. Мұхит қонақкәде ретінде «Иісмай», «Қара қаншық», «Ақ жайық», «Аққуым-ай» әнін шырқады.



	– Аққуым, көлге қонбай аспандайсың,

	Ілер деп Ақсұңқар құс жасқанбайсың.

	Жалғызбын, сыңарымды жоғалттым деп,

	Үніңді сұңқылдатып астарлайсың.

	Ей, ей, аққуым, Қоя тұрып өзгені,



	Сырласайық кел бері, Сырласайық кел бері!

	Аққуым көлге қонбай қайда кеттің,

	Табам деп сыңарымды байлам еттің.

	Өзіңе арнап салған осы әнімді

	Аққуым тыңдаса деп арман еттім.

	Ей, ей, аққуым, Қоя тұрып өзгені,

	Сырласайық, кел бері,

	Сырласайық, кел бері!



	– Мұхитжан, Жаратқан ием жар болсын өзіңе. Көмейіңнен ән кетпесін, қолыңнан домбыраң түспесін, қарағым, – деді Ұлтуған бәйбіше назарын төмен салып.

	– Бізбен бірге жүріп, сайрандап қайтсайшы. Бұған ағам да қарсы болмас, – деді жауырынды қаражігіт тамағын кенеп.

	– Иә, иә, апырай десейші, өзіңе шаң тигізбес едік, – деген ықыласты сөздер төрт қанат киіз үйді кернеп кетті.

	– Ниеттеріңізге рақмет, Алладан қайтсын. Өмір болса, өздеріңізді іздеп барармын. Жүрекке жақын тартқан жандарды неге іздемеске? Міндетті түрде сапарлаймын, – деді әнші толғана сөйлеп.

	Мұхит Шарболатпен кеуде қағысып қоштасты да, қаумалап тұрғандарға басын иіп, ізет көрсетті. Сәнім қыз, жанаса беріп, әншінің қолына түйіншек ұстатты.

	– Қош, қарағым, – деді бәйбіше көзіне жас алып.

	– Қош, – деді жауырынды қара жігіт.

	– Көріскенше, – деді ақ құба өңді, етжеңді әйел күрсініп.

	– Көке, бізді сағындырмай тез кел, мен сізден ән үйренемін, – деді кішкентей қара бала оң қолын көтеріп.

	Мұхит атына тақым салды да, аяңдата жөнелді. Артына бұрылып қараған жоқ. Сәнім қыздың жанары ма, кім білсін, әйтеуір, қос жауырынының ортасы қызып, тамағы құрғақсыды. Он саусағы өз-өзімен жыбырлап, кеудесін бір ән сарыны қысты. Көз алды мұнарланып, көкірегі сыздады. «Әу» десе, атылғалы тұрған әуезді күшпен басты да көңілін басқаға аударды.

	«Апырай, Алдаберген жөнінде бір ауыз сөз айтылмадыау! Кісіліктері аспандаған адамдар екен, шіркін! Өйткені көшбасшысы өте ақылды кісіге ұқсайды ғой», – деді ол дауысын шағарып.



	***

	Содан бері бір жылдың жүзі өтті. Берген уәдесін жұта алмаған әнші сәрсенбінің сәтіне атқа қонған. Бағыты – Көкжар, одан Тұзтөбе. Міне, көптен бері көкірегін толғантқан әннің де сәті түсті. Әншінің бұл сапары, Алла тағала қаласа, ұзақ сапар болмақ. Тұзтөбеден – Қобда, Ақтөбе, одан Мұғалжар, одан Жем, Жемнен – Жылыой, одан – Гурьев, одан – Сарайшық, Сарайшықтан – Дендер, одан – Теке, Текеден – Сарытау...





МӘЖІЛІС ДЕПУТАТЫ




	Алдарына ақ қағазға баданадай боп басылып келген заң жобасына біреулері есінеп отырып, енді біреулері ұйқылы-ояу керіліп отырып көз жүгіртетін депутаттар Мәжіліс төрағасы Жайық Еділұлының дүйсенбі күнгі хабарламасынан кейін еңселерін көтеріп, еміне-еміне қалысты.

	– Мырзалар, – деді жан-жағын шоли қараған ол өткір жанарын алапаттай залда шашылған тарыдай боп бастары бірікпей отырған депутаттарға түсіріп, – немене тағы да елде жоқ тұмау бізге келген бе, сиреп қалыппыз ғой. Әлде дүйсенбі ауыр күн бе?! Түсінбеймін, әлде айлық беру үшін табель жүйесін жүргізуді қолға алып, адамдарды бас-басына санаймыз ба, а?

	Төрағаның үні шыңылтыр әрі шымыр шықты. Залдан дереу дауыс көтеріп, өзін-өзі көрсетіп қалған ешкім болмады. Бір сәтке тым-тырыс тыныштық орнап еді, оны Жайық Еділұлының өзі бұзып: – Сәрсенбінің сәтінде ауыл проблемасын тереңірек қозғап, Мәжілісте сөз етеміз. Мәжіліске қатысуға Елбасы келісімін берді. Ал, ойланыңыздар, бар мен жоқты безбендеп, былжырамай, қадау-қадау, нақты-нақты істердің төңірегінде ғана сөйлейік. Құдайға да қажеті жоқ бірдеңені ойлап тауып Президенттің басын ауыртпайық. Ауылды білетіндер ғана пікір айтсын да, білмейтіндер артын қысып отырсын.

	– Сонда бұл мәселе тым жалпыламалау ма, қалай? Ауылды бүйту керек, ауылды сүйту керекпен ғана тынамыз ба, әлде экономикалық анализ жасап, жіліктейміз бе? – деді орнынан жартылай көтерілген Еренғайып Сейсенбіұлы.

	– Ей, шырағым-ау, жілігің не сенің, түйе сойып жатқан жоқсың ғой жіліктейтін. «Осындай отырыс жуық арада болады, іштей дайындалып жүріңдер» дегеніме жарты жылдан асты емес пе?! Ауыл жөніндегі дәйекті деректерді дөп басып, пайдаланайық. Қолдарыңда өткенде үлестіріліп берілген шағын кітапша бар ғой, соған зер салыңыздар. Әйтеуір, ұсыныс-пікіріміз жинақы әрі өміршең болсын! – Төрағаның осы сөзден кейін қабағы шытынап, оң көзі жасаурап кетті. Маңдайын ұлғайтып, кейін ысырыла бастаған селдірлеу шашын сұқ саусағымен сызғылады да, ақ көйлегінің жағасын бүріңкіреп тұрған қыпқызыл галстугын сәл-пәл босатқандай қимыл жасады.

	– Әттеген-ай, бұл жайт қалай есімнен шығып кетті, білмеймін. Әйтпесе өткен аптада туған ауылыма іссапарға барып, не бар, не жоғын мұқият бағамдап, тергеп, тексеріп дегендей, қап, – деп санын шапалақтады Бейсен Шоқпарұлы.

	– Ей, сөзің бар болсын, бар болғыр, ауылда туғаның болмаса, үш жасыңнан қалада өстің ғой, сені ауылыңның азаматтары танымайды да, – деп ғылым докторы Асанбай оған бажырая қарап еді, Бейсен қарсы жауап қайыра алмай бүгежектеп қалды.

	– Апырай, сонда деймін-ау, үлкен кісі сөйлей ме, әлде баяндама жасай ма? Соның ыңғайына қарай сөзімізді саптамасақ, басқа жолды көре алмай тұрмын-ау! Мысалы, біздің ауылға қас қылғандай жоғары кернеулі электр желісі мен көгілдір отын да келіп қалыпты. Ауыз суы өткен жылы шешілген, тіпті проблема жоқ көрінеді, – деп Көрік кеудесін көтеріп сілкіне бастап еді: – Ой, сабазым-ай, желдей есесің-ау, осылай деп саған кім айтты? – деді иықтас отырған Жаңаберген залдағылар түгелдей естісін дегендей, қоңыр даусын күмбірлете шығарып.

	– Өткенде інім келіп кеткен, а, немене?!

	– Бәсе, сенің Астанадан аттап баспағаныңа биыл тоғыз жыл толды ғой...

	– Ой, сөзің құрысын, сенің баққаның мен-ау! – Көрік жанқалтасынан қолорамалын суырып, ен далада жалғыз өзі тұрғандай мұрнын шуылдата сіңбірді де, басын шалқайтып, көзін жұмды.

	Зал ішінде тағы да тыныштық орнады. Ең болмаса бір адам тамағын кенеп, саусақтарын сытырлатпай бейжай қалыпқа түсе беріп еді, кенет залдың алдыңғы оң жақ бұрышынан мысықтың мияулағаны анық естілді.

	– Мынаусы несі, апырай, ә? – деді алдыңғы қатардағы Уәли еңсесін тіктеп. – Залда тышқан бар-ау, шамасы, әйтпесе, мысекең қайдан жүр? Әлде ұйыққан мысық па екен, дыбысы жалынышты ғой, түге.

	– Ауыл жөнінде саған кеңес бергелі келген ғой, сірә, – деп Жаңаберген мысқылдап еді, залдағы елу шақты адам ду етіп бір мезетте күлді. Тіпті «күлмес» атанған төрағаның өзі де сәл-пәл езу тартып, қатқылдау өңін біртоға жібіткендей болды.

	Сегізінші қатардың шет жағындағы өз орнына жайғасқан Қасым Тәуекелұлын мына хабарлама тосыннан естілген жаңалықтай серпілтіп тастады. «Көкейімді көптен мазалап жүрген сөздерімді лықытып сыртқа шығаратын сәт енді туды. Құдай қаласа, Елбасының алдында қысылмай-қымтырылмай ойымдағымның бәрін жеткізе айтсам, көкірегімнің қақпағын айқара ашып, тынысымды бір кеңейтіп алмаймын ба? Мұндай оңтайлы жағдай енді туа бермесі айдан анық. Әлде ауылға телефон соғып әкеммен ақылдассам ба екен?! Жо-жоқ, ол кісіні бейтарап қалдыра тұрайын. Уақыт бар ғой, сөйлейтін сөзімнің жобасын қағазға түсіріп алмаймын ба? Бірақ бұл баяндама емес қой, қағаздан оқитын. Сөзімді бір арнаға тоғыстыра алмай былжырап кетпесем болғаны. Бұрын-соңды тап осындай келелі жиында сөз сөйлеп көрмеген байғұс басым мінберге шыққанда жүрегім кеудеме сыймай атойлап, есімді шығармас па екен?! Бұхар жыраудың:

	– Ел бастау қиын емес, Қонатын жерден көл табылады. Қол бастау қиын емес, Шабатын жерден ел табылады.

	Шаршы топта сөз бастаудан қиынды көргем жоқ, – деуі басына түскесін мақамдағаны ғой. Әйтпесе Абылай ханды тезге салатындай сөз сөйлеу кім болса соның қолынан келер ме? Сонда Бұхар Абылайға «Қалтаңдап жүріп күнелтіп, Үйсін Төле билердің, Түйесін баққан құл едің», – дейді-ау! Па, шіркін, «сөз сүйектен өтеді, таяқ еттен өтеді» деген мақал атам қазақтың сан ғасырғы өмірімен бірге жасасып келе жатқанына шүбә жоқ деп іштей толғанды.

	– Депутат мырзалар, бүрсігүні мәжілісте кім сөйлейді, кәне, қолдарыңды көтеріңдерші, жалпы санын шамалап отырайық, – деп төраға залдағыларға үңіле қарады.

	Атшаптырым залда отырғандардың екеу-үшеуі ғана қолдарын көтерді.

	– Кәне, кәне, белсендірек болайық! Біреу, екеу, үшеу, төртеу, осы ма, бар болғаны. Немене өзі «үндемеген үйдей пәледен құтылады», деген нақыл сөзді бойларыңа сіңіре жаттап алғансыңдар ма? – төраға тағы да қабағын шытты.

	– Депутаттардың бүгін келе алмағандары шұғыл түрде хабарланды, сәрсенбі күні ертеңгі сағат тоғызда ауруы да, сауы да түгелдей жиналады, – деді Күнсұлу күлімсірей сөйлеп. – Мойнына таққан алтын алқасы көлденен түскен жарыққа шағылысып, ерекше құбылып тұр. Үстіне киген қызғылт костюмы толықша мықыны мен толық балтырын көрер көзден көлеңкелеуге тырысқанымен, аққу мойыны мен алма төсін көлеңкелей алмапты.

	– Жөн, жөн, Күнсұлу, Мәжілістің мәртебелі мырзаларының екі аяғын бір етікке өзің тықпасаң, ол мықтылар менен ығысуын қойды білем. Бірақ төрағаның аты төраға, оның қолында біраз билік бар. Төраға шамданбасын, ол шамданса, заңға сүйеніп шамданады, – деді Жайық Еділұлы әдемі келіншектің ақшыл жүзіне жанарын тіктей қадап. – Бүгін келмегендерге дүйсенбі күнгі мәселені жүйелеп, түсіндіріп айттың ба? – дегенді қосып қойды.

	– Айтқанда қандай, Жайық Еділұлы, саңырау адам еститіндей, мылқау кісі ұғатындай етіп ежіктеп тұрып айттым.

	– Осы сөзінен кейін Күнсұлудың құлағындағы сырғасының жылтылы мойнындағы алтын алқаның жарқылына қосылып, омырауында адам көзі тайғанайтын алқызыл түсті сәуле пайда болды.

	«Апырай, бұл келіншектің өзі де, сөзі де сұлу, жайнап-ақ тұр, шіркін! Депутаттардың жетпіс-сексенін осындай жастар құраса «ақыл жастан» демей ме балаларымыз», – деп күбірледі экономист ғалым Тәңірқожа. Сол сәтте өзінің жетпістің үшеуінде екені есіне түсіп, өз ойынан өзі шошып кетті де, біреу-міреу күбірлегенімді естіп қойған жоқ па екен дегендей, айналасына ұрлана көз тастады.

	– Сонымен, мәселе түсінікті ғой, мырзалар, ойланайық, толғанайық, әйтеуір, Елбасының алдында міңгірлеп жер болып қалмайық! – деп сөзді түйіндеген төраға үстелді қолындағы қарындашпен тықылдатты да: – Ал «Табиғат туралы» заңның алтыншы бабына кім пікір айтады, тез, уақыт өтіп бара жатыр, – деп залда отырғандарды тап қазір көргендей, иегін көтеріп бажырая қарады.

	***

	Парламент үйінен кешкі сағат сегіздерде шыққан Қасым Тәуекелұлы көше бойлап біраз жаяулатты. Қол созымдай жердегі пәтеріне мәшинемен баруға жұрттан емес, өзінен-өзі ұялады. Әйтпесе кезекші жеңіл мәшине дайын, қала ішінің кез келген бұрышына апарып тастап, алып келеді. «Апырай, Парламентке депутат болып сайлануға үлкен де, кіші де, еркек те, әйел де неге құмар десе, мұнда жұмақ екен ғой. Дағарадай сайлы пәтер жиһазымен айнадай жарқырап иесіне қызмет етіп тұр. Бесінші қабатқа көтеріліп, тізеңе салмақ салмайсың, лифт зыр етіп, түп-тура есігіңнің алдына келіп тоқтайды. «Мұны алмаймын, тым үлкен ғой», – деуге батылы бармады. Төрт бөлмеде келіншегімен екеуі. Екі баласы әкешешесінің қолында, ауылда. Бірінші рет айлық алғанда, қысылып, қымтырылғаны-ай! «Бұл қайдағы уыс-уыс ақша, мүмкін есепшілер қателескен шығар», – деп бір ай бойы күмәнданып жүр еді, жоқ, күмәндануы бекерге шықты. Міне, жетінші айға аяқ басты, айлығының қанша екенін келіншегіне де айтқан емес. «Мұның не, ұят емес пе, күні-түні жер жыртып немесе домна пешінде шойын құйып жүрсің бе?» десе жақсы, «Алақай, ақшаға бір қарқ болдық-ау, ой, рахат-ай, рахатта өмір сүретін болдық-ау! Салулы төсек, салқын үй, не ішіп, не киеміз демейміз», – деп алақанын шапалақтаса қайтемін? Келіншегі біртоға жуас, көрсеқызар емес сияқты, бірақ кімнің ішіне кім кіріп шыққан. «Дүние қызыл түлкі бұлаңдаған» деп әндетсе қызық сонда болар». Бұл осындай қат-қабат ойларын әлде де жалғастыра беруі ниетінде еді, сыралғы болып қалған екі аяғы мұны артық-ауыс жүргізбей, сыртқы есіктің алдына алып келген екен. Бұл кіреберістің оң жағындағы шағындау бөлмеге орналасқан кезекші-қарауылға оң қолын көтеріп сәлемдескен рай танытты да, бүгін ғана киген аяқкиімін сықырлата басып, лифтіге қарай жүрді.

	Келіншегі Зағипа мұны ішкі есіктен қарсы алды. Жүзінде қуаныштың табы бар екенін байқаған Қасым: – Немене жайшылық па? – деп ернінің ұшымен айта салып еді, – Атам телефон соқты, амандық болса, қысқы каникулда шешең екі баламен барып, төртбес күн болып қайтар дейді. Мал-жан аман, көршілер сәлем айтып жатыр дейді. Сосын бар ғой, Сәлима ұл тауыпты, үшеуі қыз еді ғой, шешін, тамақ дайын, сен ертерек келіп қалама деп, еттің қамырын да қайнатып едім, аздап езіліп кетіпті, кешірім сұраймын, – деді Зағипа бастырмалата сөйлеп.

	– Телефонмен қамыр езіліп барады, тез кел деп айта салғаныңда қызметтен сұранатын едім...

	– Қой, көтек, ұят қой, әрі телефон дегеніңе адам сенуге болама, басқа біреуге түсіп кетсе, масқара қылып. «Аш құлақтан тыныш құлақ» деген. Маған әперген ұялы телефоныңды өзің алсайшы, бәрібір мен оны пайдаланбаймын.

	– Бір басқа, біреуі жарайды ғой...

	Біраздан кейін төсекке жайғасқан Қасым тағы да ой құшағына беріле бастап еді, келіншегі: – Отағасы, әрі ойлап бері ойлағанда қала маған қол емес екен. Ауылға кетейікші, рахат өмір ауылда ғой. Күннің қалай батқанын байқамай қаласың. Таң атқаннан кешке дейін тыным таппайсың, – дей бергенде, Қасым: – Үйде жалғыз отырып ішің пысса, көшеге шық немесе тамақты ішіңкіреп бесалты килодай салмақ қос, әйтеуір, өзіңді-өзің зеріктірме, газетжурнал, кітап оқы, – деді де, телевизорды іске қосты.

	– Ауылды сағындым, – деп сыбырлады Зағипа, – кетейікші...

	– Ауызша айтқаныңа сенбеймін, Парламенттің атына өтініш жазсаң ғана оқып көрелік, – деп әзілдеді ол.



	***

	Шаруа қамымен тыным таппай, күні-түні шапқылап жүрген мұны аяқ астынан аудан әкімі «тез жетсін» деп шақырған соң, таңнан тұрып, жеңіл мәшинесін от алдырған. Содан үш-төрт сағат жүріп, күндізгі он бірлерде әкімнің кабинетіне кіруге ыңғайлана беріп еді, есікті Нұрлан Есболатұлының өзі ашып: – Ә, аманбысың, мен сені күткелі қашан, – деп екеуі қосарлана ішке енді.

	– Сені шақырғандағы себеп, өзіңді «Нұр Отан» партиясы атынан Парламент Мәжілісіне депутаттыққа кандидатураңды ұсынайын деп жатырмыз. Ауданда сенен ыңғайлы, сенен белсенді жас жігіт жоқ екенін жұрттың бәрі біледі. Саған аудан халқы сенім білдірейін деп отыр. Солай, батырым. Осы аптаның аяғында өзіңді облыс әкімі қабылдайды. Сонан соң бір айдай сайлаудың кәкіршүкір шаруасы. Қарсы емессің ғой...

	– Мүлдем қарсымын. Шаруа бастан асады. Қайыңды ауылындағы мектеп құрылысын тездетіп аяқтау керек, бір, сосын жиырма шақырымдай жолдың әуре-сарсаңы жеткілікті, екі; электр желісі бағаналарын тартып үлгерген жоқпыз, үш; бордақыда тұрған қырық шақты өгізшілерім әлі саудаға түскен жоқ, төрт; туып-өскен ауылым менен тек қана жақсылыққа толы жаңалық күтіп отыр, бес.

	– Немене мектеп құрылысына деп бөлінген қаржы есепшотқа әлі түспеп пе? – Әкімнің қараторы өңі қатқылданып, көз жанары ашыла бастады.

	– Түсуін түсті, бірақ дәрігерлік пункт, тігін цех, шаштараз үйінің құрылысына ақша бөлінбепті ғой. Олар мүлдем есепке алынбаған. Соған қажетті теңгені мен өз қалтамнан амалсыз бөлдім. Бұл Оралдан осы жетіде әкелінетін электр бағаналары мен желісіне арналған қаржы еді, енді олармен ақшалай емес, малдай есептесуге тура кеп тұрғаны.

	– Сонда қалай темір бетон бағанаға сұраныс беріп жүрсің бе? Оның сымының өзі, қалай аталатын еді, электр желісі дей ме, қосарланғанда ақша шақ келтірмейді ғой. Сен де, әйтеуір, сол шағын ауылға тоқ беретін моторды бір миллион теңгеге сатып алып, тынышталатын едік. – Әкім алдындағы қағазын үстелдің үстіне ығыстырып, екі қолымен екі шекесін қысты. – Әкең не дейді, ақылдастың ба? Малымды бостан-босқа шашасың, қайтарымы жоқ деп тежегішті басып қалмасын, сонда болар, әлеу-лайым!

	– Ол жағынан қам жемеңіз, өзі ғой бастама көтерген «Туған ауылды көркейтейік, жасыл желекке бөлейік, бұл ауыл сонан соң Кеңес Одағының Батыры Сақыпкерей Жаңақабылов атындағы ауыл болады», – деп ұрандатқан. Менің шаруам ол берген малдың жөнін тауып, қажетке жарату.

	– Қанша малдарың бар, осы? Абайла, ауданның бюджетінен енді бір тиын да бөлінбейді. «Ақшаны бостан-босқа шашасыңдар», – деп облыстағы бастықтар өткен басқосуда маған тап-тап бергенін қайтерсің.

	– Төрт түліктің бәрі бар.

	– Саны қанша, саны. Қорықпа, мен сенен соғым сұрамаймын. Және ешкімге жария етпеймін де. Бизнес дегенің құпиялықты сүйеді. Оны өзің менен жақсы білесің.

	– Үш мыңдай қой, алты жүз бастай ірі қара, екі жүздей жылқы, елу шақты түйе бар.

	– Ым-ым, оның бағып-қағуы бар, қысқы жемшөбі бар, қасқыры бар, техниканың шығыны бар дегендей, шалдың кеуде қағып, мақтанатындай малы жоқ екен ғой. Мен Қайыңдының жота-жотасының бәрі Тәуекелдің малы деп жүрсем.

	– Айтпақшы, бордақыда аз-маз өгізше, жүз шақты қой, он жылқы, екі түйе бар.

	Әкім кенет қарқылдап күліп жіберді де, орнынан тік тұрып ішін басып ұзақ күлді. Содан соң терезе алдындағы графиннен жарты стақан су ішті де: – Түйені бордақылайды дегенді өмірімде сенен естіп тұрмын, ой, ішім-ай! Қатырасың-ау, тура. Түйе деген айдалада жайылып семіретін мал емес пе, а?! – деді.

	– Егер бабын тапсаң, түйе жатып та, тұрып та семіреді.

	– Жарайды, бұл шаруаны кейінге қалдырайық. Депутат боласың дедім бе, боласың. Астанамызда бізден де бір дөкей талтаңдап жүрсін-тағы. Астанаға қарап біз де бір аузымызды кең ашып есінейік-тағы. Қашанғы бұға береміз. Осыған сенің кандидатураң дәл келіп тұр. жасың отыз екі де, білімің жоғары, партия мүшесісің, кәсібің – бизнес. Шағын және орта бизнесті Елбасының өзі қуаттап қолдап отыр. Қайталап айтамын, сен саудагер емессің, нағыз бизнесменсің, білдің бе? Шаруаның бәрін шалға қалдыр да, өзің білдей бір депутат бол. Шал әлі қуатты, бәрін қатырады, мен оған көмекшілікке Айдарды беремін, анау-мынау емес, өзімнің орынбасарымды.

	– Әкеммен ақылдасайын, не айтар екен? Мүмкін басқа ойы бар шығар.

	– Мен Тәкеңмен алдыңғы күні ақылдасып, кеңесіп дегендей, оның «жарайдысы мен мақұлын» алып қойғанмын. Оны саған айтпаған ғой. Шалдың жамбасына басып жатқан тиын-тебені бар ма? Жұрт неге сол кісіні шық бермес Шығайбай дейді?

	– Ақшасы бар ма, жоқ па, оны бір Алла мен өзі біледі. «Қатты жерге қақ тұрар, қатты адамға мал тұрар» деген мақалды әбден жаттап өскен шығар. Айтпақшы, Озғанбайды неге депутаттыққа ұсынбайсыз? Ол менен сауатты әрі орысшасы да мықты. Кезінде Мәскеудің Ломоносов атындағы университетінде оқыған. Менен көп болса он жас үлкендігі бар. Қара сөзге дес бермейді, ағып тұр-ау, шіркін! Ұйымдастыру жағына да шебер.

	– Ойбай, менен басқа адам естімесін бұл сөзіңді. Ол көк мылжың Парламенттегілердің миын ағызып жіберер, – деп әкім орынтағына сылқ етіп отыра кетті.

	– Түсініңіз, Нұреке, менен депутат шықпайды. Өзімнің шамамды өзім білемін дегендей. Қинамаңыз мені, малымды бағып, шалдың қолтығында жүре берейін. Және қолға алған істерімді жарты жолда қалдырып, лауазым иесі болам деуім сатқындықпен бірдей емес пе! Әкем сізге мақұл дегенмен, құдай білсін, бүгін кешке оның қандай мінез көрсететінін. Тағы да сұрақ-жауапқа отыратын шығармын.

	– Бітті, бұл мәселеге қайтып оралмайық, одан да тездетіп құжаттарды дайындайық. Облыс әкімінің сенің құжаттарыңды күткеніне бүгін екі күн.

	– Нұреке-ау, менің жұрт алдында дұрыстап сөйлей де алмайтынымды білесіз бе? Озғанбайша сайрап кетсем бір жөн. Сөздік қорымда сөз аз, сасқалақтап қалатыным және бар. Саясаттан да мақұрыммын.

	– Болды, басымды ауыртпа. «Сөйлей-сөйлей шешен боласың, көре-көре көсем боласың» деген бабаларымыз, – деп әкім орнынан көтерілді.

	Есік сықырлай сәл-пәл ашылып, ар жағынан: – Кешіріңіз, Нұрекем, мен келдім, бәрі дұрыс, – деген әйелдің еркетотайлау дауысы естілді.

	– Жақсы, жақсы сәл кідіре тұр, – деді әкім қозғалақтап. – Сосын телефон трубкасын көтеріп: – Сағира, Тәуекелұлының барлық құжаттары дайын ба, қазір біз барамыз, – деп Қасымды оң жақ қарынан қысып ұстаған ол кабинеттің есігін иығымен ашты.



	***

	Бар-жоғы екі-үш айда Қасым Мәжіліс депутаты боп айды аспаннан бір-ақ шығарды. Аудан қолдады, облыс қолдады,

	«Нұр Отан» партиясы атынан түсетін кандидаттардың алды болып тізімге ілікті. Әйтеуір, аяғы жерге тиген жоқ. Астанаға барып, депутаттық мандат алып, үш-төрт күнге іссапармен ауылына келді. Ауыл-аймақ дүрліге көтеріліп, мұны қолпаштап, жылы-жылы сөздерін айтты. Біреулері үйіп-төгіп тапсырыс бере бастады. Біреуінің бір үйір жылқысы ұрланған, біреуінің сиырлары аусылмен ауырып өліп қалған, оған төлемақы мүлдем мардымсыз. Біреуінің пәтері жоқ, енді біреулерде жұмыс жоқ. Қасым бәріне де «көрерміз, көрермізбен» жауап беруде. Кейде қойын кітапшасына түртіп алады. Аудан әкімі Нұрлан: – Депутат – халық ұсынып, халық сайлаған өкіл, сондықтан оның қолында көп күш бар. Енді маған шапқылауларыңды доғарып, Қасымға айтыңдар, арыз-шағымдарыңды, – деп көпшілікті қыздырып қояды. Сонымен, үш-төрт күн де өте шығып, Қасым жолға дайындалды, келіншегі өзімен бірге жүретін болды.

	Әкесі ауыл ересектерінің басын қосып, дастархан жаятын ыңғай білдірді. Кеште біраз адам жиналды. Құшақ-құшақ тілектер айтылды. Бір кемпір елу грамдай ақ арақты сұрап ішіп еді, ол аздық етті ме, «Тағы елу грамдай құй», – деп бұйырды. Сонан соң әнге басты.

	– Е, ей, ай, ау,

	Астыма мінген көк құнан,

	Көк құнанды ат қылам.

	Көлденең көзін сүзбесін деп-ау,

	Шалыма соны бақтырам.

	Е, ей, ай, ау,

	Басымда менің ақ шәлі,

	Ілмеймін көзге басқаны.

	Қасымжанның жолы боп-ай,

	Ашық болғай аспаны.

	– Ой, дөйт, дерсің, қалай-қалай сілтейді-ай, мына кемпір, – деп мұрыны қып-қызыл шал қозғалақтап қойды.

	– Тағы бір елу грамм құйсаңдаршы Сәнімге, – деді үй иесі сырықтай балаң жігітке иек қағып.

	–Әй,бұлкемпіржақсыішеді,анадаАқниеттіңшілдеханасында бір өзі бір стакандай арақ ішті, – деді қиястау отырған сәлделі бәйбіше даусын көтеріп! – Ішсін, тойда ішпегенде қайда ішеді. Мас болса, шалы бар үйіне көтеріп апаратын, – дегенді қосып қойды. Елу грамм ақаңды тартып жіберіп, кемпір тағы әндетті.

	– Е, ей, ай, ау,

	Арманым менің алыста,

	Қарышта дауысым қарышта,

	Қасымжанға ілесіп, ай,

	Бірге ұшармыз Марсқа.

	– Ойпырым-ай, мына Сәнім суырып салма екен ғой, ой, көп жаса, көп жасағыр, – деді қызғылт мұрынды шал екі алақанын шапалақтап.

	Кемпір қолына ұстатқан шашақты домбыраны қағып-қағып жіберіп, үй иесіне жүзін бұрып:

	– Е, е, ай, е,

	Тәуекел бай сенбісің,

	Көрсетші байлық белгісін.

	Неге ішпейсің жүз грамм,

	Мына кемпірден кембісің?!

	Е, е, ай, е,

	Тәуекел деген атың бар,

	Еркек деген затың бар.

	Ішпесе, Тәуекел ішпесін,

	Біз ішейік қатындар.

	Дастархан басында отырғандар күлкіден қыран-топан болды. Кейбіреулері шиқылдап, біреулері қарқылдап, үйді бастарына көтерді. «Апырай, ойпырым-ай, ақын екен ғой, неғып білмегенбіз», – деп жұрт дуылдап кетті.

	– Ай, жарайсың, Сәнім жарайсың, мә, мынау – маған шығарған өлеңіңнің байғазысы, – деп Тәуекел кемпірге тұтас бес мыңдық ұсынып еді, сәлделі бәйбіше: – Әй, Тәуекел, айдажылда жасап жатқан бір тойың ғой, бес мың теңгеге қосақтап мал ата, қалың жұрт құлақтансын, Қасымжанның жолаяғы болсын, – деді ашық-жарқын үнмен.

	– Аталы сөз айттың, Балғаным, Сәнімге бұзаулы сиыр атадым, ертең үйіңе апарып бергіземін, – деді үй иесі еңсесін көтере тізерлеп.

	Отырғандар тағы да дуылдай жөнелді. Түн ортасына шейін дастархан жиылмады. Үй иесіне риза болған жұрт алғыстарын жаудырып, таң ата тарқасты.

	Көздерін іліндіріп алып, үй-іші реттеліп шай қамына кірісті. Депутатты облыс орталығына апарып ұшаққа мінгізетін жолбасшы да, мәшине де сақадай сай тұрды.

	– Балам, – деді шай үстінде Қасымның шешесі, – алысқа кетіп барасың, жолың болсын, жолдасың Қыдыр болсын. Екі немерем менің бауырымда қалады, Алла беріп үшіншісі дүниеге келіп жатса, жөргегіне орап өзім алып келемін ғой. Сендерге әзір салмақ салмаймын.

	– Бұл бәйбіше енді сөйтеді, айтқанын орындатады, – деп Тәуекел езу тартты. – Сенің орның осы жер еді, бірақ азды-көпті Астананың дәмі тартқан екен, қисаңдамай, дұрыс жүріп, дұрыс тұр. Ортаңа бейімдел. Солай, шырағым. Мындағы шаруаны өзіміз көптеп, көлемдеп дегендей – бірдеңе қылармыз. Әйтеуір, үстіңнен көргенсіздіктің, білімсіздіктің, мәдениет сіздіктің иісін шығармауға тырысып бақ. Менің өтінішім – осы. – Әкесі баласын жаңа көргендей ежірейе қарап, неге екені белгісіз күрсіне дем алды.



	***

	Мәжіліс депутаттарының алды сағат сегізде келе бастады. Сағат тоғызда тайлы-таяғы қалмай жиналды. Күркілдей жөтеліп немесе мұрындары пышылдап, ия болмаса қызуы көтеріліп, қызара бөртіп тұрған ешкім байқалмады. Бәрі де сықиып киінген, үстерінен қымбат иісмайдың иісі аңқып алапат залдың ішін буландырып жібергендей.

	– Қалай, мырзалар, дайынсыздар ма, тағы да қайталаймын, бос сөз, белсіз сұрақ болмасын, – деді Жайық Еділұлы дауысын көтеріңкіреп. Теңіздің суы түстес костюмі мен сәл бедері бар ақ көйлегі, әр жерінде жұлдызшасы бар галстугы өзіне жарасып, өзін жасартып жібергендей. Тек аяғындағы қоңыр туфлиінің өкшесі биіктеу сияқты көрінеді сынай қараған кісіге, әрі басы үшкірлеу емес, сиыртұмсықтау екен.

	– Жайық Еділұлы, менде бір ұсыныс бар, – деді сылаңдаған сұлу келіншек Еркежан үнін әдейі көмейінен шығарып.

	– Иә, Қостанайдың кербезі, не дейсің? – деді төраға.

	– Президентке гүл ұсынсам қайтеді?

	– Т-т, те-к-к, – деп төраға тұттықты да қалды. Осыдан үштөрт минөт бұрын ғана жайнаңдап бетіне қан жүгіріп, бір орында шырқ көбелек айналып тұрған Жайық Еділұлының бет-жүзі көгістеніп, көмпістеу ерні ашылып, оң жақ қолының саусақтары өзінен-өзі жұмылып бара жатты. Бірақ, өзі айтқандай, төрағаның аты төраға ғой, бойын тез жиып, күлімсіреген кейіп көрсетті де:

	– Еркежан сұлу, бұл ұсынысың қабылданбайды, той емес қой гүл ұсынатын, – деді тісінің арасынан сыздықтай сөйлеп.

	– Кешіріңіз, – деді келіншек осы сәттегі төрағаның ауа райын байқап қалып.

	Президент тура сағат онда мәжіліс залына кіріп келді де: – Бәріңізге бір сәлем, – деп оң қолын жоғары көтерді. Депутаттар орындарынан тік тұрып қол шапалақтап қарсы алды.

	Жайық Елбасыға жақын отырғандықтан жанындағыларға сездірмей үңіле қарады. Аздап салмағын азайтқан ба, қалай? Денесі таралып, беталды қуаң тартыпты. Бірақ көз жанары сол отты қалпында жалындап, жарқылдап тұр. Өзі көңілді екен, езуінде күлкінің табы бар секілді. Бетпе-бет кездеспегелі үш-төрт айдың жүзі болыпты. Қазіргі заманда бір жетінің өзі ұзақ сияқты.

	«Иә, – деп іштей күрсінді төраға, – ел басқару, оңай шаруа емес...»

	– Жуырда бір ақсақалмен кездестім, өмір бойына ауылда тұрады екен. Сол қарт өз ауылының бүгінгі бейнесін суреттеп, шежірелеп берді, – деп бастады сөзін Президент. – Біз ауылдың мәдениетін, хал-ахуалын көтеріп жатырмыз деп мәз боламыз, ал жағдайы нашар, қақтығысып-соқтығысып қана күнін көріп жатқандар да біршама көрінеді. Қарт сөзін естігелі менде мүлдем маза жоғын жасыруға болмас. «Қоянның қашуына, мылтықтың басуы» дегендей, сіздер осы мәселені сөз еткелі жатыр екен деп естігенімде тіпті қуанып кеттім. Пікірлесейік, қайткенде ауыл проблемасын түбегейлі шешеміз, осы жайды кеңінен ақылдасып, бір тоқтамға келсек, едәуір тыныстап қалар едік.



	– Кәне, уақыт өткізбейік, кім сөйлейді? – деді төраға орнынан көтеріліп.

	Мінберге жай басып ғылым докторы Саттарбек Қарагөзов шықты. Залға асықпай көз жіберіп, кеудесін керіңкіреп, тамағын кенеп-кенеп алды да:

	– Мәртебелі Президент мырза, Сіздің уақыт тауып мұнда келуіңіз бізді мүлдем қанаттандырды. Мен қазір өзімді Мәжіліс залында емес, аспан кеңістігінде жүргендей сезініп тұрмын. Алла тағалам сізге мықты денсаулық берсін және береді де, – дей бергенде, Президент: – Сәке, тақырыптан ауытқымаңыз, – деп езу тартты.

	– Иә, иә, мен қалада туып-өсіп, білімді Мәскеуден алдым ғой. Меніңше, ауылды қалаға теңестіреміз деп тыраштанбай, ауылды ауыл күйінде қалдыру дұрыс шығар. Себебі олар мал өсіреді, малмен күнелтеді, – деп тыныстады Саттарбек.

	– Жақсы, жақсы, Саттарбек Мұсаұлы, отырыңыз, – деді төраға түсін суытып, – келіскеніміздей қысқа да нұсқа сөйлейік. Жалпылама сөздің қажеті шамалы.

	Тағы да екі-үш депутат мінберге шығып еді, олардың сөзінде нақты пікір айтудан гөрі ақылгөйсу басым болды.

	Төраға терлейін деді. Мойнын барынша созып, отырғандарды көзімен ішіп-жей қарады. Елбасы сабырлы күйінде алдындағы қойынкітапшасына әлденені тізбелеп жазу үстінде.

	– Депутат мырзалар, өзі ауылда туып, ауылда өскендерің бар ма, жазғы екі ай демалыстарыңда ауылды барып көргендерің бар ма? Әлде бәрің бірдей Дубайға немесе Қара теңіз, Ақ теңіз жағалауларына барып сайрандайсыңдар ма, а? Әншейінде ауыз жаппас, тойға барып ән таппастың кері болды ғой сіздердікі, а? – төрағаның үні шыңылтырлау, қатқылдау шықты.

	– Мен сөйлейін, – деп Қасым қолын көтерді.

	– Сөйтші, шырақ, сенің аты-жөнін кім еді? – деп төраға саусақтарын сілкіледі.

	– Қасым Тәуекелұлы.

	– Дұрыс, дұрыс, Қасым, әлгі Батыс өңірінен келген жігіт екенсің ғой, – деп төраға тағы да саусақтарын сілкіледі.

	Президент басын көтеріп, мінберге қарай адымдаған жігітке байыппен, салмақпен қарады.

	– Мәртебелі Президент, мені осы тақырып есімді біліп, етегімді жинағалы толғандырып келеді. Өйткені ауылда туып, ауылда өстік. Ауыл проблемасы «Қырымның қырық батыры» дастаны секілді күндіз-түні жырлана береді. Оның керекжарағы таусылмайды. Бұл дастанды түгел жатқа айтатын Мұрын жыраудың марқұм болғанына елу сегіз жыл. Содан бері дәл Мұрын жыраудай дастанды жатқа соғатын бір өнерпаз жоқ, өйткені еріншектік етектен басады, қабілет пен ізденіс кірігіп, бір арнада тоғыспайды. Ауыл тек Президентке қажет пе, алдымен ауылдың ертеңі мен бүгінгісін мына біз ойлауымыз керек қой.

	– Сонда не айтпақсыз? – деді төраға тыпыршып.

	– Сөз бердіңіз, енді сөзін бөлмеңіз, – деді Президент қатқылдау үнмен.

	– Біріншіден, шағын және орта бизнесті дамыту, бұл үшін банкілерге алақан жая бермей, төрт түлік мал өсіруді, оны бордақылауды қолға алу; екіншіден, ерінбей-жалықпай күзгі тұқым себуді ұйымдастыру; үшіншіден, дәнді-дақыл егіп, бау-бақшаны өрістету; төртіншіден, құрылысқа мейілінше жергілікті материалдарды пайдалану; бесіншіден, елді мекеннен орталықтандырылған механикалық база құру. Міне, осыларды тұрақты түрде қолға алсақ, ауыл көркейе бастайды.

	– Осыншама шығынға мал шақ келе ме, ол түлікті қайдан аласың? – деді Президент жылы шыраймен.

	– Менің әкем социализм кезінде жиырма жылдай қой фермасын басқарған. Кешегі жекешелендіру уақытында біздің отбасына 200 қой, 25 сиыр, 15 түйе, 20 жылқы, 2 трактор, бір мәшине тегіннен -тегін берілді. Оған қоса жер жыртатын соқасы, тұқым шашатын, шөп буатын, шөп шабатын агрегаттары бар. Содан бергіні санағанда қой – үш мыңға, ірі қара – алты жүз, жылқы – екі жүздей, түйе – елу шақтыға көбейді. Оның сыртында бордақылауға қойғандарымыз және бар. Әкемнің бастамасымен құм ішіндегі ауылға жол және жоғары кернеулі электр желісі тартылуда. Кеңес Одағының батыры Сақыпкерей Жаңағабылов осы ауылда туыпөскен екен, әкем аудан бойынша бастама көтеріп, сол елді мекенді өз қаражатымен көркейтпекші. Тек мектеп құрылысына ғана аудан бюджетінен ақша аударылды. Мен осы жүріп жатқан істердің бригадирі едім, аяқастынан депутат болып шыға келдім.

	– Сонда депутат болғаныңа риза емессің бе? – деп Президент денесін сәл қозғап қойды.

	– Ашық айтсам, депутаттық менің қолым емес, орта мектепті орташа тамамдап, педагогикалық институтты сырттай бітірген, жартылай сауатты адамға депутат болу, – Қасым сөзін аяқтамай күліп жіберді де, – кешірерсіздер, тіпті ұят.

	– Түсінікті, – деді Елбасы, – өскен ортаң болашағы бар азамат ретінде саған сенім білдірген ғой. – Мұндағы жағдайың қалай?

	– Өте жақсы. Жұбайым екеумізге төрт бөлме, не ішіп, не киеміз демейміз, айлық жеткілікті, асып-жығылады.

	– Асып-жығыладыны қалай түсінеміз? – деді Президент езу тартып.

	– Алты айда үш миллион теңгеден астам айлық алдым, оның екі миллионынан астамын ауылдағы құрылыстың есепшотына аудардым, басқа көзге көрінетіндей еш нәрсе бітіргенім жоқ. Тіпті әріптестерімнен ыңғайсыз...

	– Ей, мынауың мақтаншақ бірдеңе екен ғой, – деді залдан біреу кәдімгідей көтеріңкі үнмен.

	– Сен ауылың туралы толған, айлықта нең бар? – деп дауыстады ілгеріде сөйлеген ғылым докторы.

	– Сені ешкім зорламаған шығар, қалай да депутат боласың деп, – деді алдыңғы орындықта отырған Еренғайып.

	– Мынау бүлдірді, онда айлық алмайтын депутат атан, газетке шығасың, – деп күңкілдеді артқы жақтан біреу.

	– Тынышталыңыздар, айлық деген сөз, кейбіреулеріңнің қышыған жерлеріңе тиіп кетті-ау, сірә, – деп төраға тамағын кенеп қойды.

	«Дегенмен дұрыс тәрбие алған, туып-өскен жеріне жаны ашитын шынайы жігіт екен, қолынан іс келетіні байқалып тұр», – деп ойлаған Елбасы: – Ауылға қазір не жетіспейді, тағы қандай ойың бар? – деді.

	– Біріншіден, жастарға ұйытқы болатын белсенді ұйым керек; екіншіден, жоғары білімі бар маман-жастарды тұрақтандыратын тетіктерді іске қосу қажет. Мысалы, үкімет шетелдерден қоныс аударып келгендерге қандай жағдай жасаса, жас мамандарға да сондай жағдайды жергілікті басшылар жасауы керек қой. Үшіншіден, ауыл тұрғындарында Құдайға шүкір мал басы бар, соны ақшасына сатып алатын, сөйтіп, осыны бизнеске айналдыратын бірді-екілі пункт ашу қажет. Ал бұларға банктің есігі қай уақытта да ашық болып, сәл төмендеу пайызбен несие берсе, сең қозғалады. Төртіншіден, қолында малы немесе ақшасы бар ауқатты азаматтар «өзім, өзім» демей, бас біріктіріп, ауыл жай-жапсарын жоспарлап, ортақ мәмілеге келулері керек. Мысалы, біздің ауылда жері шұрайлы, суы мол кешегі 1994-1995 жылдың адамдары жан-жаққа көшіп кетіп қаңырап қалған төрт ауыл бар. Қонысқа, әсіресе мал өсіруге өте қолайлы жер. Жол қатынасы да жақсы. Сосын сол маңда құрылысқа қажет ірілі-ұсақты тастар мен ақ балшық, қызыл балшық өндіретін орындар баршылық. Енді осы ауылдарды таяу жылдарда қалпына келтіріп алсақ, аудан халқы санының өсуіне себепкер болар еді. Көшіп кеткендердің дені қайта көшіп келер еді. Сосын кәсіпкерлікті дамытып, құрт, ірімшік, сарысу, брынза, сарымай дайындайтын шағын зауыт; тері илеп, тон тігетін шағын цех, балық өсіретін тоған жасауға болар еді. Ең бастысы, мал өнімдерін ысырап қылмай, пайдаға асыруымыз керек қой. Талпынған адамға ауылда жұмыс жетіп артылады.

	Мәртебелі Президент, депутат мырзалар, ауыл адамдарының қыры мен сыры, өзіндік құпиясы мол, тек соны жарқырата ашу үшін оларға қолғабыс беріп, ептеп демеп жіберу қажет деп ойламын. Қалаға бойларын үйретіп алғандардың дені ауылға барудан тайсақтайды, мен осында біраз әріптестеріммен пікірлестім, шынымды айтсам, көбіне көңілім толған жоқ. Біз қаланы қайық десек, ауыл ескек емес пе? Мен осымен сөзімді аяқтаймын, – деп Қасым Президент пен төрғаға қарай бұрылып басын иді.

	Зал тым-тырыс болып тынды да қалды. Президент орнынан көтеріліп қолын соғып еді, отырғандар да орындарынан сілкіне тұрып, дүрліге қол соқты.

	– Мына жігіттің сөзінен мен біраз түйін түйдім, рақмет, шырағым, азамат екенсің. Кешкі сағат тоғыз елуде маған кел, ақылдасайық, – деді Елбасы. – Ал сіздер де ойланыңыздар, бұл қасиетті орынға жағдайларыңызды жақсарту үшін келмеген шығарсыздар, халық сіздерге сенім артып, сәл де болса үміт күтіп отыр ғой. Ауылды көрмегендерің әдейі барып көріп келіңдер. Жақсы, мырзалар, бұл әңгімеге көп кешікпей қайтып ораламыз. – Президент сыртқа шығатын есікке қарай беттеді.

	Төрағаның тілінің ұшында «тағы кім сөйлейді?» деген бірауыз сөз қалып қойды.

	Үш-төрт күннен кейін бұрынғы депутат Қасым Тәуекелұлын облыс әкімінің өзі ертіп келіп, Қиыл ауданының әкімдігіне тағайындап, жылы-жылы лебіз білдірді. Ал бұрынғы әкім Нұрлан Есболатұлы Парламентке Мәжіліс депутаты болып сайланды.





АҚБӨКЕН




	Мынау көрі жыны қозған алапат боран болмаса бұл үйірінен адаспас па еді, қайтер еді? Шоқ-шоқ, бөлек-бөлек боп, Сарыарқаның жалпақ жонында бейғам жайылып, шөліркегесін көлге қарай жосыла жортып айдынына емініп-ақ келіп еді, қас қылғандай кешегі қар ұшқындаған қара суықта көл суы сіресіп қатып қалыпты. Алдыңғы топтың мұзға тұяқтары тайып, бір-екеуі жығылып та үлгерді. Содан бір-бірін кимелей кейін ығысты. Өзі бастап көл жағалай айналып, желіп шықты. Сірескен мұз. Танауына судың иісі келгесін, шапши атылып көл ортасына көз жіберіп еді, айдынның орта тұсы қатпағанын сезді де, көрді де. Бірақ көкшіл мұздың үстімен баруға жүрексінді. Мына топтан оқшауланып, тәуекелге бел байласа, қалғанының мұның соңынан апыр-топыр қойып кететінін, сосын осынау жалпақ даланы жалпағынан басып жүрген аша тұяқтардың бірбіріне соғылыса тайғанақтап, серпілісе омақасып, анау «ыстық буы» әуеге көтеріліп жатқан айдынға сұңгіп-сұңгіп «мұз қырғыны» басталатынын іштей сезді. Сезді де, аша тұяғымен қатгы жерді қайта-қайта тарпып, «кейін серпілейік» дегендей ишарат жасады. Өзі топтан жеке-дара атылып шығып, екі-үш рет қарғып-қарғып алды да, құла түзге қарай аға жөнелді. Алдынан соққан ызғырық желден көзі жасаурады. Қос танауынан шыққан бу тамшыға айналды да, көріктей қос өкпесі суық ауаны қарпи жұтты. Артынан шұбырған тұяқ дүбірі сәлден кейін құлағына анық естілді. Бұл бар шабысымен зымырады. Қайткенде де көлден аулағырақ кетуге тырысты, әйтпесе, кім біледі, шөлге төтеп бере алмаған қызба жас бөкендер айдынның иісін сезсе, бас-көзге қармай ұрынып қалуы мүмкін ғой, әбден мүмкін. Сол шабыспен көсілтіп Сарыбелдің жонына бір-ақ көтерілді. Ентігін басып орағытты. Топтың алды да жетіп үлгерді. Арты әлі еңкеуде екен. Шөлі басылып қалған сияқты. «Қар жаумай жатып, ақшыл тартыппыз-ау» деп ойлады, шұбырған өз үйірінің сыртынан көз жіберіп. Тұяқ дүбірі қара жерді дүңкілдеткенімен, шілде айдындағыдай аспанға ұшқан будақ-будақ шаң жоқ. Жер қатты, шаба берсең, тұяққа тиіп, аздап ауыртады да. Бұл алдыңғы сол жақ аяғының тұқайын анадағы қуғында жарып алып еді, сол тағы да қан-қақсап қоя бергені. Еңкейе қарап, тілімен жалап көрді. Аша тұяқтарының арасы ашылып, қан шығыпты. Сөл-пәл көтеріп, үш аяқпен шоқаңдай басты.

	Ойпырым-ай, сондағы куғынды-ай? Мұндай қуғынды ес білгелі көрген емес. Ойпаңдағы киік отын құмарта жұлып жүріп, қапыда қалды, әйтпесе бұрынырақ қарманады ғой. Айдаладағы үш бірдей арқыраған төрт доңғалақты жетіп келеді деп кім ойлаған. Тура ажал келгенмен пара-пар гөй бұларға. Дыбыс естілісімен зымырай жөнелді. Бірақ ата салтын қайда тастайды. Қуғынның алдын орағыта шаппаса ішкен асы бата ма? Сосын намыс қайда? Неде болса нар тәуекел. Бұл қорабы бар үлкен төрт доңғалақтың алдынан кесіп өтуге тырысты. Зымырай ақты. Жақын қалса да, кесіп өтті. Гүрс-гүрс етіп мылтық атылды. Бұрын да талай естіген дауыс. Ыстық қорғасын мұның қақ мандайын жалап өтті. Құдай сақтады. Қара жолдан атылып түсіп, тағы көлденендеп өтті. Өзінің артында ағызып келе жатқан қарт бөкен мен жас бөкеннің омақаса құлағанын анық көрді. Көрді де, мұнымен жанамалай жарысқан екінші төрт доңғалақтың алдын кесіп өтуге жанталаса зымырады. Тағы кесіп өтті. Тағы да күмп-күмп етіп мылтық атылды. Бірақ дарымады. Бұл үйірді бастап, құба жонға тартты. Қарсы соққан жырадан қарғып түсіп еді, алдыңғы аяғының сол жақ тұқайы тасқа тиді, бірақ арынын бәсендетпеді. Содан бері біраз уақыт өтсе де, тұяғы жазылмапты. Жай жүргенде білінбегенімен алапат шабыста сыр білдіреді. Сол жолы мұның үйірінен үш-төрт бөкен зымғайып жоқ болды. Сірә, қорғасын оқтың құрбаны, ербендеген екі аяқтылардың қызығы болған шығар. Басқа үйірден қаншасы о дүниеге аттанды, оны білмейді.

	Аяғы ауырғасын жалғыз түп жыңғылдың ық жағына жата қалды. Күйсеп жатып, көзі ілініп кеткен екен: сағым басқан сайын далада лағып бара жатқан өз анасын көргендей болды. Енесінің баурында кіп-кішкентай боп бұл зымырап барады. Кенет тарс етіп мылтық атылды да, енесі омақаса құлады. Денесі қанға боялып дір-дір етеді. Бұл қорыққанынан не істерін білмей, енесінің үстіне төніп еді, анадай жерде жүгіріп келе жатқан екі аяқтыны көрді де, құлдилай жөнелді. Екі көзінен ыстық жас парлады.

	Орнынан атып тұрды. Өзге ақбөкеңдер өрге қарай өрмелей жайылып барады екен. Біраз ұзап кетіпті. Тұқайы бастыртатын емес. Қатты ауырсынды. Көкжиектен көтерілген қою бұлт аспан кеңістігін тартылтып келе жатқандай. Шоқандай үш аяқтап ілгері жылжыды. Желге қарсы қарап тағы да жатты. Аздап тамағы құрғақсыды. Әп-сәтте төңіректі қараңғылық тұмшалады. Қар ұшқындап бірте-бірте ұшпа боран басталды. Ақбөкендер ықка қарай ойысты. Бұл ере алмай қалды. Міне, сол боранның соққанына тура бір аптадай болды. Ашылатын ыңғайы жоқ. Күндіз-түні бірдей ышқынады. Бір сәт те толастар емес. Шоқандай басып, пана іздеді, ілгерілей берді. Үшінші түні қатты тоңды. Әсіресе таңға жуық шыдай алмай, шоқырақтайын деп еді, күп болып ісіп кеткен тұқайының арасы дызылдай ауырып, қатты жүруге мүмкіндік бермеді. Бұл өз тағдырына қатты налыды. Мына күйімен ит-құсқа жем болып, жарық дүниемен мәңгіге қоштасуы мүмкін ғой. Сонда күш-куатының нағыз кемел шағында өмір үшін арпалысар кезде ажалға мойын ұсынғаны ма?! Жо-жоқ, бұл қорқақ емес, өлімді де қасқайып қарсы алады. Иегінен көтеріп тұрып, алмас пышақпен кеңірдегін қңып жібергенде де, тұяқ серіппеу – бабаларының дәстүрі. Кең танауын жоғары көтеріп, иіс тартып еді, жел жақтан әлдебір күлімсі иіс шықты. Желге қарсы жүруге батылы бармады. Ақсандай басып изені мен жусаны бар ойпаңдау жерге келді. Тұмсығымен қалың қарды итермелеп, қатып қалған изен түбін аздап жұлып еді, тым ащы екен, пысқырып жіберді. Сосын жусан түбірін жұлып, қорек етіп тұрып ойланды. Ойланған сайын бір ғана жайдан сескенеді. Егер қар сіресіп қатып қалса, ақсақ аяғы тіреуге келмейді де, тебіңдей алмайды. Міне, жалғыздықтың қиындығын сонда көрерсің. Үйір-үйір болып, қалың қарды кешіп жүрмеген соң, қорек етерлік шөп табу да қиын. Ажалдың ең жаманы – аштан өлу деп біледі өзі. Осымен төртінші рет қар басқанда жеті мүшесінің саулығынан құрсағы ортайып көрмеген еді. Үйірін бастап, небір шұрайлы жердің үстінен шығатын. Міне, енді, қатып қалған жусан түбірін кеміріп тұрғаны. Ой, тағдыр-ай, көрсетпегің алда екен ғой сенің.



	***

	Бүгінгі түннің ұзағы-ай! Көзге түрткісіз қараңғылықта қасында күйсеп жатқан серігіңнің болмағаны қандай қиын. Ең қиыны сол – таң атпайды. Ысылдап соққан зарлы боран әп-сәтте үстінді басып тастайды. Ішің тоқ болмаса, сыртың да жұқа. Ызғар өтіп қалшылдайсың. Жел жақтан қасқырдың ұлығаны еміс-еміс естіледі. Бұл қар бүркеніп, қозғалмастан жатыр. Күйіс қайыратыны да мәз емес, ауызға қою жын келмейді. Сұп-сұйық бірдеңе. Бір-екі рет жағын қимылдатады да, сылқ еткізіп қайта жұтады. Келесісі одан да сұйық. Төрт аяғын бауырына басып, жиырылып-ақ бақты. Суық өтіп қалған ба, денесі қалтырай бастады. Ұшып тұрып, аяңдайын деп ойлап еді, оған ерінген сыңай танытты. Бұлай жата берсе, қармен қатып қалармын деген оймен біраздан кейін орнынан тұрып сілкінген болды. Боран тіпті құтырына соқты. Ыс, ыс, гу-гу әрі жауып, әрі борайды. Желге қарсы жүруте шамасы келмей, ыққа қарай ойысты. Жырық тұқайы бастырудан қалды. Үш аяқтап шоқандайды. Шіркін, аяқтары сау кезінде мынадай боранды көзге ілмес еді. Дүр сілкініп, қарғып-қарғып алып, тұмсығымен жер сүзе бөкен жортаққа салғанда ойлаған жерінен шығатын. Енді мынау жасына жетпей жүрелеп қалғаны.

	Әрі-бері шоқандағаннан кейін алдыңғы жақтан еміс-еміс иттің дауысы естілді. Кәміл иттің үргені. Бөрінікі басқалау. Оның ұлығаны үзік-үзік, шыңылтыр. Не де болса тәуекел. Әйтпесе халі мүшкіл, өз жайын өзі сезеді ғой. Мына күйімен келесі таңға жетуі қиын-ау, қиын. Ажал оты қазір-ақ көз алдына елестей бастаған жоқ па?! Тағы біраз жүрді. Өз денесі өзіне бағынбай әлсірегенмен, жата кетуге қорықты. Тізесі бүгілсе, енді тұра алмасын білді. Шәу-шәу еткен даусына қарап, күшік итсің-ау деп қуанды. Танды айырар дәу төбет болса, даусы күмпілдеп, айбарлы шығуы керек еді. Айналасында қарайғаны көп үй екен. Ту сыртынан жақын келді. Біраз тұрып, тың тыңдады. Шөп иісін сезді. Шоқандай басып, қарайғанға тіреле бергенде, қасынан бірдеңе зу ете түсті. Шошып кетіп, жалт бұрылғанда құлап қала жаздады. Ит екен, қараңғы болса да анық таныды. Жалпы, ит атаулыны бұрын да бір-екі рет көргені бар. Бұл пыр-пыр етіп терең дем алды. Өзінше айбат шеккені. Күшік бұған жақындап, құйрығын бұлғандатты. Тілін шығарып, жалаң-жалаң еткізді. Сәлден кейін мұның бойы үйренейін деді. Күшік мұның біресе оң жағына, біресе сол жағына шығып, секіріп ойнады. Жата қалып қарға аунады. Алға түсіп, жол бастады. Бұл тұрған орнынан қозғалған жоқ, жүрегі тақ-тақ соқгы, қорыққаннан-ау. Күшік қарайғанның үстіне жүгіріп шығып, желге қарай шәушәу етіп үрді. Сосын ар жағына секіріп түсіп, көрінбей кетті.

	Бұл бір-екі басып ілгері ұмтылып еді, қарайғанның түбінде жіңішке ор бар екен, соған омақаса құлады. Жанталаса тырбанды, әйтеуір, ор тайыз екен, шықты. Бірақ жарық тұяғы тағы да қан-қақсап қоя берді. Оған қарамастан қарайғанға тұмсығын тіреп еді, шөп. Басы-көзіне қарамай, бытырлата шайнай берді, шайнай берді. Тұмсығын шөптен шығармай шайнады. Біраз уақыттан кейін бойы жылынайын деді. Көзі ілініп кеткен екен, шәу-шәу етіп иттің үргенінен ояңды. Таң атып, айнала жарық болыпты. Боран басылған сияқты. Айналасына қарап еді, оң жағындағы күшіктің қасында қолында төрт тісті шанышқысы бар еңгезердей екі аяқты адам тұр. Атып тұрып, қарғимын дегенде орға тағы топ ете түсті. Пырылдай, жанталасты, шыға алмады. Сәлден соң екі аяқты келіп, мұның екі қысқа мүйізінен еңкейте ұстап ордан көтеріп алды да, мойнын әлдебір ұзыншамен шандып тастады. Бұл тағы да ышқына атылды. Мойнына байланған нәрсе кейін тартып, шалт құлады. Еңгезердей дәу екі аяқты мұны сүйрелей жетектеп, қараңғылау тұйыққа әкеп қамап тастады. Тұқайы қатты ауырды, қозғалуға шамасы келмеді. Бұл «өлген жерім осы екен» деп ойлады.



	***

	– Сәлима, а, Сәлима, құдай аспаннан тілегенді жерден берді. Ет жоқ, соғымды қашан соясың деп қақсап қоймап едің, дайын қызыл қуырдақты қораға қамап қойдым. Пышақ пен қайрақты әзірле.

	– Не дейсің, Ахмет, сенің-ақ қалжыңың таусылмайды-ау, жай сөйлесейші, бала оянып кетер, түнімен қызулап шықты, жаңа ғана көзі ілініп еді, – деді самаурын көтеріп келе жатқан ақ сары келіншек жымиып.

	– Шайыңды қоя тұр, жүр көрсетейін.

	– Қойшы, байғұс, шын ба өзі? – Келіншек күйеуіне тыпылдай ерді.

	Қораның есігі айқара ашылғанда ақбөкен дір-дір етіп, кейін шегіңді. Танадай көзі жарқырап, қорқыныш кеулеп бара жатқан денесін жинақтап, шиыршық аттырды. Сосын есіктен кіргендерге тұп-тура қарсы атылып, жарық дүниенің кең құшағында жантәсілім болғысы келді. Бірақ үлгермеді, есік тез әрі қатты жабылды. Мықты қол мұның мойнындағы ұзынша жіптен шап беріп ұстап, көз ілеспес шапшаңдықпен жерге топ еткізіп жықты да, сау үш аяғын буып тастады.

	Бұл енді Алладан ақ өлім тіледі.

	– Сәлима, есікті қайыр да, бері жақындашы, мынаның алдыңғы аяғы күп боп ісіп кетіпті ғой. Өзінің қалжасы да шамалы екен.

	– Ойпырым-ай, көзін-ай жәудіреген.

	– Сәлима, сарымай қайнатып әкел, ісігін қайырады. Тұқайы сөгіліп арасына шөп-шөңге толып қалған екен. Тазалап, май құйып, таңып тастайық.

	– Әрине, құрсын, бауыздама жарықтықты. Өзі де, көзі де тым аянышты.

	– Бар, тез.



	***

	Тұқайының үстіне құйылған ыстықтан жаны жай тапты, сирағына дейін жұмсақ ақ нәрсемен таңылды. Мойындағы ұзынша жіп шешілді. Бұл аң-таң. Алдына бір бума шөп қойылды да, ұзынша тегенеге су құйылды. Сөйтіп, бүл қараңғы жерде көп тұрды. Екі күнде бір рет екі аяқгы еңгезердей адамды көреді. Жалпақ даланы, жарық дүниені сағынды. Жарық тұқайымен жерді тарпып еді, ауырмады, жазылған-ау шамасы. Шөп жеп, су ішіп, қалаған кезінде жатып, іші пысты. Енді екі аяқтыға үрке қарауды да қойды, бойын үйрете бастады. Анда-санда шәу-шәу етіп үретін күшікпен содан кейін кездесе алмады.

	Бір күні есік айқара ашылып, еңгезердей екі аяқты кірді. Мұны қос мүйізінен ұстап алып шықты. Аспан төрінде жарқырап тұрған күн көзінен көзі жасқанды. Ақ орамалды келіп, мұның жонын сипады. Еңгезердей екі аяқты мұны үйден аулағырақ шығарып, қоя берді. Жүгіріп күшік келді. Жүні жып-жылтыр, құйрығын бұлғандатып, бұған тесіле қарайды. Бұл қайта-қайта екі аяғымен қара жерді тарпып-тарпып, тымық ауаны қарпи жүтты да, қарғыпқарғып түсті. Қар ала тесік боп қалған екен. Сосын үйді бір айналып, бөкен жортақпен орағытып шықты. Күшік мұнымен жарыса жүгірді. Есік алдына кеп, екі алдыңғы аяғын жоғары көтеріп сәл тұрды да, тағы да атыла қарғыды. Есік алдындағы ақ орамалды бұған қолын бұлғап, бірдеңе деп айқайлады. Еңгезердей екі аяқты тұрған орнынан қозғалған жоқ.

	Бұл жалпақ даланы жалпағынан басып, құбылаға қарай ағыза берді, зулай берді. Қарсы соққан самалды кешіп те, кесіп те келе жатқандай. Кеудесін қазандай қара тасқа барып соқпаса, тоқтайтын да, шаршайтын да түрі жоқ секілді...





АҚНҰР




	Түн ортасынан ауып барады. Мезгілсіз уақытта әлдеқайдан мөңіреген сиырдың дауысы үй-ішіне талып жетті. Шағын бөлменің ішінде жалғыз өзім ғана ояумын дегендей, төрге ілінген сағат тырс-тырс соғып тұр. Әлденеден елегзіді ме, диван үстінде жатқан ала мысық мияулап, еденге секіріп түсті. Акңұрдың ұйқысы келер емес. Қараңғы бөлме ішіне көзі үйренсе де, көңілі шартарапта. Анда-санда күрсініп өксіп қояды. Қатар салынған екі төсекте жалғыз өзі жатыр. Кішкентай қызыл ерінін жымқыра тістеп, мамық жастыққа көзінен еріксіз аққан ағыл-тегіл жасын сүртеді. Кенет үстіндегі жамылғыны кейін серпіп тастап еді, аппақ тәні ай сәулесіне шағылысқандай жарқ ете қалды. Еденде отырған мысық секіріп диван үстіне қайта шықты. Тынысы тарылғандай болған Акңұр ұшып тұрып терезе желдеткішін ашты. Салқын ауаға бетін төсеп біраз тыныстады.

	«Апырай, Тұрсын қайда жүр екен?» – деген ой жанын мазалады. Жеті жыл отасқан жарын әлдебір алып-үшпа өсекке қимайды ғой, әйтпесе... Тағы да булыға жылап төсегіне құлады. Тарқатқанда тізесін қағатын қою қолаң шашы мойнына оралып жатыр. Келесі бөлмеден қақырынып жөтелген ер адамның дыбысы шықты. Атасы-ау, дүзге шығып келген.

	– Кемпір, әлгі Тұрсын бүгін де келмеген-ау деймін, сірә, қайда жүр екен? – деді дауыстап.

	– Қойшы, келер-дағы, – Бүл – енесінің дауысы.

	– Ай, құдайым-ай, – деген сөз жас келіншектің аузынан іштен шыққан ыстық жалындай лап етіп сыртқа тепті. – О, ку тағдыр, не істеп едім мен саған. Жазығым сұлу боп жаратылып, елден ерекше көзге түскенім бе еді. Мынау табиғат сыйлаған қолаң шаштың ұзындығынан, кірпігім мен қасымның қоюлығынан, көзімнің қаралығы мен тұнықтығынан, тәнімнің ақша қардай аппақтығынан, жанымның пәктігінен қазір не пайда? Оймақтай ернім мен қыр мұрныма, албыраған алма бетіме жазықсыз қара күйе жағылғаны ма? Осы тән сұлулығын бергенше, қу тағдыр, бір құрсақ неге бермедің маған? Ана құрсағыңды ауыртып, жаныңды қинап, етегіңнің астынан шыр еткен сәби дауысын естудің өзі бақыт екен ғой. Ой, Алла-ай! Сонан кейін жанымды алсаң да, сол күнді көзіме неге бір көрсетпедің? Шыр етіп жерге түскен қызылшақа шарананың денесін кеудеме басып, көзімді жұмсам, арманым болмас еді. Мынау не қорлық? Қажет десем, жүрегін суырып берер-ау дейтін Тұрсыным сырт айналып кетті. Тіпті ажырасамыз деп айта алмаса да, кейінгі кезде жалған жүріс, опасыз қылықтарымен, адал жары үшін ажал боп сезінетін сөзді іштей қайталап та жүрген жоқ па? Біреулерге үйіптөгіп беріп, кейбіреудің пұшпағын қанатпайтын тағдыр-ай!

	Ақнұр жүрегі айнып талықсығандай болғасын, жай басып сыртқа шықты. Көп жылағандықтан ба, екі шекесі солқылдап көз алды қарауытты. Жаз айы болса да түнгі ауа салқын екен, тұла бойы мүздап сала берді. Таң жұлдызы туыпты. Топ үркер таң жарығынан үріккелі тұр-ау, шеттей бастапты. Ақнұр есік алдындағы сәкіге отырды. Кенет, шеткі үйдің бұрышынан қараңдаған екі адамның тұлғасы көрінді де, біреуі оңға қарай бұрылып кетті. Тура жүргені Тұрсын екені белгілі болды. Келіншектің денесі дір етіп, тұла бойын тоқ ұрғандай орнынан ұшып тұрды.

	– Ә, Акңұрмысың?, – деді Тұрсын жай ғана езу тартып. Білдірмеймін десе де, ішіп алғаны сезіліп тұр. – Мені күтіп жүрсің ғой шамасы, жігіттермен бильярд ойнап кешігіп қалғаным. Сен кешір. Теңселе басып үйге кіріп кетті. Бұрынғыдай «Ақнұрым, қалқам» деп, сәл кешіксе іздеп мазасы кететін Тұрсын емес қазір. Тіпті өзгерген. Салқын, бәрі салқын. Дәл қазір өмір сүрудің өзі жиіркенішті сияқты боп көрінді жас келіншекке. Осы сәтте өзіне де, Тұрсынға да жаманат тілегендей. Бірақ бедеу қатын алған Тұрсында не жазық бар деп өзін-өзі кінәлады. Өзі жалғыз болғасын, өмір қызығын көріп бала сүйгісі келетіні ақиқат қой.

	«Біздің Тұрсын жетінші ата» деп атасы айтып отыратындай, Қамал тұқымының сегізінші болып тоқтағаны ма? Құдайдың өзі берсе, ұл-қыз деп бөлмес еді. Өз құрсағынан шыққанға не жетсін! Соңғы мезгілде атасы мен енесі келініне тіпті бұрынғыдан да бәйек боп айналып-толғанып, үй ішіндегі істерді де істетпейтін болды. Әлде Тұрсынның сырт айналып жүргенін олар да сезіп, келініміз қам көңіл болмасын дей ме екен? Немере сүйгенді кемпір-шал да жек көрмес-ау. «Әттең» деп іштерінен тынып жүрген болар.

	Кенет Шолпан жұлдызының жанынан бір жұлдыздың жерге қарай ағып бара жатқанына көзі түскен келіншектің жүрегі шым ете қалды. Сып етіп үйге қалай кіргенін өзі де сезбеді. Төсекте екпетінен қорылдап жатқан Тұрсынның сырт жағынан құшақтап, шашын сипады. Қырынан жатқызғысы келіп еді, денесі ауыр, ірі тұлғалы жігітті нәзік қолдар қозғай алмады. Жарын құшақтап жатқан күйде Ақнұрдың да көзі ілініп кетіпті.

	– Сенікі осы не бейбастық? – деді шай үстінде әкесі баласына түйіліп. – Мен сезбей жүр деймісің, сенің не істеп, не ойлап жүргенінді. Таңертең жұмысқа кеткеннен келесі танда бір келесің. Ішкенің арақ, тартқаның темекі. Көз іліндіруге ғана келетін бұл саған қонақүй ме? Жаның жамандық көрмей, сенікі не қайғы осы? «Жаман жүрісінен құл болар». Құдайға шүкір, төрт көзіміз түгел ғой. Енді не керек саған? Бала деп бәйек боларлықтай әлі өзің бала емеспісің. Тәңірім берейін десе, ерте-кеші жоқ бере салады. Анаң қырық жасында құрсақ көтеріп сені тапқан. Енді мұндай бассыздығынды көрсетпе маған. Үнсіздік. Екі-үш шыны шай ішкесін Тұрсын жұмысына, үй-ішін жинастырған Ақнұр ерте болса да мектепке кетті.

	Мектептен кешке қарай оралған ол үйге бірден кірген жоқ.

	Есік алдында аялдап, сәкіге отырды. Іштен енесі шықты.

	– Шырағым, неғып отырсың, ішке кір, шай дайын, – деді ол келінінің қасына келіп.

	– Атам үйде ме?

	– Жоқ, әлгінде шығып кеткен, қайда жүргенін кім білсін.

	Енесімен бірге үйге кірген Ақнұр өз бөлмесіне еніп, сырт көйлегін шешті де, қызыл желеңін киді. Желкесіне түйген бұрымын оң иығынан асырып алдына түсірді. Төр алдындағы шарайнаға барып, өз мүсінін өзі тамшалады. Бұрын аңғармаушы еді, маңдайында сызат пайда болыпты-ау. Өңі де солғын. Жасы отызды алқымдап қалса да өзін баяғы қыз күніндегідей сезінетін Ақнұр енді байқап қараса, кекселігі білініп қалған екен. Тұрсынымен қол ұстасқан жеті жылының ішінде ең ауыры – тәнін емес, жанын ауыртып, жүрегін сыздатқан жылы биыл ғана ғой. Бұрын ана болуды арман етіп аңсағанымен кейде жастық қызығына беріліп, ұмытып та кетуші еді. Әрі Тұрсын да бала туралы бірауыз сөз қозғамайтын. Енді ойламаған жерден, аяқастынан мінез көрсетіп жүрген жоқ па?

	«Апырай», – деді ол даусын көтере күрсініп, – бәрі де түс сияқты. Сенбеймін. Жамандыққа қалай қиямын оны. Бұл қас қағым уақыт желді күнгі бұлт көшкініндей бір сәт болар. Дауылдатып, жауындатып өтер де, басылар. Ақ бетіме шапағатымен нұр төгіп, іле-шала күн көзі шығар. Иә, иә, дәл осылай болар», – деп келіншек жүгіре басып асүйге кірді.

	Күн көзі әлдеқашан батып, төңіректі қараңғылдық басса да, Ақнұр сыртта жүр. Тұрсынды күтті. Атасы жаңа ғана есік алдындағы сәкіде отырған, қазір көрінбейді. Үйге еніп кеткен ғой шамасы. Өзі әлдекімге ренжулі-ау, қабағы түйілген, өңінде ашудың белгісі бар. Енесі қызыл сиырдың бауырынан көтеріліп, орта шелек сүтпен келініне жалтақ-жалтақ қарап қойып, ішке кіріп барады. Шайпау жануар кемпірден басқаға саудырмайды. Әйтпесе мал сауудың өзі қызық емес пе? Аспанда жұлдыздар тізіле бастады. Ендігі кезек менікі дегендей, көкжиектен дөңгеленіп ай туып келе жатыр.

	– Шіркін, табиғаттың заңы-ай! Түсінбеген кісіге тылсым күш сияқтысың-ау, – деді келіншек айға қарап. – Біреуі кетсе, біреуі орнына келіп, алмасып жатқан дүние-ай. Тек Тұрсынымды кім алмастырар, жаратылысынан жалғыз еді, «жалғыз қаздың үні шықпас» деген рас болар ма? Есік ашылып, қайта жабылды. Енесі-ау қарап жүрген.

	– Үйге кірсейші, шырағым, – деген дауысы шықты.

	– Қазір апа, Тұрсын келгесін, бірге кірем ғой.

	Ақнұр көп күтті. Тұрсын тағы да келмеді. Көңілі жабырқап, көзі жасаураған келіншек аяқ тысырын сездірмей, өз бөлмесіне кіріп кетті. Шарайнаның алдына отырып ойға берілді. Осы Тұрсынмен жаңа танысып жүргенде де айна алдында ұзақ отыратын-ды. Онда: Тұрсының қазір келеді, қазір есік қағады деп кішкентай жүрегі дүрс-дүрс соғып өн бойын бір сағыныш сезімі билейтін. Ал қазір ше? Дәл қазір тұла бойы дел-сал боп, жанарына жас тығылып отырған жоқ па?

	– О, құдірет-ай, не боп барады бұл тірлік? – деп күрсінді келіншек. – Бәрінен баз кешіп, бет алған жағыма қаңғырып кетсем, мынау кәрі қойдың жасындай жасы қалған ата-енеме қиын болады-ау. Бұларда не жазық бар? Тағы да айнаға үңілді. Тағы да өзімен-өзі сырласып, өткенге ой жүгіртті.

	Ақнұр десе, Ақнұр еді-ау, шіркін! Ақтығы да, пәктігі де аппақ жұмыртқадай болатын. Жан дегенде жалғыз ағасы қолынан жетектеп жүріп оқытты. Өзі есін білер-білместе көз жұмып кеткен әке-шешесінің орнын жоқтатқан жоқ. Орта мектепті бітіргеннен кейін Орал қаласындағы педагогикалық институтының тіл-әдебиет факультетіне түсті. Есіл-дерті оқу боп, жатақхана мен оқу залынан шықпайтын Ақнұрды үшінші жылдың көктемінде курстас қыздары қоярда-қоймай бір жігіттің туған күн кешіне алып барған. Сол уақытқа дейін жігіт десе көз қиығын салмайтын ол қасында отырған ақ құба өнді, бұйра шашты, дөңес мұрынды бозбалаға қарай берген. Тәкаппар жігіт қыз алдыңда көп елпеңдей қоймай, өзін бірсыдырғы байсалды үстаған. Тіпті биге шыққанда да бірауыз сөйлеген жоқ-ты. Тек қана өзін Тұрсынмын деп таныстырған. Қасындағы қыздар Тұрсынмен билей қойса, Ақнұр музыка жылдам бітсе екен деп тілейтін. Кеш аяқталып, таңға жақын тараған қыз-жігіттер қосарланып кете берген. Ақнұр Тұрсын екеуі келе жатты. Көктем айы туып, қайыңдардың бүршік жарған уақыты. Таңғы ауадан ерекше бір хош иіс сезіледі. Екеуі де үнсіз. Тек жатақхананың алдына келіп, хош айтысар сәтте ғана жігіт қыздың қолын қысып тұрып:

	«Мүмкіндік болса, бұдан былай кездесіп тұрсақ қайтеді?» – деген-ді.

	– Жақсы, кездесейік, хабар сізден болсын, – деп Ақнұр лып ете қалған. Сол күні сауық кештен кейін де көз ілмеп еді-ау. Жүрегі әлденеге өрекпіп, тұла бойын қуаныш сезімі билеген. Ыңылдап ән салып, таң алдында ғана ұйқыға жатқан қыздарды күн шыға қытықтап оятқан. Ал Тұрсынның Ауыл шаруашылық техникумының соңғы курсында оқитынын сол бойда қасындағы құрбы қыздарынан сұрап біліп алған. Сонан кейін-ақ көшеге шықса, артынан еріп мазалайтын жігіттер бірте-бірте сұйыла бастаған.

	Тура бір жылдан соң екеуі қосылып еді-ау. Шағын асханада өткен тойларында «ащы», «ащы» деп жастардың қолқалауымен Ақнұр Тұрсынға ернінен сүйгізген. Сонда ағасы мен жеңгесінен қысылғаны-ай! Оқуларын бітіріп, Қаратөбе ауданының Ақши совхозына Тұрсын механик, Ақнұр орта мектепке тіләдебиет пәнінің мұғалімі боп орналасқан. Сонан бері аттай жеті жыл өтіпті. Махаббат қызуымен алдыңғы екі-үш жылда ештеңе аңғармаған жас жұбайлар бала туралы кейін сезініп, дәрігерлерге көрінді. Тіпті астанаға Тұрсын екеуі барып, үлкен ғалым дәрігерлерге қаралған.

	– Сіз көпке дейін бала көтермеуіңіз ғажап емес, – деген олар. – Жүре келе, толыса келе айығып кетуіңіз де мүмкін. Қазір қолымыздан ештеңе келмейді. Жас кезіңізде ішкі құрылысыңызға салқын тиген. Бірақ жалпы денсаулығыңызға қауіпті емес. Сіз өзіңізді-өзіңіз берік ұстауыңыз керек. Бір сөзбен айтқанда, «бала көтеремін» деген сенімнен айырылмауыңыз қажет.

	Неше рет қаралса да, бәрінің айтары – осы. Тұрсынның жұбатқанына қарамай, Ақнұр ағыл-тегіл жылап еді сонда.

	– Қарағым, – деген сөзден селк ете түсті ол. – Шайың суып кетті ғой, құлыным. – Жалт қараған Акнұр енесінің көкірегіне басын сүйеп өксіп-өксіп жылады. – Апатай, – деп дауыс көтеріп еңіреді кеп. Атасы келіп арқасынан сипады.

	– Қой, қарағым, өз үйіңде жаман ырым жасама, – деп ақылын айтты. Аздан кейін үшеуі отырып ас ішті.

	– Су әзірлеп қойдым, басынды жуып ал, құлыным, – деді енесі.

	– Сүйте ғой, шырақ, – деді атасы.



	***

	– Енді менің қасыма келіншегіңнен біржола айырылғасын келерсің, – деді Бибі қасындағы жатқан жігітті құшақтап. – Әйтпесе ел ішінде өсек жата ма, ертең-ақ жұрт гу ете түседі.

	– Оны уақытында көреміз.

	– Не көргені бар. Болар іс болып, бояуы сіңген жоқ па? Мен де саған бауыр басып қалдым. Еркексіз жүру әйел адамға оңай деймісің?

	– Сеніңше, Ақнұрдан айырыла қою мен үшін оңай іс деп ойлаймысың?

	– Қайдам, маған жақындай көр деп жалынған жоқпын ғой саған. Бедеу қатынынды әлі көзден таса қылғың келмей ме?

	– Қой, үйге барайын, таң да жақын болар. Бұралқы сөзге жаның жақын-ау, ол – менің өз ісім.

	– Жата тұрсайшы, қайда асығасың, жата тұр, – Бибі жігіттің мойнынан орай құшақтап өзіне тартты.



	***

	– Қайдан келдің? – деді Ақнұр, шешініп жатқан Тұрсынға басын көтермей сөйлеп.

	– Бір жолдас жігіттің үйінен.

	– Жасырынбақ ойнауың жетті ғой енді, сенің қайдан келетініңді сезбей жүр деймісің?

	– Сезсең, сұрап неғыласың? – Тыныштық. Кенет бөлме ішінде жарқ ете қалған электр жарығына басын көтерген Ақнұр қолына таяқ ұстап тұрған атасын көрді. Өңі бұзылып кеткен. Ұмтылып келіп, диванда жатқан Тұрсынның үстіндегі жамылғысын жұлып алды. Шырылдап қолына жармасқан кемпір мен Ақнұрды итеріп тастап, баласын таяқтың астына алды.

	– Кет бұл үйден, – деді қарт ақырып. – Кет, шіріген жұмыртқа. Сені құдайдан тілегенде көрсеткенің осы болса, рақмет! Бар, баратын жеріңе, ал, алатын қатынынды. Енді құдай Ақнұрымның саулығын берсін. Басынуын бұл жаманның!

	Үйден шыға жөнелген Тұрсынның киімін қарт құшақтап алып артынан сыртқа лақтырып тастады да есікті кілттеп қойды. Әлдеқайдан ұлыған иттің дауысы үй-ішіне еміс-еміс жетті. Ала мысық есік алдына барып мияулап есікті тырналады.



	***

	Содан бір ай өтті. Ақнұр жазғы демалысқа шығып, есік алдында кір жуып жатқан. Енесі өрістен келмеген сиырды іздеп кеткен. Түске дейін жаңбыр сіркіреп, түс қайта бұлт ыдырап, аспан шайдай ашылған. Жауын соңынан тазарған ауа көкіректі қытықтайды. Кермедегі жіпке жуылған кірлерін жайып жатқан Акңұрды сыртынан келіп біреу құшақтай алды. Жалт қараған ол өзіне үңіліп тұрған Тұрсынды көрді.

	– Кешір, мен елірген төбет болдым, таланып-таланып көңілім басылғасын ұяма қайта оралдым. Кешір мені... – деді көзіне жас үйірілген ол келіншегін аймалауға бата алмай.

	– Біржолата ойланып оралдың ба?

	– Иә...

	Келіншек жүгіріп үйге кірді.

	– Ата, ата десе... Балаңыз келді. Кешіресіз ғой оны.

	«Сүрінбейтін тұяқ жоқ», кешіріңіз оны, аташым, мен өтінемін!

	Жүрелей отыра қалған шалдың сұп-сұр өңіне қан жүгіріп, өткір көздері жасаурай қалды.

	– Ә, келдің бе? Қаңғыбасым... Кірсе, кірсін.

	Сыртқа жүгіре шыққан келіншектің аппақ білектері Тұрсынның мойнына орала кетті.





АЯҚТАЛМАҒАН ӘҢГІМЕ




	Іңір қараңғысы қоюланғанша Өмірәлі келмеген соң, Ақбала тынышсызданайын деді. Айдаладағы жалғыз үйде жалғыз өзі. Туырлығы қоңырқай тартқан төрт қанат киіз үйге бір кіреді, бір шығады. Ошақтағы от өшуге сәл қалған екен, өлімсірей жылтыраған шоғын көсеп-көсеп жіберіп, теңіз жағасында күнге қыздырынып жатқан итбалық секілді құдірейген қаптан ақ тезек алып қаластырды. Сонан соң мосыдағы қара шәйнекті оң қолымен көтеріп, ошақ жанына әкеп қойды. «Апырай, бұл уақытқа шейін кешікпеуші еді, аман болса, әйтеуір. Әлде ит-құс бар деуші еді, отарға қасқыр шауып»... соңғы ойынан өзі шошынды. Жүгіре басып үйге кірді де, пілтелі шамды жылтыратты. Өн бойын үрей билеп, сықырлауықты бір жапты, бір ашты. Шаңыраққа көзі түсіп, түңдікті ертерек түсірмегеніне өкінді. «Қой, тәуекел, түндікті жабайын» деп босағадан аттай бергенде бірдеңе жанынан зу ете түскендей болды. Босағаға сүйенген күйі көзін тарс жұмып қатты да қалды. Бір жұм-жұмсақ нәрсе балтырына тигендей болған соң «е-ей» деп ыршып кетіп еді. Нақ алдында тұрған ақ төбет – Аққұс. Қуанғаннан итке «күшігім, күшігім» деді. Терістік беттен қойдың маңырағаны естілген соң, Ақбала ошаққа қарай ұмтылды.

	Ерлі-зайыпты екеуі бір-біріне күлімсірей қарап қою күрең шайды сілтеп отыр. Бір-біріне әлі «Сен қалайсың?», «Жағдай нешік» деп тіл қатысқан да жоқ. Өмірәлі өрістен қаталап шөлдеп келді де, шайға бас қойды. Үйдегі Ақбала күйеуін күтіп ештеңе ішпей «қаталап» қалды да, осы шайға әзер жетті. Шоқаяқтағы тезек шоғы қып-қызыл, оның үстіндегі аққұманның шүмегінен бу бұрқырайды. Шоқаяққа сүйенген қара шәйнек дыбыссыз сілейіп тұр. Шыныаяқ Өмірәлінің алдына бес-алты рет келіп, қайтқаннан кейін барып «уһ» деп терең дем алды да, орамалмен бет-аузын, желкесін сүртіп, желпінді.

	– Ай-хай, осы шай болмаса, қайтер ек, салқын суға да, шалапқа да күні бойы мейірім бір қанбай қойды-ау. Қапысыз-ақ ішемін шалапты, бірақ... Оның үстіне, Қара кердің алдыңғы мінер жақ аяғы ақсап, жаяу жетектеп келдім, – деді Өмірәлі еңсесін көтеріп.

	Ақбала аққұманды шоқтан алып, орнына қара шәйнекті қойды да, жаңа ғана көргендей күйеуіне елжірей қарады. Еңкейіп, томпиған-томпиған қызыл бауырсақты күйеуінің алдына қарай ысырды. Қаймақ толы кесені де жылжытыңқырап, шақпақ қант салынған шыны сауытты да итеріп қойды. Күн шықпай аттанып, іңірде келген ерінен қалыспай шай ішкеніне іштей қымсынды. Күні бойы отырып шай қайнатса да, ет пісірсе де, мұның қолын ешкім қағып жатқан жоқ қой. Бәрі өз еркінде, жата ма, тұра ма, өзі қожайын.

	– Ішсейші, шөлдеген шығарсың? – деген Өмірәлінің сөзі келіншектің ойын бөліп жіберді. Кірпігінің астымен қарап еді, күйеуі бұл сөзді шын ниетімен, ақ пейілімен айтқан екен. Әрқашан ақкөңіл, қара дақтай арамдығы жоқ алпамсадай жігітті өмірлік серік еткеніне іштей мың шүкіршілік етеді. Әйтпесе арамзалар бар ғой, бар. Әжесі көп айтатын «сырты бүтін, іші түтіндер» жоқ деймісің!

	– Өзің әбденқаныпал, менүйдегіадаммын, мағанқарайлама,– деп іркілді Ақбала. – Сен кідірген соң, қорқайын дедім. Қауіп аяқастынан ғой, ойым сан-саққа жүгірді. Құдай сақтасын, жуық маңда ел де жоқ.

	– Оның рас, Әбілғазының үйі осы арадан тура қырық-қырық бес шақырымдай, – деді Өмірәлі шыныаяғын келіншегіне ұсынып. – Бірақ жердің нағыз шұрайында отырмыз. Күйекке шейін шыдасақ бар ғой, қойлар майдан жүре алмай қалады. Тұнық от, тұнық су, жанымыз қиналмайды. Жұмақ қой бұл ара, тура жұмақ.

	– Өріс жақын болса да, отарды соншама ұзататының не? Түсте үйден тамақтансаң, маған да, өзіңе де жақсы. Бір кезегіңе мен де шығар ем, – Ақбала күйеуіне қарады.

	– Ой-бой, Ақаш-ау, қай қойшы алдымен үйінің төңірегіне қой жайып, ақшандақ қылады, ә? Атамыз қазақтың қанына сіңбеген әдет бұл, білдің бе? Келген кісі ат шідерлейтін немесе арқандайтын көгал таба алмай әуре-сарсаңға түссе, мынау мал баға білмейтін көргенсіз екен деп ішінен мені бітіреді немесе бетіме бақырайып тұрып айтады. Сонда менің не деуім керек, «келіншегім үйде жалғыз еді», деуім керек пе? Әлде «үйленгенімізге небәрі үш-төрт ай болып еді», деймін бе? Әділ қазысын өзің айтшы? – деді Өмірәлі желпіне сөйлеп.

	– Кешір, менікі жай сөз ғой. Қызыл сиыр бүгін ерте келді. Сірә, бұзауын көруге асыққан шығар немесе желіні сыздады ма, кім білсін! Қасында тайөгізі болмаған соң, қасқыр жарып кетті ме деп шошынып едім. Әйтеуір, біраздан кейін шапқылап жетті. Сірә, енесінен адасып қалған-ау деймін. Сиырды сауып, сүтін табаққа құйып қойдым. Сеператор болғанда қаймағын қолма-қол айырып алатын едім, – деді Ақбала әңгіме арнасын басқа жаққа бұрып.

	Шоқтағы қара шәйнек ыңылдады. Өмірәлі ештеңе демей, езу тарты да, шыныаяғын төңкерді. Ақбала қасын кере күлімсіреп:

	– Шай кесілген жоқ, тағы бір-екі шыны ішейік, – деп шәйнектегі сумен аққұманды еселеді. – Неге аз іштің? Әлде менің сөзіме ренжіп қалдың ба? Шаршаған да шығарсың? Қара кердің аяқастынан ақсағаны несі, енді жаяу қалдың-ау! – деп Ақбала күйеуіне жанарын қаға сұрақ белгісімен қарады.

	– Кеше кеште аттың аяғы сау еді. Таңертең де ештеңесі білінбеген. Өріске барғанда сездім аяғын ауырсынғанын. Бір-екі күнде ферма меңгерушісі немесе мал дәрігері Хасен кеп қалар. Сұрасақ, көлік жеткізіп береді-ау. Ой, тәйірі-ай, көлікке сеніп кеткенбіз ғой. Әйтпесе қойды жаяу баққанға не жетсін! Ит-құс көрінсе, тарс еткізіп мылтық ат та, отар шетінде қисайып жата бер. Атқа мініп тепеңдегенше, – деді Өмірәлі тағы да желпініп. – Шопаңдарды айтамын-ау, осы жер қасқырдың ұйығы деп зар қақсап еді, көшіп келгелі көргенім жалғыз бөрі, ол да қорқақ неме екен, айқайлап ем, зыта жөнелді. – Өмірәлі өзі айтып, өзі селкілдей күлді. Ақбала да жымиды. Жазық маңдайының ортасындағы көмескілеу жалғыз сызық езу тартқанда мүлдем көрінбей кетті.

	Шай жиналып, сыртқа шыққан Өмірәлі отар шетін айналып, екі жердегі ілулі фонарьды жақты да, пілтесін басып жылтыратып қойды. Сосын тамағын кенеп қаттырақ дыбыс шығарып, анадай тұста арқандаулы тұрған қара керге қарай жүрді. Аттың қасына барып, сауырын сипады, құйрық түбін, арқасын қасыды. Ақсаған аяғын көтеріп, шашасынан сәл жоғары қаттырақ ұстап еді, ат ауырсынған сыңай танытты.

	«Не де болса таңертең қарармын, мүмкін тобығының тамыры созылған шығар, мүмкін кесе басып, тобығы кілт ете түскен шығар, мүмкін тұяқтың астындағы жүрегіне шөңге қадалған шығар. Бірақ күндіз ештеңе байқамап еді, байқамауым да мүмкін, өйткені бұған шұқшия мән берген жоқпын ғой» деп ойлады ол. «Ойпырым-ай, бүгінгі күннің ыстығы-ай, а. Аспан айналып жерге түскендей. Ой, шыжыды-ау. Тіпті қойлар шыдамай маңырай бастады. Қозылар шөлдеп жатып қалды. Қақпайлап отарды суға жеткізбегенімде, жағдай қиын болатын түрі бар еді», – деп күбірледі де, бүйірін таянып, көк жүзіне шалқалай қарады. Жұлдыздар тым жиі екен, ертең де ыстық болады-ау, шамасы, деген ойдан лезде айныды. Көзі түсіп еді, жеті қарақшы төмендеу туыпты. Демек, күн алабұлттанып, жел тұруы да мүмкін.

	Өмірәлі адымдай басып отардың терістік бетіне шықты.

	«Тойған қозыдай томпиып» деген – осы. Әбден тойған қойлар да, енесінің бауырындағы қозылар да дыбыс шығармай күйіс қайырып жатыр. Ал құрсақтары толмаса, түнде өріп кетуден жүз жанбайды бұлар. Әке-шешесінен бөлектеніп, өз алдына отау тіккенде қиындықтың боларын сезген. Қашанғы қарттарға масыл боламын, жекеленіп өзім де бір сілкініп көрейінші деп ойлағаны рас. Айтқан ақылға көнбей, ит арқасы қиянға көшіп келгені де осы ойының бір ұшы еді. Бөрі жортқан иен далаға бұрын-сонды шопандар келмепті. Бұл қара кермен екі күн осы жерді аралап көрді де, ойын ферма меңгерушісі Сәлімге айтып еді, ол «Байқа, бала, жәрдемші бере алмаймын. Ол араның малға жұмақ екені рас, бірақ ит-құстың ұясы. Қозысымен мың жарым қойдан таяғыңды ұстап қап, жұртқа күлкі боп жүрме. Бостанбосқа сотталып кетесің, араша түсе алмаймын. Халық ол жерді бекерден-бекерге «бөрінің ұясы» деп атамаған ғой. Бұл сонда:

	«Нар тәуекел, Сәке, рұқсат етсеңіз болды», – деген. «Азықты көбірек ал, ол жайлауға машина бара алмайды, жер қатпай. Келінге дұрыстап түсіндір бұл жайды. Екі түйеге жүгіңді арт, қойынды айдасып баруға екі-үш кісі тауып берермін, жақсы ма?» – Ферма меңгерушісі бұған күлімсірей қарады. «Жақсы, Сәке, інім күзде Армиядан келеді, «көмекші боламын» деген уәдесі бар», – деді бұл. Жарайсың, жігіт осылай болуы керек.

	«Әке-шешең дімкәс, одан басқа саған көмектесер еді. Қиянның қу шоқысына барса олар өліп қалар», – деді Сәлім риза пішінмен.

	«Оныңыз шындық», – деді бұл. «Келінді алып қашайын деп тұрсың-ау, қу бала», деп әзілдеді Сәлім. – «Дұрыс, келін де жаман емес, өзіңе сай пысық», – деген сөзді қосып қойды.

	Сонымен, жолға үш-төрт қонып, қозылы қойларды шұбырта айдап көшіп келгеніне айдан асты, әзірге тыныш. Бір рет «К700» тракторын салт мініп Сәлім келген. Ерлі-зайыптының тірлігіне риза пішінмен аттанды. Енді қашан төбе көрсетерін кім білсін. «Айлығымды әке-шешеме бере саларсыз, бізге ақша неге керек?» – деген. «Расында да ,айдаладағы екеумізге ақша неге қажет?» деп ойлады бұл. Ақбала да солай дейді. Азықтүлікті қамдап алған.

	Өмірәлі жөткірініп қойды. Қызық-ай, жаз шығуға қарамай, қақаған қыс айында Ақбалаға үйленгенінің өзі үлкен жаңалық іспеттес еді. Біреулердің жүрген-тұрғаны, ас ішіп, ұйықтағаны, тіпті үйленіп, той жасағанының бәрі есеп. Мұның есепқисаппен жұмысы жоқ. Ақпанның аяғы еді, алай-дүлей боранды күні ферма орталығы шағын ауылда дүрілдетіп той жасады. Бір өкініштісі, қас қылғандай той болатын кезде электр жарығы өшіп қалып, содан үш-төрт күнге шейін жанбай қойды. Қатты желдің әсерінен бағана құлап, ток желісі үзіліпті дейді. Апырай, соңда үйде тұрған ескі патефонның пайдаға асқаны-ай! Шіркіннің күйтабағын салып, құлағын бұрасаң болды, музыканың неше түрін саңқылдатып ойнайды-ау. Осы патефонның жазығы не, қазір шығармайтындай? Бұл – біз сияқты далада жүрген шопандарға таптырмайтын музыкалық аспап. Ал радио болса батареясы қат, радиол болса, электр тогы жоқ, сөйтіп кете береді, жалғаса береді. Алғаш рет босағадан аттағанда Ақбаланың аппағы-ай, тура ақ қағаз секілді үлбіреп тұр. Кейін өзі аздап қоңырқай тартқан секілді. «Осындай сұлуды қайдан тауып алдың? – деп құрдастары әзіл-шынын араластырғанда, бұл: «Іздеген жетер мұратқа», – деп қысқа жауап беретін де, қарқылдап дауысын шығара күлетін. Сонда «Ақбала айдай сұлу, осы маңда Ақбаладан асқан сұлу келіншек жоқ» деп айқай салғысы келетіні де бар. Бірақ өзін-өзі тежейді.

	– Өмірәлі, тамақ дайын, – деген келіншегінің әлсіздеу дауысы ойын бөліп жіберді де, – қазір, – деп үйге беттеді.

	Отардың терістік бетіндегі сәкіде жатқан Өмірәлі таң қылаң бере оянып, қасындағы келіншегін қымтай жапты да, орнынан тұрып керіліп-созылды. Сонан соң анандай жерде арқандаулы қара кердің жанына барды да, атты жетектеп аттап көріп еді, аяғын әлі ауырсынады екен, аударып арқандады. Үй жанынан екі шелек алып құдыққа қарай аяндады. Ендігі ойы мосыға қара шәйнекті іліп, астына тезек қалау еді, құдықтан келсе, бұл жұмысты келіншегі орындап қойыпты. Бұл үндемеген күйі екі шелек суды ошақ басына қоя салды.

	– Суды өзім де әкелемін ғой, – деді Ақбала күлімсіреп.

	– Неге ертелеттің, дамылдай тұрмай?

	– Онда суды атқа бере салайын, – деді Өмірәлі. – Құдыққа жетектеуге аяғын ауырсынып тұр.

	– Қап, жаяу жүретін болдың-ау, енді қайттім? – деп Ақбала қабағын шытты.

	Өмірәлі келіншегінің соңғы сөзін елемеген күйі екі шелек суды іліп алып қайқаңдай жөнелді. «Әрине, Ақбаланың сөзі ептеп жөнге келеді» деп ойлады ол. Атсыз қой бағуға да болады, бірақ атпен жеңілдеу сияқты. Алысырақ өрістетесің әрі ит-құс көрінсе де, атты адамнан тез ығысады, жаяуды менсінкіремейді. «Мылтығың дайын тұрмаса, құм қасқыры өзіңе қарсы атылады» деген Сәлімнің ескертпесі есіне түсті. Әкесі Қосқұлақтың: «Шырағым, айтқанды тыңдамай еліріп, бөрінің ұясын жайлаймын деп отырсың. Рас, шөбі шүйгін, қойың тұрып жайылады. Ол жер – малға өріс! Ал қасқыры сенің отарыңның санымен пара-пар шығар. Абайла, балам. Әттең, мына ауру жатқызып тастап, қарға адым жер аттауға дәрменім жоқ. Одан басқа өзіңе қарасын боп жүрер ем. Сәл тәуірленсем, қасыңа барамын. Есінде болсын, қойдан күндіз-түні көз айырма, өріске барарда алдында, қайтарда артында жүргейсің», – деп қақсап еді, айдан асты, расында де көргені жалғыз қасыр. Сонда қойдан көп берісі қайда, бұл жердің. Болса ертеректе болған шығар, бұл күнде мүлдем азайған шығар.

	Қара кер бір шелек суды жартылай ішті де, мелшиіп тұрып қалды. «Бұл несі?» деп таңданды Өмірәлі, «суды жөндеп ішпегені – түнімен оттамағаны ғой. Демек, бір жерін ауырсынады. Әлде іш құрылысы ма екен? Жо-жоқ, аяғы». Аттың селк етіп мінез көрсеткеніне қарамастан, ол аяғын көтеріп, табанына үңіліп еді, ештеңе байқалмады. Қалтасындағы бәкісін алып, тұяқтың жүрегіне жабысқандарды тазалайын деген оймен бәкі ұшын сәл тигізіп еді, ат қатты ауырсынған сыңай танытып, осқырына шалқалады. «Төрт аяғын шалыс байлап, томп еткізіп жығып, кеудесін басып отырып қарауға уақыт тығыз», деп ойлаған Өмірәлі қара кердің басын босатты да үйге қарай адымдады.



	***

	Күн көзі аспан әлемінің шырқау биігіне көтеріліп, ыстығы төбеден ұрып шыдатпаған соң, Өмірәлі сәл ойпаңдау тұсқа отарды иіріп, өзі де дүзгін түбіне қисайды. Мен иемнен де мықтымын дегені ме, әлде әдейі қыр көрсеткені ме, Акқұс қойдың шетінде жүресінен шоңқиып отыр. Тілін салақтатып, бұған қарап қойып алысқа құлағын тігетін сияқты. Ит те болса қулық ойлайды-ау, ә. Таңдайы кебірсігесін термостағы шайынан екі-үш рет жұтқан Өмірәлі басын дүзгіннің түбіне тыға түсті. Топырақ ысыған, жонын күйдіріп барады. Бір сәт оңға қарай аударылып түсті де, көз қиығын төбет жатқан түске жүгіртіп еді, Аққұс орныңда жоқ. «Жын ба, шайтан ба?» деп ойлаған бұл кеудесін көтере бергенде, отардың шығыс бетінен «арс» еткен ит дауысы шықты да, лезде тұншықты. Атып тұрып, Өмірәлі дүркіреген отар шетіне қарай ұмтылып, екі рет мылтық атты. Бар дауысымен айқайлап, иттің дыбысы шыққан бетке жүгіріп барып еді, көк қасқа борсық пен Аққұс аңдысып тұр. Адамды көріп жалт берген борсықты Өмірәлі мылтықтың нысанасына алып, шүріппеге саусағын жүгіртті де, бұл ісінен тез айныды.

	«Өмір сүре берсін, неғыламын бейшараны», – деп күбірлеп, борсықты өкшелей қуған итті дауыстап шақырып еді, ызаланған төбет иесін тыңдамады. «Бәрібір борсық оған алдыртпайды, бос әурешілік» деп ойлаған ол шет жағы үрпиісіп қалған қойларды қакпайлай тыныштандырды. Бала кезінде үлкендердің «борсық байқатпай жатқан қойдың құйрығын, ыссыда, сона тиіп құл-шандаққа аунаған түйенің өркешін сорып кетеді», дейтін сөздерін естуші еді, тіпті абайсызда борсық адамның екі аяғының арасынан өтіп кетсе – ол жануарға айналады-мыс деген алыпқашпа әңгімелерді естіп қорқушы еді. Есейе келе білгені – бәрі бос сөз екен. Бұл күнде адамдар борсықты аулап, осы өңірден бездіріп жіберуге қалды-ау байғұстарды. Сонда олардың жазығы не? Жазығы – етін қуырып жейді, ал майын шыжғырып алады. Борсықтың еті мен майы әлде бір ауруға ем болатын көрінеді, сауда тілімен айтқанда – дефицит.

	Үріккен қойлардың шеті сәл саябырсыған соң дүзгін түбіне қайта қисайған Өмірәлі дереу кеудесін тіктеп, қосауыздағы екі патронды суырып алып, қалтасына салды. Кейде мылтықтағы оқты ұмытып кетіп, күні бойы жүретіні де бар. «Мылтыққа сақ бол, абайсызда жазым боласың, шырағым», – деп әкесі шегелей тапсырып еді, есінен шыға береді. Осыны салақтатып асынбас та еді, құла дүзде жортқан бөріден ығысатыны рас. Ол шіркіндердің қорықпаса сыйламайтыны және бар. Үлкендердің кесе-көлденең сөзін құлаққа ілмей, тыңға жол салған қос батырдай-ақ сілкініп осы жерге келгенде қойларды қасқырға қырдырып алса, жұрттың көбі мазақ етері сөзсіз. Пәленшенің түгенше дейтін жынсоқты баласы айтқанды тыңдамап еді, бәлем өзіне сол керек, сотталсын, кейінгіге сабақ деуден тайынбайды. Және осы сөзді лепіртіп, көтеріңкірей, қосыңқырап айтатындар тағы бар.

	«Малды баққан біледі, отынды жаққан біледі» деген, байғұсау, ол шикі өкпенікі анау қойнындағы жас келіншектің буы ғой, буы», – деп шалқаятындар да табылып қалар. Келіншек дегеннен шығады-ау, осы Ақбалаға бұл аяқастынан үйленген. Тіпті ғашық боп махаббат та құрған жоқ. Бір-бірін ұнатты да, бас қосты. «Мен сені сүйемін, сен үшін отқа күйемін» деген сияқты ыстық сөздерді де бір-біріне айтқан жоқ.

	Мұның Армиядан оралып, солдат киімін лақтырып тастауға қимай жүрген кезі еді. Әскери комиссариатқа барып тіркелген соң да бір жетідей белдігінің доғасын, ілгектерін жарқырата ысқылап, омырауына қаз-қатар значоктарын тағып, солдат киімін киіп жүрді. Кешкісін киноға барады. Сол кинода осы Ақбаламен қатар отырып қап, танысқан. Таныстығы жалғаса келе, бас-аяғы бір айдың көлемінде үйленуге әкеп тіреген. Мамандығы жоқ, алдыңғы жылы орта мектепті тамамдап, оқуға түсе алмай қалған қыз екен. Әке-шешесінен ертерек айырылған. Аға-жеңгесі көрші шаруашылықта тұрады. «Махаббат-сыз дүние бос» деп Абай айтқандай, екеуінің шын махаббаты үйленген соң басталған сияқты.

	Өмірәлі басын көтеріп, жан-жағына көз тастап еді, анадай жерде шоқиып отырған төбетті көрді. Көрді де, мырс етіп, «ой, мықтым-ай» деген сөзді ішінен айтты. Борсық бір итке алдырар ма. Алса да, оны қасқырға түсетін иттің сырттаны ғана алады. Шамасы бет-аузын жырдырып келген ғой, маған жақындамауына қарағанда деп ойлады да, «қой, отарды өргізейін» деп дауыстай орнынан ұшып тұрды. Шұбырған қойлар мен енесінен адасып шулаған қозылар бір төбе асып, жарқырап жатқан көлшіктің суына бас қойғанда күн көзі әлі тас төбеде тұр еді. Бұл осы көл туралы біраз алыпқашпа әңгімелер білетін. Бала кезінде де, бертін келе де үлкендердің аузынан естігенін әлі ұмытқан жоқ. Кайырбай ақсақал: «Ол көлден су ішкен мал оңбайды, уланады. Бекерден-бекерге оның атын «Улы көл» деп атамаған» деп шалқайса, Мұратбек қарт: «Жөн сөз, мен де естігенмін. Атам марқұм айтатын, «Улы көлге» құс қонбайды, себебі оған перінің қызы суға түседі екен деп, құс қонбаған су қауіпті. Шамамен бір отыз жылдай бұрын ау, жоғалған түйелерді іздеп жүріп, сол «Улы көлдің» үстінен шыққаным. Астапыралла, атым да үркіп, өзім де мықтап шошыдым. Жаздың жайма-шуағында көлдің беті аласапыран толқынданып жатыр. Бетті сипар жел жоқ та қайдағы толқын? Содан атымды бұрып алып, әйде шоқыт. Шоқытып келе жатсам, алдымнан түйелерім шыға-шыға келмесі бар ма. Антұрғаңдар көлге қарай қашып, әйтеуір, атымның мықтылығынан әзер жөнге салып ауылға қарап бағыттадымау» деп бөсетін. Ал әкесі: «Шырағым, малыңды абзалы құдықтан суар. Құдық суына не жетсін?» дегеннен әріге барған емес. Бұл: «Әке, «Улы көл» жөнінде не білесіз?» – деп еді. Әкесі: «Сондай алыпқашпа сөз бар, өзім ол көлді көрген жоқпын, жолым түспеді. Барған соң өзің сынап көрсейші, солдатсың ғой» деп доғарған.

	Өмірәлі осы жерге көшіп келген бойда атпен жортып барып көл суынан татып көріп еді, тұп-тұщы, тек аздап қоға дәмі бар. Сосын қара шәйнекке қайнатып шай ішіп еді, түгі де жоқ әрі улы емес екеніне әбден көзі жетті. Сонан бері отарын әрі өрістетіңкіреп, әрі тап-таза көл суынан суарады. Көлдің көлемі де шап-шағын. Ұзындығы мен ені бір шақырым шамалас. Айналып жүрсең де бәрібір, шақырымға толар-толмас. Көлге, шынында да, үйрек-қаз, аққу қонбайды екен. Жағасында қызғыш, жылқышы, ішінара көкқұтан кездеседі. Олар да көп тұрақтамайды. Сонысына қарағанда, бұл суда балық жоқ шығар деп жорамалдады. Шешініп тастап жүзіп көрді, орта шенінің тереңдігі кісі бойындай ғана екен. «Суда балдыр болмаса, балық та болмайды» деген сөздің жаны бар, балдырсыз, мөпмөлдір суға үңіле қарасаң, түбі көрінгендей. Содан Өмірәлі сақалдары алдарына түскен қарттардың білмей, көрмей айтқан бөспе сөздеріне іштей ренжіген де қойған. «Апырай, – деп ойлады ол, – осындай кесірлі әңгімелер жылдар бойы қалыптасып, адамдардың сана-сезіміне қаншама кері әсерін тигізді. Бұл көлдің атын «Улы көл» емес, енді «Тұнық көл» деп атау керек. Жалпы, осы өңірден «бөрінің ұясы» деген атауды да алып тастап, басқаша атаса жөн болар еді. Қарттардың көбі мені «Шайтан бала» деуі де мүмкін-ау». Өмірәлі өз-өзінен жымиып, суға жаппай жабылған қойлардың о шеті мен бұ шетіне көз жіберді. Байқамаса, жас қозылар суға кетіп қалуы да мүмкін. Алдыңғы күні қызыл қозыны суға батып бара жатқанда құтқарғаны есіне түсті. Талмаусырап, жаны кеудесінен шығып кете жаздаған байғұстың денесін ысқылап, танауынан үрлеп, әзер дегенде тірілтіп алған.

	Жағаны ластамасын деген оймен Өмірәлі отарды тездетіп кейін шығарды. Суға қанған қойлар жерге тас кенедей жабысты. Қолындағы таяғын шошаңдатып түстік бетке біраз айдаған соң шашырай жайылған отардың көлеңке бетіне шыққан шопан жігіт биіктеу тұсқа тізе бүкті. «Бүгін ауылға сәл ертерек қайтарайыншы, тым кештетпей», – деп күбірледі де, бұл райынан тез қайтты. Түнделетіп жаюға қозылары жас, адасып қалады. Ең болмаса түнемеге іңірлетіңкіреп апарса, қойлар таңға тыныш жатады. Әйтпесе қозы сорған саулықтардың түнде өріп, ызың-шу болатынын қайтерсің. «Көбік қарда бір тойдым, көктемде бір тойдым» дейтін қой емес пе, бұл. «Дегенмен басқа тұяқтыларға қарағанда мына алдымдағы жануарларды бағу қиынырақ сияқты» деп ойлады Өмірәлі кеудесін көтеріңкіреп жан-жағына барлай қарап. Мұның Салық деген досы бар. Екеуі бір ауылда өскен, он жыл мектепте бірге оқыған. Қазір тәуір аты, атағы бар жылқышы. Бұл әскерден келген соң астында торы алаяқ аты бар, құрығын сүйретіп сол досы келген. Құшақтасып көрісіп, төрге озып, шай ішіп жайланған соң, Салық бұған сүзіле қарап: «Ал солдат қандай ойың бар? Оқисың ба, әлде жұмыс істейсің бе?» деп шүйілгені-ай! «Бұл оқу қайдан болсын, мал бағамын ба», – деген ойы барын айтқанда, досының келіп жармасқаны. «Жүр, жылқыға, маған әрі көмекші, әрі ақылшы боласың. Айлығы да жақсы. Қыс айындағы қиындығын өзім көтеремін. Күндізгі бақылау сенікі, түнгі күзет менікі. Давай, мінгес атқа, кеттік, директорға» деп қолқаламасы бар ма. Бұл қой шаруашылығына барғысы келетінін, үй-ішімен келісіп қойғанын айтып досынан кешірім сұраған. «Қойды екінің бірі бағады, жылқыға тек жүректілер ғана барады. Сені шыңдалған солдат па десем, бақ енді «құрай-құрай», «шайт-шайтыңды». Еңсеңді көтермей езілетін болдың-ау бұғанаң бекімей жатып» деп ренжігендей сыңай танытқан Салық аттанып кеткен.

	Содан Ақбала екеуінің үйлену тойына да келген жоқ. Мықтап өкпелеген-ау шамасы, о несі-ай, деп бұл таңданған да қойған. Кейінірек әбден болары болып, бояуы сіңгенде «қап, жылқыға тартып кетпеген екенмін», деп өкінгені де бар. Қой бағудың да оңай еместігіне көзі әбден жеткен. Әсіресе қоздаған кездегі қиындығы өз алдына. Бірақ мал бағудың оңайы бар ма өзі деп, өзіне-өзі іштей есеп берді. Тіпті жұмыс атаулының бәрі де оңай емес. Табандылық, білімділік қажет-ау, сосын істің тетігін баса білу де көп мәселені шешеді. Әйтпесе қатардан қалып, төмен қарай сырғи бересің, сырғи бересің. Сен жұрттан, жұрт сенен бөлініп қалады. Соңғы сөзді әкесінің аузынан көп естіген. Ақылға салып көрсе, әкесінің айтқандарының біразы жөн секілді. Мысалы, «Балам еңбекке еміне жан-тәніңмен беріл, ал жалқау тартсаң, жантайып қаласың», «Сергек болсаң, сезімтал да болғаның», «Тәтті ас пен жайлы ұйқы жалқаулықтың дем берушісі», «Санасыздық сыбырламайды, мысықтабандап келеді», «Еңбек пен жүрек егіз, еңбектен қол үзсең, жүрегің де әлсірейді» болып кете береді. Біразын қойынкітапшасына жазып алған, мыналар – ойында жатталғаны. Солдат кезіңде сезімі аяқастынан оянып, аздап өлең жазғаны бар. Мұқабасы қатырма дәптерді өлеңмен толтырып қойып еді, ең болмаса аудандық газетке ұсынуға батылы жетпей жүр. Өлеңдерінің жартысынан басымы туған жер табиғатына арналған. Мысалы, «Таңғы шық» атты үш шумақтың бірінші шумағы былай басталады:



	Ақша бұлттар ұшып жүр,

	Тамызбай тамшы кетсем деп.

	Бидайын қауыз құшып түр,

	Таңғы шыққа жетсем деп...



	Жазғандарын басқа түгіл, келіншегі Ақбалаға көрсетуге де жүрексінеді. Өлеңдерің маған ұнамайды, нашарлау екен десе, өлімнен ұят күшті, жерге қарап қалмай ма. Қазір де ойына өлең жолдары түсті. Әне, тіпті көз алдына елестеп, құлағына сыбырлағандай болды. Өмірәлі осы бір сәтті жалма-жан қойындептеріне түртіп алуға асықты да, төмендегідей жолдарды қағазға түсірді:



	Бозторғай шырылдайсың қанат қағып,

	Жүрсің бе, арман үшін талаптанып.

	Бір ұшып, бір қонасың, тыным таппай,

	Қалды ма, әлде өмірің сан апталық... –



	деп жазды да, төртінші жолдың тұсына сұрақ белгісін қойды. Еңсесін көтеріп бойлай қарап еді, отардың оң жақ шеті құмға кіріп барады екен, тұра жүгірді.



	***

	Ерлі-зайыпты екеуінің бұл араны қоныстанғанына ай жарымға жуықтаған, әзірше тыныш. Осыдан екі-үш тәулік бұрын күн көзі шығар-шықпаста вертолетпен Сәлім келіп, он минуттай аялдады да ,қайта ұшығып кетті. Өмірәлі отарды өріске енді өргізіп бара жатқан. Жүгіріп келіп Сәліммен қол алысып амандасты. Ол тым асығыс екен. Бір құшақ газет-журнал, бір қапшық азық-түлік әкеліпті. Мал басының түгел екенін естіген соң ол таңдай қағып қайран қалды. Вертолет геологтардікі екен, өзара шарт жасасқан көрінеді. Сәлім шүңірек көзін Өмірәліге қадай қарап:

	– Бала,сақ бол, «бөрі жоқ деме бөрік астында» деген. Енді бір айда күшіктері жанданады Апырай, ә, сені асықпай-саспай бақылауға алып, бір қапысып табуға қамданып жұр-ау ол ант атқырлар, – деді де, шырт түкіріп тастады.

	– Құмда балпақ көп, жанын қатерге тігіп не қылсын, – деп әзілдеді Өмірәлі.

	– Әй, бала, бұл сөзіңнің де жаны бар. Бірақ қан ішпесе, бөрінің көңілі тынар ма. – Сәлім сәл ойланып қалды да, – Ойбай, ұмытып бара жатыр екенмін ғой, ең бастысын. Вертолеттегі плащымның жанында екі коробка оқ бар. Жүр, алып қал тез, – деп адымдай жөнелді. Сосын артына шұғыл бұрылып: – Келін, сау бол әзірге, – деп айқайлады. – Әй, сен мылтық атуды келінге де үйретіп қойсайшы, артық етпес. – Сәлім енді қаттырақ жүрді. – Осы жиырма патронды ат-түйедей ғып аңшылар қоғамынан әзер сұрап алдым.

	Вертолет жердің шаңын бұрқыратып, аспанға тік көтерілді. Екі қолына екі коробка ұстаған Өмірәлі жерде тапжылмай тұр. Ол ферма меңгерушісіне айтатын кейбір түйінді ойларын білдіруге үлгере алмай қалды да, бастықтың осыншама асығыстығына іштей ренжіді. Біріншіден, бұл жерді басқа малшылар неге пайдаланбасқа? Екіншіден, күйекке ең шұрайлы тұс осы жер, суы мол, шөбі шүйгін, тек пункт салса болды. Үшіншіден, жол қатынасын реттеуге де мүмкіндік бар. Қай жермен қалай жүру керектігі жөнінде сызған картасы бар еді, оны да көрсетіп, пікірлесе алмай қалды. Саралап қараса, бұл құмға «К-700» емес, жүк машинасы да өз аяғымен келе алады. Соны ферма меңгерушісінің алдында дәлелдемек еді, оның вертолетпен ұшқаны кесірін тигізді. Төртіншіден, «Бөрінің ұясы», «Улы көл» деп үріккендерге дұғай сәлем айтуды да ойластырып еді, бәрі әзірше текке кетті. Енді қашан Сәлімнің қарасы көрінгенше жабулы қазан жабулы күйінде қалатын болды. Қара кердің ақсап, қойды жаяу баққанын, негізінде шопанға екі ат қажет екені есіне түссе де, әдейі айтпады. Атты ақсатқан да мақтаныш па екен деп ойлаған. Сол Қара кер әлі сылтиды. Тұяғының астына сор мақта тартты. Оған болмаған соң екі тостағандай бидайды қайнатып, шым-шым ыстықтау суға тұяғын салды. Осының жәрдемі ме, екі-үш күн өткеннен кейін тұяқтың жүрегі жарылып, ішінен дүзгіннің түбірі шықты. Бірақ орны көпке шейін жазылмады. Қойды жаяу бағу қиын болғанмен, Өмірәлі қара керге ер салмады. Әбден жазылсын деп мүсіркеген.

	– Өмірәлі, әй, Өмірәлі, сәл кідір. – Жалт қараған жігіттің көзі жүгіріп келе жатқан келіншегіне түсті де, қарсы жүрді.

	– Немене, жай ма? – деді үнін қаттырақ шығарып.

	– Қойындәптерің мен қаламың қалып қойыпты, – деді Ақбала да дауыстап.

	– Е, оның несіне жүгірдің, қалса қала берсін, – деді Өмірәлі мән бермегенсіп. – Соған бола ентіккенің не?

	Ақбала Өмірәлінің қасына кеп сәл жымиды. Жұп-жұмсақ алақанымен күйеуінің бетін сипады. Сосын қасын кере тіктей қарап:

	– Өлең жазатыныңды менен несіне жасырасың? Мен чемодандағы дәптеріңді алып, бәрін оқып шықтым. Біразы ұнады, тіпті тамаша деуге болады, сезімге құрылған, – деді.

	– Не дейсің? – Өмірәлінің жүрегі жиірек соққандай ентіге қалды.

	– Мына қойын дәптеріндегі өлеңдерің де ұнады маған. Бірақ бастайсың да, аяқтамайтының қалай? Мысалы, «Бозторғайдың» төртінші жолын сызыпсың, неге, әп-әдемі ғой, өмір болған соң, өлім бар. Жап-жақсы басталған өлеңді әрі дамытпағаның дұрыс емес...

	– Қап, менің құпиямның бәрін біліп қойыпсың ғой. – Шопан жігіт езу тартты. Жанарында не таңданғанның, не қуанғандықтың белгісі бар. – Ой-бой, отар ұзап кетті, ал, кешке дейін, жарайма? Мен зымырайын. – Өмірәлі адымдай жөнелді. Қолыңдағы қойын дәптерін қыса уыстады.

	– Дәптердегі біраз өлеңдерді көшіріп қойдым, газетке жолдаймыз, — деп айқайлады Ақбала. – Жақсы өлеңдер, сен болашақ ақыңсың. Жаза бер, жаза бер. Алған бетіңнен қайтпа, сүйіктім.

	«Сүйіктім» деген сөз Өмірәлінің құлағында ызыңдап күні бойы тұрып алды. Күні бойы ол кеудесін жарып шыққандай әсерде болған асқақ сезімге оранып жүрді. Тіпті жарытып тамағын да ішкен жоқ. Неге екені белгісіз, жүрегі лүпілдеп ас батырмады. Қойындәптеріне біраз шумақтарды жазып, оларды қайта-қайта оқыды. Сөйтіп жүріп түстің қалай болғанына, кештің қалай түскеніне назар аудармады. Ымырт үйіріле отарды дөңгелентіп үйге жақындады. Тездетіп Ақбаланы көргісі келді. Оған күні бойы жазған өлең шумақтарын оқып бергісі келді.

	Әне, өз ошағының жылтылдаған оты көрінді. Ошақ қасында Ақбала жүрген шығар. Қара кер қайда екен? Меніңше, енді бір-екі күнде оған ер-тоқым салармын. Мына қызыл қозы неге маңырайды, енесі озып кетті-ау, ә?!

	Өмірәлі отарды тықсырып, алға қарай ентелей түсті...



	Халық әртісі

	Әлібек Мұсаұлы ДІНІШЕВКЕ

	арнадым





КӨКАЙДАЙ




	Күз айының қара жаңбыры екі күн бойы нөсерлете төгіп, Ақсай бойында отырған шопан аулының жаны мен малын бұқтырып-ақ тастап еді. Түн ортасы ауа шығыстан қатты жел тұрып, бірден айқайға басты да, еліріп, екпіндете соғып қара жаңбырмен айқаса кетті. Гу-гу, ыс-ыс, тырс-тырс, даңғырдүңғыр, сырт-сырт. Сырылдай ағып жатқан Ақсай суы алып сең сығып жібергендей лепіріп сарқырай жөнелді. Табиғаттың осы бір шайпау мінезіне қатар тігілген екі киіз үй де, қотандағы бір қора қой да селк етіп, жеңілтектік мінез көрсете қойған жоқ еді, тек отардың ық жағында жатқан ақ ешкінің тұла бойы мұздады ма, қаттырақ дыбыс шығарып бақылдап жібергені. Ешкінің тосын бақылы арба астындағы Сырттанды да ұйқыдан еріксіз оятты. Атып тұрып, «ауп-ауп-ауп» деп үріп, сілкініп-сілкініп алды да, отарды айналып шығып, өзен суының дыбысына құлақ түре шоңқиып отырды. Иттің үргені арба үстіне құрылған шағын шатырдың ішінде жатқан Бибіқайшаның да ұйқысын бұзды. Оң жағындағы қосауыз мылтығын қолына қыса ұстап, қарғып түсті. Ұйқылы-ояу күйінде көзіне Сырттан түспеген бөрінің иісін сезіп, ұзап кетті ме, деген оймен қосауыздың шүріппесін қайырып, өзен бетті нысанаға алды да, екі рет атты. Бытырасыз құр дәрі гүмп-гүмп ете қалды. Есіктері терістікке қараған екі киіз үйдің оң жағындағы қоңырқайлауынан ұзын бойлы, тарамыс денелі қарт кісі шығып, отты көзімен төңіректі шола қарады да, дауысын көтеріп:

	– Бибіжан, ит үрген сайын тарсылдатып ата берсең, дәрі шақ келе ме, онсыз да қара дәрі аздау ғой, үнемдеу керек, – деп езу тарта сөйледі. – Біз баяғыда қойға қасқыр шапқанда ғана мылтық даусын шығаратынбыз. Өзің білесің шопанның екінші қаруы – айқай. Мысалы, былай айқайға бассаң бар ғой, мықты дейтін бөрінің өзі тайқып кетеді. «Айт, әй, айт-т, айтақ, а-уу-а, ай-тақ, қиит» осылай жалғаса береді.

	– Әке, даусыңыз қандай зор еді, – деп Бибіқайша мәз болды. Қарт жай басып, қызының қасына келді. «Түнде адам денесі ұзарып кете ме, әкем қандай үлкен» деп ойлады Бибіқайша.

	– Мына пәтшағар жел бұлтты куалап, айдайды енді, – деді қарт аспанға қарап. – Таң атқанша өзі де басылады. Пай-пай, табиғат-ай, табан астында Ақсай суына да жан бітіріп қойдыңау! Бейнебір тау өзені секілді, дүрілдеуін-ай шіркіннің, бір жасап қалды-ау! Қаншама сарқырасаң да, өмір бойы арнаңның суға бір толғанын көрген жоқпын. Ат шаптырымға жетпейтін өзегің құрғамайды да, толмайды да, бірақ, шілде айына тізеден келетін суың бізге көк айдынды елестетеді-ау! Сап-салқын қайнарына сүңгіп-сүңгіп алатынымызды қайтерсің. Иә, бар жақсы, жоқ жаман. Жарты ғасыр ғұмырымның жазы өзіңнің жағаңда өткесін бе, әйтеуір, сені үш ай көрмесем сағынатыным шын.

	– Әке, салқын ұстап қалар, үйге барсаңызшы, – деді Бибіқайша әкесіне тығыла түсіп. – Қарт үндеген жоқ, қайта қызының аппақ жүзіне үңіле түсіп, «Ойпыр-ау, осы бір қаршадай қарағымды қой бақтыруға жетелеген қандай күш» деп ойлап еді, өзегі шым-шым ете қалды. Хор қызындай қарағымның аппақ бетіне шаң тұрып, сүйріктей саусақтарын кір шалып, суық жаратын болды-ау. Табиғаттың өзі аялап, нәзік қып жаратқан қыз балаға қой соңы тым көңілсіз, тіпті ауыр салмақ емес пе?! Қызының: «Әке, сіздің жолыңызды қуып, шопандық таяқты мен ұстаймын, енді сіз ақылшы әрі көмекші боласыз. Алпыс бес жасқа келдіңіз, жауапкершіліктен құтылып, демалыңыз, солай», дегеніне аяқастынан көне қалғаны ойланбағандықтан ба, әлде қажығандықтан ба? Мүмкін бұл еркетотай қызының бет алған талабын, таудай биік мақсатын мұқатқысы келмеген шығар. Жан дегеңде жалғызы шырылдап отар соңында шаңға көміліп жүргенде бұған қайдағы демалыс. Әлде... Бір қора қойды қасқыр тартып кетсе де қозғалмайтын, мынадай жауынды желде жалғыз қызын жел өтіне қойып, өзі жылы да мамық төсекте қаннен-қаперсіз ұйықтап жатқан кемпірі Күнсұлудың бірауыз сөзі мұның жүнін жығып, жүрегін еріксіз жылытып жіберді ме?!

	– Әсет айының басы еді, оқуға Алматыға барамын деп жүрген қызы аяқастынан үйге келіп: «Әке, мен мамандықгы өзгерттім, сізді алмастырамын. Қартайған шақтарыңызда мамам екеуіңді тастап, желпінгенмен болмайды екен», – деп қарап отыр.

	– Е, құлыным, ақылдым, жалғызым, – деп Күнсұлу көзіне жасап елпектеді де қалды. Бұл үндемей сазарып, өне бойын серіппелі қақпанша тез қатайтып алып еді, кемпірі бұған ажырая қарап:

	– Әй, шал, сен неге бедірейе қалдың, ә? Бибішім қартайған шақта екеуіңнің қолыңды жылы суға маламын деп отыр ғой, неғып керең бола қалдың? – дегені.

	– Құдайға шүкір, қартайып отырған мен жоқ, қайта қуатым қайтпай, қайратым барда оқысын, қатарынан қалмасын дегенім ғой. Он жыл оқудың алды болды, енді соны жалғастырып, білім бұлағынан сусындасын, – деді бұл жайбарақат қана. – Әйтеуір, бір сені оқытуға шамам жетеді, дегенді қосып қойды.

	– Әй, шал, Бибіштің өзі шешсін, екеумізге не жоқ. Кәрілік бүгін болмаса, ертең жетер, бұралқы иттей. Сосын оны қуып кетіре алмассың, міңгірлеме, білдің бе, ойбай-ау, қайраттысын қайтейін мұның, жасы пайғамбар жасынан асқанда.

	– Жарайды, айналайын, өзіңнің ұстанған мақсатыңнан біз шатастырмайық. Бірақ әрбір ісіңді өлшеп-пішіп, кесіп барып істегейсің, – деді бұл.

	Содан бір ай өткенде шаруашылық директоры Қасымбек, парторг Сағын, әйтеуір, бір машина адам келіп, жиналыс өткізіп, бұған сыйлыққа ат-шапан тартып, алғыс айтып қолпаштап құрметті демалысқа шығарған, Бибіқайшаны аға шопан етіп тағайындап, бір күн анау дөңнің басы ырду-дырду болған. Енді, міне, санап қараса, қызының атқа мініп, қой соңына ергеніне үш ай толыпты. Сүмбіленің басыңда өзінің, мына Сартай Нұрұлының отыз екі жыл бойы тер төккен мамандығы, яғни аға шопандығы қызының атағына өтіп еді, бүгін ақыраптың ескіше жиырма тоғызы екен-ау. Иә, уақыт деген – осы, үлкенмен де, кішімен де санаспайды, зырлап өте береді, өте береді.

	– Әке, неге үндемей қалдыңыз?

	– А, жоқ, қызым. Үйге барып, менің төсегіме қисая ғой, бойың жылысын. Бұл жануарлардың тағдырын таңға шейін маған аманатта.

	Бибіқайша қарсылық білдірген жоқ.

	Ақсайдың қарсы жарқабағынан үкі шақырды. Жел бәсендеп, жауын толастай бастады. Қабырғасы сөгілген бұлттың арасынан жұлдыздар көрінді. Бір, екі, үш. Қарт жай басып, отарды айналып шықты да, белдеулей қағылған төрт елідей тақтайға сүйеніп, бырт-бырт күйсеп жатқан қойларға үңіле қарап біраз тұрды. Үй артынан Сырттан келіп, мұның жанына шоңқиып отырды да, қыңсылап, тік құлағын едірейтіп, төңіректен дыбыс күтті. Қарт тағы да қызының жайын ойлады.

	«Апырай, сонда осы қызы өмір бойы қойшы боп, қой соңында қала ма?» деген сұрақ өзегін өртеп, өңешіне бірдеңе кептеліп тұрып қалғандай сезінді. Жас қой, жас, жастық не істетпейді. Жастықта алынбайтын қамал, бұзылмайтын тау, сынбайтын тас жоқтай көрінеді ғой. Иә, иә, жалын атқан жүрек пен бойдағы ыстық қан тек қана алға сүйрейді, табан тіретпей дірдектетіп жетелей жөнелетіні және бар. Әйтпесе он жетіден жаңа асқан жас бүлдіршін қой бағамын дер ме? Еркек кіндік болса, сөз басқа, ал қыз жолы қашан да жіңішке, қашан да нәзік. Ол мынау табиғаттың алапат мінезіне қасқайып қарсы тұрып, қайрат жасай білсе жақсы, ал адамдар ше, адамдардың да жақсысы мен жаманы, ақылдысы мен топасы, көрінеу көзге көрінбейтін жымысқы әрекеттері жеткілікті, тіпті баршылық. Әрине, өзі жер басып, сау-саламат жүрсе, қызы үшін жаны пида. Ал кәрілік келіп, еріксіз итеріп жығып, жүрелетіп тастаса немесе жаман айтпай жақсы жоқ дегендей о дүниеге аттанып кетсе ше: ал сонда бақырауық кемпірдің қолынан не келер, бақырарбақырар да, ол да жантаяр. Бибішім жалаңаштанып, әлдекімге жалтақтап қалады-ау, сонда. Ой, кұдай-ай, сақтай гөр. Қарт еңсесін тік көтеріп алып отты жанарымен жан-жағын тіліп өтті. Сонан соң осы арадан қырық-елу қадамдай жердегі өзекке қарай бет алды.

	Ақсай суының тасқыны бәсеңдеп қалған екен. Жел басылып, жауын толастағаннан кейін мұның да қарқыны қайтыпты. Дегенмен, су ендей жайылып, зымырай ағып жатыр. Бірақ барар жері мен басар тауы бұған белгілі. Бір тәуірі суы тұшып, арнасы тазарып, әлденіп қалады, бұл да болса табиғаттың сыйы, бірімен-бірі жалғасып жататын заңдылық. «Енді өзектің суы жайылар тұсындағы жусан мен көкпек желі тартып, көтеріліп қалатын шығар, олардың да несібесі әрі көктен, әрі жерден болды-ау», – деп күбірледі қарт. Енді осы арадан қыстаққа көшкенше Ақсай суы ашымайды, ірілі-ұсақ малдың суды кешіп, өзінің қалаған кезінде ішкеніне не жетсін! Ана бір жылдары құрғақшылық болып, құдық суы да тартылып, аспан айналып жерге түсер аңызақта да осы Ақсай суы жылтырап мөп-мөлдір боп үзілмей, жыланқұйрықтанып жатты. Тегінде өзек суы таң жарық болар-болмаста сәл-пәл тұщитын сияқты. Жұтып-жұтып жібергенде аздап кермек дәмі ғана білінеді. Ал күндіз кәдімгідей сортаң, ащы. Судың аты су, таң ата отардағы сегіз жүзден астам қой кешіп өтіп қарындарын қампайтып ішіп алады. Бірақ суы ортаймайды, сол қалпы, сәлден кейін қайта жылтырап, тазарып қалады. Бір күн мал суды өзектен ішсе, бір күн құдықтан ішеді. Сөйтіп, мұның отары су тапшылығын сезінген жоқ. Тіпті күйекке қоңды барып, әріптестерін таңғалдырған. Бірде ферма меңгерушісі Татан:

	– Сәке, осы шіріген өзектің жағасынан жылдар бойы шықпайсыз, көктем шыға көшіп келесіз де, содан жер қатқанша отырасыз. Анау басқа шопандардай бел асып, ілгерілемейсіз бе? – деп бұған бажырая қараған. – Әлде осы арада жылдар бойы қазып жатқан қазынаңыз бар ма, ә?

	– Біле-білсең, Ақсай суының өзі қазына.

	Ферма меңгерушісі әңгімені әрі қарай жалғастырған жоқ.

	Таң сібірлей атқанда көк жүзі де шайдай боп ашылды. Қарт шапшаң басып, отарды өргізді де, өзі шабдар атқа ер салды. Күн көзі көтерілгенше көкпекті ащылсын деп, отардың алдын еңкеуге қарай беттетті. Екі-үш шақырымдай дөң басындағы қарауытып көрінген Кенже бейітіне бойы үйреніп кеткен ескі әдеті бойынша тағы бір қарап, «е, жарықтық-ай» деп күбірлеп қойды. Осыдан бір жүз қырық жылдай бұрын көктемде сонау терістіктен жолаушылап келе жатқан көшпенділер Ақсайға тіреледі де, аздап кейін шегініп, дамылдаған көрінеді. Ол кезде Ақсай арнасы толып таситын айтулы өзен болыпты. Бұрқырап ағып жатқан өзеннен қаймыққан көшпенділер шығыс беттегі Маңғыт көлін айналып өтпек ойда болады да, осы араға бір-екі күн түнеп қалыпты.

	Кенже көш басының жалғыз қызы екен. Өзінің жас шамасы он бес-он алтылардағы ай маңдай, құралай көз, аппақ ару көштің сәні, адамдардың ең сүйіктісі, ең қымбаттысы көрінеді. Содан не керек, екінші күні Кенже аяқастынан қатты ауырып, таң алдында жантәсілім болыпты. Бүкіл көш қаралы ту көтеріп, сұлуды арулап, жерлеп, сосын жаңа құлындаған биелердің саумалына балшық илеп, жабағы-тайлардың құйрық-жалын күзеп, балшыққа қосып тас соғып, төрт қырлы етіп шошақ бейіт көтеріпті. Өздері де осы араға қоныс теуіп қалған екен. Сол бейіттің әлі күнге дейін тұлғасы бұзылмаған қалпы түр. Сыртынан сипасаң, жылқының қылы алақанға тікенектей қадалады. Бейіттің қабырғасына құлағыңды тақасаң, бір сазды әуен ыңылдап, бойыңды еліктіріп, жүрегіңді тебірентетін секілді. Мүмкін бұл Кенже жайында халық арасына тарап кеткен мына бір өлең жолдарының әуені шығар, кім білсін.



	«Ақ Кенже, аппақ Кенже, арман Кенже,

	Күттің-ау, арманыңды алдан Кенже.

	Ақсайдың суы саған шәрбат болып,

	Мәңгілік қоныс теуіп қалдың Кенже.

	Ақ Кенже, аппақ Кенже, ақку Кенже,

	Мәңгілік тұрағыңды таптың Кенже.



	Арманың ақ таң болып атпайынша,

	Оянбас тыныш жерге жаттың Кенже... ».



	Бейіт жанында төрт-бес бөлініп жатқан құлпытасты бұл құрастырып талай рет оқып көруге талаптанғаны бар. Арабша жазылған екен, әріптері өшкен, әйтеуір, мұның түсінгені Кенже Бата (немесе Бөке) қызы он бес жаста деген сөздер. Өткен жылы сол құлпытастың екі бөлшегі бар еді, биыл барса, ол да жоқ. Кімге қажет болғаны түсініксіздеу. «Иә, бейітті түйіп құлатып кетпей жүргендеріне тәубе бұл патшағарлардың», – деп күбірледі қарт тағы да Кенже жаққа көз тастап.

	Қойлар көкпекке тірелді де, бастарын көтермей қадалды да қалды. Күз көзі ұясынан қылтиып барып жартысы көрінгенде қарт атынан түсіп, күн көзіне тағзым етті. «Есенбісің, жарық дүниенің жарығы» – деді ол дауысын көтеріп. – Екі күн бойы өзіңді сағынып, тілек еттім» дегенді іштей айтты. Шабдарды жетектей жүріп жусан мен ажырық өскен тұсқа келгенде ауыздығын алып, қыл шылбырын тарқата сілкілеп, ұшындағы атқазықты аяғына киген саптама етіктің өкшесімен көкпек түбіне қадады. Сонан соң адымдай басып, сәл дөңестеу жерге үстіндегі брезент плащын шешпестен қисая кетті. Көзі сәл-пәл ілініп кеткен екен, ат тұяғының дүбірінен оянды. Ұмсынып қарап еді, қызы жіңішке жиренмен ойқастатып келе жатыр. Әне-міне дегенше отарды бір орағытып өтті де, таяу кеп аттан қарғып түсті.

	– Басы қатты ғой жиреннің және сыңар езулігі тағы бар, байқасайшы құлыным, – деді қарт орнынан қозғалып.

	– Ой, әке, оның басы қатты болса, менің қолым одан да қатты, – деді Бибіқайша күлімсірей сөйлеп. – Мені оятпай кетіп қалғаныңыз не? Әй, бәлем, тұра тұр дедім де, шай ішіп жайланып біржолата келдім. Көрдіңіз ғой, ер басыңдағы дорба тағамға толы, турасын айтқанда, бір күндік азық.

	Қарт шабдардың ерін түзеп, төс айылын қайта тартты. Қызының жүзін бағдарлай қарап біраз тұрды. «Әй, шикі ғой әлі, шикі. Қазір күн жылыда ештеңе емес, ертең «Ақпанда ақпан алты күнде» сыр беріп қалар. Кей жылы сәуірге дейін созылып,

	«Сәуір болмай, тәуір болмасқа» тірейтін қыс айы қыз бала түгіл, жауырыны қақпақтай, бұлшық еті тоқпақтай жігітті де сынайды», – деді іштей күбірлеп. «Ауп» деп, шабдардың үстіне қонды да, қызына қарап:

	– Түс қайта немесе кіші бесінде ауыстырармын, ұйықтап қалма, – деді дауыстаңқырап. – Көп ұзатпа, көкпекті әбден ащыласын. Ертең қырға қарай өрістетерміз.

	– Әке, әуре болмаңыз, отарды іңірлетіп апарамын. Оған күшім жетеді, – деді Бибіқайша да айқайлап сөйлеп. – Ас-су мол дегендей.



	Сартай қарт шабдардың тізгінін оңға бұрып, Ақсайдың жарқабағында қарауытып көрінген қос киіз үйге қарай тебіне жөнелді. Ойына Алматыдан биыл ғана оқу бітіріп келген зоотехник бала түсіп, сәл жымиып қойды. Бес жыл бойы көз майын тауысып, үлкен оқуды тамамдап келген жігіт фермада, бар болғаны сегіз кластық білімі бар Татанның қол астында қызмет істейді. Білімсіз демесең, Татанның тәжірибесі ұшан-теңіз-ау, ұшан-теңіз. Ойпырым-ай, қотаныңдағы қай қойдың жоқ екенін түстеп айтып береді-ау, шіркін. Сосын өзі ақкөңіл, ақжарқын. Күндіз-түні тыным таппайды, ойлайтыны – шопан жайы. Ал мына бала сыпайылау, мәдениеттілеу. Татан құсап кейбір тұста қонышынан баспайды. Сызылып тұрады. Бірақ әлі үйреніспей жатыр ғой. Келгеніне екі-үш ай ғана болды. Қарт шабдардың тізгінін тежеп, бүлкілден аяңға түсіреді. «Өткенде деймін-ау», – деп ол тағы да езу тартты. – Жалпылдақ Жайлыбайдың әйелі тоқпақтай, торсық шеке ұл тауып, соның шілдеханасында әлгі зоотехник баланың домбырамен әнді құйқылжытқаны-ай! Апырай, әншісі-ай, пәтшағардың. Әсіресе Мұхит әндерін шырқағанда төбе-құйқаң шымырлайды-ау, ой, тусаңтуғыр-ай, айызды бір қандырды сонда, құлақ құрышын ашып, миымызды бір тазартты-ау. Шарапқа қызып, делебесі әбден қозған Жайлыбай әлгі жігітті қолқалап, қайта-қайта ән шырқатқан. Жігіттің өзі ақаңды аузына алмайды екен. Төсқұдық маңындағы шопандар түгел жиналыпты. Сол күні ауа райының тамылжи қалғаны. Ортада зоотехник бала, әйтеуір, ырду-дырду.

	– Енді «Көкайдайға» салшы, қалқам, – деді ақсақал Дәден. –

	Тындамағаныма көп уақыт болды. – Бәлсінетін зоотехник жігіт жоқ, домбыраның құлағын бұраңқырап алып шырқай жөнелді.



	– Ой, қалқа, сен де көркем, мен де көркем,

	Қосылса екі көркем болады-ау, тең.

	Дөңбекшіп төсегімде жата алмаймын

	Түскенде сен есіме, сұлу еркем.



	«Па, шіркін, кайран, Мұхит-ай, кездескен ғой бір сұлуға. Ой, қандай перизат екен, көрер ме еді. Өзі Мұхит болған соң шамалыға көз тоқтатар ма, әнге қосар ма, ол қыздың да арманы жоқ шығар, ә», – деп Жайлыбай елден бұрын желпінді.



	Бір ағашта екі алма,

	Мен де алмаймын, сен де алма.

	Анық, досым сен болсаң

	Оймақ, ауыз, күлім көз,

	Мен кеткенде сен қалма.



	«Па, шіркін, үздікті-ау» – деп Жайлыбай қайырманы да бөліп жіберді.

	О, О-й, Көкайдай, Көкайдай, Көретін сәулем күн қайда-ай, –

	деп жігіт те сәл тыныстап домбыраны құйқылжытты.

	– Шырақ, сен осы әлгі Әлібек Дінішев деген әншіні бес жылда Алматыдан, сірә, кездестірдің бе? – деп Жайлыбай тосыннан сұрақ қойып еді, жұрттың бәрі аузын ашып қалды.

	– Қой, оны қайдан көрсін?

	– Олар көшеде жүрмейтін шығар?

	– И, и, өзі де тілім тасқа, талант-ау, пай-пай, дауысы-ай соның.

	– Жас қой әлі, – деп отырғандар өзара күбірлесіп бірден Әлібекке ауысты.

	– Әй, Жайлыбай, осы сен баланың атын кім қойдың, а?

	– Әділет.

	– Жақсы есім ғой, бірақ Әлібек деп қоюың керек-ақ еді.

	– Ей, өзгерте қою қиын ғой деймісің, жүдә.

	– Иә, өзгерту керек, ырым болсын. Мүмкін Жәкең де бір әншіні туғызған шығар.

	– Тек, әріге барма.

	– Халық әні «Тілеуқабақты» сол Әлібек орындағанда бар ғой орнымда отыра алмай, үй-ішін кезіп кетемін, – деді Жайлыбай тағы да желпініп.

	– Не десең, о де, әйтеуір, Әлібек баламның талабы таудай, – деп Дәден ақсақал әңгімені бір-ақ қорытты. – Бастапқы сұрақ жайына қалды.

	– Пай-пай, біздің Ғарекең қайда жүр екен, қазір? – деді Жайлыбай тағы да тосыннан. – Аппақ шалым, шашы аппақ боп, айқайға басқанда бар ғой...

	– Кімді айтып тұрсың, жұмбақтап?

	– Әй, өзіміздің Ғарифолла Құрманғалиевті айтамын тағы.

	– Ойбай-ау, оның кемпірі қайтыс болды деп еді?

	– Тек, әріге барма.

	– Әй, Жайлыбай, «кел демек бар, кет демек жоқ». Балаң үлкен азамат болсын, рақмет, шырағым. Біраз көңіл көтеріп, бір жасап қалдық. Мал бар, жан бар дегендей, енді рұқсат болса қайтайық, – деді Дәден ақсақал орнынан қозғалып. – Әй, Сартай, сенің атарбаң бар, мені жолай үйге тастай кет, – деді бұған қараған.

	Бұл Дәденді арбасына отырғызып алып, шабдарды қайқайып жатқан қасқа жолға түсіріп, делбені қағыңқырап жортаққа басқан. Жолай Дәден көңілденіп ішінен бір әннің әуенін ыңылдап отырды. Сәлден кейін: – Сартай, осы сенің жылың не? – деген сұрақ қойды.

	– Ит қой, Дәке.



	– А, онда алпыстың алтауына шығасың екен ғой. Менен тура он жас кіші екенсің. Мен өзің білесің, қойды жетпіс жасыма дейін бақтым. Қойды қалай тапсырдым, солай ыңқыл-сыңқылға тап болдым. Шіркін-ай, үйренген жұмыс, атакәсібіңнен қол үзген жаман көрінеді. Шоңқиып қалдым ғой. Сенің қызың есті бала екен. Әке таяғын ұстапты, құтты болсын. Бақыт ұлдан ба, қыздан ба, ол жағын бір Жаратқан ием білмесе, – деп Дәден ақсақал сөзінің артын жұтып қойды.

	– Қайдам, қыз бала қой, артынан өкініп жүрмесе, – деді бұл делебені қағып қойып. – Көзінің қарашығындай жалғыз қызын қой соңына салпақтатқаны несі Сартайдың? – дейтін сөз де тарап кетті. Қазіргі балалар бірбеткей, өз дегені болмаса, қисайған жағынан түзелмейді. Әйтпесе оқысын, жер көрсін, ел көрсін деп ем.

	– Ой, шырағым-ай, жұрт не демейді, біреу біліп айтады, біреу тұспалдап соғады, не десе о десін қызыңның қадамы құтты болсын. Меніңше, ол дұрыс жолды таңдаған. Қойдан айырылсаң сен де менің жолымды құшар-ең, түге.

	Біраздан кейін жолдың сол жағындағы киіз үйдің жанына келгенде анадай жерде ойнап жүрген екі кішкентай қара домалақ: – Атам келді, атам келді, – деп бар дауыстарымен айқайлап жүгірді.

	– Келдік қой, – деп Дәден ақсақал арбадан ырғып түсті.

	– Әй, кемпір бармысың, тез, қара шәйнегінді мосыға іле ғой, шөліркедік. Сартай да тізе бүксін.

	– Ибай, байғұс, келіп қалдындар ма? – деп шағын денесін ет басқан егде әйел ошаққа қарай тұра ұмтылды.

	– Шайға қарамаймын, Дәке, күн еңкейіп қалды, іңірлетіп ауылға жетейін, қызым жалғыз, кемпірден екібастан пайда жоқ.

	– Ә, бәрекелді, дұрыс. Кемпір ағарған әкел. Сартай асығыс, – деп дауыстады Дәден ақсақал.

	– Қазір, қазір.

	– Сартай, аманбысың? Күнсұлудың дені сау ма? Апырай, шай ішіп кеткенің жөн еді ғой, – деді бәйбіше бұған зерең толы ағарғанды ұсына беріп.

	– Рақмет, асығыстаумын.

	– Қойшы болмасам да, жылда көктем шығысымен осы араға көшіп келемін. Қыстағымда отырғым келмейді, көң сасиды. Сосын әлгі Миялыдағы баламның екі кішкентайын ермек етейік деп, бір күні үн-түнсіз алып қашып кеттім. Бақшаға барады деп, бергілері келмейді. Апырай, ен дала, таза ауа, осыдан артық не бақша керек? Ойнасын, жүгірсін, күлсін, күні-түні шарбаққа қамалғанша, – деді Дәден ақсақал, өзіне-өзі риза кейіппен.

	Бұл қош айтысып, аттанып кетті.



	***

	Шабдар пысқырынғанда барып тұман ойдан сейілді. Тізгінді тежеңкіреп, көсілте аяндатты. Ақсайдан кесе өткесін аттың ерін сыпырып, шилі ойпаңға қалдырды да, аяғына тұсамыс салды. Өзі тобылғы сапты дойыр қамшысын қолына қыса ұстап үйге бағыттады. Алдынан жүгіріп Сырттан шықты. Екі құлағы едірейіп, шүңірейген көзі жасаурап, жүні үйпалақтанып қалыпты.

	Сынып кеткен шошақ тісінің тұсынан тілі жылт-жылт етеді.

	«Е, байғұсым-ай, қой соңына еруге жарамай, қартайдың ба, жақсы ит тоғыз қар басады, ал сен биыл он бір қар басайын деп тұрсың. Иә, екеумізге де кәрілік кірді. Сен сертке берік жолдас болдың. Талай рет төтелеп келген қауіпке араша түстің. Менің абыройым үшін талай рет жаңыңды шүберекке түйдіңау, Сырттаным», – деді қарт ішінен.

	Ақбоз үйден кемпірі шықты. Екі бүйірін таянып, танымай тұрған кісідей шалынан көзін алмай тесірейе қарайды. Ақыры шыдамы жетпеді білем, қарсы жүрді. Қызғылт өңінде сәл-пәл реніштің белгісі бар.

	– Әй, сен бар ғой, сен, түбі жаяулап қаласың. Немене, үйге дейін мініп келсең, ол жамандатқыр зорығып өле ме? Қақшитып байлап қоймаспысың бағанаға. Әмәнда, осы, имеңдеп жаяу жүргені. Таң атпай отарды өргізіп түс көрдің бе? Дамылдап жатпаймысың, шайынды ішпеймісің. Сосын да жетер-ау құдайдың ұзақ күні. Ойпырым-ай, бұл не деген адам, таң атпай қақшаңдайды да жүреді. Түптеп келгенде малға жауап беретін сен емес, Бибіжан ғой. Жап-жас уыздай, несі кетеді, ерте тұрсын, кеш жатсын. Сенің осы өмірден көрген құқайың аз ба? Енді сүрініп, жығылуың ғана қалды.

	– Жарайды, жарайды, бәйбіше құдай салды, біз көндік. Қашанғы ұйықта дейсің маған, қартайғанда ұйқы да қашады екен? Бибіжан әлі бала, оған қой бағудың қыры мен сырын үйретіп, жетелемесе болмайды.

	– Жай айтқаным ғой, – деп Күнсұлу шай үстінде мінезін өзгерте қалды. – Аз-кем дамылдап мезгілімен тамағынды ішіп жүрсең, ыңқыл-сыңқылдан аулақ болар ең деген ой ғой менікі. Құдай біздің ырысымызға, әйтеуір, қызымызды есті қылып берді. Қара шаңырақтың күлдіреуішін сындырмай, керегесін шайқалтпайтын қорғаны болуға жараса, Бибішімнен артық ештеңе күтпес-ем.

	– Дұрыс қой, – деп шалы қостап қойды. Бірақ...

	– Сен осы бірақ деуіңді қойшы, – деді Күнсұлу дауысын тағы да ширықтыра түсіп. – Баланы сол «бірақ» деуіңмен алаңдатып, көңілін бұзасың. «Оқу-тоқу», «қатар» деген сөздерің менің жүрегіме инедей қадалып, дем алдырмай тастайды. Оқусызақ отыз екі жыл қой бақтың, қатарыңның алды болдың, орден, медаль баршылық, делегат боп сонау Алматыға да бардың. Ал осы мәртебеңді қызың жалғастырамын деп құлшынып отырса, сен «бірақ» дейсің. Одан да шүкіршілік етіп, талтаңдап, күшің тасып бара жатса бір мезгіл қызыңа жәрдемдесіп жүрмеймісің. Құдайдың берген бағын өзіңе көпсінсең, рахметінді айт та қайтар.

	– О-ой, бұл кемпір моторды қыздырды, енді жуық арада тоқтамайды, шекенді шыңылдатпай, – деп Сартай шыныаяғын сырт еткізіп төнкеріп тастады.

	– Шай кесілген жоқ, қып-қызыл, – деп Күнсұлу шыныаяқты қайта жазып, шоқаяқтың ішіндегі қидың шоғын көсеңкіреп, онсыз да ыңылдап тұрған сары самауырынға тағы бір-екі шоқ тастап, өзі алға қарай емініңкіреп отырды.

	Сырттан мотоциклдің дырылы естілді де, іле-шала ұзын бойлы зоотехник жігіт есікті серпіп ашып «ассалаумағалейкүм» деп кіріп келді. Басында жыпырайған кепка, үстіне көнетоз күрткі.

	– Төрлет, шырақ, төрлет, – деді кемпір-шал қосарлана.

	– Жайшылық, – деді зоотехник күлімсіреген қалпы дастархан шетіне отыра беріп. – Миялыдан ертелетіп шығып едім, кешегі жауыннан кейін жол лайсаң болып езіліп кетіпті. Мотоциклдің өзі бұлталаңдап әзер жүреді. Мал-жандарыңыз аман ба, әйтеуір?

	– Шүкір, шүкір, – деді Сартай. – Кемпі, шайынды ысыт.

	– Жо-жоқ, әуре болмаңыз, бір шыны ішемін де, аттанамын.

	Жолай соғып, хал-жағдайларыңызды біліп кетейін деп.

	– Бибіжан қойда? – деді Күнсұлу. – Оған жәрдемшілікке адам бермейсіңдер ме? Шалдың отырысы мынау, ертең салқын тиіп жатып қалса.

	– Дұрыс қой, шешей, қыстақ басына көшкесін болмаса, әзір басы артық адамның қажеті жоқ, – деген Бибіқайшаның өзі анада.

	Сартай қарт сәл-пәл езу тартты. Кемпір томырайып үнсіз қалды. Үшеуі де сыртқа шықты. Зоотехник «Урал» мотоциклін оң аяғымен тепкілеп әзер дегенде қыздырды. Дыр-дыр, дырдыр, артқы жағындағы тұрбадан көк түтін атқылады.

	– Шырақ, егер Бибіқайшаға жолығып кетем десең, жіңішке сайдың басында, – деп кемпір қолын батысқа қарай сілтеді.

	– Барып, амандасып кетуге бола ма? – делі зоотехник қызылшырайланып. – Ыңғайсыз санап тұр ем. Әрине, ақылдасатын шаруа да бар еді.

	– Е, бар, бара ғой, – деді кемпір шапшаңдата сөйлеп.

	– Рақмет, сау болыңыздар. – Зоотехник мотоциклін шұғыл бұрды да, жолсызбен зымырай жөнелді.

	– Осы баланың аты кім? – деді Күнсұлу шалына.

	– Көкайдай, – деді қарт ойланбастан.

	– Жақсы есім екен, жаңағы шайың шай болмады ғой, жүр, ішке кір, шайды қайта қояйын, – деп кемпір шалына күлімсірей қарады.





ҚАЙРАН, АҚБИБІ-АЙ!




	Мен онымен кездесемін деп ойлағаным жоқ. Кездестім. Онымен сөйлесіп, бір ортақ пікірге келемін деген ой өңім түгіл, түсіме кірді ме екен менің. О, тоба-ай! Сөйлестім. Тіпті сөйлескенде қандай, бір-бірімізді жылдар бойы білетін адамдардай-ақ сырластық-ау, сырластық. Ой, ғажап-ай! Бұл тағдыр ісіне тіпті шек жоқ екен ғой. Адамды адаммен тіл табыстырайын десе, жел айдаған қаңбақтай әншейін жолықтыра салады, кездестіре қояды. Бірақ мен онымен кездескеніме әрі өкінемін, әрі қуанамын. Қайран, Ақбибі-ай, жалт еттің де, жок болдың-ау!

	... Күн шағырмақ еді. Күздің кербез айы жаңа басталған шақ. Таң атса, көгілдір аспан мен шапағат нұрын төккен күн көзін, ал түн болса сан мыңдаған, тіпті сан жетпес жұлдыздар тізбегін анық көресің. Көресің де, өзіңнің адам боп жаратылғаның үшін жаратылысқа мың да бір рақметіңді айтып, жеңіл күрсінесің. Шіркін, қыр ауасына не жетсін! Таңертеңнен іңірге дейін нәр татпай жүре бересің-ау. Шынымды айтсам, кейде анам әзірлеп қойған қара дорбаны ер басына іле салуды ұмытып кетіп, күні бойы «ораза» ұстайтын да кездерім болатын.

	Бүгін кер төбелге ер салдым. Екі апта қыр арқасына шыбын екеш, шыбын да тимеген жарықтық көбеңсіп қалыпты. Қара дорбаны қанжығаға байлаттырмай шыр көбелек айналып, пыр-пыр етіп осқырынғанын қайтерсің? «Жаман атқа жал бітсе, жанына торсық байлатпас» деген осы да. Әйткенмен, кер төбелдің аты – кер төбел. Сыпыра аяңдап, сыдырта желеді. Бірақ аяғының желі тек мүшелік қана. Сидиған биік. Үстіне мінсең, әудем жер көзге шалынады.

	Күн көзі ұясынан қылтия бергенде отарды өргіздім. Қап, ана ақ серкені-ай, тура шығысқа тартып барады. Ал менің ойым отарды кұбыла беттегі қалың изенге беттету еді. Ащыласын бүгін бір. Қыр жусаны күйіп кеткелі қашан. Мәмә-мә-ә. Бұл – серкенің дауысы. Мүйізі қарағайдай боп жосуын. Кер төбелді текіректетіп отардың алдын құбылаға бағыттадым. Тағы да желге қарай желпінген ақ серкені бастырмалата қуып қалыңға кіргіздім. Кер төбел пысқырынып, кұлағын кайшылады. Бейне бір жарау ат секілді, басын қаздитып алысқа қарайды.

	– Тәрен, ау, Тәрен, – деді анам үй жақтан. Мен амалсыз ат басын кейін бұрдым.

	– Ойпырма-ай, ең болмаса айран ішпеймісің? Таң атпай жау қуып бара ма? Жасап қойған шайға қарамай. – Ақсұр өңі көгістеніп, шын ашу шақырып тұр.

	– Қара дорба толы ғой, апа. Соны жеп тауыссам да.

	– Ой, бар бол, бар болғыр. Бір тәуліктің үш мезгілі бар емес пе? Күнде таңертең ас ішпегесін, ауруға ұшырайсың. Өзегің талғанда барып көрген талғажауың тамақ бола ма?

	Мен үндемей, ат басын кейін бұрдым да, сыдырта жөнелдім.

	Бытырай жайылып, ілгері жылжыған отар өріске іліккенде күн көзі тұсау бойы көтерілді. Ақсайдың жазыққа ұласар ойпандау тұсында су жылтырайды. Қырқаға көтерілер беттегі ақселеу шөптер бөгелектеп тұрған кер төбелдің құйрық-жалы секілді иіліп-бүгіледі. Апыр-ай, ә, қыратқа қарай жалпылдап жермен жексен боп екі дуадақ ұшып барады. Сәл кешіктім, әйтпегеңде кер аттың аяқ алысын байқап қалатын ем. Ойыл жақта тұратын Есдәулет деген ағайынымыз келді бір күні. Анам көптен көрмеген екен, шұрқырасып қалды. Ал әкем салқындау амандасты. Шапшаң сөйлейтін, орта бойлы, ашаң кісі. Астында белі бүгілген тор құнаны бар. Ол шай үстінде:

	– Осы құнанмен Көлдеуден жазғытұрым бес дуадақ соқтым, демесі бар ма.

	– Қойшы, – деп анам елендеп қалды. Әкем мырс етті. Сосын Есдәулетке алара қарап: – Көлдеуде бастары айналып жүрген ол неғылған дуадақ? – деді. Есдәулет қызарақтап, булығып қалды.

	– Өтіріктің де шегі болуы керек, – деді әкем. – Тіпті желмен жарысар небір ұшқыр жылқымен дуадақты қаға алмайсың. Құстың аты құс, қанаты бар. Рас, айлалы, епті, бұрын үйретілген жүйрік тазы шалады дуадақты дегенді естігенім бар.

	Есдәулет егеспеді, жеңілгенін мойындап үнсіз отырды. Сәлден кейін: – Кәреке, шынында да, менің құнаным алымды, осыдан үмітім бар. Арғы атасы күрең айғыр кезінде бас бәйгені бермепті, – деді. Осымен әңгіме тынды.

	Сол Есекең айтқандай мен де кер төбелмен қапталдасып байқар ем, болмады. Изенге жеткесін қойлар тоқтайын деді. Танаулары пыс-пыс етіп, жұлып жатыр. Бұл арада аздаған киік оты мен ебелек те бар екен. Мен аттан түсіп, кер төбелдің ерін сыпырдым да, өзін шідерлеп тастадым.. Ол маған кінә артқандай мелшиіп тұрып-тұрып, кенет кісінеп жіберді. Ой, даусыңа болайын, дұрыстап арқырай да алмайсың. Шіркін, торы айғырдың даусы-ай! Кісінегенде бар ғой, күмбір-күмбір етеді. Өзің сүйсінесің.

	Мен тоқымды астыма төседім де, шайдай ашық аспанға қарап шалқамнан жаттым. Ә, бәсе, көк жүзіңде шарбы бұлттар пайда бола бастапты. Әй, ақ түбіттер-ай, мынау ғаламат кеңістікте сендер ұшасыңдар ма? Әлде жүзесіңдер ме? Менің пайымдауымша, бұлар бейкүнә. Бұлар от ойнатпайды, найзағай шатырлатпайды. Нөсер төкпейді. Бұлар аспанның аққуы іспеттес қалқиды да жүреді, қалқиды да жүреді. Тек сыңқылдаған дыбыс шығармайды демесең, аққу ғой бұлар. Әне, көкжиектен тағы біреуі көрінді. Аспан кеңістігіне көтеріліп келеді. Ғаламат! Шіркін, суретші болсам, аспанды ғана ақ қағазға түсірер ем. Ойбай, аспанда көшіріп алуға бір адамның өмірі жетпейді. Сонда не істеймін? Күніне мың құбылады ғой бұл аспан.

	Кер төбел тағы да кісінеді. Басымды көтерсем, ақ серке отардан бөлініп оқшаулау кетіп барады. Тұра салып жүгірдім. Орағыта, алдынан шығып, ентіккеніме қарамай, бастырмалата қудым. Бір-екі рет жонына қамшым да тиді. Жаны тәтті-ақ екен пәтшағардың, бақырып жіберді.

	Мектептен соң әке-шешеме көмектесейін деп ойладым.

	Менің келгенімді пайдаланып, ағам институтқа түспек.

	– Екеуің де барыңдар, оқуға. Жерге қарап жатқан біз жоқ. Үйреніскен мал ғой. Совхоз жәрдемші береді, – деп анам қайта-қайта мүсіркеп сөйлеп еді, әкем міз бақпады. Тек балуан денесін тіктеп, ұясы кең көзінің ызғарын шашыратып, дөңес мұрнының үстін қасып-қасып қойды. Белгілі жайт. Айтылған сөзді жақтырмағаны. Неге екені белгісіз, анам да үндемей қалды. Қызық-ей осы кісі. Жасы елудің бел ортасына келсе де, шалына бірауыз сөз қарсы айта алмайды. Өне бойына әкеміздің қасқабағына қарап жалтақтайды да отырады. Сосын балалары біз де әкейдің ығынан шыға алмаймыз. Өзіндік пікірімізді білдіруге жүрек дауаламайды. Ол айтты – заң! Кешкі шай үстінде әкем: – Биыл окуға ағаң барсын. Екі жыл қой бақтым деп бұлданып жүр ғой. Саған да бір реті болар. Шаруаға үйрен. Ненің не екенін ажырат, түсін, – деді. Бітті. Анама көз тастап ем, ол қызылшырайланып, шалының сөзіне басын шұлғып отыр. Мен жеңіл күрсіндім. Ағам қуанғанынан шайын ішпей тұра жөнелді. Сырттан трактор гүрілі естілді. Іле-шала, шілде айында қаудырлақ сулығын сүйретіп, ферма бастығы Сәрсен кіріп келді.

	– Ассалаумағалейкүм, Кәреке! Мақтап жүрем екен. – Мұрынын шуылдата тартып шешіне бастады. Өзінің екі беті қып-қызыл. Талтандай басып төрге шықты. – Жеңеше, шайыңды ысытып құйшы, – деп наз білдірді.

	– Жолдасың қайда, неге кірмейді? – деп Сәрсенге одырая қарады.

	– Ойбай, Кәреке-ай, ұялшақ бірдеңе. Әлгі осы үйдің баласы екеуі жымындасып калып еді. Сірә, әңгімесі таусылмай жатқан шығар.

	Үнсіздік. Тек Сәрсеннің ыстық шайды сораптаған дыбысы естіледі.

	– Иә, бала. Аман-есен мектепті бітірдің. Ендігі ойың қандай? – деген ферма бастығы маған тесіле қарады.

	– Анау оқуға барады. Мынау қой бағады, – деді әкем денесін тіктеп. Сосын шаңыраққа көзі түсіп: – Кемпір, түндігің ашық тұр ғой. Жапсайшы, – деді. Мен сыртқа қарай ұмтылдым.

	– Молодец, Кәреке, екеуін кезек оқытайын дедің-ау. Айналайын, ақ көке-ай! Сіздерге кімді жәрдемшіге беремін деп сасып келіп ем. Осы жұрт қарап жүрмейді. Кәрекең екі баласын Алматыға оқуға жібереді екен деп, гу-гу етеді. Фермада адам жоқ, өзіңіз білесіз, – деп күмпілдеген Сәрсеннің дауысын түндік жауып жүріп естідім.

	Сол күннен бері бір отар қой менің мойнымда. Бір жақсысы, қозыларынан ерте айырдық. Әзір қиындығы жоқ. Сірә, қыс айында көретін шығармын көресіні.

	Көзім ілініп кетіпті. Тал түс. Қойлардың біразы күйіс қайырып жатыр. Тек ақ серке ұзаңқырап кетіпті. Мен ұшып түрегеліп, қара дорбаға жармастым.



	***

	Күн еңкейе отарды кейін беттеттім. Ә, бәлем, солай болар. Ащыға әбден тойған қойлар шөліркеғен екен, жер тозаңын аспанға шығарып, ауылға қарай тартып барады. Ең алдыңда – ақ серке. Алыстан байқадым: үй сыртында бір жеңіл машина көрінеді. Құдық басындағы мотор әндетіп тұр екен. Апыр-топыр суға бас қойған қойлардың алғашқылары бастарын сілкіп қойып, кейін серпіліп жатыр. Біразы көздері қимағандай, астаудан ұзамайды. Суға қанған отарды қораға айдап келтіргенімде іңір қараңғысы қоюлана бастады.

	Киіз үй бізде екеу. Біреуі үлкен үй, екіншісі кіші үй. Күнде алдымнан шығатын анам қазан-ошақтың басында қапылып жүр. Тағы бір әйел самауырынға шоқ тастап жатыр. Бүгін қойға ермей қалған Бөрібасар мені самарқаулау бүлкілдеп қарсы алды. Өз ісінен өзі ұялып жүр-ау деймін, қыңсылап қойып, кұйрығын бұлаңдатты. Мен кертөбелдің ер-тұрманын сыпырып, аяғына шідер салдым.

	– Үйде алыстан келген қонақ бар, – деді анам. Жай басып, үлкен үйге беттедім. Орта бойлы, ашаң жүзді, қара торы келіншек шай қамын жасап жүр. Сықырлауықтан басымды ғана сұғып сәлемдестім. Әкемнің қасында екі кісі отыр. Танымадым.

	– Осы үйдің жігіті ме? – деді біреуі қозғалақтап.

	– Иә, – деді әкем салқындау.

	– Есенбісің, шырақ, – деді маған келіншек. – Айтуын айтса да өңі қызарып кетгі. Мен оның бетіне тағы көз тастап үлгердім. Оймақ ерін, қыр мұрын, қараторының әдемісі екен. Шашын келтелетіп қайырыпты. Онысы өзіне үйлесіп-ақ тұр. Үстіндегі қызғылт көйлегі оның етженді денесін жасыра алмай тырсиып қалыпты. Бірақ аса жарасымды. Шайды жаңағы келіншек құйды.

	– Інішек, – деді шашын шалқасынан қайырған арық кісі маған қарап, – мына апайың мен ағайың (ол қарт кісіні меңзеп) Алматыдағы мал тұқымын асылдандыру жөніндегі бір ғылымизерттеу институтынан іссапармен келген. Совхоз басшылары сіздерді айтқан соң осында тоқтадық. Бұл кісілер бір жеті қойларды зерттейді. Қан алады, түрлі дәрі-дәрмектермен егеді. Соған көмектесерсің. Өзім де соғып тұрамын ғой. Ағайға жаңа түсіндіріп айтқанмын.

	– Жарайды, – дедім мен міңгірлеп.

	– Балам, – деді әкей дауысын көтеріп, – әлгі шөлмегің қайда?

	Қонақтарға құйып қой.

	– Ішпейтін едік, рақмет, – деді қарт кісі қарлыққан үнмен.

	– Шай ішіліп, одан соң тамақ желінгесін ауданның қонағы аттанып кетті. Машина өзінікі екен.

	– Егер қаласаң, ауданға жүр, ертең әкеліп тастаймын, – деді ол келіншекке біртүрлі жымия қарап.

	– Жо-жоқ, рақмет, сау болыңыз, – деді келіншек қысыла үн қатып.

	– Балам, қонақтарға жайлы ғып төсек сал, – деді әкем есік алдында керіліп тұрып.

	– Мен саламын ғой, шырақ. Әуре болма, – деді келіншек сыпайы ғана.

	Мен отар шетіндегі арба үстіне жайғастым. Қойлар быртбырт күйіс қайырып жатыр. Аспан кеңістігінде жүлдыздар жымыңдайды. Бірақ кешегі түндегідей емес, аз секілді. Әне, құс жолы, анау жеті қарақшы. Апырай, ә, жаңағы келіншектіай! Құлды бір өз үйіндей жосып жүр. Шайды өзі құяды. Төсекті өзі салады. Ана қартандау кісі күйеуі емес пе, екен?! Ішім қылп ете калды. Қой, мүмкін емес. Меніңше, келіншек те отызды алқымдаған болуы керек. Дегенмен түр-сипаты келісті-ақ. Бұдан сұлу әйелді кездестіру киындау шығар. Әдейі іздеп шықпасаң.

	«Солай ма, Бөрібасар?» – деп арба жанында жатқан төбетке қарадым. Ол мақұлдағандай тілін жаландатып, құйрығын көтеріпкөтеріп қойды. Сосын ұшып тұрып, екі-үш рет керілді.

	Неге екенін қайдам, көпке шейін ұйқым келмеді. Не ойлап жатырмын. Таптым-таптым. Әлгі келіншектің аты кім екен? Қызық. Осыншама уақыт ол кісінің ешкім атын атамағаны несі? Аттанып кеткен қонақ бұған қарындас деп сызылып отырды. Ал үйдегі үлкен қонақ келіншекке қарай сөйлеген жоқ. Сол жері қауіпті-ау! Әй, қойшы, кім болса ол болсын, менің шаруам қанша.

	– Тәренжан, а, Тәренжан, – деген дауыстан шошып ояндым. Айнала жап-жарық. Күн көзі әлі көрінген жоқ. Әкем кер төбелді сықитып ерттеп қойыпты.

	– Отарды өргізбей қоя тұр, мына кісілер он шақты қой ұстап қаламыз, – дейді. – Бұл – анамның дауысы. Сәлден кейін жай басып түндегі қара торы келіншек келді. Үстіне қоңыр желең киіпті. Шеті бұйралау, толқынданған шашын бастыра тартқан қызғылт орамалды иегінің астынан байлап тастапты. Толық балтыры жалаңаш. Аяғыңа сүйретпе.

	– Есенсің бе, шырақ? – деді ол маған жылы шыраймен.

	Үндеген жоқпын.

	– Арба үстінен тоңып қалмадың ба?

	– Үйрендік қой, – деп қатқылдау жауап бердім. Келіншек күлімсіреп қойды. Мейірім ұялаған қоңырқай көзінде бір куаныштың ұшқыны пайда болғандай.

	– Ал баста, шырақ, қой ұстайық. – Тағы да күлімсіреді.

	– Сіз тоқтай тұрыңыз. Мен қазір. – Отар шетінен іріктемей он қой ұстадым да, әп-сәтте бір-біріне қосақтап тастадым. Содан кейін қуалай айдап, үйдің шығыс жағындағы құба талдан тоқылған шетен шарбаққа әкеп қамадым. Соңымнан келіншек те жетті.

	– Сіздерге жұмыс жасауға тарлау емес пе? – дедім мен шарбақты нұсқап.

	– Жо-жоқ, дәл өлшегендей, – деді ол. – Енді қалғанын сенің көмегіңсіз-ақ реттейміз. – Келіншек бір-екі рет тақылдай жөтелді.

	– Айтпақшы, айып болмаса, сіздің атыңыз кім? – дедім тұрпайылау сөйлеп.

	– Ақбибі.

	– Онда танысып қоялық. Менің атым...

	– Білемін. Тәрен ғой. Мана апай сені оятқанда естігенмін.

	«Пысыған қара» деп ойладым іштей. Сосын үндеместен қаңтарулы тұрған кер төбелге қарай жүрдім. Ақ серке бастаған отар шығысқа қарай шұбап барады. Құдай сақтағанда қара дорба ер қасында ілулі екен. Оған да шүкір. Әйтпесе өріске тамақ тасып жүргенімді ана кісілер байқаса, ұят қой. Шынында да, үлкен мәдениетті астанадан келген үлкен қонақтар көрсе күлмей ме?

	Бүгін де сол кешегі қалып. Қиял, көз іліндіру, қара дорба. Ұйқы дейтін ұйқы болмады, әрине. Қой суылдап тұрмады. Ебелек мүлдем аз. Ал қатып кеткен жусан мен түп-түп еркек шөпті сүзіп өте береді, менсінбейді бұл жануарлар. Пыр-пыр етіп, төңірегін шандатып жосады да отырады. Әйтеуір, шилі ойпаңға тірелгесін тұрақтады-ау. Қалың балақты шидің арасы от екен. Аздап мызғып алып оянсам, кер төбел мүлгіп тұр. Қойлардың біразы әудем жерге ұзапты. Құдай маған бірдеңе берер, ақ серке бар ғой, мүйізі қайқайып бір түп шидің көлеңкесінде жатыр. Бөрібасардың үстібасы малмандай су, сірә, Ақсайға барып суға шомылып қайтқан беті-ау!

	Бүгін отарды ауылға ертерек қайтардым. Мезгіл кіші бесін. Екіндінің о жақ, бұ жағында қойларды құдыққа жеткізсем, дәл болмай ма? Кер төбелді ілбітіп келемін. Қойлардың бүгін оты онша қанған жоқ. Бәрі де керенаулау. Солай ғой бұлар. Шөлдемесе, өз еріктерімен шұбырмайды. Тіпті осы араға түнесе де, жаны ауырады деймісің осылардың. Ал менің, шынымды айтсам, Ақбибіні көргім келіп кеткені. О несі екен, ә? Қап, мына қоңыр саулықты-ай, жерден басын алар емес, тегі. Қанағат жоқ қой бұларда. Адамды түсінбейді. Шапшаңдап жүрсе қайтеді екен? Менің асыққан түрімді көріп келе жатыр ғой. Әйтпесе маған неге қарайды, көздері бақырайып, үһ, ауылға да жеттік-ау. Айттым ғой, шөлдемеген деп, кешегідей суға у-шу боп шапқыламады. Анадайдан байқадым, құдық басында жүрген әйел Ақбибі сияқты. Сәлден кейін ол маған қарай беттеді. Ниетін түсіне кеттім, қойларды суға бөліп-бөліп жібермекші. Мен де аттан түсе қап, отарды бөле бастадым.

	– Астау жеткілікті ғой, көбірек неге бөлмейсің? – деп дауыстады ол.

	– Бастырылығып қалады, – деп айқайладым. Менікі әншейін сақтық, әйтпесе астауға басын сұққылап, ала-топалаң боп жатқан қой жоқ. Бүгін отар суды жылдам ішті. Қайталап, астауға ұмтылғандары бірен-саран.

	– Шаршадың ба, шырақ? – деді Ақбибі назарын маған аударып.

	– Моторды кім дырылдатты? – деп қарсы сұрақ қойдым.

	– Мен.

	– Қойшы, – дедім сасып қалғанымды білдірмей.

	– Мен де дала қызы емеспін бе. Бір жыл көмекші шопан да болдым. Алматыға окуға барып, тұсалдық қой. – Дыр-дыр, мотор дырылдайды.

	Ол сәл езу тартты. Кер төбел ат иегінен су сорғалап, астау басында тұр.

	– Апырай, ә, – дедім мен оған мүсіркей қарап. – Сонымен оқу да болмай қалды ма?

	– Зоотехникалық-малдәрігерлік институттың малдәрігерлік факультетін бітіргенмін. Күйеуім сонда доцент. Балалы-шағалы болдық дегендей. Осы іссапарға өзім әдейі сұранып шықтым. Шіркін, сағындым даланы, – деді ол. Қызғылт желеңінің екі түймесі ағытылып кетіпті де, қос анарынан сәл жоғарырақ кеуде тұсы анық көрініп тұр. Оң жақ құлағындағы сырғасы ұясына тақалып қалған күн көзіне шағылысып жыл-жылт етеді. Ол маған сәл қырындау тұрған. Сондықтан ба, бет-пішіні өте әдемі боп көрінді. Біз отар соңынан ілестік.

	– Таңертең алып қалған қойларға қандай ем жасадыңдар? – дедім мен әзілдеген боп.

	– Қан алдық. Жүнін қараймыз, ауыздарына дәрі-дәрмек құямыз. Тағы басқа да уақ-түйек жұмыстары бар. Біздің міндетіміз – осы совхоздағы қойдың сортын айыру. Болашақта бұл шаруашылықта тек қана асылтұқымды қой өсірілетін болады.

	– Сонда бүкіл отарды бақылаудан өткізбексіздер ме? – Сұрақты қойғанмен іштей өзім қысылдым. Соншама қазбалап нем бар еді?

	– Жо-жоқ, – деді ол, маған күлімсірей қарап. – Әр отарда бір жетіден боламыз. Жөне биылғы қозыларды қарамаймыз. Бізде адам көп қой. Барлығымыз он үшпіз. Мұны «Көшпелі бригада» деп атайды.

	– Қызық екен.

	Ақбибі үндеген жоқ. Кеудесін көтере терең дем алып, жеңіл күрсініп қойды.

	– Бір ай деген не тәйірі. Қазір өте шығады. Шырақ, қойларыңның алдын қайтар, – деді ол сәл көтеріңкі дауыспен. – Ұзаңқырап кетті ғой.

	Мен жүгіре жөнелдім...

	Біз әуелі дайын тұрған етті жеп алдық. Мұнысы қызық болды-ау деп ойладым мен. Әуелі шай ішпейтін бе еді. Шай үстінде қонақ қарт көңілді отырды. Әкем екеуінің әңгімесі жарасып қалыпты. Ортада тұрған білтелі шамның жарығы сәлпәл көмескілеу.

	– Осы шай болмаса қайтер едік, Кәреке? – деді ол маңдай терін қоңырала қол орамалымен сүртіп қойып. – Үйде де шайды көп ішемін. Бірақ қаланың аты қала емес пе? Біресе үнді шайың жоқ боп қалады. Біресе әлгі майсыз көк сүті үйлеспейді. Сосын көбіне шайды сүтсіз ішемін. Әй, даланың аты дала-ау, шіркін. Жылына бір рет осы уақытта бір ай іссапарға шығамын да, бір жасап қаламын. Сахараның самалы-ай! Пай-пай! Ауылға келгелі кеудем ашылып, өңім кіріп қалды.

	Неге екені белгісіз, шай құйып отырған Ақбибі қызарып кетті.

	– Мана өзіңе бар жағдайды айттым ғой, Кәреке, – деді қарт сәлден кейін. – Кемпір қайтыс болғалы күтім онша емес. Бала мен келінге қарағасын не болсын. Ол барда, әйтеуір, шайым дұрыс еді. Сосын өткен-кеткенді айтып, мәз боп отырушы-ек. Міне, екі жыл, қара жер қағып алды оны. Кір-қоңыңды келінге жу деу ыңғайсыз екен тіпті. Қаға берісте өзім жуып аламын. Жұмыстан шықсам, жүдә шоңқиып қалам ба деп, әлі қараға ілесіп жүрмін. Әйтпесе жас алпыстан асты. Тірі кісіге тіршілік керек, ә, Кәреке.

	– Жөн сөз, – деп қойды әкем.

	Мен бұл шалдың Ақбибіге еш қатысы жоқ екеніне шүбә келтірмедім.

	– Бірер ай жатып тынықсаң жақсы болар еді, бірақ жұмысың бар ғой, – деді әкем қартқа.

	– Ойбой, Кәреке-ау, о не дегеніңіз. Бір күн де кешігуге рұқсат жоқ. Жұмыстың аты – жұмыс. – Қарт шайды сораптай түсті.

	– Әй, жазған-ай, – деді анам естілер-естілмес дауыспен.

	Сірә, үлкен кісіні мүсіркегені болуы керек.

	Ақбибі тамағын кенеп, екі-үш рет жөткірінді.

	– Қарағым, шайды неге аз іштің? – деді анам Ақбибіге. – Бір жерің ауырып отырған жоқ па?

	– Жо-жоқ, апай. – Оның дауысы өте нәзік, әдемі естілді.

	– Шырақ, шөліркеп келдің ғой, тағы бір құяйын, – деді Ақбибі маған қарап. – Түп-тұнық қара көзі жәудіреп, қиылған қастарын сәл қозғап, ашық мандайын бір сипап өтті. Сосын тағы да тамағын кенеді.

	Мен ол ұсынған бір шыны шайды іштім де, сыртқа шықтым. Көк жүзіндегі жұлдыздар маған түгел сияқты. Сонау Құс жолы, ал анау Жеті қарақшы, тас төбедегі Темірқазық. Жаңа туған ай – қауынның бір тіліміндей-ақ жіңішке. Шығыстан баяу ғана самал еседі. Бырт-бырт күйсеп жатқан отарды бір айналып шығып-ем, күндегі орнында Бөрібасар көрінбейді. Арба үстіне жайғастым. Сәлден кейін анамның: – Тәренжан, ағарған ішпеймісің?» – деген дауысына «жоқ» деп жауап бердім. Дөңбекшіп жатып ұйықтап кетіппін. Атып тұрдым, таң жаңа ғана қылаң берген екен. Байқаймын, ақ серке ғана оқшаулау. Бөрібасар арба жанында шоқиып отыр. Киініп, үй жанына келсем, ақ самаурын бұрқ-бұрқ қайнап тұр. Анам сиыр саууға кіріскен. Ақбибі кіші үйде шай жасап жүр.

	– Есенбісің, шырақ, – деді ол мені көре сала, – Жуынып, шайға кел.

	– Апырай, – дедім мен таңданып, – таң атпай мұны кім ішеді?

	– Сен ішесің, – деді ол сәл еркелеу дауыспен. – Әйтпесе күні бойына қалай шыдайсың. Өзіңді-өзің жәбірлейсің ғой тура. Түсте қойларды ауыл маңына келтір дегенді тыңдамайтын көрінесің.

	– Түу, менің ішетін екі шыны шайым үшін осыншама азаптанып.

	– Ешқандай азабы жоқ, – Ақбибі самаурынды көтеріп, ішке кіріп кетті.

	Құдық жақтан кер төбелді жетектеп әкем келе жатыр.

	– Балам, қойларды құдыққа қарай беттет. Мүмкін шөліркегені бар шығар. Бұл – әкемнің күндегі дағдылы әуені.

	Ақбибінің айтуы бойынша он бес қойды бір-біріне матастырып, шарбаққа кіргізген мен отар соңынан ілестім.

	Осылай санаулы күндер өте берді, кідірмеді-ау шіркін! Әй, уақыт-ай, адам көңіліне қарамайсың, ешкіммен санаспайсың. Өз дегеніңді аласың. Қаттысың ғой.



	***

	Талма түсте отарды сыртынан бақылап қойып, әндетіп отырғанмын, жердің шаңын бұрқыратып анадай жерге жеңіл машина тоқтады. Ішінен қолында сөмкесі бар Ақбибі түсті де, машина келген жағына қайта тартып отырды. Мен аң-таңмын.

	– Өзінді әзер таптық қой, жүдә, – деді ол дауыстап. – Тіпті машина қойларды тиеп кетсе де, көретін емессің ғой. – Шапшаң басып жаныма келді.

	– Мұның қалай, Ақбибі-ау? – деппін мен сасқанымнан.

	– Не қалайы бар? Біздің бригаданың машинасымен зыр ете түстім. Шөлдеген әрі ашыққан да боларсың? Тура бір сағаттан кейін әлгі мені кері алып кетеді.

	– Қайда? – Дауысым қаттырақ шықты.

	– Шошымай-ақ қой, үйге.

	Ол жерге отырып, дастарқан жайды. Біз тамақтандық. Ақбибі ыңырсып өлең айтты. Сірә халық әні-ау деймін. Бір шумағы есімде қалыпты.

	Ақбөкен, айналайын, есенбісің,

	Қағып ап сағынышымды кетермісің.

	Жатырқап қалдың ба сен дала еркесі,

	Тағасың бірақ маған бекерге сын...

	– Тәрен, – деді ол маған біртүрлі жылы ниетпен қарап. – Оқуға түсуге баратын боларсың.

	Мен иығымды қиқаң еткіздім.

	– Әрине, оқу керек. Әттең, осы арада қалар ем. Бірақ арман ғой ол. Маған бәрі ұнайды осы жердің. Адамдары да, даласы да. Бір түрлі кеткім келмейді.

	– Сонда, – дедім мен әзілдеп, – көбірек ұнаған кім, ашып айтсайшы?

	Ол мұңды көзін маған қарай төңкерді. Жанарында мөлдіреген жас көрінді. Сосын: – Сен ұнайсың, – деді күлімсіреп.

	Мен үндеген жоқпын. Екі бетім дуылдап, қызарып кеттім.

	Қызуым көтерілгендей болды.

	Ол қасыма таяу кеп, шашымды сипады. Көкірегіне маңдайымды тақап сәл тұрды да, күрсініп: – Бақытты екенсің, шырақ, – деді. Мен шалқалап оның бетіне қарағанымда үш-төрт тамшы жас оның көзінен менің көзіме үзіліп түсті.

	Біз орнымыздан тұрдық.

	– Екі балам бар, – деді ол жүре түсіп. – Соларды мына дәл сен сияқты тәрбиелей алсам. Қала, дала емес...

	Мен ұмтыла түсіп, Ақбибіні сыртынан құшақтадым.

	– Қой, – деді ол жұмсақ үнмен, – ұят емес пе? Менікі – даланы, даланың жігітін сағынғандықтан. Ал саған жол болсын.

	– Ол сәл бұрылып, менің бетімнен сүйді. Сосын жүгіре басып, ілгерілеп кетті. Мен өзімді өзге дүниенің құшағында тұрғандай сезіндім.



	***

	Олар аттанатын күні мен ертемен отарды өріске айдадым.

	Ақбибі менімен қоштасып қалды.

	– Шырақ, еңбегің жансын, мерейің үстем болсын! – деді ол.

	– Жақсы жолда болыңыз, – дедім мен.

	Кешкілік үйге келгенімде анам көңілсіздеу екен.

	– Ақбибідей келін түсірсем арманым жоқ, құлыным, – деді ол жабыңқы үнмен маған. Әкем сыр берген жоқ. Шай ішіп отырған мен уықтың қарына қыстырулы тұрған жазушы Тахауи Ахтановтың «Боранын» көріп, атып тұрдым. Ішін ашып қалсам, бір жапырақ қағазға былай делініпті: «Тәрен, егер жолың түсіп, Алматыға келе қалсаң, үйге телефон соғарсың»...

	Телефон нөмірін көрсетіпті.



	– Кап, кітабын ұмыт қалдырып па? – деді анам қапаланып. Мен үндеген жоқпын.





ӨМІР




	Ашық тұрған сыртқы есіктен сенекке, одан қаракөлеңкелеу ауызүйге жүгіре басып кірген Әріп қолқаны атқан күлімсе иістен тыжырынып кейін шегіне беріп еді қарсы бөлмеден: «Бұл кім-ау, Күләнбісің, кел», – деген қырылдақтау дауыс шықты. Әкесінің үнін естіген Әріптің тұла бойы әуелі шым етті де, жаншылып, езіліп бара жатты. Басы айналып, құлай жаздаған соң сылқ етіп отыра кетті. «Ойпырым-ай, тірі екен-ау, қараша үйдің отын өшірмей, түтінін түтетіп отыр екен-ау, әкем, әкешім», – деген сөздерді Әріп іштей қайталады. Бет-аузын тер жуып, жүрегі қаттырақ соққасын арқасын қабырғаға тіреп, көзін жұмды.

	– Күлән, кірсейші, қызым. Бүгін ертерек келгенің дұрыс болды, таңдайым кеберсіп шөлдеп жатыр едім. Күннен-күнге дәрмені құрғыр азайып бара ма, әйтеуір, кеудем көтертпейді, зіл қара тас. Сенен басқа бір адам төбесін көрсетпейді, бұл жұртқа не болған, ә?

	Әріптің өн бойы терге малшынды, екі-үш ұмтылып орнынан тұра алмады.

	– Апыр-ай, ит-ау кіріп кеткен, кет-ей, кет. Қап, есік ашық қалған екен ғой...

	– Әке, мен ғой, Әріппін. – Өз дауысын өзі естімеді. Тамағы бітеліп қалғандай үні шықпаған соң, көйлегінің ілгектерін бытырлата үзіп, терең дем алды. Сәлден кейін қабырғаға жармасып, тік көтерілді де, өзіне-өзі келе алмай біраз тұрды. Сосын алға қарай қадам басты, бір, екі, үш... Ұмтылып барып, әкесі жатқан бөлменің терезесін ашпақ боп пердесін ысырып еді, шегесі жұлынып түсті де, перденің бір жағы салақтап қалды. Терезе әйнегіне жапсырылып, күн көзінен әбден сарғайып өз-өзінен тұтануға шақ тұрған газетті де жұлып тастап, жалт қарады да: – Әке, мен ғой, Әріппін, – деп дауысын қаттырақ шығарып, сұлқ жатқан ұзын қара кісіге кемсеңдей жабыса кетті.

	Өзін тас қып құшақтап алған баласына кәрі кеудесі бордай езілгенмен, қарт сабыр сақтап, үндемеді. Тек қос жанарынан шыққан ыстық жасқа ие бола алмай, аз-кем шер тартқандай күйге түсті.

	– Әке, мен, – деп Әріп булыға жылады.

	– Қой, шырағым, қой. Басымды көтерші, кеудем езіліп...

	Әріп әкесінің шүңірейген көзі мен суалған жағына, қоңқиған мұрнына, сақал өсіп шошайып кеткен иегіне байыптай қарады да, көз жасын сүртіп, қорс еткізіп танауын тартты.

	– Кеудемді көтерші, шырағым.

	Әріп шапшаң қимылдап, қарттың жастығын биіктетіп, денесін сәл-пәл жоғары көтерді де, жанына тізерлей отырды.

	– Иә, аман-есен келдің бе, шырағым? Өзіңнен хат-хабар болмаған соң, күдерімді үзе бастап-ем. Шешең де жылайжылай келмес сапарға өткен қыста аттанды. Боркемік еді ғой, сенің қайғыңды көтере алмады. Жап-жас кетті, бейшара, елу алтысында.

	Әріптің өн бойы тағы да езіліп, жаншылып бара жатты бірақ көзінен жас шықпады. Өңешін ащы запыран тіліп өткендей әсерде қалған ол әке жүзіне қарай алмай бүкшие түсті.

	– Мені де құдекең айналдыра бастады. Сап-сау жүріп, аяқастынан ауырдым, суық тиді ме, білмеймін, әлде ескі жараның салдары ма? Осы ауылдағы медсестра келіншек келіп, дәрілер беріп еді, ішсем болды, құстырады. Сосын жан тәтті, қоя қойдым. Әлгі Шал ақын айтқандай:

	«Алпыс бір мүшел келді мерттей болып,

	Өтпедің сол мүшелден серттей болып,

	Кешегі дулап жүрген ер Құлеке,

	Су тиген сөне қалдың өрттей болып...», –

	деп, биыл алпыс бестемін ғой. – Қарт езу тартты. – Бірақ Құлеке кім, мен кім? Оның атына заты сай болған адам.

	Әріп басын көтермей бүкшиіп отыра берді.

	– Шешең қайтыс болғанда, телеграмма салып едік, аддың ба?

	– Алдым, әке, алдым, бірақ еріксіз едім ғой ол күнде. Әрі телеграммаға мөр басылып куәландырылмаған.

	– Түсінікті, өзім де солай ойлап ем, топшылап ем. Өңің жақсы, бұрынғы қалпың. Тек шашыңа аздап ақ кірейін деген бе қалай? «Жалғыздың артынан іздеп бармадың», – деп шешең маған өкпелеп жүріп қайтыс болды. Бейшараның көз жасына қалдым ба, кім біледі?

	Әріптің көзінен жас судай ақты.

	– Мен өз дегенімде тұрдым, сенен көңілім мықтап калып еді, шырағым. Әйтеуір, аман-есен көрістік. «Іштен шыққан шұбар жылан» деген – осы. Енді ішім жылып отыр.

	– Кешір, әке. – Әріп басын көтермей, одан сайын бүкшие түсті.

	– Кешірімді анаңнан сұрауың-ақ керек еді, бірақ үлгере алмай қалдың. Мені қойшы, мен әкемін. Кешегі от пен оқтың екі ортасынан аман келген еркек емеспіз бе біз. Иә, – қарт булыға жөтелді. – Сол соғыс салған жара ғой аяқтан шалып жыққан, әйтпесе... – қарт тағы да жөтелді. – Терезені ашып, шай қамын жаса, шырағым. Енді осы шаңырақтың иесі сенсің, – деді қарт кеудесін сәл көтеріп. – Міне, алты жыл да зулап өте шықты. Тірі болғанда, анаң байғұс қандай куанар еді, ақ түйенің қарны жарылар еді-ау бүгін.

	Әріп үстіндегі бешпентін лақтырып тастап, шапшаң қимылдады. Терезенің пердесін ысырып, әйнегінің шаңын сүртті. Еденді жуып, сыртқы есікті айқара ашты. Енді сенекті сыпыруға кірісе беріп еді, бір жас келіншек есіктен басын сұға түсті де, бұған бақырая қарап: – Есенсіз бе, – деп кейін шегінді. Бұл «сәлеметсіз бе» деген сөзді айтып та үлгермеді, келіншек ғайып болды. Шкаф үстінде тұрып, шаң басып қалған мамасының ақ самаурынын алып шығып, асықпай сүртті де, ішін сумен қайта-қайта шайды. Сосын оны бір сәт құшағына қысып, мамасының иісін алғандай әсерге бөленді. Сәлден кейін самаурынға толтыра су құйып, оттығына ағаш жаңқаларын тастап маздатты да, сыртқы есіктің алдына қойды. Ескі қара шәйнектің сыртын топырақпен ысып-ысып, аздап бозартып, легенмен қоса әкесінің қасына апарып қойды.

	«Көзі ілініп кеткен бе» деп үңіле беріп еді, әкесі: «Қуанғанмен қорыққан бірдей деген рас, шырағым, сенің келгенің өңім бе, түсім бе деп жатқанмын», – деді.

	– Әке, беті-қолыңызды жуасыз ба, мамамның самаурынымен шай қойдым, лезде қайнап қалар, – деді Әріп күңкілдеп.

	– Е, дұрыс, жөн-жөн, ал мені демеп жібер, аздап ырым жасайын. Үстімнің кірін алмағаныма да қай заман, әй, екі айдан асты-ау, – деді қарт.

	Әріп әкесін демей көтеріп, тіктеп отырғызды да, арқа тұсына жастық қойып, беліне көрпе орап, жаурынына ескі шапанын жауып, қолына су кұйды.

	– И, и, суың тым салқын екен, шырағым. Құс қауырсынының көлеңкесінен тоңатын шарана сияқтымын, қазір. Сыртта күн шыжып тұрғанда, үйде мен тоңып, дірдектеймін. Буынбуынымда әл жоқ, соның салдары ма, кім білсін, қаным да азайып жүр-ау деймін, басым айналып, көзім қарауыта береді.

	– Кешірерсіз, әке, байқамаппын. – Әріп қара шәйнекті қолына қыса сыртқа жүгіріп, жолай ішіндегі суын төгіп үлгерді. Енді-енді ыңылдай бастаған самауырынның шүмегін бұрап, ыссы суды шәйнекке ағызды. Сосын адымдай басып қауқиып отырған әкесінің қолына құйып еді: – Бәрекелді, шым-шым ыстықтау, мынауың жақсы екен, – деді қарт.

	Әріп дереу дастарқан жайып, ас үй саналатын кішкентай бөлмедегі ескі шкафтың ішін қарап еді, бес-алты шақпақ қанттан басқа ештеңе жоқ, әр бұрышта шашылып қатып қалған нанның кесіндісі. Жүгіріп сарайға барса, есігі шалқасынан қайырылып жатыр, іші көң сасиды. Осыдан алты жыл бұрын мамасы тамақты жаз айында сарайға үстелге жасайтын. Ішін әктеп, еденін сырлап, жарқыратып қоюшы еді. Қазір бұл да жетімсіреп иесін жоқтап тұрған секілді. Әріптің көз алдына шай құйып отырған анасы елестеді. Биязы өңді, жылы жүзді, өте кішіпейіл, мәдениетті адам еді. Мұны жанындай жақсы көріп, аялап, еркелететін. «Менің ұлым біреу болғанмен, бірегей боп өседі», – деген сөзді жиі қайталайтын. «Сөйткен анасына бұл не жақсылық көрсетті. Анасының арманын да, өзінің болашақ мақсат-мүддесін де ойланбай істеген бір іспен турап, бөлшектеп тастаған жоқ па? Әй, әттеген-ай, ессіз жастықтың есер қылығы өзін де, өзгені де қара бет етті-ау! Кешір, анашым. Кешір», – деген сөзді іштей егіле айтты да үйге кірді.

	– Шырағым, бұл үйде дастарқан мәзірі жоқ шығар. Мен төсек тартып жатып қалғалы әлгі Күлән қызым тамақ пісіріп әкеледі. «Үйге оны-мұны әкеліп қойсайшы қолың тигенде», – деп ақша ұсынсам, алмайды, – деді қарт үзіп-үзіп сөйлеп.

	– Әке, менің сумкамда бірдеңе болар, – деп Әріп сырты шаңшаң қара портфелін дастарқан шетіне қойып, ішін ашты. Екіүш пачка үнді шайын бөлектеп, аздаған конфет, колбаса, сыр тағы басқа ұсақ-түйекті әкесінің алдына қарай ысырды. Сосын қатырма жағалы ақ көйлек пен ала шапанды қарттың қолына ұстатты.

	– Ой, шырағым-ай, босқа әуре боп, далада жүргенде, дегенмен, шын көңіліңе рақмет, – деді қарт естілер-естілмес үнмен. – Ал шайыңды шапшаңдат, басым дыңылдап барады.

	Шайды жаңа іше бергенде:

	– Байғұс-ау, мен кімді көріп тұрмын, а? Әй, Есен, той сенде екен ғой, – деп бұғағы салбыраған сары кемпір ернін сылп еткізіп кіріп келді. Әріп орнынан тұрып сәлемдесті. Сары кемпір дастарқан шетін қайыра отыра кетті де:

	– Апырай, мынау алыстың дәмі-ау, – деп, конфеттің біреуін аузына салды. Әріп кемпірге шай құйған кесені ұсына берді.

	– Мәссаған, безгелде-ек, – деп ақсаңдай басып бет-аузы бажырайған, жаулығының бір ұшын беліне қыстырған қара кемпір есіктен бас сұқты да: – Е, қарағым-ай, Әріппісің, өзің жоқта біз Шәмшиядан айырылып қалдық қой, – деп кемсеңдеді.

	– Иә, иә, сөйттік қой, – деді сары кемпір де ұрты бұлтылдап. – Ей, шырағым-ай, артының қайырын берсін, – дегенді де айтып үлгерді.

	Әріптің көзінен жас судай ақты. Теріс айналып, мұрнын қорс-қорс тартып:

	– Кешіріңіздер, кешіріңіздер, – дей берді.

	– Шайыңды құй, – деді қарт қаталдау үнмен. – Өлген анаңды көз жасыңмен тірілте алмайсың, босқа езілме, еркек емеспісің.

	Әке сөзі демеу болды ма, Әріп бойын тез жинап, сабасына түсті.

	– Қайтсін-ай, көңілі шыдамайды ғой, – деп қара кемпір шайды ұрттай берді де, – қап, суып қалған екен, ысытшы, шырағым, – деп қолындағы кесені Әріпке ұсынды.

	– Иә, ысытшы, шырақ, – деді сары кемпір де қосарланып.

	– Иә, балаң аман-есен келіпті, құтты болсын. Енді ат шаптырып, той жасайсың, — деді қара кемпір қартқа қарап. – Қалай өзің тәуірмісің? Кіріп-шығуға да қол тимейді, әлгі келіні бар болғыр төркініне кетіп қалып.

	– Шүкір, жаман емеспін, – деді қарт мандайын алақанымен сүртіп. – Тұла бойымда бір тер бар, сол жанды қинап тұр. Бір ағыл-тегіл терлесем бойым жеңілдер еді деймін.

	– Е, саған да шалдық кірейін деген ғой, – қара кемпір жеңіл күрсінді.

	– Есен, осы неше жастасың? – деді сары кемпір ұрты бұлтылдап.

	– Немене, оған күйеуге шығайын деп пе едің? О несі-ай, екеумізден көңілдің әдрам калғаны қашан? Бос сөзбен ауырып отырған басын одан арман ауыртып қайтесің, шайыңды іш, – деді қара кемпір дауысын көтеріп.

	Сары кемпір иығын қозғап: – Жай айтамын-дағы, – деді.

	Қарт болар-болмас езу тартты. Осы сәтті пайдаланған Әріп әкесіне көз тоқтата қарап еді, әбден жүдеген екен. Қайқиған баста қоңқиған мұрны ғана қалыпты. Екі жағы суалып, иегі шошайып, көз жанары да солғын тартыпты. Мойны қылқиып, ұзарып кеткен бе, қалай? Шойыннан құйғандай сом денесі шөгіп, сүйектері арса-арса. Салалы саусақтарынан ет қашып, тарамыстана ұзарған секілді. «Апырай, кұшақ жетпейтін кеудесі солып, семіп бара жатқандай ма?» Әріп көзін аударып әкетті. Е, бабаларымыздың айтқаны рас-ау, «Ер арыса аруақ, ат арыса тулақ» деп.

	– Шайыңды құй, – деген әкесінің дауысынан селк етіп дастарқанға қарап еді, екі кемпірдің кесесі қатарласып тұр екен. Жалма-жан суыңқырап қалған аққұманды әлде де ыңылдай дыбыс беріп, шоғы сөне қоймаған самаурын тұрбасының үстіне қойды да, кеселердің ішін шайып, қисайып жатқан әкесіне сұрақ көзбен қарады. Сосын дастарқанда шашылыңқырап жатқан бөлке, конфет, колбасаны қолымен жинақтап кемпірлердің алдына таман ысырды.

	Екі кемпір керіліп шайды ұзақ ішті. Қарт төсегіне жантайды. Өңі қуқыл тартып, жиірек дем алды. Шаршап қалған сыңайы бар. Соны байқады ма, қара кемпір:

	– Ойбой, тұрайық, шай таусылмас. Есен тыныстасын. Бақытың жансын, шырағым, – деп Әріпке қарады да, сары кемпірге ым қақты.

	– Ие, ие, біраз отырып қалдық, – деді сары кемпір де қозғалақтап.

	– Ал, Есен, енді ыңқыл-сыңқылдан арылып, белінді қатайт, – деді қара кемпір шалға шүйіле көз тастап.

	– Жөн, жөн, – деді сары кемпір босағадан аттай бере.

	Әріп әуелі дастарқанды жинап, сонан соң әкесінің көрпе, жастығын қағып-сілкіп, жаңартып салды. Қарт дүзге өзі шығып келді де, төсегіне қисайды. Қызуы көтерілді ме, құлағы шыңылдап, басы айналды, көз алды қарауытты. Әкесінің жайын айтпай-ақ ұққан Әріп:

	– Дәрігер шақырсам қайтеді? – деп еді, әкесі «қажеті жоқ» дегендей басын шайқады.

	Түс ауа үйге толықша келген қыз кіріп амандасты. Мызғып кеткен әкесін оятқысы келмеген Әріп қызға сыбырлай үн қатты:

	– Кешірерсіз, жаңа ғана көзі ілініп еді, жай шаруамен жүрсіз бе?

	– Жайшылық, тамақ пісіріп әкеп-ем... Мана бір келіп, кіруге ыңғайсыз санап ем, мамам ұрысты.

	– А, Күләнбісіз? Төрлетіңіз, төрлетіңіз, – деді Әріп даусын көтеріңкіреп.

	– Жоқ, рақмет, сенекке қойдым, сіздің келгеніңізді есіткенмін. Сарайда керосин бар. Кей уақыт ауылда электр жарығы тым ерте сөніп қалады.

	– Рақмет. Газ жоқ, қиын екен. Күлән езу тартты.

	– Ой, ағай көгілдір отын бөлімше біз түгіл, совхоз орталығында да жоқ. Ол, ол ма, әлі күнге шейін мұнда жоғары кернеулі электр жүйесі де тартылмаған.

	– Е, баз баяғы қалпы екен ғой.

	– Атам қалай, шай ішті ме?

	– Рахмет, қарындасым, біраз қамқорлапсың, сіздің адамгершілігіңізді ұмытпаспын. Әрқашан мерейің үстем болсын! Әйтеуір, бір-екі шыны шай ішті, қазір ұйықтап жатыр.

	– Келіп тұрамын ғой, біздің үй шеткерірек. Кешке таман мүмкін анам кіріп шығар. Сосын тоқ шәйнек шкафтың ішінде, самауырынға шай қайнатып әуре болмай-ақ, – деді де, Күлән шегіншектеп үйден шыға жөнелді.

	– Осыңдай адамдардың, – деп риза кейіппен Әріп күбірлей беріп еді, әкесінің ыңылдаған үнін естіп, дереу бөлмеге ұмтылды. Әріп кіргенде қарт жүрек тұсына оң қолын қойып, ентіге дем алып жатыр екен. Қызуы көтеріліп, кеудесінде бір сырыл пайда болған. Қабағы түйіліп, тарс жұмулы көзінің жиегінен жас тамшылары көрінеді.

	– Әке, әке, ауырлап қалдыңыз ба? Дәрігерге жүгірейін.

	– Ештеңе емес, шырағым. – Қарт көзін ашты. – Бұл ауылда дәрігер жоқ... Жалғыз медсестра бар еді, аяғы ауыр көрінеді.

	– Онда орталыққа барайын.

	– Тырс етпе, одан да су жылытып ұстарамен шашымды сыпыр. Сақал-мұртымды да басарсың. Сосын денемнің кірін алуыма көмектес, әйтпесе құлап қалармын. Буыным жоқ, тізем ұстамайды. Мана сыртқа әзер-әзер шығып келдім ғой, намысқа тырысып. – Қарт езу тартты.

	– Ойпырым-ай, әке-ай, дәрігердің көмегі көп қой. Біреулермен жалғасьш барып, хабарласам қайтеді?

	– Қажеті жоқ, балам. Бол, айтқанды істе.

	– Әке, Күлән қызыңыз ет пісіріп әкепті. Суымай тұрғанда сорпасынан ішсеңіз!

	– Әй, Тәңір жарылқағыр бала өзі. Мен ауырғалы көмектесіп,, қанатымен су сепкен шешесімен екеуі, мың болғыр! «Адам күні – адаммен», деген – осы, шырағым. Кемпірім өлгелі ауызым тұшып ас ішпеп-ем, осы қызымның пісірген тағамы тым дәмді. Әкелші жеп те, ішіп те көрейін.

	Әріп жүгіріп басып, сенекте тұрған шағын ыдысты қос қолдай ұстап алып келді де, қақпағын ашып еді, суымапты, әлі буы бұрқырап тұр екен. Қарт еттің қамырынан ғана ауыз тиіп, сорпасынан аздап ұрттады.

	– Болдым, шырағым, өзің тойып ал. Әлгі Сәрсеңді білесің ғой шопан, соның отарында жүрген үш-төрт жандығымыз бар. Бір келгенде өзі айдап әкетіп еді, баға алмайсың, жоғалып кетеді деп. Енді Сәрсенмен қалай да хабарласып, біреуін алдырып, сойып тастамасақ болмас. Тілқажау керек қой. Әлгі Күләнға осы жайды да білдірдім-ау, «сасқан үйрек артымен сүңгиді» деген емес пе. Осы ауылда сөзімді сеніммен айтатын бір-екі еркек бар еді, жұмыстан қолдары тимей жүр ме, бой көрсетпейді. Ал суыңды ысыт.

	Әріп әкесіне бірдеңе айтпақ боп оқтала берді де, ол райынан тез қайтып, сыртқа шықты. Біреу-міреу көріп қояр деген кісіше бұқпантайлап ауланы айналды. Өзінен-өзі жасқанғандай күйге түскені қалай? Бұл ауылдың, өзінің туып-өскен жерінің адамдары да бұған таңырқай, таңдана қарайтын секілді. Шақырайып тұрған күн көзі мен маңдай сипаған майда желі де, тіпті дем алып жүрген ауасы да «сен осы қайда болдың, біз сені танымай қалыппыз» деген сыңай танытатын сияқты. Аулақта, бөгде жерде өткізген алты жылы мұның іргесін өз ауылынан да, оның азаматтарынан да бөліп тастағанын қазір сезіп тұр. Сол алты жыл өмір бұған жасқаншақтық, жасықтық қана сыйлаған тәрізді. Әйтпесе тамағы аш, көйлегі жыртық болған жоқ.

	Самауырынға су ысытып, дайын болған соң ішке кіріп әкесіне хабарлады. Дереу сумкасын ашып, жұпар сабыны мен сақал, мұрт басатын ұстарасын әзірледі. Сарайда ілулі тұрған үлкен легенді сенекке кіргізіп, ішін ыссы сумен қайта-қайта шайды. Әкесін сүйемелдеп әкеп, суға түсірді. Өткір ұстарамен сақал-мүртын алды. Етженді, денелі кісінің арса-арса боп сүйегі ғана қалыпты. Екі метрге жуық бойы да шөгіп, қауқиған басы мен ұзын мойны қалт-қалт етеді. Екі кісі мінгендей екі иығы да омырылып қалған секілді. Әріп әкесін қолтықтай көтеріп, төсегіне қайта жатқызып, жастығын биіктетті.

	– Рахмет, шырағым, бойым жеңілденіп қалды, өркенің өссін. Енді ыстық шай бер, таңдайым кеуіп, шөліркеп қалдым, – деді қарт. – Жүзіне аздап қан жүгіріп, сергек қимыл танытты.

	Күн көзі екіндіге таянғанда Әріп сыртқа шығып, үйді бір айналып өтті. Сосын сарайдың ішін тазалап, ескі-құсқыны лақтырып, тәртіпке келтірді. Есігінің үстіңгі топсасы сынып кеткен екен, оны ауыстырды. Біреу-міреу үйге бас сұғар ма екен деген оймен жан-жағына жалтақтай көз тігіп еді, ешкім келмеді.

	«Бұл қалай, әлде ауыл адамдары түгел құлақтанбай жатыр ма екен» деген күдік жанын мазалағандай болды. «Сонда мұның ауылға оралған қуанышына ешкімнің ортақтаспағаны ма? «Әй, пәленшенің баласы жуық арада келіп қалар-ау» деп ешкім құлақ түріп жүрмегені ғой. Сонда тепсе темір үзетін білдей жігітті жоқ болдыға санағаны ма, әлде одан біржола түңілгендері ме?» Осындай ой тізбегі жиналып кеп жүрегін шымырлатып, көңілін көгендеп тастағандай мең-зең күйге түсті. Еш нәрсеге құлқы болмаған соң, жай басып үйге кірді. Үй-іші қаракөлеңкелеу екен, дереу майшамды жылтыратты.

	– Балам, бұл ауылдың электр шамы бір өшеді, бір жанады, әйтеуір, бір қалыпқа түспей-ақ қойды, оған сенбейік, сарайда керосин шам болар, соны тазала, шынысының бүйірі тесік еді, қағаз жапсырмасаң. Сонан соң тағы да шай қоясың-ау, деймін, шөліркеп жатырмын.

	– Қазір, әке. – Әріп самауырынға су құйып, мұржасына ағаш жаңқаларын салып тез тұтатты да, сәлден кейін ағаш жаңқасын тағы да үстемеледі. Ыңылдаған ақ самауырынды көтеріп, бөлмеге енгенде қарт екі қолымен жер тірей ентіге дем алып отыр екен. Өңі бозарып, танауы қусырылып, жазық маңдайы қыртыстана жиырылыпты. Көзінің алды суланып, жанары солғындана түскендей.

	– Әке, дәрігерге барсам қайтеді? – деді Әріп дастарқанды жайып жатып.

	– Шайыңды құй. – Қарттың дауысы нығыз шықты. Суытыңқырап екі кесе шай ішкен қарт төсегіне қисайды.

	Аз-кем қорылдап, қайта оянып, ауыр күрсінді. Әріп қабырғаға жаурынын сүйей әкесін бақылап отырды. Жарқ етіп электр шамы жанды да, сәлден кейін қызарыңқырап, барып қайта өшті. Керосин шамның қолқаны атар иісі шыққан соң, дереу есіктің ар жағына қойып, тек болар-болмас сәулесін ғана жылтыратып, пілтесін басты да, қайта кеп жантайды. Шаршағандікі ме, мұның да көзі іліне бастаған соң атып тұрып, жаурынын қабырғаға тіреді.

	Тағдырдың бұралаңы көп ауыр соқпағына өз еркімен барып түскені мұның алты жыл бойы жанын қинап, жігерін жасытып, ішкенін ірің, жегенін желім еткен. Сол бір жаза басқан кеш өмір бойы жүрегіне қара дақ боп жабысып қалатынын білсе ғой. Сол кешті тағы да көз алдына елестетіп көрді. Елестетті де, өзінің кінәлі не кінәсіздігіне күмәндана түсті.

	...Іңірде досының үйінен «қызыңқырап» шығып, өз үйіне беттеген кезі еді. Орталықта тұратын екі жігіт бұған тосыннан соқтықты. Біреуін ептеп таниды, екіншісін тек шырамытады.

	– Бес сом берші, жетпей тұр, – деді бұл танитын жігіт.

	– Қалтамда жоқ, болса беремін ғой, – деді бұл ағынан жарылып.

	– Неге жоқ, жоқ деуге ұялмайсың ба? – деді екіншісі.

	– Жоқ дегеннің несі ұят? – деді бұл даусын көтеріп. – «Жоққа жүйрік жетпейді» деген емес пе.

	– Ей, боқмұрын кімге дауыс көтересің-ай, а? Мұның ділмарсуын қарай гөр, – деп екінші жігіт мұны іштен тепті. Бұл екінші рет өзіне сілтеген аяқты шап бере ұстап көтеріп қалып еді, анау шалқасынан түсті де, орнынан тұрмай серейді де қалды. Танитын жігіт тайсақтап шыға келді. Бұл ашу күйімен еш нәрсеге назар аудармай жатқан жігітті бүйірінен, бас жағынан екі-үш рет тепті де, жөніне кетті. Ертеңіне екі милиционер үйінде жатқан мұны ұстап әкеткен. Екінші жігіт кұлағанда басы жазатайым темірге соғылып, ауруханада қайтыс болыпты. Бұл барлығын мойнына алды. Содан әуелі Павлодарда, одан Красноярск өлкесінде алты жылын өткізді. Ешкімге хат жазбады, мұнымен ешкім хабарласпады. Жұмысты жан-тәнімен істеп, жүрген ортасында абырой тапты. Онда да адамдардың түр-түрі бар екен. Біреу бұзақы, біреу жылпос, біреу жалқау. Бірақ соның бәрі әділ заңның, темірдей қатал тәртіптің тегеурінімен кұрдай жорғалайды, бас бұруға мұршалары жоқ. Солардың кейбіреуі өздерін жазықсыз санайды. Әй, қайдам, өзі кінәлі болғасын ба, «жазықсыз адам ол жерде жүрмеуі керек қой» деп ойлаған. Сол ойына алты жыл бойы көлеңке түсірген емес. Мұның жастығын, тәжірибесіздігін тісқаққандар пайдаланғысы келгенмен, бұл оларға мүмкіндік бермеді.

	Қалғып кеткен екен, күрек тісі сынық дәу қара мұны аяғымен теуіп оятты та, қарқылдай күліп:

	– Балақай, бұл ара саған әкеңнің төрі емес, шалқайып жатып шіренетін, тұр, – деді.

	– Сен кімсің, маған бұйыратындай, әкембісің, а? – деді бұл айылын жимастан. – Аулақ жүр.

	– Ей, сен, боқмұрын, мен қазір әкеңді көзіңе көрсетейін.

	Дәу қара мұны жағасынан сүйрей көтерген. Бұл дәу қараны баспен иек астынан қағып жіберіп еді, анау мұрттай ұшты. Көтеріле берген оны ес жиғызбай тағы да ұрған. Соңы – мұны басқа топқа ауыстырумен тынды.

	– Әй, адам өлтірген қанішер, сені ме? – деген дәу қараның ызғарлы үні құлағынан біраз уақытқа дейін кетпей қойған. «Мен қанішер емеспін, қанішер өзің» деп неге айтпағанына артынан өкінді. Бірақ сол дәу қара енді қайтып мұнымен кездескен емес..

	Ой құшағында отырып, біраз уақыт қалғып кеткен екен, шошып оянды... Көзін уқалап-уқалап жіберіп, көкірегі сырылдай дем алып жатқан әкесіне үңіле қарады. Қарады да, шошып кетті. Қарттың көзі ауып, аузы ашылып, мүлдем есін жоғалтқан сияқты боп көрінді бұған.

	– Әке, – ащы дауысы шықты. – Әке деймін! Үн жоқ.

	– Әке, – деп Әріп қарттың кеудесіне қолын салды да, жалмажан жүрегіне құлағын тосты, соғып тұр. Сосын бас салып кеудесін уқалады.

	Қарт екі аяғын жиып, көзін ашты да: – Жай ма, шырағым? – деді әлсіз дауыспен.

	– Ойпырым-ай, шошып кеткенім, жайсыз жатыр екенсіз әрі дауыстасам оянбадыңыз.

	– Шай ұрттатшы, таңдайым кеберсіп қалды. Бір түс көріп, «тауықтың түсіне тары кіреді» деген – осы. Қарт сәл жымиды.

	Әріп қартқа шай берген соң дұрыстап жастығын қопсытып қайта салды. Әкесінің аяқ-қолын уқалап біраз отырды. Қарттың көзі іліндіау дегенде, иісі көңірсіген керосин шамды өшіріп сыртқа шықты да, түнгі ауамен тыныстап әрлі-берлі жүрді. Кенет айдау қара жолмен аңырата жүйткіген машинаның гүрілімен қоса қос шамы да жарқ етіп көрінді. Әріп алға қарай бар пәрменімен жүгірді. Әйтеуір, үлгердіау! Машинаның жарығына көзі шағылысқанына қарамастан, қолын көтеріп тұра қалды. Машина тақау келіп тоқтады.

	– Жай ма? – деді кабинадан басын қылтитқан шофер ренішті дауыспен.

	– Сіз орталыққа барасыз ба?

	– Ал, иә дейік, мен асығыспын.

	– Әкем қатты ауырып жатыр еді, мүмкіндігіңіз болса, ауруханаға хабарлауыңызды өтінемін. Өзім науқастың қасынан шыға алар емеспін.

	– Аты-жөнін жазып бер, міндетті түрде хабарлаймын.

	Көмекті осындайда көрсетпегенде, иә, деймін-ау!

	– Қазір. Үйге барып жазып әкелейін.

	– Тоқта. Қағаз, қалам бар ғой менде. Аты мен фамилиясы кім?

	– Есен Құдайбергенов.

	– Жақсы түртіп алдым. Қызуы бар ма? Неше жаста?

	– Әрине. Өтінемін, тез айтсаңыз. Айтпақшы, жасы алпыс бесте. – Жауап орнына кабина сарт етіп жабылды да, машина тұрған орнынан қозғалып та үлгерді.



	***

	Күн көзі ұясынан қылтиып шыға бергенде Әріп ыңылдаған самауырынды көтеріп үйге кіре беріп еді, машина сигналын естіп мойнын бұрды.

	– Әй, жігіт, Есен қарттың үйін білесіз бе? – деді жедел жәрдем машинасының шофері айкайлап.

	– Осы, хош келдіңіз, – деді Әріп самауырынды қоя салып. Машина ішінен ақ халат киген бір әйел, бір ер адам түсті. Әріп екеуімен қол алып амандасып, алға түсті де, бөлмеге кірді. Көзін ашқан қарт аң-таң.

	Біраздан кейін қартты носилкамен машинаға кіргізіп жатқызған дәрігерлермен бірге Әріп те зулаған «жедел көмектің» ішіне де кетіп бара жатты. Ол әкесіне қайта-қайта үңіле қарайды. Қарттың кұп-ку бетіне ептеп қан жүгірген секілді. «Әкем енді тәуір болып, ұзақ өмір сүреді» деп ойлады ол. Анама көрсете алмаған көмегімді әкеме көрсетуім керек қой. Бұл ертең үйленіп семья құрып, үбірлі-шүбірлі болады. Әкесі немерелерін иіскеп күншуақта отырады немесе жетектеп жүреді. Иә, мұның бүкіл өмірі алда. Алда екені шындық қой. Әріп өзінен-өзі толқып, тебіреніп кетті.

	«Жедел көмек» зулап келеді. Дәрігерлердің бірі Әріпке қарап жымиып қойды да, – Ән салсайшы, жігітім, – деді.

	Ән, қандай ән, өмір атты ән бар ма, осы? Бары бар ғой, бірақ қапелімде есіне түспегенін қарашы. Ол ән айтуға іштей дайындала бастады. Сол мезет жүрегі шымырлап жан дүниесі алай-дүлей боп кәдуілгі арқалы ақындарша ән шумақтары ойына орала берді. Содан кейін бір әнді әуелете шырқап кеткенін өзі де сезген жоқ...





ТОЙ БОЛАТЫН КҮНІ




	Аққағаздың үш ұйықтаса түсіне кірмеген, тіпті ол жөнінде ойланбаған мәселесі аяқастынан кездесе кетті. Кездескенде қандай, желісі тартылып, дәні пісіп тұрған шырмауықша бұған дес бермей шырматылды да қалды. Жігіт көрсе ақшыл өңі сәл қуқылданып, алма төсі қайқайып, әншейінде былқ-былқ еткен тұла бойы қатайып, мойылдай қап-қара көзі ақшиыңқырап, амандық сұрағандарға ернін болар-болмас қана жыбырлататын Аққағаз бір күнде торға түскен сазаңдай бұлқынып-бұлқынып, ақыры жүрек әміріне амалсыз көнді. Қиып түсер алмастай боп талай рет жұтынған жігіттерді жерге қаратқан Аққағаз, талайлардың жүрегіне шоқ боп түскен Аққағаз, сыриған ұзын да емес, төртбақ тапалтақ та емес, бір сыдырғы бойы бар, бірақ әлжуаздау, үнемі аяғының басына қарап жүретін Манарбекке «құдай салды, мен көндім» деп келісімін беруі шағын ауылдан біреу айға ұшқандай тосын жаңалық боп дүркірей жөнелді. Талай жігіттер «аһ» ұрып, төсек тартып, жұмысқа шықпай жатып қалды. Біразының өзегі өртеніп, оны «ақаңмен» сөндіруге дүкенге қарай жүгірсе, енді біреу-екеуі Манарбектің аузыбасын қан етіп, көзінің алдын көргертпек болып, өздерінше жоспар құрып әуреге түсті. Сонымен...

	Сонымен, осы жайға кінәлі жалғыз Манарбек емес еді. Тып-тыныш жүрген ауыл жұртын бөрі тигендей бөрліктіруге көмектескен сол аппақ Аққағазымыздың өзі болатын.



	***

	Шаруашылыққа бас инженер боп қызметке тағайындалған Манарбек өзіне абыройды тек жұмыстан ғана іздеді. Күндізтүні бас бұрмай машинаның моторын, трактордың коробкасын жөндеуге көмектесті. Инженермін деп шәлтиіп тұрмайды, бел шешіп кірісіп кетеді. Өзіне берілген шағын кабинеттен гөрі іздеушілер оны гараждан тез табатын. Үстіндегі комбинезоны май-май боп, қолындағы кілтін салалы саусақтарымен қыса ұстап, бұйра шашын бастыра киген кепкасымен айғыз-айғыз бет-аузын анда-санда сүртіп қойып, есіл-дерті алдындағы қара темірге үңілумен болатын сәттерінің бір мезгілі еді Кенет: – Бас инженерді қайдан табуға болады? – деп қыр арқасынан шыққан дауысқа жалт қараса, жаңа туған айдай толықсып бір бикеш тұр.

	– Іздеген кісіңіз мен, – деді Манарбек.

	– Сіз бе? – Қыз қиғаш қасын керіп, таңданған сыңай білдірді.

	– Төрлетіңіз, не шаруамен келіп едіңіз? – деді Манарбек қолындағы жұлдызшаның морт сынған тұсын ұстап.

	– Трактордың үстіне мініп отыр демесеңіз, басқа төрді көрмей тұрмын.

	Трактордың астында жатқан Жанғабыл қызға шалқалай қарады да, қолының сыртымен мұрнының үстінен бір сипап өтіп: – Апыр-ау, Аққағазбысың, неғып жүрсің, шырағым? – деп ыржиды. – Сені де көретін күн бар екен-ау!

	– Немене, ағай, мен соншама бел асып кетіппін бе? – Қыз даусы шыңылтыр шықты.

	– Жо-жоқ, шырағым, тек әншейін, былай енді, – деп Жанғабыл сасқалақтады да қалды.

	– Мен сізге келіп тұрмын, Сәбитов жолдас.

	– Тыңдауға әзірмін, мына бір жұлдызшаны еріксіз сындырғанын-ай! Демек, шапшаңдықты дұрыс қоспағансың Мәке, айырғышты пайдалануды естен шығарып, қара күшке салғансыз-ау, ә? Бүйте берсеңіз, сізге жылына қанша жұлдызша керек екенін білесіз бе?

	Үнсіздік.

	– Ғафу етіңіз, сәл күте тұрыңызшы, – деді Манарбек қызға мойнын бұрып.

	– Жәке, бері қарай шығыңыз.

	Жанғабыл трактордың астынан сүйретіле көтеріліп инженердің қасына келді. Мұрнын тартып қойып, жұлдызшаға мөлие қарады.

	– Мынау төртінші шапшандықтың жұлдызшасы, – деді инженер жігіт алдында тұрған тракторшыға қолындағысын көрсетіп. – Сіз шапшандықты ауыстырғанда тым асығасыз немесе өз тракторыңызға өзіңіз қастандық ойлайсыз.

	– Айта көрмеңіз, – деді Жанғабыл тілін жалаңдатып.

	– Қазір қоймадан барып қолхатпен біреуін алыңыз да, сосын маған түсініктеме жазып беріңіз. Енді қайталанса... Инженер сәл езу тартты.

	– Құп болады, төреңе кұлдық! – Жанғабыл сол қанаттағы қоймаға қарай томпандай жөнелді.

	– Ал енді сізді тыңдалық? – деді Манарбек қатқылдау үнмен қызға қарап.

	– Директор шаруанды сол кісі тындырады, жолығып мәнжайды түсіндіріңіз деп еді.

	– Ол не шаруа?

	– Аяқастынан әкем қатты ауырып, ауруханаға түсіп қалып еді. Соған байланысты бір шаруаға машина қажет болып келгенім...

	– Ол не шаруа? – деп Манарбек тағы да қайталады.

	– Тайсойғанда, құм арасындағы нағашымызда аз-кем ұсақ жандығымыз бар еді, соны тиеп алып келуге.

	– Соншама көп пе?

	– Жоға, бар болғаны жеті-сегіз. Әрине, қозылары болу керек.

	Қыста бағу қиын деп әкем апарып тастап еді.

	– Машина бүгін қажет пе?

	– Ертең болса да...

	– Жөн екен. Бірақ жалғыз машина құм ортасына бара алмас, тұралап тұрып қалар. Сонда тіркемелі трактор керек болды ғой сіздің шаруаңызға. Айтпақшы, арақашықтықтың қанша екенін білмейсіз-ау?

	– Неге, білемін, отыз-қырық шақырымдай болады.

	– Жақсы, қасына бір-екі жігіт қосып ертең жаңағы Жанғабылды жіберемін, күтіңіз. Е,е, ертең жексенбі екен ғой. Ну, ладно, примерно сағат 10-да барып қалар. Жанғабыл сіздің үйді білетін шығар?

	Осымен әңгіме аяқталды дегендей, Манарбек қайтадан трактор қорабына үңілді.

	Аққағазды таңдандырғаны жас жігіттің ауылдың сұлуы атанған бұған тіпті көз қырын да салмағаны. Басқа біреулер болса, әзілдеп, ыржыңдап, аты-жөнін, қайда жұмыс істейтінін қазбалап сұрар еді де, сонан соң киноға, биге шақырып, бір көргеннен әуре-сарсаңға түсіп мазаңды әбден кетірер еді.

	Ондайларды Аққағаз көп кездестірген. Кейбір ер адамдарға шаруаң тіреле қалса үлкен-кішісіне қарамай, көзімен тұ-ла бойыңды ішіп-жеп «иә, сосын тағы да» деп қойып, суыртпақтап сыр тартып, мүсәпірси қалатынын қайтерсің. Қолдарынан келмейтін істі де келтіретін боп, шаруаны жуық арада реттейтін боп, бұған жақсы жұмыс тауып беретін боп күйіпжанып жанарлары жарқылдап кетеді-ау, шіркіндердің! Иә, мұндайлар қазір баршылық. Тап сондайлардан Аққағаздың жүрегі айнып, құсқысы келетін. Сосын тура беттеріне былш еткізіп түкіргендей, ащы сөздерімен тіліп-тіліп тастайтын да, ұшып тұрып кете беретін. Апырай, жиырма бір жасының қыз болып сылқылдаған кейінгі үш-төрт жылында мұны қалжыңға шақырмай, қомағай көзімен бас-аяғын шолып, кеудесіне назарын тастамай саналы түрде сөйлескен бірінші еркек осы. Әлде есіл-дерті көлбеп жатқан қара темірге ауып, тіпті алдындағы бикештің қандай екенін анық ажырата алмады ма, екен, ә? Бірақ бұған бақырайып тұрып қарады ғой. Көз жанары солғын, қабағы шығыңқы. Жақ сүйегі етсіз, мұрны сәл имектеу болғанымен, көмпиген еріні бәрін бүлдіріп, бет-аузын сылпитып жіберген. Әрі етсіз денесі үстіндегі киімін теппей салбыратып, мойнын қылқитып көзге тым қораш көрсетеді. Құдай-ау, осындай жігіттер неге ажарсыздау боп туады екен? Қыз жеңіл күрсініп, жеделдете қадам басты.

	Ауруханада жатқан әкесіне жолығып, бітірген шаруасын баяндап, үйіне келе жатқанда да жаңағы жігіт ойына оралды. Аяғындағы туфлиі адымдап жүруге жайсыздау тиген соң екеуін де шешіп алып, қолындағы сумкасына салды. Енді қыздың жалаңаяқ басқан іздерін сусыған құм да жасыра алатын емес. Топ-толық ақ балтыр тұнық судағы ақ шабақтай көзге ұрып, қарсы кездескенді еріксіз қаратты. Қыз ойлады: «Ертең дәл уақытында айтқанын орындаса, онда уәдеге берік жігіт болғаны, ал анау-мынау деп сылтауратып кейінге қалдырса, нағыз аққараны айыра алмайтынның бірі. Бет алды суықтау өз дегені болмаса, қасарысып қалатын пәле шығар. Әйтпесе амандықсаулық сұрап емпеңдейтін директордың өзі бұған қысық көздерін сығырайта қарап: «Бас инженерге барыңызшы, сіздің шаруаңызды сол реттер» деп сәл салқындау езу тартуында да бір гәп бар-ау»... Әкесі жұмсамағанда бұл семізше директордың алдында өлсе де бармайтын еді, тіпті безеу шығып бөртіп кеткен оның жалпақ бетін өңі түгіл, түсінде де көргісі келмейді. Осыдан үш жеті бұрын қасында екі-үш қосшысы бар директор топырлап балалар бақшасына кіріп келді. Бұл кішкентай бөбектерді ұйықтатуға әлектеніп жүрген. Бар дауыстарымен дабырлай сөйлеп, әй жоқ, шәй жоқ баса-көктеп көздері енді ғана іліне бастаған балаларды шошытып, алдында директор, жанында Сәбира апай, қалғандары сәл кейіндеу еденді дүрсілдетіп жетіп келді емес пе. Бұл директорды бұрын сыртынан көрген, щырамытты.

	– Так, Сәбира Байқоновна, жағдайларың өте жақсы екен, көріп тұрмын, – деді директор қысықтау көзімен мұны шаныша қарап. — Қарауыңызда неше кісі жұмыс істейді?

	– Өзіммен сегіз.

	– Мына қарындас та осында істей ме?

	– Иә.

	– Осындай сұлуларды тасада ұстайсыз-ау, Сәбира Байқоновна.

	– Директор тарқылдап күліп еді, қасындағылары шағын бөлмені бастарына көтеріп жібере жаздады. Сәбира езу тартгы.

	– Ойнап айтамын. Сонымен бәрі дұрыс қой? – деді директор.

	– Қыс айында да, әсіресе ыстықта желдеткіш керек. Қақсайқақсай жағымыз ауырды, – деді Сәбира. – Сонан соң...

	– Сол желдеткіш дегеніңіз кім-кімге де қажет боп тұр-ау, – деді директор Сәбираның сөзін аяқтатпай. – Так, Сәбира Байқоновна, мынадай шаруа, қой төлдетуге, яғни сақманшылыққа кісі жетіспей жатыр, соған сіз төрт адам бөлесіз. Ну, енді, от силы үшеу әсіресе мына қарындасты қалдырмаңыз. – Ол мұны сұқ саусағымен нұсқап, ыржиды да, шұғыл есікке қарай бұрылды.

	– Апырай, Бөлтеке-ай, қырғисыз-ау іліп кететін, – деп соңындағы-лардың бірі тақылдай күлді. – Топырлап кіргендер топырлап кейін шыққан. Директордың сондағы арсы-гүрсі сөзі мен оғаш қимылы Аққағазды ыңғайсыз жайға қалдырып еді.

	«Апыр-ау, бір шаруашылықты басқарып, соның адамы мен шаруашылығына бас-көз боп, жөн сілтеп отырған адамның кескін-кейпі мен жүріс-тұрысы мынандай болса, одан кейінгілері не істемейді?» деп толқыған сезімін жасыра алмай бақша меңгерушісі Сәбираға да білдіріп еді, ол шошып кетті.

	– Тек, жөніңе жүр, кесірі тиіп кетер. Қанша дегенмен директор ғой ол, – деп қызараңдаған. – Ойбай-ау, директорға мін тағып өле алмай жүрміз бе?

	– Директор деген мәдениетті, парасатты кішіпейіл болмай ма, апай?

	– Ойбай-ау, қой дедім ғой саған, біреу-міреу естіп қап жеткізсе... Айтпақшы, қой төлдетуге сен де барасың. Он шақты күнге. Құрбыларыңмен ойнап-күліп таза ауада жұмыс істеген жақсы ғой, қатайып қайтасыңдар.

	Аққағаз үндеген жоқ. Тек өзі аса құрмет тұтатын апайының соншама дәрменсіздігіне іштей таңғалды.

	Екі күн өткеннен кейін сақманшылыққа баратын бір топ адам совхоз кеңсесінің алдына жиналып машина күтіп тұр еді, іштен хатшы қыз шығып: «Аққағаз, сені директор шақырып жатыр» деп сыбырлады да, өзі пальтосын желбегей жамылып, почтаға қарай жүгіре жөнелді. Бұл екі ойлы боп сәл кідіріп қалған. Менің ол кісіде шаруам жоқ, бармаймын деу жөнсіздеу сияқты. Көрейін неде болса деп сыртқы киімін шешпестен директордың бөлмесіне кіріп барып еді, директор жарбиып отырған орынтағынан ұшып тұрып, елпең қағып кеп мұның қолына жармасты. Бөлме ішінде темекінің көкшіл түтіні қалқып, қолқаны атады.

	– Есенсің бе, Аққағаз, айналайын, отырсайшы. Әлгі Сәбең, Сәбираны айтамын, жаңа маған звондап, сені сақманшылықтан қалдыр деп өтініп еді, енді ол кісі үлкен басымен сұрап тұрса, неге сені қалдырмасқа. Онда жұмыс ауыр, мына сүйріктей саусақтарыңа айыр, күрек ұстатып мазоль қылар жайымыз жоқ. Әрі үйдегі қарттарға да өзіңнен басқа қарасатын ешкім жоқ екен. Соның бәрін ескеріп... Қалай, қарсы емеспісің? – Директор мұның бетіне бажырая қарап, көзімен ішіп-жеп барады.

	– Жарайды, – деп бұл сүлесоқтау жауап берді де, шұғыл есікке қарай бұрылды.

	– Тоқтасайшы, сәл тоқтай тұр, – деп директор мұның қолынан шап беріп ұстай алды. – Тізеңді бүк, қыстың арты ұзап кетеді. Апырай, осы уақытқа дейін сені неғып байқамағанмын. – Директордың безеу-безеу жалпақ беті мұның бетіне таяу кеп қалды.

	– Иә, байқағаңда не істейтін едіңіз? – деді Аққағағаз оң қолын сілкіп тартып алып.

	– Жай айтқаным ғой, өзің бір жуық арада уақыт тапшы, сөйлесіп, пікірлесетін шаруа бар еді, айналайын. Сендей қас сұлудың қасында бес минут тұрудың өзі бақыт қой біз үшін...

	– Жоқ, менде уақыт жоқ, және еш уақытта болмайды да. – Бұл есікті тарс еткізіп ар жағынан жапқан. Сол бойымен ентіге басып жұмыс орнына келді де, Сәбираның бөлмесіне бас сұқты.

	– Кел, Аққағаз, кел, – деді Сәбира күлімсіреп. – Неменеге ентігіп жүрсің?

	– Сіз мені директордан сұрап па едіңіз?

	Өзі звондағасын бір ауыз сөз айта салғаным рас, жай ма?

	– Бекер өтінгенсіз, апай. Соны әлдеқандай қылып, алдына шақырып алып, кездесейік деп мүләйімсиді. Әнеукүнгі қарқыны басылып қапты мәдениетсіздің. «Уақыт тапшы бір» деп қарап тұр, беті бүлк етпей.

	– Тек, аптықпай отыр, кәне. Иә, сонан соң айта бер.

	– Әй, өзі бір арсыздау адам екен, ұят дегеннен жұрдай.

	– Аптықпа дедім ғой мен саған. Неменеге сонша шаптығасың. Ол сені аяп жақсылық жасайды, ал сен оны қаралай кінәлайсың. Өйтіп, алды-артыңды ойланбай сөйлеме, білдің бе? Әлі жассың, өмірің алда, талай-талай белестерден өтесің. Жақсыны да, жаманды да кездестіресің. Сонда жақсыға сүйініп, жаманның жамандығын бетіне баспа. Жаман болсын, жақсы болсын алдымен ол – адам. Адаммен адамша сөйлесу керектігін әрдайым жадыңнан шығарма.

	– Директорсымақтың өзі неге менімен адамша сөйлеспейді. Сонда мен оның алдында құлдық ұруым керек пе? Әлде оның ымына көне салуым керек пе?

	– Тс, тс, апырай, қой дедім ғой саған, – деді Сәбира ызғарлы кескінмен, бірақ ақырын ғана. – Не деген ожар едің, бар үйіңе, ашуынды басқасын жұмысқа келерсің. Өзің тіпті басқа планетадан келген адам сияқтысың ғой, түге. Сол нәрседен үркіп. «Қызға кім сөз айтпайды, қымызды кім ішпейді» деген емес пе?!

	Аққағаз есікті ақырын жауып, шыға жөнелген. Сол кеткеннен ол жұмысқа екі күн қатарынан бармай қойды. Ақылды, байсалды деп өнеге тұтып жүрген Сәбира апайының мынадай сөзінен кейін қайда барып, кіммен, сырласып, кімге мұңын шағарын білмеді. Әкесі қызына үндемеді. Ал мамасы: «Қызымау, сенің осы жұмысың қайда, неғып жүрсің, салбырап? – деп бір-екі ескертпе жасаған да қойған. Үшінші күні түс қайта жұмыста бірге істейтін құрбысы Ғалия келіп:

	– Ауырып қалды ма деп сені іздеп шықтым, – деді ол жайдары кескінмен. – Балалар бақшасын ауданнан келген санврач жауып, гигиеналық тазалығы нашар деп акт жасады. Сәбира апай директормен бірге шаруашылықты аралап кетіп еді, әлі жоқ. Не істерімізді білмей сенделіп біз жүрміз. Сенің жұмысқа келмеуіңе қарағанда осы жайлардан хабардар ма деп қалдым ғой.

	– Ой, Ғалияш, сөзің бар болсын. Менің көңіл күйім төмендеп, аздап ренжіп біреулерге...

	– Немене, Сәбира апаймен салғыласып қалдың ба?

	– Жоқ, басқа, тіпті басқа.

	– Айтсаңшы енді қылымсымай.

	– Қылымситын түгім де жоқ. Шынымды айтсам, енді бұл жұмысқа шықпаймын.

	– Қой, қайдағы жоқты айтпай.

	– Қоятын түк те жоқ. Сен жақсы келдің, арызымды сенен беріп жіберемін. Сәбира апай келген соң берерсіндер.

	– Ұят болмай ма?

	– Оның несі ұят, сізді ол қыздың көргісі жоқ де.

	– Апырай, өлтірмесең айтсайшы, не болды, а?

	– Менің өсек-аянда жұмысымның жоқтығын өзің жақсы білесің, бұдан былай балалар бақшасының тәрбиешісі болып, қызмет істегім келмейді, түсіндің бе?

	– Сонда жұмыссыз отырмақшымысың, онымен кімді қорқытасың. Сәбираның несі кетеді, күнде қызмет сұрап есігін тоздырып жүргендердің мандайынан шертіп біреуін алады. Қапқап ақылын үйіп-төгіп, жұмсақ үнімен майдалай сөйлеп, өзіне жәрдемші ете қояды. Сонан соң ол қыз немесе әйел күні бойы кімнің не істегенін, кімнің кіммен сөйлескенін, түс әулетінде асханада не болғанын ондағы-мұндағыны жиып-теріп жұмыс соңынан Сәбираға тамылжыта айтуы керек, ол содан керемет ләззат алып, тіпті бар ғой жаны рахат табуы керек, білдің бе, білмесең, біл?

	– Қойшы-ей, сұмдық-ай, сенің де сезбейтінің жоқ-ау, Ғалияш?

	– Иә, иә, тап солай. Алғашқыда мені де осындай астыртын жұмысқа пайдаланғысы келіп еді, бірақ ештеңе өндіре алмаған соң қойды.

	«Мінезің жұмсақ, білімдісің, сені түбі өзіме орынбасар етіп аламын» деген сөздерді сан қайталаған. Қазір менен тұрпайы адам жоқ екенін өзің көріп жүрсің ғой. Әй, шақ шыдап жүрмін-ау, шыдамағанда қайтемін.

	– Бәсе, сені неге түрткілей береді десем, енді түсінікті.

	Маған ондайын сездірген емес.

	– Басқаларға айтып, айқайлап, жар салады деп қорқады.

	– Енді не істейсің, саған тіпті обал.

	– Шілде айына дейін сыр бермеймін, сонан соң оқуға кетемін. Түсе алмасам сол, қалада қаламын. Құрылысқа сылақшы етіп алады, жатақхана береді дейді ғой сондағылар.

	– Оның да жөн. Мен байғұстың саған қарағанда жайым нашарлау. Оқуға талпынып көрер ем, кемпір-шал зар қақсайды. Алматыдағы ағама бұлар бармайды. Олар келмейді, әйтеуір, текетірес. Күйеуге шығайын десем, оңып тұрған жігіт жоқ бұл ауылда. Кіл бір боқмұрындар, май ішіп жүрген. Тіпті адамның жыны келеді. Қыздың өзі барып соқтығатындай бір бозбала тумаған-ау біздің ауылдан.

	– Ой, айтасың-ау, айтқышым. – Ғалия сықылықтап күлді.

	– Мені көздеріне ілмей жүрген тәп-тәуір жігіттерді сен боқмұрын дейсің, ә, адамның ішін күйдіріп.

	– Ішің күймек түгіл, жанып кетсе де, айтарым – сол. – Екеуі қосыла күлді.

	Сәлден кейін Аққағаз Ғалияны шығарып салған. Бірақ «өзімнің өтінішім бойынша жұмыстан босатуыңызды сұраймын» деген арызды жазуын жазса да, Ғалиядан беріп жіберуді ыңғайсыз санады. Бір жөні болар деген де қойған. Айтқандай-ақ төртінші күні түске таман омырауының ілгектері ағытылып, басына тартқан кәсеңкесі кейін қарай ысырылып, оң жақ аяғына киген шұлығы тізесінен төмен түсіңкіреп кеткен Злиханың ентігіп жеткені. Екі елідей маңдайы шып-шып терлеп тұр. Жүз метрге дем алмай жүгіріп, мәре сызығын кесіп өткенде ғана «үһ» дейтін спортшыға дене тұрқы ұқсамаса да, бір құшақ кеудесінің жел үрлеген көріктей бір көтеріліп, бір басылуына қарағанда бұл да барын салған болуы керек. Ентігін сәл-пәл басқаннан кейін: «Қыз-ау, қайда жүрсің, бақша толы адам, бақша толы тексеріс. Кеудесінде жаны болса, тез жетсін», – деп Сәбира маған иек қаққаннан кейін менде жан қалсын ба, шапқылап жеткенім осы», – деп ернін сылп еткізді. – Ибай-ау, о неғылғаның төрт күннен бері жұмысқа бір көрінбей, жап-жас боп, а?

	Үнсіздік.

	– Сендей күнімізде біз күні-түні тыным таппай деймін-ау! – Злиха жүре сөйледі.

	Акқағаз алда, Злиха артта, балалар бақшасына келсе, есік алдында екі көзі шатынап Сәбира тұр, қасында жуантықтау қара жігіт.

	– Акт жасағыш болсаңыз, мына қызға жасаңыз, төрт күн себепсіз жұмысқа шықпай жатып алған. Қазіргі жастарда бет жоқ қой, бет. Ойпырым-ай, ұяттан жұрдай ғой мына сияқтылар, – деп Сәбира Аққағаздың бетіне сұқ саусағын тақады.

	– Апай, сіз не деп тұрсыз? Менің жұмыста болғанболмағанымды қайдан білесіз, өзіңіз соңғы үш күн жұмыста болған жоқсыз ғой. Неге сіз үлкен басыңызбен қиғаштап сөйлейсіз? – деді Аққағаз.

	– Жолдас, то есть, товарищ, қараңызшы, міне, мінін бетіне бассаң, бұлар бет жыртысуға дайын, тіпті жағаңнан қысып ұстап, сілкіп-сілкіп алудан түз жанбайды. Тәрбиесіз, мен жүрсем, үкімет жұмысымен, совхоз директорының тікелей тапсырмасын орындадым.

	– Қойыңыз, Сәбира Байқоновна кошеде тұрып айқайласқанымыз жарамас, ішке кірейік. Мән-жайды түсінісейік, ақылдасайық, бар шаруа осы қарындастың келуіне қарап тұрмаған шығар, – деді қара жігіт.

	– Жоға деймін-ау, көргенсіз, сырты жылтыр, іші сылдырдың айтып тұрғанын қарашы, – деп Сәбира жалт бұрылып ұзынша коридордың еденін өкшесімен тесіп жібередей тақылдатып, өз бөлмесіне жұрттан бұрын еніп кетті. Артын ала жуан қара жігіт пен бірге Аққағаз да бөлмеге кірді. Жуан қара жігіт қолтығына қысқан папкасын столдың үстіне қойды да, үстіндегі плащын шешпестен орындыққа жайғасты.

	Ал Сәбира телефонды алдына қарай жақындатып нөмірді тере бастады.

	– Алло, директор бар ма, қосшы, – деді зіп-зілдей қылып. Ар жағынан «мен тыңдап тұрмын» деген дауыс шыққан болуы керек, Сәбира: – Бөлтек Қыдырович, мен ғой, – деп

	үзіле сөйледі. – Ауданнан санврач келіп, өткенде мен жоқта балалар бақшасын жауып кетіпті. Бүгін тағы да біреуі келді. Себептері тазалық жоқ дейді. Иә, деймін-ау, әйтеуір, барымызды тырысып жатырмыз ғой осы, штат аз деген сияқты, қызметкертәрбиешілеріміз тәжірибесіз, білімсіз деген сияқтыларды айтып едім, бұл кісі түсініңкіремей отыр. А, иә, берейін, қазір... Сізді телефонға директор сұрайды, – деп Сәбира жуан қараға трубканы ұсынып еді, ол қолын бір сілтеп. – Мен директорды телефонға шақырған жоқпын, егер шынымен жаны ашыса, өзі келсін, ақылдасайық, түсінісейік, – деді. – Сәбираның жүзі аздап бозғылт тартты.

	– Бөлтек Қыдырович, ол кісі сізбен сөйлесетін шаруам жоқ дейді, иә,иә, көрерміз, – деп Сәбира телефон трубкасын орнына қойды.

	Алдымен менің аты-жөнім Сәлім, фамилиям Орынбасаров, отчеством жоқ. Маған сельсоветті шақыртыңыз, кәсіподақ комитетінің төрағасы келсе құба-құп. Сосын, сіздің есіңізге салайын, мен аудандық партия комитетінің өкілімін. Білдіңіз бе, партия комитетінің. Сондықтан прошу любить и жаловать. Қарындас, сіз бара беріңіз, жұмыс сізсіз де бітеді, – деді жуантық қара Аққағазға бұрылып.

	Аққағаз қолыңда дайын тұрған арызын Сәбираның алдына қойды да, өзі шыға жөнелді.

	Аққағазды содан кейін ешкім мазаламады. Он шақты күндей жұмыссыз, тек қана үйдің ұсақ-түйек шаруасын істеп жүрген. Аяқастынан әкесінің ауруханаға түсіп қалуына ептеп уайымдайтын да сыңайы бар. Алматыдағы ағасына хабар бергісі келіп еді, әкесі ыңғай бермеді. Ерте тұрып, аула ішінде байлаулы тұрған ала сиырды сауып, өріске айдап салды. Сонан соң самауырынға шай қойып, мамасын оятты. Екеуі ауыз үйге жасалған шайға отыра бергенде, сырттан машинаның дауысы естілді. Аққағаз бұл кім екен деген оймен ұмтылып енді тұруға ыңғайлана бастап еді, ауыз үйдің есігі айқара ашылып, кешегі инженер жігіт бас сұқты да:

	«Кешірерсіздер, ертелетіп жүргенім басқа машинаның реті келіңкіремей бес-алты жандыққа бола жер түбіне тракторды айдағанша деп, бізге берілген «УАЗикпен» барайық деген ұсыныспен келдім, – деді.

	– Ойбай, қарағым-ай, қап, сені әуре етті-ау, әлгі шал, кел шайға кел, – деді Жәмила шешей құрақ ұшып. – Аққағаз үндеген жоқ.

	– Рақмет, тамақтанғанмын, мен күте тұрайын, қарындас шайын ішіп алсын, – деп Манарбек кейін шегінді.

	– Қой, шай ішіп керіліп отыратын уақыт қайда, машина күтіп қалар, шапшаңдатып жинал, – деді Жәмила. – Әй, қызым, болсайшы енді, ойпырым-ай, осы күнгі жастар асықпайды-ау, тездетсейші енді, – дегенді қосып қойды.

	Аққағаз өз бөлмесіне кіріп, үстіндегі киімін ауыстырды да, мамасы ұсына берген сумканы қолына ұстап, шарбақтың алдында тұрған «Уазиктің» жанына келді. Машина қорабыңда бір жас жігіт отыр.

	– Сіз кабинаға отырыңыз, – деді Манарбек Аққағазға қарап.

	– Мынауыңыз кім? – деді Аққағаз қорапта отырған жігітті иегімен көрсетіп.

	– Әй, Төрешжан, аманбысың, иә, сен де бара жатырмысың, дұрыс, дұрыс, – деген мамасының дауысын естіп, Аққағаз кабинаға отырды.

	– Қанша дегенмен жол таныс емес қой. Көмекші артық етпес, – деді Манарбек күңкілдеп.

	– Сусын, сусын алып кетіндер, – деді Жәмила шешей айқайлап.

	– Шеше, бір конистр су бар, – деді Манарбек. – Соны ішіп тауыссақ та...

	Аққағаз сәл езу тартты. Машина қорабындағы жігіт тарқылдай күлді.

	Машина қорабындағы жігіт жолды жатқа біледі екен. Құмға соқтырмай, жиектетіп, бір сағат жарымдай уақытта межелі жерге жеткізді. Жол үстінде Манарбек ләм-мим деп жақ ашқан жоқ. Өзімен өзі болып кепкасын бастыра киіп ыңырсып отырды. Қолы рөлде, көзі алда. Қораптағы жігіт командир, бұл орындаушы жауынгер сияқты. Машина зыр етіп үй сыртына тоқтады. Үйден орта жастағы сары қарын әйел шығып, машинадан түскендерге бақырая қарады да:

	– Ойбай, көтек, мынау Аққағазба-ей, жаным, қайдан жүрсің, а? – деп құшағын жая ұмтылып бойжеткенді құшақтай алды. – Ие, ауыл-ел аман ба?

	– Аман, аман, нағашым қайда? – деді Аққағаз әйелдің құшағынан сытыла беріп.

	– Ферма орталығына кетті. Ал не тұрыс, үйге кіріңіздер, хош келдіңіздер, мына балдарды танымадық, – деді әйел шапшандата сөйлеп. Аққағаз машинаның қасында состиып тұрған екеуге бұрылып көз тастап еді, Манарбек: – Уақыт тығыз шайға қарамай-ақ қойсақ қайтеді? – деп желкесін қасыды.

	– Әй, от ала келмеген шығарсыңдар, ту жерден ат сабылтып әзер жеткенде бір шыныаяқ шай ішкізбей қалайша жіберемін, әлде сен қаласың ба, біраз дем алып, сосын кетсең, нағашың апарып тастайды ғой ат-арбамен, – деді әйел дауысын көтеріңкіреп.

	– Жоқ, апа, әкем науқастанып жатыр, ұсақ жандықтарды алып кел деп мені жіберді.

	– Көтек, не дейсің, Жаубасар ауырып қалды ма, қай жері, ойбай масқара-ай, масқара болмасақ жарар еді?! Қап, әлгінің де жоқ жерде орталыққа кеткенін көрдің бе? Қой, онда, шаруаларыңды бітіріндер де, қайқайыңдар. Қоңыр қой егіз тапты, басқасы жалқы, айтпақшы, ақ саулықтың қозысы жөтеле береді. Қойлар көлеңкеде...

	– Апа, сіз ағарған әзірлеңіз, біз қойларды машинаға тиейік, – деді Аққағаз әйелдің сөзін бөліп.

	– Түстей алмайсындар ғой, қозылары алмасып кетер.

	– Сонысы тағы бар екен-ау. Онда, апа, алдымен келген шаруамызды бітірейік, машина асығыстау еді.

	– Әй, ауланың оң жағын айналып, шарбақтың сыртына тоқтандар, – деді әйел екі жігітке дауыстап.

	Жеті қой, сегіз қозы машина қорабына әп-сәтте шығып алды. Манарбек қорапты айқыш-ұйқыш етіп арқанмен шанды. Онысы қой мен қозы секіріп кетпесін дегені.

	– Әй, шырағым, биіктігі екі елідей қорабыңа қой тұра ма, секіріп, омақасып өледі әлі, мынауың баланың ісі, шешіп ал арқанды, – деді Манарбекке сары қарын әйел бұйыра сөйлеп. – Сол арқанмен қойларды көгендесек, қозылардың өздері де қозғалмайды. Енесінің бауырына тығылып тұра береді.

	– Дұрыс ақыл, – деді Манарбек, – миға қонады.

	– Қылғынып өлмей ме? – деді Төреш.

	– Ойб-и-и, бұлар көгенді қалай түйіндеуді де білмейді екенау, кәне, кәне, – деп сары қарын әйел машинаның қорабының үстіне ыршып шықты. – Білгеннің артығы жоқ, міне былай, көріп алыңдар, – деп қойлардың басын көгенге кигізіп, өзі ешкімнің көмегінсіз қораптан секіріп түсті.

	– Ал, жүрдік, – деді Манарбек кабинаның есігін ашып.

	– Апыр-ай, жау қуып бара ма, сонша аптығып, ағарған ішпейсіндер ме, түге? – деді сары қарын әйел. – Дауысында зіл бар.

	– Бұл ұсынысыңызға қарсы емеспіз, – деп Төреш жымың етті.

	– Мына жігіттерге шөлмек болмай тұр, – деді ыдысын шеген ауланың көлеңкесіне әкеліп ағарған құйып отырған сары қарын әйел. – Үй иесінің жоқтығы мешать етті, әйтпесе...

	Аққағаз сәл езу тартып: – Қойыңызшы, апа, екеуі де ішімдік ішпейді, – деді...

	Машина орнынан қозғала бергенде сары қарын әйел: – Әй, Аққағаз, артыңа қараңқырап отыр, кім біледі, қойдың басы көгеннен шығып кетіп, – деп айқай салды. – Әй, жолдарың болсын, – дегенді үздігіп айтты.

	Машина келген ізімен кейін қарай заулады. Өркеш-өркеш шағылдар жылт етіп қалып жатыр. Құбыла беттен аңызақ жел көтерілді ме, әлде машина екпініне қарсы ескен жел ме, әйтеуір, ыстық леп бетті шарпыды. Аққағазға кабина іші ауа жоқтай қапырық боп кеткесін рөлдегі Манарбекке: – Сәл кідіріңізші, біртүрлі жүрегім айнып, – деп өтініш етті. Машина жердің шаңын бұрқ еткізіп, кілт тоқтады. Арттағы шаң машина қорабынан асып жығылып, түк көрсетпей көміп жіберді.

	– Әй, деген-ай, мынауыңызға жол болсын, қораптағы бізді ұмытып кеттің бе, ұшып кете жаздадық қой, – деп дауыстады Төреш. – Әлде тормозды сынақтан өткізейін дедің бе?

	– Сусыған қызыл құмдағы қайдағы шаң, осы, – деп Манарбек кабинадан басын қылтитып.

	– Ала жаздай әндетіп, іздегенім қыз болды-ау, ой, шіркінай, – деді Төреш қораптың үстінде керіліп тұрып. – Ойбой, қара қозы жоқ, түсіп қалыпты-ау.

	– Тек, не дейсің, ұйықтап қалғансың ғой, кәне? – деп Манарбек копоттың үстінен басып кабинаның төбесіне бір-ақ ырғыды.

	– Ал, санайықшы! – деді Төреш.

	– Бір, екі, үш, меніңше, дұрыс. Қарындас, неше қой, неше қозы еді, өзі? – деді Манарбек дауыстап.

	– Барлығы он бес болуы керек. – Аққағаз өз-өзінен жымиды.

	– Е, онда түгел, үһ, жүрегім жаңа орнына түсті-ау, – деді Манарбек.

	Сәлден кейін машина тағы да манағы әніне басты. Бірақ шоқалақтау жол «Уаздың» бауырын жаздырмай, іркіп соғып отырды. Сол айдаумен Манарбек машинаны үйдің жанына бір-ақ тоқтатты. Мамасының қайда кеткені белгісіз, үңдің сыртқы есігі тарс жабық. Аққағаз қабақ шытты. Жеті қой, сегіз қозы аулаға кіргізілді.

	– Шай ішіңіздер? – деді Аққағаз состиып тұрған екеуге. – Мамам да қазір кеп қалар. Сарайға тізе бүге тұрыңдар.

	– Жоқ, рақмет, гаражға баруым керек еді, – деді Манарбек.

	– Ыңғайсыздау болды-ау, – деді Аққағаз.

	– Сізді мазалағанша ашық тұрған асханадан тамақтана саламыз, – деді Төреш.

	Аңқиып Аққағаз қалды, дыр етіп машина жөнелді. Көтеріліпбасылған толқын секілді үй арасындағы шоқалақтау іздікпен жылжыған «Уазикке» сұлу қыз бар ықыласымен қарады.

	Содан алты-жеті күн өткеннен кейін дүкенге барған Аққағаз ойда жоқта Манарбекке кездесе кетті.

	– Сәлеметсіз бе, қарындас, қалай әкей тәуір ме? – деді ақжарқын амандасқан ол.

	– Шүкір, бәрі жақсы.

	– Біз де сол баяғы жұмыс дегендей.

	– А, а, дұрыс екен. – Аққағаз кідіргісі келмей, жүре сөйлесті.

	– Сізде бір шаруам бар еді, егер мүмкін болса...

	– Айта беріңіз.

	– Айтпақшы, мені аудан орталығына жұмысқа шақырып жатыр. «Казсельхозтехникаға» бастық боласың дейді. Әрине, маған осы жер, осы жұмысым ұнайды. Бірақ маман деп сенім білдірген соң бармасқа болмайды. Сонымен, көңіл күйім олпысолпы.

	– Дұрыс екен.

	– Дұрыс емес бір жері тағы бар. Жанымды қинап тұрған да сол дұрыс емес, бұрысы.

	– Маған тірелген шаруа болса, кейін айтарсыз. Қазір тал түсте жұрт алдында көлбеңдегеніміз ыңғайсыздау, инженер жолдас. Ал мен кеттім.

	– Кешке киноға келуіңізді өтінер едім.

	– Жоқ, менің де көңіл-күйім олпы солпы, келе алмаймын.

	– Бүгін, я ертең сізбен қалай кездесіп сөйлессем екен. Бүрсігүні ертелетіп ауданға жүріп кетемін. Екі-үш күнде жұмысыңды тапсыр да, тез кел деп жағадан алып жатыр.

	– Баратын жеріңіз де алыс емес, бар болғаны сексен шақырым, келіп сөйлесерсіз, – деді Аққағаз жігітке қарап. – Осы сөзден кейін қыздың байқауынша, жігіттің бет әлпетінде сәл-пәл өзгеріс пайда болғандай. Онсыз да қан-сөлсіз бозғылт өңі одан сайын күлгін тартып, иықсыз қушықтау жауырыны еңкіштеніп, екі жағы суалып, иегі шошайып кеткендей. Жігітке көз қырын салған Аққағаздың бойында оған деген аяушылық сезім туды. Әйтеуір, қасында келе жатқан адамды сәл болса да өзіне жақын тұтқандай күйге түсті. Талай-талай бозбаланы менсінбей жүрген асқақ көңілі қазір төмендеп, жаныңдағы әлжуаздау, көріксіздеу жігітке кеп тірелген сияқты. Аққағаз селк етіп бойын тіктеп, өзін-өзі ширықтырып бұрынғы тәкәппар күйіне түсті де: – Жақсы, жолыңыз болсын, – деп адымдай жөнелді. Жігіттің көзі жаурынның ортасын қақ бөліп тұрған тоқпақтай бұрыммен, тіп-тік иығына, бұрандаған қыпша беліне, көз қарықтырар топ-толық балтырына түсті де, күрсінді. Аяғындағы туфлиінің сүйір ұшымен жер шұқып сәл тұрды да, «неткен сұлу мүсін» деп күбірлеп, алыстап бара жатқан қыз тұлғасына тағы да көз жүгіртті.

	Аққағаз үйіне келсе, мамасы өрістен жай келген сиырды күрпілдетіп сауып жатыр екен. Қазыққа байланған қызыл бұзау жұлқынып тұр, тұмсығы сатпақ-сатпақ. Ауызы сүтке тиіп, ақ көбіктеніп енді көпіре бергенде емшектен еріксіз айырылған болса керек, тілін жалақ-жалақ еткізеді.

	– Мама, мен сауайын, неше идірдің?

	– А, байғұс, келіп қалып па ең? – Мамасы жалт қарады. – Соңғы идірімін өзім сауамын ғой. Немене күріш бар ма екен?

	– Жоқ, вермишель алдым, сосын Нәзира бір килодай ащы кәмпит, бес пачкі үнді шайын берді.

	– Ой, тәңірім жарылқасын, токқа самауырынды тыға сал, шай ішіп алып, шалға барайын.

	– Жай ма, таңертең барып келген жоқсыз ба?

	– Сырқат адам ғой, бір нәрсе қажет боп қалар. Сосын сиырдың соңғы идірімін пісіріп апарамын, бір ұрттаса да. – Ала сиыр шыбындады ма, құйрығымен кемпірді ұрып-ұрып жіберді.

	– Қазір, қарағым, қазір, торпағыңа да бірдеңе қалдырамын, – деді Жәмила бәйек боп.

	Аққағаз мамасының сөзіне мырс етті де, өтіп кетті. Үйге кіріп жайғасқан соң оның көз алдына Манарбектің жүдеу өңі елес берді. Аузындағы сөзін де дұрыстап айта алмайтын ынжықтау жігітке деген мұның сәл де болса ынтазарлығы оянған сияқты. Ынтық көңіл сол жігітті тағы да бір көргісі келгендей. Шар айнаның алдына барып тоқпақтай бұрымын тарқатып, аппақ бетін сұқ саусағымен сызғылап, түп-тұнық жанарын ашып-жұмды. Сезім оты шымырлап, жүрегі жиірек соқты. «Мұным не?» деп таңданды өзіне өзі. Әлде табиғат пешенесіне жазған тылсым күштің темірдей тегеурініне төтеп бере алмай шырматылғаны ма? Ол жігіттің айтар сөзі бұған белгілі. «Мен сені жақсы көремін», «Сенсіз күнім қаран»,

	«Үйленейік» немесе «Бас қосайық» болып келеді. Қыз жүрегі ынтызар болмаса, жігіттің өліп-өшкені «пшту» емес пе? Тегінде қызды мысы баспаған жігітті жігіт деп айту қиынның қиыны. Қыз жүрегін ұялатып, оның асқақтығын төменшіктетіп тастайтын жігіт бойында бір қасиет болмаған соң, қалай басынды иіп, құшағынды ашарсың. Осындай оймен Аққағаз тағы да айнаға бетін тақады. Көз алдының аздап көгіс тартқаны несі, ақ мандайының дәл ортасындағы көлденен сызық та күннен-күнге тереңдеп бара жатқандай ма, әлде көрер көзге солай ма?

	– Қызым, шайың қайнады ма? – деген мамасының дауысымен селк етіп, есікке асығыс қарады.

	– Мама, есімнен шығып кетіпті, кешірерсіз.

	– Ой, қарағым-ай, оның несіне қапаланасың, қазір мен өзім...

	– Жоқ, мама. – Аққағаз кіре берісте тұрған ток самаурынды іліп алып сыртқа жөнелді.

	***



	Манарбек үйіне сыймай кешкілік клубқа келсе, кино басталуға әлі жарты сағат уақыт бар екен. Кассадан билетін алды да, сәл-пәл жүріп қайтайын деген оймен әр жерінде селдір ағашы бар, оң жақ қапталын құм басып қалған паркке кіре беріп, артына бұрылса, айдай боп Аққағаз келе жатыр.

	Бұл өз көзіне өзі сенбей, көзілдірігін алып та, киіп те қарады, анық сол. Оң жақ иығынан алдына қарай асырып тастаған тоқпақтай бұрымы тізесін қағады. Ол бұған жымиып, сұқ саусағын көтерді. Манарбекті біреу байлап тастағандай, тұрған орнынан қозғала алатын емес. Екі қолын біресе алдына, біресе артына ұстап, сіресті де қалды. Сосын көзіндегі күн қағар қара көзілдірікті дереу жұлып алып, көйлегінің төс қалтасына тыға салды. Аққағаз тура Манарбектің жанына кеп тоқтады да:

	«Киноға жалғыз келгенің қалай?» деді сәл езу тартып.

	– Үйде отыра алмай шығып ем, – деп міңгірледі Манарбек.

	– Сенің осында екенінді сезгендей, – деді бойжеткен жарқын кейіппен. – Фильм жақсы деген соң көрейін деп, билет алдың ба?

	– Қазір. – Манарбек кассаға қарай ұмтылды.

	– Тағы екі билет беріңізші? – деп кассиршаға бес сом ұсынды. – Билет қолына тие салысымен кейін шегіне беріп еді, кассирші келіншек: – Ойпырым-ай, абдырамай қалған ақшаңды алсаңшы, – деп дауыстады.

	Кинода екеуі иық тіресе қатар отырды. Құмда өскен қылаңқұйрық сияқты залдағы қадау-қадау адамдардың көбінің көз қиықтары екеуінде болды. Фильм сюжеті де, негізінен, махаббат жайында екен. Біраз кедергілерден өтіп, бір-біріне ынтық боп қосылған екі жастың дәнекеріндей бір бала өмірге келгеннен кейінгі семьялық көрінісі. Жігіт үбірлі-шүбірлі болуды қалайды, ал жұбайы оған қарсы, бір баламен ғана қанағаттанғысы келеді. Айтыс-тартыс, бір-біріне өкпелеу. Одан келіншек қалаға кетіп қалады, ақыры шыдай алмай, кішкентайын жетектеп күйеуіне қайта оралады. Екеуі табысады, ұғынысады.

	Фильм аяқталған соң Аққағаз бен Манарбек көшеде біраз жүрді. Қолтығында айдай аппақ қыз келе жатқасын ба Манарбектің аузына сөз түспеді, ойындағысын шешіліп айта алмады. Әйтеуір, Аққағаз мұның жары болуға келіссе, өмір бойы аялап, құрметтеп өтуге тырысатынын білдірді.

	– Тырысқаның қызық екен, аялап, құрметтеу өз қолыңдағы нәрсе емес пе, – деді қыз күліп.

	– Айту бар да, оны іске асыру бар ғой, – деді Манарбек. – Біздің мамандығымыз солай, ең дұрысы саған қалтқысыз қызмет етемін деуім керек екен.

	Екеуі қосыла күлді.

	Осы кездесуден тура бір ай өткеннен кейін Аққағаз бен Манарбектің үйлену тойлары дүркіреп өтті. Көп адам жиналды. Жақсы-жақсы лебіздер айтылды. Айтпақшы, той болатын күні таңертең ертелетіп Сәбира апай келген. Аққағазды айналып-толғанып кұтты болсынын айтып, сонан соң «орның сақтаулы, жұмысқа кел. Сені өте жақсы көремін. Бәрібір қазір аудан орталығына көше қоймайсыңдар ғой, меніңше, әке-шешеңнің қасында бола тұрғаның жөн» деп Аққағаздың қамын ойлаған.

	Сәбираның көңіл көтерер жылы сөзіне Аққағаз іштей аң-таң болса да, рақметтен басқа ештеңе деген жоқ. Бірақ «апайдың бұл қай қулығынан туындаған сөзі екен», деген ой жанын жанып мазалағаны рас...





САҒЫНЫШ




	Құныскерейдің 100 жылдығына орай



	Өркеш-өркеш құмға шығып,

	Ойға шомып отырамын.

	Өтті өмірің бір ғасырлық,

	Жайылмады, жапырағың.

	Елестетем көз алдыма, –

	Бәйге күрең шоқырағын.



	Құныскерей: аңыз – атың,

	Ғасырларға жазылатын.

	Желпіндіріп жырға қосып,

	Шабыт майын тамызатын,

	Туса, шіркін, Тайсойғаннан

	Құс қанатты, нағыз ақын.



	Көрем сені түсімде мен,

	Таудай болып отырасың.

	«Заман – мені түсінбеген», –

	деп әкеме ақырасың,

	Көлеңке боп қимылдайсың,

	Арыстанша атыласың.



	«... Бұйырмады топырағы

	Туған жердің төбесінен.

	Баба рухы шақырады,

	Тыныс алам елесінен,

	Жүрген ізім сайрап жатыр

	Тайсойғанның өресінен...» –



	Деп жатырсың, сеземін мен,

	О, алыбым, атың аңыз.

	Дәм татшы бір өз еліңнен,

	Барша жұрт боп шақырамыз...



	1989 жыл, жедді айы.





	Оглавление

	ҚҰНЫСКЕРЕЙ

	I

	ІІ

	ІІІ

	IV

	V

	VI

	VII

	VIII

	IX

	Х

	ӘҢГІМЕЛЕР

	АҚБАҚАЙДАҒЫ ӘН

	МӘЖІЛІС ДЕПУТАТЫ

	АҚБӨКЕН

	АҚНҰР

	АЯҚТАЛМАҒАН ӘҢГІМЕ

	КӨКАЙДАЙ

	ҚАЙРАН, АҚБИБІ-АЙ!

	ӨМІР

	ТОЙ БОЛАТЫН КҮНІ

	САҒЫНЫШ





