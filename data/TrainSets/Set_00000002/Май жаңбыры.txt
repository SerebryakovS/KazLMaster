	Болат Бодаубай

	Май жаңбыры



	Повесть





1




	Иә, сөйтіп, көптен күткен практикамыз бүгіннен басталмақшы. Мерзімі үш ай. Осы уақыт ішінде облыстық газет бетінде қысқа хабарлар, шұғыл жазылатын репортаждар мен суреттемелер, замандас бейнесі жарқырап көрінетін очерктер, айтатын ойы, пікірі бар мақалалар жариялауға, әрі хаттар қорытып, авторлардың материалдарын ұйымдастыруға, редакцияның ішкі жүмыстарына білек сыбана араласып, журналист мамандығының ыстық-суығын толығынан бастан өткеруге тиіспін. Университеттегі ұстаздарымыздың үш жыл бойына тыным таппай, біздермен арпалысып, санамызға сіңіруге тырысқан дәрістерін жалпы алғанда «бас» деп аталатын, сырт көріністері бір-біріне соншалықты ұқсас, әрі ұқсас емес қауашақтарымызға қаншалықты дәрежеде құйып ала алғанымызды, «қабілет, дарын» дейтұғын, бір шымшымын бір қара беріп сатып ала алмайтын қасиеттің әрқайсымыздың бойымызда бар-жоғын, тек дарындылар ғана табалдырығын аттауға тиісті журналистика факультетіне кездейсоқ келіп түспегенімізді дәлелдейтін де, танытатын да шақ келді енді. «Ал, Бақыт, неше жыл әлдилеген арманыңның ақ отауы алдыңнан есігін айқара ашпақ, сол есіктен енуге әзірсің бе, бала күніңнен қиялдаған журналист мамандығы асау тұлпардай ойқастап алдыңнан шығады, сол тұлпарды ұстап мініп, бас білдіруге, бәйгеге косылуға жарайсың ба, жоқ па?» деп, өзіме-өзім сауал тастағандаймын. Ол сауалға не деп жауап қайтарарым белгісіз әзірге, оны... оны алдағы уақыт көрсетер. Ал қазір екі бүктелген қалпында кеудемнің бір жағын жылытқандай болып, төс қалтамда жатқан тілдей ғана жолдама қағазды медеу тұтып, бұрын көрмеген бейтаныс қалада суық ауаны сіміре жұтып, редакция үйін бетке ұстап, аяңдап келемін. Жұмысына асыққан адамдар бірін-бірі итере, сығылыса, тола мінген автобустар таңғы ауаны дірілдете, зіркіл қағып, өгіздей өкіріп жанымнан өтіп жатыр. Төбесіндегі тоқпен жалғанған сымдары тарақанның мұртындай едірейген троллейбустар да көшелерді қуалай едәуір биіктікке домбыраның қос ішегіне ұқсатып тартып тастаған сым темірлерді бойлай, ыңырана, ышқына ауыр қозғалады-ай. Осыларды көргенде қонақ үй мен редакцияның арасы оншалықты қашық болмағанына қуанғандаймын. «Мұнысы тіпті дұрыс болды-ау, жаяу қатынауға қолайлы екен» деп ойлаймын болмашы нәрсенің өзін де көңіліме тоқ санап, жақсы нышанға жорып.

	Редакцияға жақындаған сайын бойымда әлдеқандай мазасыздық пайда болып, қобалжу, жүрексіну сезімдері бас көтере бастағандай ма, қалай? Жалпы, мұндай сезім маған бұрыннан да таныс-ты. Алматыда, алғашқы курста оқып жүріп (осыдан тура екі жарым жыл бұрын), өзімнің сол уақытқа дейінгі жазған өлеңдерімнің ішінен бірнешеуін таңдап іріктеп, «Лениншіл жас» газетіне алып барғанымда, баспалдақпен жоғары көтеріліп келе жатып, жүрегім дәл осылай лүпілдеп, өрекпіген-ді...

	– Өлеңді қай уақыттан жазасың? – деп сұраған әдебиет бөлімінің қызметкері.

	– Бесінші сыныптан.

	– Бұрын жарияланғандары болып па еді?

	Мектепті бітіргенше жазғандарым аудандық газетке шығып тұрды.

	Бұл сөздерге ол елең ете қалғандай болды.

	– Ал республикалық баспасөзге ұсынып көрмедің бе?

	Мектептен кейін жұмыс істеп жүргенімде «Жұлдыз» журналына бір рет жібергенім бар. Жауап келді.

	– Ім-м... Жарайды, қалдырып кет, – деді ол. Содан арада біраз күн өткенде, өлеңдерімнің жағдайын білейін деп, редакцияға тағы бардым.

	– Кешір, бауырым. Әнеугүні өзің келгеннен кейін іссапарға кетіп, содан кеше оралдым. Енді міне, «жазған мақалаңды жылдам бер» деп асықтырып жатыр. Өлеңдеріңді оқуға қолым тиген жоқ. Бірақ сен ренжіме. Жақсы болса басамыз, ешқайда қашпайды. Ал қазір жүр, сені студент жастар бөлімінің меңгерушісіне таныстырайын. Жаңа ғана ҚазМУ-ден біреу келсе маған жіберші деген еді, – деп, өткен жолы өлеңімді алып қалған газет қызметкері асыға сөйлеп, мені басқа бөлмеге ертіп кірді. Студент жастар бөлімінің меңгерушісі сөйлесіп отырғанда тез қызарып кететін, адамды сыртқа теппейтін, қайта іш тартып тұратын үйірімді жігіт екен. Менің именшек кейпімді көргеннен-ақ жағдайды түсіне қойғандай болды да, жылы қабақпен күлімсірей сөйлеп, суыртпақтап сұрақтар қойып, сыр тартып, әңгімені өзі бастап, өзі өрбітіп алып кетті.

	– Бүгін ҚазМУ-де «Жеті муза» қоғамының ұйымдастыруымен қызықты кеш өтпекші. Содан қысқа ғана хабар жазып алып кел, – деп тапсырма берді ақырында.

	Менің өлеңдерім «Лениншіл жас» газетіне шықпады. Бірақ оның есесіне соңғы екі жыл ішінде студент-жастар бөлімі арқылы бірді-екілі мақалаларым мен очерктерім жарық көрді. Жастар газетінде жарияланған дүниелерім бірге оқитын жолдастар арасында, тіпті сабақ беретін ұстаздарым алдында да беделімді әжептәуір көтеріп тастағандай. Сондықтан болар, біздің курстың жігіттері мен қыздарын осыдан бір апта бұрын аудандық газеттерге практикаға бөліп жатқанда, куратор ағайымыз маған:

	– Әлде сен облыстық газетке барғың келе ме? – деп ойламаған жерден ұсыныс айтып, сұрақ қойған.

	Бұл – мен үшін, әрине, үлкен сенім, тіпті, қажет десеңіз, әдетте үшінші курс студенттеріне көрсетіле бермейтін «құрмет» еді. «Аудандық газетке қарағанда, облыстық газетте талап жоғарырақ, практика кезінде мойынға жүктелетін міндеттерімді орындап қайту қиынға түсіп жүрмес пе екен?» деген күдік қылаң берген. Бірақ облыстық газетке биыл болмағанмен, келесі жылы бәрібір баратынымызды, түбінде ол сынақтан да өтуге тиіс екенімді ойладым да, тәуекел деп бел будым.

	Сөйтіп, облыстық газетке жолдама алдым да, Алматыдан аттанбас бұрын темір жол техникумында оқитын ініме соқтым. Өңі – жүдеу, киімі – жадау. Әсіресе бәтеңкесі тозып, жыртылып кетіпті. Әлдеқандай қиын сызуды уақытында тапсырмадың деп шәкіртақыдан алып тастапты.

	– Мен оны басқалармен бірге сызып апарған едім. Бердник деген мұғаліміміз сылтау тауып, әр жеріне тиісіп, екі мәрте қайтарып жіберді. Содан соң онымен ұрсысып қалдым. Ол ашуланып: «Бұл семестрде қабылдамаймын, келесі семестрде тапсырасың», – деп, «екі» қойды. Шәкіртақыдан да қолма-қол алғызып тастады, – деді інім көңілсіз жымиып.

	– Ақшаң бар ма?

	– Жоқ. Қалтамның түбіндегі соңғы тиындарға мана таң-ертең шай ішкем. Енді қазір қарным ашқан соң, саған барам ба, не істеймін деп ойланып отыр едім.

	Мен оны асханаға ертіп бардым. Екеуміз тамақтандық. Содан соң мұғаліммен ұрсысып, тайталасуың дұрыс болмаған деп білгенімше ақыл айтып, қалтамдағы мардымсыздау ақшаның жартысын бердім.

	– Осыны амалдап жұмсай тұр. Жылдам бітіріп қойып, қарның ашып қалмас үшін өздеріңнің асханаларыңнан жиырма күнге талон ал. Бәтеңкеңнің жыртығын жамат. Қара крем сатып алып, күнбе-күн тазалап кисең, әзірге амалдай тұруға болар. Осыдан барған соң, облыстық газеттен қаламақы алатын болсам, тағы салып жіберемін, – дедім оған жаным ашып.

	Інімнің жадап-жүдеп кеткені, әрі оның үстіне шәкіртақыдан алынып қалғаны жанымды күйзелтіп, қабырғамды қайыстырды. Әкеміздің жоқтығын, бекетте кеңсе сыпырушы болып істейтін шешеміздің алатын аз ғана ақшасы оқудағы үш баланың киімін бүтіндемек түгілі, тамағына көмектесуге де жетпейтінін ойлағанда, бұл қиындықтан жуық арада кұтылатын жолды көре алмай, көңілім құлазып, кеудемде өксік пайда болды. «Әке, – деп ойладым, – қайран әке, өмірден ерте кеттің, орныңның үңірейіп тұрғандығын, қадіріңді талай жерде сездірумен келесің-ау!»

	Сол бетімше практикаға келе жатып, жолда, пойыз үстінде түс көрдім. Жылдың, күннің қай мезгілі екенін ажырату қиын, үйде әкем екеуміз ғана екенбіз. Мен оның жүзіндегі ұсақ әжімдеріне, көзіндегі шуақты жылы сәулеге дейін мейлінше айқын көремін. Ал оянған соң, қанша тырыссам да оны қайтадан дәл солай анық елестете алмадым. Екеуміз әлдене жайында күле сөйлесіп отырмыз. Кенет мен әкемнің жүзінде мұң бар екенін аңғардым. Менің де көңілімде әлдеқандай мазаң сезім бас көтеріп, жүрегімнің әлденеден сыздағандай болғанын сездім. Әкем: «Мен пәлен жұмысқа тұрсам бәріміз үшін өте жақсы болар еді», – дейді. Мен бұған қуанып: «Тұрсаңыз тұрыңыз», – деймін. Әкем мені «бері жақында» деп өзіне шақырады. Маңдайымды маңдайына басып (маңдайы ыстық екен) өкінішпен: «Бірақ мен тұра алмаймын ғой», – деді... Оянып кетсем, көзім мен жастығым су. Содан көпке дейін әкемнің жылдар алға жылжыған сайын бірте-бірте көмескілене бастаған аяулы бейнесін қайтадан көз алдыма елестетуге тырысып, кеудемді сағыныш, өксік кернеп, жаңағы түсімді еске алып жаттым.

	«Апыр-ай, біздерге қиын тиіп жүргенін сезді ме екен, қолынан келетін дәрмені, көмегі жоқтығына назаланып, күйзелді ме екен» деген ой жүгіріп өтті. «Жоқ, жоқ, әке, оған бола қам жемеңіз, қайғырмаңыз, мұның бәрі өткінші қиындықтар ғой. Енді көп уақыт қалған жоқ, бірер айда Мақан ағам Жамбылдағы курсын бітіріп келіп, жұмысқа тұрады. Одан әрі інім екеуміздің оқуды бітіретін мерзіміміз алыс емес...»

	Сонымен кеше кешкісін пойыздан түскен бетте қонақ үйге келіп орналасып (сәті түскенде орын бар болып шықты), енді қазір араның ұясы сияқты ду-ду болып жататын қаладағы қызу тіршілік жаңа-жаңа басталған таңертеңгі мазаң шақта редакцияны бетке ұстап аяңдап келемін. Жүректе аздаған елегізу, қобалжу сезімі бар екенін айттым жоғарыда. Шешінген адамның суға түсер алдында денесі тітіркенетіні болушы еді ғой, бұл да соған ұқсайтындай. Әншейіндегі оншалықты ешқайда асықпайтын, бас ауыртып еш нәрсені ойламайтын тыныштық, жайбарақат күйді сілкіп тастап, редакциядағы қарбалас, жауапты жұмыстарға бел шеше араласар алдындағы беймаза хал. Бірақ шешінген адамның судан тайынбайтыны сияқты, маған да жалтаратын жол жоқ еді. Сондықтан «бәрі де жақсы болады» деп өзімді-өзім сендіргім келеді, «мақала мен очеркті бұрын жазбаған адамдай абыржуың қалай» деп өзіме-өзім дем беремін.

	Мазасыздық халден арылып, сабама түсу үшін айналама зер сала қарап, басқа нәрселер туралы ойлауға тырыстым. Әрі бейтаныс қала көшелері мен үшін таңсық та еді. «Бүгін наурыздың үші ғой, Алматыда көктем лебі білініп қалған, ал мына қаланың көшелерінде әлі сірескен қар жатыр, желі қандай ызғарлы, суық еді. Көктем бұл жаққа кешірек келетін болғаны ғой» деп ойладым пальтомның жағасын көтере түсіп.

	Қаланың бұл ауданы төрт-бес қабатты кілең биік үйлерден тұрады екен. Бірінші қабаттарында әр түрлі дүкендер, басқа да көпшілікке қызмет ететін мекемелер орналасқан. «Универмаг», «Аяқ киім», «Кафе» деген жазуларды оқып, кейін қажеті болар деп көкейіме түйіп келемін. Кенет тротуар бойындағы беті әйнектелген жарнамалар тақтасына ілінген облыстық қазақ, орыс газеттеріне көзім түсті. Редакцияға жеткенімді сезіп, тоқтай қалдым.





2




	Облыстық газет редакциясы үшінші қабатта болып шықты. Редактордың қабылдау бөлмесінде сартылдатып машинка басып отырған ақ сары жас келіншек машинка басқанын қоя қойып:

	– Сізге кім керек еді? – деді сыңғыр еткен үнмен. Мен қалтамдағы жолдама қағазды шығарып, келіншекке ұсындым.

	– Ә, практикант екенсіз ғой, – деді үстімдегі жұқалау қара пальтома, қолымдағы қара портфеліме қомсынғандай көз тастап. – Бас киіміңіз бен пальтоңызды ана босағадағы киім ілгішке іліп қойыңыз. Қазір жауапты хатшы шыққан соң, редактордың орынбасарына кіріп, сіз туралы айтамын. Бізде практиканттардың жұмысына басшылықты сол кісі жасайды.

	Мен келіншектің көз тастауынан редактордың бөлмесіне қарсыдағы қара дермантинмен қапталған есіктің орынбасардікі екенін ұқтым.

	– Состиып тұра бергенше, тізе бүгіп отырсаңызшы. Аяғыңыз талар, – деді келіншек әлдеқандай әзіл айтқысы келіп, бірақ менің жаңадан келген адам екенімді ескеріп, өзін-өзі тежегендей, ойнақылау үнмен. Өзі алдындағы қағаздан көз алмаған күйі машинкасының үстіңгі қозғалмалы бөлігін сыр еткізіп оңға сырғытып, қайтадан сатырлатып ала жөнелді.

	Мен келіншектің жігерлі, шапшаң қимылы мен сөз саптауына қарап, мінезі ашық, өзі де өткір, пысық, әзілдескенді ұнататын адам болар деп шамаладым.

	– Алматыңыз қалай? – деді ол сәлден кейін жұмысын жалғастыра отырып, менен сыр тартқысы келгендей.

	– Ә... – деп күмілжідім мен өзіме келіншек тіл қатар деп ойламағандықтан, қапелімде не деп жауап берерімді білмей қалып. – Алматыда күн сіздерге қарағанда жылы.

	Келіншектің жүзінен жымиыс аңғарылды.

	– Оны киіміңізге карап-ақ шамалағам... Біздің қалада ана үстіңіздегідей жұқа пальтомен кешкісін қыздарды шығарып салатын болсаңыз, қатып қаласыз.

	Мен бұл әзілге не деп жауап берерімді білмей, тағы абыржып, тосылып қалдым. Үнсіздік орнады. Сол үнсіздіктен өзім ыңғайсызданып, қарадай қысылып барамын.

	Ал келіншек болса өз сөздеріне мәз болып, көңілі көншігендей, менің қазіргі мүсәпір, пүшайман халіме, қысылған қалпыма қызықтай қарайтын сияқты.

	Осы сәтте редактордың орынбасарының есігі сырт етіп ашылып, іштен қолында газеттің үш-төрт беттік макеті бар, үстіне иі түсіңкіреген қара костюм, ак көйлек киіп, қара галстук байлаған, ағарып, бурыл тартқан шашынан түскен қайызғақ костюмінің жағасын тұтып қалған, жасы елулер шамасындағы адам шықты. Жауапты хатшы осы кісі екенін түсіндім. Ол менің бетіме бажырая бір қарап өтті.

	– Кіріңіз, – деді келіншек әуезді үнмен, ішке кіріп, менің жолдама қағазымды редактордың орынбасарына беріп шыққан соң.

	Мен жаңағы әзіл сөзге жауап қайтара алмағаныма абыржып, ыңғайсызданған қалпымнан әлі айыға алмаған едім, кабинетке кібіртіктей кіріп, күмілжіңкірей амандасып, орынбасардың абажадай жазу үстеліне иек сүйей қойылған кішкене үстелдің екі жағындағы жұмсақ креслолардың біріне сол кісінің өзінің нұсқап көрсетуімен былқ еткізіп, отыра кеттім. Тығыншықтай толық денелі, өз қызметінің маңыздылығын жақсы түсінетін, байсалды, салқын қабақты адамның алдындағы нән креслоға көміліп, шүйкедей болып шөгіп кеткендеймін. Шалқайып, еркін көсіліп отыруға дәтім бармай, бір уыс болып бүрісіп, редактордың орынбасарына төменнен жоғары именшектей қараймын. Креслоның жұмсақтығы, жайлылығы маған керісінше қолайсыз тигендей; ал оның орынбасардың орындығынан төмен болуы – мен сияқты алдына келген адамдар өз орындарының төмендігін білсін деп әдейі жасалғандай көрініп кетті. Тұла бойымнан көз тоқтатар еш нәрсе таппады ма, орынбасар қолындағы тілдей қағазға қайта үңілді.

	– Биыл практикант күтпеген едік, – деді ол салқын сөйлеп.

	– Қай курстансың?

	– Үшінші.

	– Біздерге төртінші курстан бастап жіберуші еді ғой. – Орынбасар маған сенімсіздік көрсеткендей қадала қарады.

	– Деканат солай ұйғарған соң... – дедім мен күмілжіп.

	– Ім-м... – деп ол ойланып қалды. – Өзің бұрын бірнәрсе жазып па едің?

	– Очерктер, мақалалар жазғам. «Лениншіл жас» газетіне шыққан.

	Жауабым редактордың орынбасарын сәл жұмсартқандай көрінді.

	– Жарайды, уақыт көрсетер, – деді ол. – Егер қолыңнан еш нәрсе келмесе бір айдан кейін «түкке жарамайды, қабілетсіз» деп қағаз беріп, қайтарып жібереміз.

	Салқын қабақпен салмақты айтылған осы сөздерден арқам мұздағандай болып кетті, алдағы сынақтың оңай тимесін бұрынғыдан да тереңірек түсінгендеймін, мынау жылуы жоқ, күні суық, жат қаладағы жалғыздығымды, мүлде жалғыздығымды, дәрменсіздігімді сезіндім.

	Редактордың орынбасары аз жасамаған (жасы елулерден әлдеқашан асқан болар деп шамалаймын), көпті көрген адам ғой, менің көңіл-күйімді аңғара қойды ма, әлде осы нығыртқаным, нығыздағаным жеткілікті болар деп санады ма, енді жаңағыдай емес, қамқорлық таныта сөйлеп, қайда тоқтағанымды сұрады. «Қонақ үй қымбатқа түседі ғой, үш ай – аз мерзім емес, ыңғайы келсе пәтер тауып ал» деп кеңес берді. Содан кейін практика кезінде не істеуім керектігін егжей-тегжейлі термелеп кетті. «Өзіңді практикант емес, бөлім қызметкері ретінде сезін. Олардан жалғыз айырмаң – жалақы алмайтының», – деп алғаш рет езу тартты. Содан соң өз мақалаларымды жазумен ғана шектелмеуге тиіс екенімді, газет жұмысына белсене араласуым қажеттігін, ал газет жұмысында майда-шүйде деген болмайтынын, әсіресе редакцияға түсетін хаттарға сергек қарау, қорыту, ал пайдалануға жарамаса, жатқызып қоймай, себебін айтып, ақыл-кеңес беріп, уақтылы жауап қайтарып отыру қажеттігін айтты. Машинкаға басылған, терілуге жіберілетін материалдар емле қатесінсіз таза болуға тиіс деді. «Ара-тұра баспаханаға кезекшілікке де жіберіп алармыз. Ол айрықша жауапкершілік жүктейді, өйткені, қате дегеніңіз – ұры, байқамаса кез келген жерден кетіп қалуы мүмкін, әсіресе бірінші беттегі шұғыл түсетін ресми материалдарға абай болған жөн», – деп ескертті. «Жұмысқа күнде таңертең жұртпен бірге кешікпей келіп, кешкісін тағы да жұртпен бірге қайтасың, сенің қайда жүріп-тұрғаныңды бөлім меңгерушісі біліп отыруға тиіс», – деді. Содан соң: «Кез келген нәрсе жоспармен істелсе ғана жемісті болады, сондықтан практикаңа бір айлық жоспар жасап алып кіріс», – деп ақыл айтты. «Сонымен сені қай бөлімге жіберсек екен?» – деп азырақ ойланып отырды да «бос үстел, бос үстел» деп күбірлеп, «мәдениет бөліміне бар, Алтынбаев деген қызметкері бір аптаға іссапарға кеткен, әзірше соның орнында отыра тұрасың, кейінгісін тағы көрерміз», – деп шешті.

	Редактордың орынбасары қолындағы сағатына көз тастап қойып, үстелінің астындағы әлдеқандай көзге көрінбейтін түймешікті екі рет басып, кіре беріс бөлмеде отырған манағы келіншекті шақырып алды.

	– Мына баланы мәдениет бөліміне ертіп апар, Ағзамға таныстыр, сол бөлімде болсын. Әзірше Алтынбаевтың үстеліне отырғыза тұрар. Ал мен қазір облыстық атқару комитетіндегі мәжіліске баруым қажет, – деп орнынан көтеріле бастады.

	Мен де орнымнан тұрдым. Жаңа отырып сөйлескенде байқамаппын, бұл кісі қарыны қабақтай (үстелдің тасасына тығылып жатыпты), ересен толық адам екен. «Мынадай қарынды белдік қалай ұстайды?» деген ой келді. Костюмінің түймесін салып жатқанда көрдім, шалбарын белдікпен емес, екі иықтан асып қоятын жалпақ резеңкемен ұстатыпты...

	– Жүріңіз, – деп сыңғыр етті келіншек. Мәдениет бөлімінің меңгерушісі Ағзам жасы отыздардан асқан, қылау түспеген қара шашын артқа қайырып тараған, күлгенде үстіңгі үш алтын тісі жарқырап көрінетін, орта бойлы, сопақша жүзді, қара торы жігіт екен. Қолында қағазы бар, кабинетінен шығып келе жатып, қарсы жолықты.

	– Қалбақтап қайда асығып барасыз, қайнаға? – деп келіншек күлімдей сөйлеп, ептеп шағып алды.

	– И-и, айналайын, осы сенің тіліңді-ай. «Қайнаға» деп мысымды құртасың. Әйтпесе, мына жігіттердей кезім болса ғой, сенімен басқаша сөйлесер едім, – деп Ағзам тоқтай қалды.

	– Қалекеңнің тапсырмасымен бұл жігітті сізге ертіп әкеле жатыр едім. Алматыдан. Практикант, – деді келіншек.

	– Қазір, қазір. Машбюроға материал тастап келейін. Болмаса, өзің-ақ басып бересің бе?

	– Ерігіп, бос отыр дейсіз бе мені, жұмыс жетеді. Апарыңыз, апарып келіңіз, – деді келіншек.

	– «Қайнаға» деп тақылдағанда бәледейсің. Келін болып қайнағаның тілін ала салайыншы дегенді білмейсің. Тұра тұр, Жапар ініме айтып, мәселеңді қарататын шығармын түбінде, – деп әзілдеді Ағзам. Содан соң маған қарап:

	– Атың кім, інішек? – деп сұрады.

	– Бақыт.

	– Сен сәл ғана тоса тұр, Бақыт. Мен қазір келемін, – деді ол кетіп бара жатып. Ол кісінің атымды атап жылы сөйлескеніне көңілім кішкене демделіп қалды.

	– Менің атым – Әзиза. Егер бір нәрсеге қажет болсам, отыратын жерімді білесің, – деп келіншек те толықтау бөксесін бұлғаң еткізіп, бұрылып жөніне тартты.

	Ағзам айтқанындай-ақ тез оралды.

	– Ал отыр. Анау үстел әзірге бос, – деді ол кабинетке кірген соң.

	Мен айналаға көз салдым. Жұпыны бөлме: екі жазу үстелінен басқа тағы бір жай үстел бар екен, оның үстінде «Қазақ әдебиетінің», «Лениншіл жастың» және облыстық газеттің тігінділері жатыр. Қабырғада – Горькийдің суреті, бұрышта – киім ілгіш. Ағзам үстелінің жанында, төргі бұрышта аласалау, кішірек тағы бір үстел тұр. Оның үстіне радио, екі стақан мен графин қойылыпты.

	– Қалекең әңгімелесті ме? – деп сұрады Ағзам.

	– Иә.

	– Онда бізге айтатын еш нәрсе қалдырмаған болды ғой, – деп жымиды ол.

	– «Алдымен жоспар жасап алып кіріс» деді.

	– Білемін, білемін... Практикаң қанша, үш ай ма?

	– Иә. Бірақ қолыңнан түк келмесе бір айдан соң қайтарып жібереміз, -деді Қалекең.

	– Сен оған қам жеме. Қалекеңнің қаттырақ айтатын әдеті. Бірақ негізінде жаман адам емес. Ол кісі дәлдікті, айтқан сөзде тұрғанды, жинақылықты ұнатады. Бөлмелерді аралағанда үстелдің үстінде бейсауат қағаз шашылып жатса, соның өзіне қатты кейиді. Жинақылық адамды тәртіпке үйретеді, ал тәртіп бар жерде істе жүйе, береке болады дегенді қайталайды ылғи. Өзі үстелінің үстінде бір жапырақ артық қағаз ұстамайды.

	Мен жаңа ғана өзім болған кабинетті, Қалекеңнің абажадай жазу столын қайтадан көзіме елестеттім, расында да, үстелінің үстінен бір жапырақ қағаз көрмегенім есіме түсті.

	Ағзам менде жазуға, газет жұмысына деген қабілеттің бар-жоғын шамалап болса да байқағысы келді ғой деймін, бірқатар сұрақтар қойды. Мақала, очерктерімнің «Лениншіл жасқа» шыққанын естігенде, көңілденіп қалды.

	– Бәсе, бәсе. Фамилиясы қайдан таныс деп ойлап едім-ау жаңа. Демек, саған журналистиканың әліппесін үйретіп жатудың қажеті жоқ. Былай істейміз онда. Мен саған алдағы сегізінші наурыз күніне арналған, орысша жазылған бір мақала беремін, сен соны бүгін жұмыстың аяғына дейін қазақшалап, қорытасың. Бұл алғашқы тапсырма, аяқ алысыңды да осыдан аңғарамыз, күшіңді сал, – деді ол жымия күліп. – Ал жоспарды... жоспарды ертең жасаймыз, – деп суырмасын ашып, маған беретін мақаланы іздеп, қағаздарын ақтара бастады.

	Сөйтіп, мен бірден іске кірістім. Шынын айтқанда, бұрын ешқашан хат қорытып көргенім жоқ-ты. Өзімнен бір курс жоғары оқитын Нұраханның: «Практикада талай 200 жолдық хаттарды қорытып, 20 жолға түсірдік қой» дегенін естігем. Мына мақаланы шұқшиып екі-үш мәрте оқып шығып, ойланып қалдым. Өзі олақ, болбыр жазылыпты. Мақала иесі айтайын деген ойларын жүйелеп, толық жеткізе алмаған. Біраз отырып, ақыры өзімше еркін кеттім. Егер жазғаным нашар шықса не істеймін деген күдікті ой сумаң етті. «Менің орнымда басқа практикант болса, ол да осыдан артық еш нәрсе істей алмас еді ғой» деп өзімді-өзім жігерлендірдім.

	Редакция орналасқан үйдің ауласында асхана бар екен, түскі тамақты содан іштік.

	Жұмыстың аяғына таман менің қорытқан мақаламды Әзиза тездетіп басып берді.

	Ағзам оны оқып шығып, тақырыбын өзгертіп, екі-үш жеріне шамалы түзету енгізді де, риза болған кейіппен:

	– Жар-райды, – деді.





3




	Кешкісін қонақ үйге қайтып оралғанмын. Кезекші әйелден кілт алдым да, бөлмеме кіріп, пальтомды ілдім. Портфелімді төсектің астына сырғыта салдым да, астыңғы, үстіңгі қабаттарда не бар екен, байқап көрейінші деп қайта шықтым. Төменде шаштараз, газет-журнал сататын дүңгіршек, ал екінші қабатта – мейрамхана бар екен. Қонақ үйде тұрмайтын, шашын алғызуға немесе мейрамханадан тамақтануға келгендер сыртқы есіктен кірген бойда оң жақтағы гардеробқа бұрылып, киімдерін тапсырады. Фойеде жай әңгімелесіп тұрған, гардеробқа барып, киім өткізіп жатқан, басқа да келімді-кетімді адамдар аз емес.

	Жарайды, не де болса кешкі тамағымды ішіп алайын деген оймен мейрамханаға кірдім. Бос орын тауып отырған соң, даяшы әйелді едәуір тостым. Ол тапсырыс алып кеткен соң тағы біразға дейін оралмады. Ақыры зарықтырып барып, салат пен суыңқырап қалған котлетті әкелді-ау. Ең болмаса қолыма кітап, журнал ұстай келіп, соны қарай отырмағаныма өкіндім. Аяқ-қолы борбия ісініп, толыңқырап кеткен, екі бетінен қаны тамған, жүріс-тұрысы сылбыр даяшы әйелге: «Сіз менің бір сағат өмірімді ұрладыңыз», – дегім келді, бірақ айтпадым. Мейрамханада асықпай тамақ, сыра, арақ-шарап ішіп отырғандарға қарап, қаншама адамның қаншама алтын уақыты зая кетіп жатыр деп ойлаймын. Бұдан былай бұл мейрамханадан қайтып тамақтанбауға бекіндім. Одан да нан мен шұжық алып, үйден шай ішкен артық шығар, әрі қаражат үнемдеймін, әрі уақыттан ұтамын. Жұрттың осыншама көп уақытын өлтірмейтін бір нәрсе ойлап табуға болмас па еді, мәселен мұнда да адамдарды өздеріне-өздері қызмет ететін етсе... Осындай ойлармен стаканның түбіндегі суыңқырап қалған шайды ұрттап бола бергенімде, бұрыштағы үстелде отырған екі жігітке көзім түсті, біреуінің жүзі таныс. Ол да мені байқады. «Мынау Файзолла ғой!» деген қуанышты ой жүгіріп өтті. Көріспегелі неше жыл. Ол орнынан тұрып, жымия күліп, маған, мен оған қарсы жүрдік. Екеуіміз шұрқырай табысып, қол алысып амандасып, жөн-жосық сұрасып жатырмыз.

	– Қайдан жүрсің?

	– Алматыдан, практикаға келдім. Ал өзің ше?

	– Мен осындамын. Медицина институтында оқимын, төртінші курста. Мына жігіт – жолдасым. Аты – Кеңес. Екеуміз бір группаданбыз, танысып қойыңдар...

	– Мен өз даяшыммен есеп айырысып, Файзолланың үстеліне келіп отырдым.

	– Өзгеріпсің, көп өзгеріпсің, – дейді Файзолла. Содан соң иығымнан қағып қалып: «Возмужал, что ли?» – дейді орысшалап. Күлімдеп, мені бастан-аяқ қайта шолады да: «Өсіп кеткенсің, бұрынғымен салыстырғанда нән жігіт болыпсың», – дейді қайтадан қазақшаға көшіп. Жаңа амандасқанда, қазір иығымнан қағып қалғанда аңғарғаным, қолы темірдей қатты екен. Қалың, бұйра шашы қашанғы тарағанға көнбейтін әдетінше қобыраңқырап тұр, көзінде сәулелі ұшқын бар. Сол баяғы жігерлі, ақ жарқын қалпы.

	Интернатта жүргенімізде оның таңертең ерте тұрып алып, екі пұттық кірді екі қолына алма-кезек ауыстырып көтеріп, алға сілтеңкірей жоғары лақтырып, қағып алып, әр түрлі жаттығулар жасайтыны, содан соң белуарына дейін жалаңаштанған күйі сыртқа шығып, жаздыгүні мұздай сумен, қыстыгүні денесін қармен ысқылап жуынатыны есіме түсті.

	Мен ол кезде өзімнің нәзіктігіме қорланып, Файзолланың шымыр денесіне қызыға караушы едім. Соншама мол күштің иесі бола тұра Файзолла бір баланы маңдайынан шерткен емес-ті. Өзі менен бір сынып жоғары, орыс мектебінде оқитын. Қоғам жұмысына белсенді еді, оқушылардан сайланатын интернат комитетінің төрағасы болатын. Сегізінші сыныпта мені интернаттағы қабырға газетінің редакторы етіп сайлағаннан кейін Файзолла газеттің кей сандарын (әсіресе алғашқы кезде) менімен бірге шығарысып жүрді. Сабақты да тәуір оқитын. Қысқасы, интернаттың да, мектебінің де маңдай алды оқушыларының бірі еді.

	Сөйткен әділ, адал, үлгілі, озат Файзолла оныншы сыныпты бітіруге таяғанда, жазғытұрым, ойламаған жерден біздің қазақ мектебінде өзімен қатар оқитын бір баланы ұрып құлатып, тісін сындырды. Алғаш оны милиция келіп, ұстап әкетіп, қамап қойғанда кейбір тәрбиешілеріміз бен балалар «соттайтын болыпты» десіп жүрді. Кейінірек босатқанын, бірақ мектеп пен интернаттан бірдей шығарғанын, қалада тұратын жиен ағасы келіп, алып кеткенін естідік. Сонда мен: «Мұғалімдеріміз қаттырақ кетіп, келешегін қиып, обал жасады-ау», деп оны аяғанмын, көңілімде ұстаздарымызға деген әлдеқандай күңгірт наразылық сезімі бас көтергендей еді. Сол күнгі кеште екі иығыма су кетіп, өзімді көңілсіз сезініп, бұрын жасамаған қылық шығарып, төсегімнің үстінде матрацтың аяқ жағын қайырып тастап, бәтеңкемді де шешпестен, киімшең жатқанмын. Интернат директоры Текеевтің кіріп келгенін аңғармай қалыппын.

	– Бұл не жатыс? Тұр орныңнан, Қамбарбаев! – дегенде ғана селк ете қалдым.

	Содан бірер күн өткенде интернатта жиналыс болып, аяғында директор сөйледі. Ол кісі таяуда болған өкінішті оқиғаға көбірек тоқталып, төбелесу, біреуді ұрып, тісін сындыру дегеннің барып тұрған тағылық, ешқандай моральға жатпайтын қылық екенін қазбалай айтты. Содан кейін соңғы кездерде жалпы тәртіп мәселесінің босаңсып кеткеніне реніш білдірді. «Осыдан бірер күн бұрын, кешкісін бөлмеге кірсем Қамбарбаев тап-таза ақ жаймалы төсек үстінде киімшең, бәтеңкесін де шешпестен дәл былай шалқасынан түсіп, шалжиып жатыр», – деп менің сондағы сиықсыз түрімді арт жағында тұрған үстелдің үстіне жатып көрсетті. Директор бірақ етжеңді, толық адам болғандықтан, ізінше екі-үш ұмтылса да, орнынан тұра алмай, балаларды қыран-топан күлкіге батырған... Қазір менің есіме сол оқиғалар түскен еді. Біраз сұрақтар тілімнің ұшына келіп қалғанымен, өткендегі көңілсіз жайларды қайтадан қазбалап, Файзолланың қазіргі қуанышты көңіл-күйіне көлеңке түсіргім келмеді.

	Олар тамақтанып болған соң, менің бөлмеме келіп, тағы біраз әңгімелесіп отырдық.

	– Бізбен оқығандардан мұнда ешкім жоқ па? – деп сұрадым.

	– Бар. Интернаттың директоры Текеевтің баласы есіңде ме? Аты Серік еді ғой. Сол да біздің институтта оқиды.

	Серік – сыйдиған ұзын бойлы, жіңішкелеу жігіт еді, интернатқа келіп, волейбол ойнағанды тәуір көретін. Сәнденіп, жақсы киінетін. Мектепті менен бір жыл бұрын бітіріп кеткен-ді. Маған ол менменсіген, мақтаншақтау (әлде директордың баласы болғандықтан ба?) сияқты көрінетін. Оның осында оқитыны оншалықты елең еткізген жоқ.

	Файзолла жатақханадағы Кеңес екеуі жататын бөлмесін айтып, мекен-жайын берді.

	– Бұл қаланы білмейтін шығарсың. Жалғызсырап жүрме. Келіп тұр, – деді.

	– Қазір сабақ көп пе? – деп сұрадым.

	– Шынын айтқанда, сабаққа қарауға оншалықты мұрша келіп жүрген жоқ. Облыстық спартакиада өтіп жатыр ғой. Соған қатысып жүрміз, – деді Файзолла.

	– Спорттың қай түрімен айналысасың? – деп сұрадым.

	– Мен – еркін күреспен, ал Кеңес – бокспен.

	– Разряд бар ма?

	– Екеумізде де – бірінші, – деді Кеңес. – Осы жолы Файзолланың спорт шебері болуға мүмкіндігі бар.

	Мен мынандай бейтаныс калада интернаттың нанын бірге жеп, көжесін талай бірге ішкен Файзолланы кезіктіргеніме қуанып қалдым. Екеуміз бұдан былай да жолығып тұрайық деп уәде байластық. Содан соң пальтомды киіп, сыртқа шығып, оларды біраз жерге дейін шығарып салдым.





4




	Ертеңіне редакцияға келген соң Ағзам екеуміз бірлесіп отырып, маған бір айға жоспар жасадық.

	– Қазақтың «Жыламаған балаға емшек бермейді» деген мақалын білесің бе? – деп жымиды Ағзам. – Бәріміз де студент болғанбыз, студенттің қалтасы жел гулеген тесік болады. Оның үстіне бөтен қала, қонақ үйде жатырсың дегендей... Сондықтан, былай, ептеп, материалдық жағынан қысылып қалмайтындай болуыңды осы бастан ойластырып қойған артық емес. Ол үшін әр жарты айда газетке кемінде екі-үш материалың шығып тұруға тиіс. Және ол материалдарды айдың бірі мен жеті-сегізінің, он бесі мен жиырма екі-жиырма үштерінің арасында теруге жіберіп қоюымыз керек.

	– Неге?

	– Жеті-сегізіне дейін теруге жіберілген материал он бесіне дейін, жиырма екі-жиырма үшіне дейін жіберген материал айдың аяғына дейін газетке шығып үлгіреді, сөйтіп, айына екі рет жұртпен бірге қаламақы алып тұрасың, – деп түсіндірді ол.

	– Ал қалған уақыттарда хат қорытасың, авторлардың материалдарын ұйымдастырасың, басқа да тапсырмаларды орындайсың. Үйренгенің – өзіңе, істегенің – бізге жақсы.

	Алғаш кездескен бойда-ақ іш тарта сөйлескен, қазір де менің қамымды өзімнен бұрын ойлап отырған Ағзамға ішім кәдімгідей жылып қалды. Алдағы күндер қалай болар екен, калтамдағы азын-аулақ тиын-тебенді тауысқан соң не істеймін деген күдіктің тұманы сейіліп жүре бергендей. Сөйтіп, Ағзам алдағы үш айда жұмысты қалай жоспарлап, ұйымдастырғаным тиімді болатынын бірден айқындап берді, ендігісі – тек не туралы, кім туралы жазатынымды нақтылай түсу, соны уақтылы жүзеге асыру; ал қорытатын және ұйымдастыратын материалдар жайындағы тапсырмаларды тағы да оның өзі дер кезінде беріп отырмақшы болды.

	– Қазір спартакиада өтіп жатқан көрінеді, соған барып, хабар, репортаж, очерк жазсам қайтеді? – деп сұрадым.

	– Міне, міне, дұрыс, – деп қостады Ағзам. – Практика кезінде әр түрлі жанрдағы материалдарды, әйтеуір, жалпы жазуды емес, оперативті, шапшаң жазуды үйренгенің абзал. Сондықтан спорт сарайына тура осы қазір тартып кет. Кешке дейін жарыстарды көр, тамашала, қорытындыларын біл. Ал кешкісін, шайыңды ішкен соң, қонақ үйде отырып-ақ бүгінгі көргендеріңді жазып тастауыңа болады. Таңертең оны машинкаға беріп, жарыстарға қайта кетесің. Сөйтіп, бүрсігүні тағы бір материалды әзір етесің. Алғашқы екі материалың да машинкаға басқанда, бір жарым-екі беттен аспайтын қысқа болсын. Бүрсігүні – финал. Міне сол күні жарыстың жалпы қорытындылары, жеңімпаздары жөнінде арасында төрешілерге сөз бере отырып, төрт-бес беттік, көлемділеу материал жазуыңа болады.

	Ағзам осыдан кейін спорт сарайына қалай баратынымды түсіндірді. «Қазір жолдан жауапты хатшыға кіріп, газеттің тілшісі деген уақытша куәлігіңді ала кет», – деді. «Материалың ертең таңертең әзір болса, арғы күнгі номерге салдырамыз», – дегенді кесіп айтты.

	– Ал қадамың сәтті болсын! – деді мен киініп, шығып бара жатқанымда.





5




	Практикадағы алғашқы қадамым шынында да сәтті басталғандай. Өтіп жатқан спорт сайыстары жөнінде «Жарыс күнделігі» деген айдармен екі күн қатарынан материалдарым шықты. Бес бет етіп, жарыстың қорытындыларын және жазып тапсырған едім, арада екі күн өткенде ол да жарқ ете қалды газет бетінде.

	Жарыстар өтіп жатқанда Файзолламен де, Кеңеспен де кездесіп жүрдім. Қарсыластарының барлығын таза жеңіп келе жатқан Файзолла ақтық айқаста содан бір жыл бұрын ғана республикалық сайыста күміс жүлдегер атанған палуанмен кілемге шығып, одан да өзінің басымдылығын танытты. Жаттықтырушылармен, төрешілермен сөйлескенімде, олар Файзолланы келешегінен үлкен үміт күттіретін спортшы деп ерекше бөліп айтып, қатты мақтасты. Кеңес жүлделі емес, төртінші орынды иемденіп, соңғы айқастарға қатыспай, қалып қойды.

	Мен енді Файзолла туралы очерк жазсам қайтеді деп ойландым. «Күш атасын танымас» деп тақырып қойып, материалдың ортасына әдемі суретін берсе, қатып-ақ кетер еді-ау! Мен Файзолланың мектепте оқып жүрген кезден бастап өзін қалай шынықтырғанын айтар едім.

	Осы ойға табан тіреп, таңертеңгі шайды ішкен соң, пальтомды киіп, көшеге шықтым. Бүгін жексенбі. Түнде ғана қар жауып өтіпті. Қазір жарқырап күн шығып тұр. Ауада шағырмақ аяз бар. Тротуардың жиегіндегі адам аяғы тимеген қар күнге шағылысып, жылт-жылт етеді. Мынандай жақсы ауа райы қала тұрғындарын да қуанышқа бөлегендей.

	Жатақханаға келсем, Файзолланың бөлмесі жабық тұр екен. Көрші бөлмеден шыққан бір жігіттен сұрап едім, қайда кеткендерін білмейміз деді. Тоссам ба екен, әлде соңыра қайта айналып соқсам ба екен деп екі ойлы болып тұрғанымда, қолында портфелі, үстінде қаракөл жағалы пальтосы, басында құндыз бөркі бар жігіт қасымнан өте беріп, тоқтай қалды.

	– Сәлем! – деді менің бетіме күлімдей қарап. Баяғы өзіміздің интернаттың директоры Текеевтің баласы – Серік.

	Қол алысып амандасып, жөн сұрасып жатырмыз. Ол менің атымды есіне түсіре алмай, өзім айттым. Файзолланы іздеп келгенімді естігенде, жақтырмай қалғандай көрінді. Содан соң бөлмесіне жүр-жүрледі. Мен сәл бөгелдім де, мейлі, біраз сонда отыра тұрайын, мүмкін, оған дейін Файзолла келіп қалар деп ойлап, қасына ердім.

	Серік те осы қатардағы шеткі бөлмеде тұрады екен. Есікті жайлап тықылдатты да:

	– Ашыңдар, суырлар, – деді әдейі маған көз қылғандай, еркінси, өктем сөйлеп.

	Бөлме ішінен әлдекімнің жөтелгені және орындықтың қозғалған дыбысы білінді де, есіктің кілті сылдыр етіп ашылды. Кірген бойда еріксіз тыжырындым, шылым түтінінің, тағы басқа түсініксіз бір нәрселердің күлімсі қаңсық иістері қолқамды қапты. Төсекте басы қазандай, жақ жүні үрпиіңкіреген, көзі қанталап қызарыңқыраған, шашы ұйпа-тұйпа еңгезердей қара жігіт шылым сорып жатыр. Бізге есік ашқан көк көзді, сопақ бет, сары жігіт киініп алғанмен, ол да қырынбаған, ұйқысы қанбаған адамдай, көзі кіртиіңкіреп тұр.

	– Түу, сабаздар-ай, терезенің көзін кішкене ашып қойсаңдар қайтер еді? – деді Серік тыжырынып.

	Төсекте жатқан жігіт шылымының тұқылын тұсындағы еденге жаншып өшірді де, шелек тұрған бұрышқа қарай шертіп жіберді. Содан соң аузын аңқайта ашып есінеп алды да, керіліп, созылып бір-екі оқыс қимылдар жасап, бойының құрыс-тырысын жазғасын киіне бастады. Мен оның дене бітімінің алқам-салқам кесектігіне таңғалдым.

	Серік сырт киімін шешіп, ілген соң, терезенін желдеткіш көзін өзі ашты.

	– Дала тамаша, ал сендердің бөлме ішін көк түтінге толтырып жатыстарың мынау, – деді ол жолдастарын кінәлай сөйлеп.

	Алқам-салқам нән жігіт Серіктің сөзуарлығын жаратпағандай, алара бір қарады да:

	– Әкелдің бе? – деп гүр етті.

	– Әкелдім.

	Серік портфелінен екі шөлмек арақ, бір бөлке нан мен шұжық шығарды.

	– Міне, әңгіме енді басқаша, – деді бізге есік ашқан жігіт.

	– Басым бас болмай қалыпты. Қане, стақандарың қайда еді?

	Төсектен жаңа тұрған жігіт беті-қолын жумастан, үстелге келіп отырды.

	Нан мен шұжықты турап жатқан Серік одан:

	– Жуынып келмейсің бе? – деп сұрап еді, анау:

	– Артынан, – деп қолын сілтей салды...

	Серік мені жолдастарымен таныстырды. Нән жігіттің аты

	– Тастан, екінші жігіттің аты – Төлеген екен. Оқитындарын немесе жұмыс істейтіндерін айтқан жоқ. Есесіне менің кім екенімді оларға тәптіштеп түсіндіріп берді.

	Екі шөлмек арақтың бірін Төлеген төрт стақанға сылқ-сылқ еткізіп, бөліп құйды.

	– Ал алып қояйық. Танысқанымызға.

	Мен «ішпеймін» деп, стақанды кері итердім.

	– Неше жылдан кейін, аман-есен, мынадай қалада кездескенімізге шамалап болса да алмағаның жарамайды, – деп Серік қолқалады.

	– Бүгін жексенбі. Дем алатын күн. Азырақ алғанның айыбы жоқ, – деп Төлеген бипаздады.

	– Кішкене іш, артық зорламаймыз, – деп Тастан гүр етті.

	Содан соң Серік қоярда-қоймай өтініп, стақанды менің қолыма ұстатты... Сонымен, қойшы, үш жігіттің кеу-кеулеуімен құйылған арақты шамалап ішіп, ырымын жасадым.

	– Ал, былай етеміз, – деді Тастан. – Бақытқа құймаймыз, жаңа айтқан сөзіміз бар, стақандағысын тауысса жетеді. Ал мына шөлмектегіні мен көзімді тарс жұмып үш стақанға теңдей етіп, бөліп құямын. Қане, Серік, ана үлкен сүлгіні әкел.

	– Старик, – деді Серік орысшалап. – Артықтау кеткен жоқсың ба?

	– Егер құя алмасам, бүгінгі барлық шығын менің мойнымда. Ал құйсам – сен көтересің.

	– Несі бар. Шалдың жіберген ақшасы бар әлі. Тәуекел, көрейік, – деді Серік сүлгімен Тастанның көзін түк көрмейтіндей етіп ықтияттап таңып жатып.

	Тастан үш стақанды сипалай ұстап, үстел үстіне, өзінің алдына біріне-бірін түйістіре, қатарластыра қойды. Төлеген әлденеге жымың етіп, екінші бөтелкенің тығынын ашып, Тастанның қолына ұстата берді. Тастан иығын қомдап, шөлмектің аузын стақанның ернеуіне әкеп тигізіп, сәл бөгелді де, сылқылдатып құя бастады. Міне, ғажап, шөлмектегі арақты ол көзбен көрмей-ақ үш стақанға тең етіп құйды.

	– Ұтылдың! – деді сонан соң көзін байлаған сүлгіні шешіп, төсектің үстіне лақтырып жіберіп, Серікке ыржия қарап.

	Біраздан кейін мен оларға еріп көшеге шықтым. Жол-жөнекей, тұсынан өтіп бара жатып, Файзолланың есігін тағы бір итеріп көргем, ашылмады.

	– Ой, соны қойшы. Отырған шығар кітапханалардың бірінде, көзінің майын тауысып. Мен ол сияқты спортшы болсам, керек бағаларды оқымай-ақ қойғызып алар едім, – деді Серік қызыңқырай сөйлеп.

	– Ал, жалпы, оқу қиын болып жүрген жоқ па? – деп сұрадым.

	– Всякое бывает, старик, – деді ол.

	Тастан мен Төлеген алда, Серік екеуміз артта келеміз.

	– Кеше біраз ішіп қойыппыз, – деді Серік. – Анау Тастан құдық сияқты, қанша ішсе де мас болмайды. Қаланы билейтін мықтылар осы екеуі... Үшеуміз... Содан түнде жатақханаға келсек, бос орын жоқ. Менімен бірге Жапар деген бала жататын. Тастан соны жас бала кұсатып көтеріп тұрғызды да, орындықта ілулі тұрған киімдерін құшақтатып: «Бар, орын тауып жат», – деп бөлмеден итеріп шығарып жіберді. Екінші жігітіміз өзі-ақ зытты. Біздің өмір осы, старик, – деді мақтанып.

	Мен мына Серіктерге ерсем, береке таппайтынымды сезіп келемін. Сондықтан: «Қазір жұмысым бар еді» деп сылтауратып, олардан құтылғанша асықтым.





6




	Қонақ үйге келсем, кеше менімен бірге бөлмеге түнеген екі жігіттің ешқайсысы жоқ. Бір шаруаларымен қалада жүр ме, әлде есеп айырысып кетіп қалды ма, белгісіз.

	Соңғы кездерде материал жазып, кітап оқып, кеш жатып жүргендікі ме (қонақ үйде киім үтіктеуге арналған, үстіне ескі одеял жабылған үстел қойылған шағын бөлме бар екен, түнгі сағат оннан кейін ешкім мазаламайды, сонда отырып жұмыс істеуді дағдыға айналдырғам), әлде жаңағы ұрттаған арақтың әсері ме (аузыма арақ, шарап тисе ұйқымды келтіретін әдеті), болмаса жылы бөлмеге келген соң, бойым балқып, маужырадым ба, әйтеуір, жатып тынығып алудан басқа еш нәрсеге зауқым соқпады. Жастыққа басым тиісімен көзім ілініп кетсе керек. Қанша ұйықтағаным белгісіз, түс көріппін...

	Жарқыраған жаздың күні екен деймін. Көз алдымда – шет-шегіне көз жетпейтін көкпеңбек айдын. Көкпеңбек айдын – көл емес, теңіз екен (осыған дейін өмірімде теңізді көрген емес едім). Жағасы – табанға жайлы жұп-жұмсақ, қызғылт құм. Осынау жұмсақ жағалауды бірін-бірі қуалай, жарыса жүгіріп ойнақ салған теңіздің майда, көгілдір толқындары шолп-шолп сүйеді. Кенет мен сыңғырлаған қыз күлкісін... көп күлкілерді естимін де, айналаға көз саламын. Ғажап... Күн нұрына балқыған жағажайда қаптап жүрген жастар екен. Үстерінде суға шомылғанда киетін бір-бір жапырақ лыпадан басқа еш нәрсе жоқ. Бәрінің жүзі жайдары, мүсіндері сұлу, көңілдері шат. Бір-бірімен қол ұстасқан, құшақтасқан, бірін-бірі қуалап ойнап, сылқ-сылқ күліп, мәз болысқан қыз-жігіттер. Өз үстіме көз саламын: аяғым жалаң аяқ болғанымен, жұрттан ала бөтен жейде, шалбар киіп алған мен ғана екенмін... Кенет қасыма сықылықтай күліп бір қыз келеді. Биік кеуде, толық балтыр, таныс жүз. Шашында, күнге күйген денесінде су тамшылары жылт-жылт етеді. «Неғып тұрсың, суға түсейік, жүгірейік, жүр» деп шақырады. Мен үстімдегі киімімді көзіммен нұсқап көрсетемін. «А, түсіндім» дейді ол. Сонан соң қолымнан тартып: «Ана тұстағы қазқатар тігілген көп шатырларды көрдің бе, қазір соған барамыз» дейді. Мен оған еремін. Жаңағы шатырларға жұптаса кіріп жатқан қыз-жігіттер. Мен өзімді ертіп келе жатқан қыздың жалаңаш денесіне сұқтана, құмарлана көз саламын. Ол да менің ниетімді айтпай түсініп, «қазір, сәл сабыр ет, шатырға кірейік» дегенді көзімен ұқтырып, қолымнан тарта түседі. Кенет бұл қыздың кім екенін жыға танимын: қонақ үйдегі өзіміз жатқан бөлмені күнде келіп жинап кететін Соня ғой. Енді қарасам көк шатырдың қасына келіп қалыппыз. Шатыр жай шатыр емес, ғажап шатыр екен деймін. Оған кірген жастар бірін-бірі сүюге тиіс, олар бірін-бірі құшақтап сүйген кезде балауыздай балқып, бір денеге айналады екен де, артынан қайта ажырап, екі адамға айналып, шатырдан шыққанда, бірінің жүрегінде бірі мәңгі мекендеп қалып қояды екен. Содан бастап олар бірге жүрсін немесе бөлек жүрсін, бәрібір бір адам есепті болады екен. Бұл шатырға бірін-бірі шын сүйетін жастардың енуі сауап екен. Шатырдың жанына келгенімізде, мен аяғымды кібіртіктей басып, тартыншақтап тұрып қаламын. Бұл – менің Сонямен кіретін шатырым ба еді. Жүзі таныс қана болмаса, басқа сыры беймәлім Сонямен мәңгілікке қалай бірігемін... Менің тоқтап қалғанымды көріп, Соня да бөгеледі. «Жүрсеңші, – дейді, – Шатырға сен бармасаң, мені Тастан алып кіргелі тұр». Енді байқадым, Соняның ар жағында әңгіменің қалай аяқталарын күн ілгері біліп және сол күн ілгері білгендіктен де бізге немқұрайды күлімсірей көз тастап, алқам-салқам, алып денелі Тастан тұр екен. «Көп сөзден не пайда» дегендей ол Соняның білегінен ұстап, оны шатырға қарай икемдейді.

	– Бақыт! – деп Соня сол кезде менің қолымнан ұстай алды. – Бақыт... оянсаңшы.

	Көзімді ашып алсам, Соня менің қолымнан ұстап жұлмалап тұр.

	– Қатты ұйықтайды екенсің, – дейді орысшалап. (Жаңа ғана түсімде менімен қазақша сөйлесіп жүр еді). Мен өңім мен түсімнің шекарасын ажырата алмай, көзімді уқалап, төсегіме отыра кеттім.

	– Ұйқыңды аш, оян, – дейді Соня күліп. – Күні бойы ұйықтасаң, түнде не істейсің?

	Мен еш нәрсеге түсінбей, оның бетіне аңырап қараймын. Менің осы түрімнен қызық бір нәрсе көргендей ол тағы күледі.

	– Тұрасың ба, жоқ па? Қанша ояту керек? Пәтер іздеген сен емес пе едің?

	– Иә, мен, – деп, ұйқым бірден ашылып кетті. – Ыңғайлы пәтер бар ма?

	– Бар, – деді Соня. – Мен қазір төмен түсіп, тоса тұрамын. Сен тезірек киініп шық.

	Мен ұйқыдан біржола сергу үшін бетімді суық сумен шайдым да киініп, төменге түстім. Соня газет сататын киоскінің жанында тұр екен. «Қызық өзі, адамның түсіне не болса сол кіреді екен-ау».

	Соняның үстінде жеңіл көк пальто. Басына да көк орамал тартып алыпты. Көк көздерінің айналасына жұқалап көк бояу жаққан. Аяғында – биік өкшелі қара етік, қолында кішірек қара сумка. Өзі көңілді әрі күндегісінен әдемілеу болып кеткендей. Әдетге бөлме ішін тазалап, жуып жүргенінде аяғында туфлиі, үстінде халаты болушы еді. Денесінің әр мүшесі айқын, жұп-жұмыр-тын. Ұлтының кім екенін айыру қиын. Татарға, башқұртқа, бірқатар шығыс халықтарына және сондай-ақ орысқа да ұқсастықтың белгілері аңғарылатындай еді.

	– Сонымен, қайда барамыз, не қылған пәтер? – деп сұрадым сыртқа шыққан соң.

	– Мен бір бөлмелі жеке үйде тұрамын. Егер ұнатсаң, сені екі-үш айға өз үйіме жібере тұрмақпын, – деді ол маған ойнақылау үнмен, күлімдей қарап.

	Манағы көрген түсім, Соняның сондағы жалаңаш мүсіні есіме түсіп, әрі мынадай тосын ұсыныстан (бөтен қызбен, немесе жас әйелмен екі-үш ай жеке бөлмеде қалай тұруға болатыны миыма кірмейді) ыстық қаным басыма теуіп, екі бетім дуылдап бара жатқандай болды. Ол менің жүзіме қарады да, күліп жіберді.

	– Сенің қазіргі түрің мысықтан үріккен торғайды елестеткендей, – деді мәз болып.

	Біз сәл бөгеліп, ілгері қозғалғанбыз. Іштей екі ұдай сезімнің арпалысында келемін. Нәпсінің ғана сойылын соғатын әлдеқандай әулекі сезім қуана атойлап, әлденеден үміттене ереуілдеп: «Бөгелетін не бар, тәуекел ет, келісіміңді бер» деп азғыратындай. «Соня үйіне жігіттерді жиі апарады екен» деп бұрынғы бір естігенім есіме түсті. Апарса несі бар, осы күнге дейін періште болып жүр дейсің бе?.. Сонда қалай, анадай іске бір-бірін жақсы танымайтын қыз-жігіт қалай барысады екен? Бірінің жүзіне бірі қалай қарайды, бірінің жалаңаш тәніне бірі қолын қалай тигізеді... Сонда олар не ойлап, не сезеді? (Менің кейде жүрегімді белгісіз мұң қабыздайтын; әлденені көксегендей, әлденеге асыққандай, асау да арынды, шыдамсыз сезім алас ұрғызатын; өмірде бір-ақ рет өкінішсіз құлай сүйетін шын махаббатын іздеп сағынышпен сарғайған көңіл сол аңсаған асыл затын таба алмағанда, кенезесі кеуіп шөлдегенде, жапан түздегі бір ұрттам суға зар болған бейшара, мүскін дәруіштей-ақ, мейлі «нағыз» болмай-ақ қойсын, мейлі «өткінші-ақ» болсын, әйтеуір, махаббат... махаббат деп аталатын зәмзәм судан бір ұрттасам... бір татсам, дәмін көрсем... содан кейін тағы қанша айлар, жылдар, тіпті ғасырлар болса да шыдар едім-ау деген сияқты тұрлаусыз, азғырынды ойларға да тізгін беретін).

	– Екеуміз бір бөлмеде жатамыз. Мен саған өз төсегімді босатып беремін. Ал өзім... бір нәрсе ғып орын табармын, – дейді Соня.

	Мен ол екеуміздің бір бөлмеде қалай бірге тұратынымызды елестеткім келеді, киінеміз, шешінеміз дегендей... Оның жақындары, келімді-кетімді адамдары жоқ па, олар не ойлайды?

	– Әрине, еркексіз шыдау қиын, – деді Соня менің көзіме күлімдей қарап (адамның жанарынан бәрін оқуға болады екен-ау, мынау күлімдеген көкшіл жанар қазір ешқандай қысылып-қымтырылуды білмейді, имену, ұят дейтұғын адамдардың әбүйірін жабатын соңғы лыпаның өзін лақтырып тастаған).

	Кенет мен қарсы ұшырасқан орта жастардағы әйелдің екеумізге бақырая қарап өткенін аңғардым. Ол әйел бәрін түсініп, мені мүсіркеп бара жатқандай көрінді маған. Әне, бір топ балалар келеді, мектеп оқушылары. Дауыстай сөйлеп, жарыса күліседі, күлкілері сондай пәк. Олар да өздерінің таза үн, пәк күлкілерімен мені айыптайтындай. Бағана көрген түсім есіме түсті: «Шатырға сен бармасаң, Тастан алып кіргелі тұр». «Иә, осы уақытқа дейінгі азды-көпті өміріңнен қанша Тастандар өтті екен?» деп ойлаймын Соня туралы. Енді міне, «пәтеріме тұрғызамын» деп емексітіп, әлдеқандай жұмбақты оймен мені ертіп әкеле жатыр. Сонда мен... Сонда мен..

	– Жоқ, бармаймын, – дедім кенет тұра қалып. Соня да тоқтап, бетіме қарады. Мана көрген түсімнің жалғасындай жаңағы біраз ғана естанды халден айығып, бойымды жинап алғанмын. Қазір менің жанымда маған мүлде жат, бейтаныс бөгде әйел – Соня тұр. Маған оның есімі ғана белгілі. Ол мені өзінің үйіне пәтерге тұруға шақырды, бірақ бұл маған қол емес... Мен оған осыны айттым.

	– Өкінішті, өте өкінішті, – деді ол.

	– Сау болып тұрыңыз.

	– Сау болыңыз...

	Қонақ үйге қайтып келсем, Файзолла мен Кеңес күтіп отыр екен. Мен олардың келгеніне қатты қуандым.





7




	Күнделіктегі жазулардан: «Редакцияда өтіп жатқан әр күнім, осында қызмет істейтін адамдардың әрқайсысын көбірек танып біле түсуім, әр аптадағы газеттің шыққан сандарына талдау жасалып, баға берілетін «летучкалар», алдағы нөмірлердің жоспарын талқылауға арналатын «лездемелер», редакция тіршілігінің жекелеген елеулі мәселелері сөз болып жататын редколлегияның ашық мәжілістері – бәрі-бәрі мен үшін жаңалығы мен берері көп қызғылықты мектеп сияқты. Күнделікті өзім естіген қайсыбір әңгімелерді өте қысқа түрде болса да дәптеріме түсіре бермекпін. Кейін асықпай тағы бір қарап шығуыма, ой елегінен өткізуіме кажеті болар. Кейбір тағлымды, күлкілі жайлардың да ұмытылмағаны абзал ғой.

	Сонымен, ен соңғы жаңалығымызды жазайын. Осыдан бірер күн бұрын редакторымыздың ұсынысымен газет шығаруды ұйымдастыру ісінде үлкен өзгеріс жасалды. Бұрын күнде планерка өткізіліп, макет жасалып, газеттің әрбір келесі саны талқыланып отыратын. Енді бөлімдерден бір аптаға берілетін материалдардың тізімі (заявкалары) бір-ақ жиналып алынып, жоспар да бір аптаға тұтас жасалмақшы.

	– Бөлімдер алдағы аптаға ұсынатын материалдарының тізімін жауапты хатшыға сейсенбі күні беріп отырады, – деді редактор. Хатшылық соларды пайдаланып, газеттің алдағы аптада шығатын барлық сандарының жоспарын жасайды. Күнделікті, өте шүғыл түсетін бірлі-жарым материалдар ғана болмаса, секретариат жасаған сол жоспар негізінен өзгеріске ұшырамауға тиіс. Алдағы аптада шығатын нөмірлердің жобасы жұма күні сағат 11-де талқыланады. Бөлімдер өздерінің ұсыныс, пікірлерін сонда айтады. Содан соң нөмірлердің жоспары бекиді. Бірер ай жұмысты осылайша ұйымдастырып көрейік, егер тиімді болып, өзін-өзі ақтаса, осы әдіске біржолата көшуге болар. Жиі-жиі жұртты жинап, мәжілістер өткізе беру – шығармашылық жұмысқа кедергі жасайды. Сонан соң тағы бір ескертетін, ескеретін жай бар, – деді редакторымыз сөзін одан әрі сабақтап. – Нөмірлерді жоспарлаудың жаңа әдісіне көшуімізге байланысты хатшылық қызметкерлерінің жауапкершілігі мен рөлі арта түспек. Хатшылық – газетіміздің штабы. Ол – бөлімдер не берсе соны ғана қабылдап отыратын пошта жәшігі емес. Хатшылық қызметкерлерінің алдында бөлімдердің тоқсандық жоспарлары жатуға тиіс. Олар сол бойынша қадау-қадау сүбелі дүниелерді бөлімдерден талап етеді, әр аптада соларды дұрыстап көрсетіп беріп отырады, басқаша айтқанда тоқсандық жоспардың орындалуына да мұрындық болып, бақылау жасайды. Мұның өзі «Жарыс күнделігі», «Бесжылдық ерлері», «Озат тәжірибе ортақ», «Коммунист орны – алғы шеп» деген сияқты негізгі айдарлардың жүйелі түрде көрініп отыруына мүмкіндік туғызады. Кездейсоқ нәрселердің көп басылып кетуіне жол бермейді. Әр нөмірде – жаңалық, оқылатын қызықты, елеулі дүниелер болуын ескерген ләзім. Егер жоспарларымызды үстірт жасап, үстірт талқылайтын болсақ – онда жаңадан қолға алғалы отырған бұл ісімізді жөргегінде тұншықтырғанымыз...»

	* * *

	– Газетімізде «Артта қалғандарды атаймыз» деген жаңа айдар ашсақ қайтеді, – деп ұсыныс жасады Ағзам планеркада.

	– Өйткені, бізде жұмысы ақсаулы, социалистік жарыста өне бойы көш соңында ілбумен келе жатқан ұжымдар да жоқ емес. Озаттарды ылғи айтамыз, ендеше артта қалғандарды да неге саусақпен нұсқап көрсетіп отырмасқа, жұрт назарын оларға неге аудармасқа? Әр тоқсанның аяғында газетке сондай ұжымдардың тізімін беріп отырсақ. Осының өзі де оларды ойландырар еді. Талпындырар еді. Артта қалғандарды алға сүйреуге көмектесуіміз керек қой.

	Оның бұл ұсынысы қолдау тапты.





8




	«Туған ай – туралған ет» дейді ғой қазақ. Редакциядағы практика күндері шапқан аттай зулап барады. Мен келгелі айға жуық уақыт өтіпті. Әуелгідей емес, қазір адамдар таныс, қаланың бөтендігі жоқ, жұмысқа да үйреніп, төселіп келе жатқандаймын. Жазғандарым газетке жиі шығады деуге болады. Алғашқы қаламақыны алған күні ініме ақша салдым. Сырттай қарағанда, бәрі жақсы сияқты, бірақ көңілім алай-түлей. Өзіме-өзім ырза болмаудан туған мазасыз ойлардың еңсемді басып, әуре-сарсаңға түсіретін кезі жиі.

	Біз қазір бір бөлмеде үш адам. Мен редакцияға келгеннен кейін бір аптадан соң, Бөпежан іссапарынан оралып, қызметке шыққан. Ол өз орнына отырды да, менің еншіме бұрын үстінде газеттер жататын үшінші үстел тиді. Ағзамның айтуымен газеттерді жинастырып, орындықтың үстіне қойып, үстелді өзіме босатып алғанмын. Көңілімдегі алай-түлей мазасыздықтың басталуына Бөпежанмен жақынырақ танысуым себеп болды.

	Бөпежан университетті былтыр ғана бітірген, менен екі-үш жас үлкендігі бар, қою қара шашты, қалың қасты, жалпақтау мұрынды, сәл қалыңдау дүрдік ерінді, құлағынан төменірек түсіріп бакенбард қойып жүретін, талғаммен тәуір киінетін көрнекті жігіт. Мен екінші курста оқығанда, ол бесінші курста оқитын, ол бізді танымағанмен, оны біз сыртынан жақсы білетінбіз, өйткені, ол өз курсындағы тәуір аталатын белсенді студенттердің бірі болатын, бір рет әдебиет кешінде жұртты аузына қаратып сөйлегенде, мен оның өз пікірін көп алдында іркілмей, көңілге қонымды етіп айта білетін шешендігіне еріксіз таңырқағанмын; жас ақындардың аяқ алысы, шығармашылығы туралы сала құлаш ақылды мақаласын журналдан оқып сүйсінгенмін.

	Сол Бөпежан іссапардан оралысымен ауыл тұрмысы, малшылар өмірінен бір-біріне жалғастырып, бұрқыратып үш очерк жазды және оларды көпке созбай, екі-үш күннің ішінде әзір етті. Сол очерктерді оқып отырып, мен оның журналистік алғырлығына, каламының жүйріктігіне тәнті болдым. «Ауыл өмірін қалай тамаша біледі, сөз байлығы қандай мол және сол білетін сөздерін қалай еркін, шебер қолданады» деп ойладым қызығып. Соған дейінгі өз жазғандарымды қайта қарап, оның очерктерімен салыстырып, көңілім ортайып, өзіме өзімнің қарным ашты.

	Бұрын мен өз бойымда журналистік қабілеттің бар екеніне ешқандай күмәнданбайтын сияқты едім. Бөпежанның жазғандарын оқып отырып тұңғыш рет көңілімді күдік жайлады және тосын жаңалық ашқандай болдым: газетке шығып жататын дүниелердің бәрі бірдей керемет, журналистердің бәрі бірдей қаламы жорғалаған шебер емес екен! «Алуан-алуан жүйрік бар, әліне қарай шабатын» демейтін бе еді. Ендеше журналистер де сөз жоқ әр түрлі. Осы редакцияда істейтіндердің өзіне-ақ зер салып көрейікші: әне анау Сартайлар өмір бойы газетте істеп келеді, бірақ осы уақытқа дейін оқыған адамын сүйсінтіп, ырза ететіндей, «тамаша екен!» деп таңдай қаққызатындай дүние жазды ма екен? Жазбаған болар... Ал анау Сақан ше? Ауылда туып-өскен (тіл үйренем десеңіз ауылға барыңыз, тілдің алтын бесігі – ауыл ғой), қазақ тілінің бар байлығын бір адамдай-ақ білетін жігіт, бірақ соған қарамастан, қаламы неге шорқақ, жазғандары неге тақ-тұқ? Өздерінің аузымен құс тістеген жүйрік журналист еместігін олар қалай сезінбей жүр (әй, сезінетін шығар-ау), мүмкін өздеріне өздерінің істейтін шаралары жоқ болғандықтан, талпынғанмен талаптары өрге баспайтынына көздері анық жеткен соң, тағдырларына мойын ұсынып «пешенемізге жазылғаны осы болар» деп біржола таулары шағылып, іздену мен талаптанудың өзін қойып кеткен бе?

	Ал, анау Ағзам, Мерекелер ше? Оларда керісінше, өздеріне деген сенім мол, қандай тапсырма болса да қапысыз орындайды, газеттегі кез келген жанрда қиналмастан жаза береді, редакцияның негізгі жүгін қайыспай көтеріп, былқ етпей арқалайтын солар. Осындай бесаспап шеберлікке олардың қолы қалай жеткен? Әлде мұның өзі бірте-бірте тәжірибе жинау арқылы ғана бойға даритын машық па? Олай болса газетте көптен істейтін Сартай мен Сақаннан (жалпы, осындағылардың көпшілігінен) редакция табалдырығын кеше аттаған Бөпежанның мерейі неге биік, аяқ алысы қалай ширақ? Әлде, журналистік өнер – туа бітетін дарын ба? Жалпы, дарын дегеннің өзі не?..

	Осындай көптеген сұрақтар жан-жақтан андағайлап бас көтергенде, миым зеңіп, көпшілігіне жауап таппай, сарсаңға түсемін... Редакциядағы апта қорытындысына арналған кезекті мәжілісте редакторымыздың өзі Бөпежанның очерктеріне арнайы тоқталып, «осы аптаның ғана емес, осы айдың ішіндегі ең таңдаулы материалдар» деп атап өтті. «Бұл очерктерде қыс қаһарына қайыспай қарсы тұрған ауыл адамдарының көкейде ұялап қалып қоятындай, көзге анық елестейтіндей жанды, тірі бейнелері жасалған», – деді ол.

	Мен содан бастап Бөпежанды өзіме үлгі тұтып, оның жұмысты қалай істейтінін бақылайтын болдым. Ыңғайы келсе онымен жақындасуға, достасуға ынтықпын. Менің өзіне деген айрықша ілтипат, ықыласымды ол да сезетін сияқты.

	Бөпежанның бойынан журналистік алғырлықтан басқа өзімде жоқ тағы бірқатар қасиеттерді аңғарып, тәнті боламын. Маған оның кез келген ортада өзін еркін сезінетіні, әңгіме айтса жұртты аузына қаратып ала қоятыны, әзіл-қалжыңға қолма-қол жауап табатыны ұнайды. Біреуді әжуалап күлкі етуге және шебер.

	Бірде редакция қызметкерлері мәжіліске кірмекші болып, редактордың қабылдау бөлмесінде жиналып тұрған еді.

	– Оқымысты білгіш жігіт, былайырақ тұршы шіренбей. Орнымызға отырайық, – деді Әзиза жанынан өтіп бара жатып, Бөпежанға тиісе сөйлеп (соның алдындағы осындай екеуара бір қақтығыста Бөпежан Әзизаны «жылына бір кітап оқымайсың, рухани мешелсің» деп тұқыртқан).

	– Нағыз білгіш деп мені емес, сені айтқан жөн, – деді Бөпежан уытты әзіл айтардағы әдетінше көзінде тентек ұшқын ойнап, Әзизаға күле қарап. Содан соң:

	– Мен ана жолы, «Социалистік Қазақстан» газетіне лотереяның кестесі шығатын күні, Әзизаның редакцияға келген бір кісімен әңгімелескенін естідім, – деді сөзін көпшілікке арнап, жымиып. – «Республикалық газеттер жариялаған таблицаны сіздер неге бермейсіздер?» – деп сұрады әлгі кісі. «Олар берсе материалдары аз, орындары көп шығар, ал біздің газетімізде жариялайтын материалдар көп, орын жетпейді», – деп түсіндірді Әзиза.

	Әңгімеге құлақ түріп елеңдей қалған жұрт ду күлгенде, қызарып кеткен Әзиза айтатын басқа сөз таппай:

	– Ой, тіл мен жағына сүйенген қу жақ! – деп Бөпежанды иығынан зілсіз нұқып қалды.

	Үстіне көкшіл костюм киіп жүретін, шашын жылмита тараған, бет-аузы да, түр-келбеті де топ-томпақ Тоқбай деген жігіт жауапты хатшының орынбасары еді. Таңертең сағат тоғыздан бұрын келіп, кімнің қанша минутқа кешіккенін қадағалап, жіпке тізіп тұратын әдеті бар-ды. Бөпежан бірде Ағзам екеумізді күлдіріп сол жөнінде былай деді:

	– Жаңа баспалдақпен көтеріліп келе жатсам, өзінің күндегі орнында, үшінші қабатта, қазықтай қақшиып Тоқбай тұр екен, шашын жылтыратып жатқызып тараған дөп-дөңгелек жылмағай басы, томпайған жансыз көздері, көкбеңбек жылмағай костюмі тас арасынан басы қылтиып қарап тұратын көк кесірткені көзіме елестетті...

	Ағзам оның бұл теңеуін асханада түскі тамақ ішіп отырғанда редакциядағы бірді-екілі басқа қызметкерлерге айтып күлдірген, содан әңгіме бірте-бірте Тоқбайдың өзіне жетіпті, ол жатып кеп ашуланып, жыларман болып, редактордың орынбасарына барып шағым айтып, содан Қалекең Бөпежанды шақырып алып жарты сағат «ақыл айтуға», Тоқбай екеуін татуластыруға мәжбүр болған. Бірақ осыдан кейін Тоқбай баспалдақтың үстінде тұрып, жұрттың кешіккен минуттарын жіпке тізуді қойған сияқты.

	Бөпежанның бойындағы көзге түсетін тағы бір қасиеті – көп оқығандығы, білімділігі. Әдебиет пен өнер жөнінде сөйлеп кеткенінде өз еліміздегі ғана емес, батыс пен шығыстағы, жер шарының арғы-бергі бетіндегі бұрынғы және қазіргі асқан дарын иелерінің шығармаларын кімнен болса да артық білетіндігі бірден байқалады. Бұл тұрғыда редакцияда онымен білім, сөз жарыстыратын адам жоқ сияқты, сонымен бірге мен оның күнделікті толып жатқан жаңалықтардан, газет-журналдарда шығып жататын елеулі дүниелерден де әрдайым хабардар болып жүретініне қайран қаламын, осының бәрін қайда жүріп оқып, біліп қояды, бәріне уақытты қалай жеткізеді деп ойлаймын.

	Дегенмен, Бөпежанның көп нәрселерге уақытты қалай жеткізетінін шамалап сезетін де сияқтымын. Мұның басты себебі – мақала, очерк жазуға, авторлардың материалдарын ұйымдастыруға, хат қорытуға, авторларға жауап жазуға, редакцияның кез келген тапсырмасын орындауға ол уақытты өзгелерге қарағанда әлдеқайда аз жұмсайтынында жатқан сияқты. Мәселен, маған очерк жазуға кемінде екі-үш күн қажет болса, оған бір күннің өзі жетіп жатыр (және қандай очерктер десеңізші! Сүбелі, құйқалы, тұнып тұрған суреттер, қайсыбірі әңгімеден артық оқылады). Авторлардың мақаласын дайындау, хат қорыту – оған тағы ойыншықпен тең. Мұндай жұмыстарды ол бірер сағаттың ішінде қағып тастайды да, қалған уақытында Москвадан және Алматыдан шығып жататын газет-журналдардың тігінділерін алып келіп, соларды парақтап, жайбарақат қарап отырады... Сонымен бірге Бөпежан кітапты мейлінше тез оқиды әрі оқығандарын жадында берік сақтайды (апта сайын кітапханадан жаңа кітаптар алып тұратыны, осыдан көп жыл бұрын, ертеректе оқығандарының өзін ұмытпағаны осының айғағындай).

	Ол іссапардан келіп, очерк жазып жариялаған соң, бір апта ғана ауылда болған мерзім ішінде алып келген материалдары сонымен тамамдалып, біткен шығар деп ойлағам... Қателесіппін. Бір жолы ауыл шаруашылығы бөлімінің меңгерушісі одан «Механизатор жөнінде бір нәрсе жазып бермейсің бе?» – деп сұрап еді, блокнотын ашып, қарап жіберді де, «Жақсы, берейін», – деді. Ертеңінде совхоздағы трактор – егіс бригадасының бригадирі жөнінде анау-мынау очеркке бергісіз әп-әдемі, жып-жылы суреттемені сарт еткізді. Тағы бірде агрономның атынан мақала жазды. Тағы бірде...

	– Бөке, сіздің мына блокнотыңыздың ішінен әлі талай дүниелер шыға беретін сияқты ғой, – дедім оған.

	– Бұл блокноттың ішінде, бала, шынында да, әлі талай деректер жатыр, – деп жымиды ол. Сонан соң емтихан алатын мұғалімге ұқсап, маған шүйіліңкіреп: – Дерек деген не? – деп сұрады. Оған жауапты өзі берді. – Дерек деген журналист үшін – тамаша құрылыс материалы... Немесе бір блокнот толы дерек дегеніңіз – айталық бір қап жібек жүн сияқты, сен оны шетінен аласың да, қалаған нәрсеңді тоқып, керегіңе жарата бересің. Анда-санда іссапарға барғанда, осындай бір қап жүн (бір блокнот дерек) әкелсең, біразға жетеді, таусылғанда тағы барасың... Ал бірақ гәп және ең бастысы – сол деректерді дұрыстап керегіңе жарата білуде. «Жібекті түте алмаған жүн етеді» деген мақал бекер айтылмаған, – деп түйіндеді ол маған «айтылған сөздерді дұрыс түсініп, қауашағыңа құйып алуға қабілетің жететін баласың ба, жоқ па?» деп сынағандай күлімдей көз тігіп.

	Бөпежанның көп қасиеттерін ұната тұра, кейде оның бойынан менмендік пен тәкаппарлықтың белгілерін байқап қалатын да кездерім болады. Мәселен, мені ол әрдайым «бала» деп сөйлейді, әзірлеген материалдарыма жай ғана көз жүгіріп өтеді де, бір-екі жерін немқұрайды түзетіп, шекесіне қол қойып, Ағзамға бере салады. Мен жаңағы өзім әзірлеген материалға оның көңілі толмағанын түсінемін. Бірақ ол газетке күн сайын мұндай материалдардың талайы шығып жатыр, бұны да солардың қатарында жариялай салуға болады, деп ойлайтын сияқты. Менің газетке жарияланып жүрген мақалаларымды да назар салып оқығанын көрген емеспін (әрі кеткенде әр жерін шолып, асығыс көз жүгіртіп өтетін болса керек). Оның осындай немқұрайдылығы маған өте ауыр тиеді, жаныма батады, еңсемді езеді, оның орнына ол «жазған, немесе дайындаған материалдарыңның мынадай-мынадай олқылығы бар» деп, кемшіліктерін шұқып-шұқып көрсетіп айтса, әлдеқайда жеңілірек тиген болар еді деп ойлаймын. Менің жазған, дайындаған дүниелерімді көзге ілмеуімен ол: «Сенің жайың белгілі болды, бала. Осындағы ортақол, күреңтөбел журналистерден асып, ешқайда бара алмасың анық маған. Жазған дүниелеріңнің дәрежесін оқымай-ақ бес саусақтай жақсы білемін» дейтін сияқтанады. Ондайда көңілімде Бөпежанға деген наразылық, жек көру сезімі еркімнен тыс бас көтере бастағандай болады. Бірақ артынша: «Сенің оған ренжитін ешқандай жөнің жоқ, жазған дүниелерің селт еткізбесе, таңдайына татымаса – оған ол айыпты ма?» деп өзіме-өзім тоқтау саламын...





9




	Осындай еңсемді зіл басып, көңілім құлазыған сәттерде өз бойымда кемшіліктердің көп екендігі туралы қинала ойланамын. Өзіме-өзім сырт көзбен, сын көзбен қарап, қорытындылар жасаймын.

	«Иә, мен қазір 20-дан асып барамын: бұл, әрине, аз жас емес. Осындай жасында Пушкин, Лермонтов сияқты ұлы дарындардың тарихта атын қалдыратындай мәңгі өлмес шығармалар жазып үлгіргенін айтпағанның өзінде, кешегі революцияның дүрбелең жылдарынан кейінгі кезеңде ұлан-байтақ қазақ сахарасының көгінде есімдері жұлдыздай жанып, өздері де от-жалындай лапылдап шыққан Ғани Мұратбаев, Саттар Ерубаевтардың тындырып үлгерген істерін еске алудың өзі де жеткілікті емес пе?! Ғани Мұратбаев он тоғыз жасында Түркістан комсомолы Орталық Комитетінің хатшысы, ал жиырма-жиырма екі жасында Ресей коммунистік Жастар одағы Орталық Комитетінің Орта Азиялық бюросының мүшесі, жауапты хатшысы болып қызмет атқарған, республика ғана емес, бүкіл еліміз көлеміндегі елеулі мәселелерді шешуге ат салысқан. Саттар Ерубаев он тоғыз жасында Ленинградтағы Герцен атындағы педагогика институтының әдебиет факультетін бітірген, ал жиырма-жиырма бір жасында қазір өзіңнің үйренуші шәкірт ретінде практикаға келіп жатқан газетің сияқты облыстық газетте редактордың орынбасары болып қызмет істеген, балладаларымен, новеллаларымен, публицистикалық мақалаларымен республикадагы үздік қаламгерлердің бірі ретінде танылып, көзге түскен. Ал сен болсаң әлі күнге «бала» атанып, журналистік қадамыңды енді-енді ғана жасқана бастап, жан-жағыңа жалтақтаумен күн кешіп жүрген түрің мынау. Журналист һәм азамат ретінде қалыптасып болмаған шикісің әлі», – деймін өзімді-өзім жазғырып.

	Содан соң тағы да көңілсіз ойларға шомамын: «Өзіңді Пушкин, Лермонтов, Ғани, Саттар сияқты қатарынан шығандап алға кеткен саңлақтармен салыстырмай-ақ, күнделікті аралас-құралас болып жүрген жолдастарыңмен салыстырып көрсеңші әуелі, айналаңа абайлап көз салсаңшы, өз бойыңдағы андағайлап тұрған кемшіліктерді, міндерді көрсеңші...» деймін өзімді одан сайын тұқыртып.



	Ойға түстім, толғандым,

	Өз мінімді колға алдым.

	Мінезіме көз салдым,

	Тексеруге ойландым.

	Өзіме-өзім жақпадым,

	Енді қайда сыя алдым?

	Қалап алған көп мінез,

	Қалайша қылып тыя алдым?



	– деп Абай айтқандай, өз бойымдағы кемшіліктерден қалай қашып құтылудың амалын білмей әлекке түсер кездерім жиі.

	Әсіресе... тұйықтық пен ұялшақтықтың азабын талай жерде-ақ тартып келемін. «Ауру қалса да әдет қалмайды» деген сөздің шындығына сан мәрте көзім жетті. Көпшілік бас қосқан жер болса сыртқа сыр бермеуге тырысқанмен, қарадан-қарап отырып өзімнен-өзім қысылып, іштей азаптанып, әлекке түсемін. Жұрт сияқты жайбарақат, емін-еркін ойнап-күліп, әзілдесіп отыру орнына, тобық жұтқандай томпиып іштен тынамын. Адамдармен араласа білу, орнын тауып ойнақы сөз айтып, жұртты күлдіру, отырыстардың ұйтқысы, сәні болу – қолдан келмес өнердей көрінеді. Көпшілік алдында көсіле сөйлеп, жұрттың бәрін еріксіз баурап өз аузына қаратып ала қоятын, қатар-құрбымен әзілдескенде жай отындай жарқылдап, арқасының құрысы жазылып, делебесі қозып, небір ұтқыр сөздерді қолма-қол тауып айтатын шешен жігіттерді көргенде, соларға еріксіз тәнті боламын.

	Бір газеттен оқыған болатынмын: Америкадағы Стэнфорд университетінде ғалымдар «ұялшақтық» атты кесепат мінезді тұңғыш рет шұқшия зерттепті, сонда студенттер арасында өздерін ұяң санайтындардың аз еместігіне олардың көздері жеткен. Ғалымдардың байқауынша, ұялшақтар өмірде көп жағдайда өздерін сенімсіздеу сезінетін көрінеді. Сырттай қарағанда, оларды ересек адамдардан гөрі әлі ысылып, есеймеген, алды-артын толық зерделеп үлгірмеген қолапайсыз жеткіншектерге көбірек ұқсастыруға болады депті. Ғалымдардың бағалауынша, ұяңдық – адамның екі иығына мініп алып, еңсесін көтертпей, албастыдай басып тұратын ауыр салмақ. Егер оған ерік берсеңіз, күн асқан сайын зілденіп, еңсеңізді езгілеп, тұқырта бермек, келе-келе жігеріңізді жүндей түтіп, ерік-күшіңізді жоқ етіп, өмірдегі алға қойған мақсатыңыздан адастырып жіберуі де әбден мүмкін. «Екінің біріне тіс жарып сыр айта бермейтін ұялшақтар тобы егер де қайсыбір жерде ұяңдықтан емдеп арылтатын арнайы емханалар бар болса, қаншама ұзақ уақыт кетсе де емделуге дайын екендіктерін білдірді», – делініпті газетте. Сонымен бірге өз бойындағы ұяңдықпен күресіп, оны жоя білген жағдайда адамның мінезі бірте-бірте өзгеріп, құлпыра түрленіп кетуіне болатыны, айналадағы адамдармен әңгімелесіп, әзіл-қалжың айтып жүрудің ешқандай қиынға соқпайтыны айтылыпты газетте. Бірақ соған қайткенде қол жетпек, мінездегі кемшіліктерден арылудың қандай жолдары бар, бұл жайында ештеңе жазылмаған...

	Әлде адамдармен емін-еркін араласу, емен-жарқын сөйлесу, сөзіңді тыңдатып, өзіңді сыйлата білу де – күшіңді толыстырып, денеңді шынықтыру сияқты көп ізденіп, талаптануды, машықтануды тілейтін өнер ме екен. «Көре-көре көсем болады, сөйлей-сөйлей шешен болады» демей ме халық.

	Әзірге жұртпен жұғысып кетсем-ақ орашолақтығым мен тайыздығымды сезіп, ыңғайсыз жайларға қалатын кезім аз емес. Осының мысалы ретінде кеше ғана Файзолламен және Кеңеспен асханаға барғандағы кішкене оқиғаны айта кеткенім жөн сияқты. Біз тағам тарататын терезеден подносымызға тамақ салынған табақтар мен компот құйылған стақандарды толтырып алып, кассаға барып ақша төледік те, бос үстелдердің біріне келіп жайғастық. Жанымыздағы орындық бос тұрған. Соны көрген бір әйел тақап келіп: «Отыруға бола ма?» – деп сұрады. Файзолла дереу бас шайқап: «Болмайды», – деп, қатқыл дауыспен қабақ түйе жауап берді. Әлгі әйел кетіп қалды. Сонда барып Файзолла бізге қарап: «Мына әйел нағыз маскүнем, көшеде ылғи ішіп жүргенін көремін», – деді. «Иә, әйелдерге арақ ішіп, мас болып жүру жараспайды», – дедім мен. Файзолла еріксіз қабағын шытты, «арақ ішіп, мас болудың еш адамға да жараспайтынын кім білмейді, соны да сөз деп айтып отырсың ба?» дегісі келгендей көрініп кетті маған.

	Айтарымды айтып алсам да, «екі жердегі екі – төрт» деген сияқты белгілі шындықты несіне айттым, одан не түсті, арақ ішіп, мас болудың жарамсыз қылық екені кімге болса да белгілі жай емес пе? «Олақтың сөзі – орынсыз жамау тәрізді», «Аңдамай сөйлеген ауырмай өледі» деген мақалдар осындайдан туған-ау. Әншейінде өзімді ақылды санаймын. Ал сөйлесіп отырып, кейде не дегенімді білмей қаламын. Өзге жұрт, сірә, әр сөзін ақыл сарабынан өткізіп барып айтатын шығар-ау деп ойлап, іштей ыңғайсызданып, қысылып қалдым. Тыныштықты Кеңес бұзды. «Файзолла көшеде мас болып жүретін қатындарды тегіс біледі», – деді ол. Үшеуміз де күлдік. Мен жаңағыдан кейін үндемей тыныш отырудың орнына, тағы біреу тілімнен тартқандай болып: «Көрдің бе, Кеңестің жасаған қорытындысын?» – деп Файзоллаға қарадым да, өз сөзімнің мағынасыз көкжасықтығына қайтадан қарным ашып, іштей қызарақтадым...

	Махаббат мәселесіне, қайсыбір пысық жігіттердей қыздарды әңгімемен үйіріп алып кетуге келгенде де мақтанарлық түгім жоқ. Кейде мен екі-екіден жұптасып, қолтықтасып, құшақтасып кетіп бара жатқан қыз-жігіттерге сыртынан қызыға қараймын, солардың өмірін білгім келеді, өзім де солардай болып жүргім келеді. Әлдекімді құлай сүйіп, ғашық болуды, махаббатты аңсайды көңілім. Бірақ ондай махаббат маған жолығар емес...

	Шын сүйіспеншілік, махаббат тууы үшін әлде өзіңнің жақсы танитын (бірақ құлап сүймейтін) қызыңмен ұзақ-ұзақ қыдырыстап жүру керек пе екен? Мүмкін махаббат бірте-бірте қалыптасар. Ал мен болсам алдымен қызды сынаймын. Бірінің түр-әлпеті, бірінің тұлғасы, бірінің киінгені, енді бірінің сөзі, тағы бірдемесі ұнамай қалады. Бірден-ақ кесіп-пішіп: «Біздің арамызда махаббат болуы мүмкін емес», – деген тоқтамға келемін. Содан қайтып оған көңіл бөлмеймін. Сөйлеспеймін. Кейде амандассам, кейде амандаспай кетемін. Ал бір кештерде тәуір қыздарды байқасам, бірден ыздиған мәдениетті, көп сөйлемейтін ұстамды жігіт бола қаламын. «Көн тартса қалыбына барады» дегендей-ақ ұялшақтық мінез қайтадан бас көтеріп, аяқ-қолымды тыпыр еткізбей тұсап, көмейімді мақтамен бітеп тастайды. Аузын буған өгіздей үндемей отырып-отырып, артынан жаңағы қыз маған ешқандай көңіл аудармай кеткеніне ренжимін. Ал оның мен үшін құлай кететін де жөні жоқ қой. Мен, шамасы, осындай мінезіммен сырт көзге қазықтай қақшиған тәкаппар, менмен сияқты көрінуім де ғажап емес-ау (ал сол кезде менің іштей өзіммен-өзім арпалысып, азапқа түсетінімді, жаңағы сырттай сықайған «тәкаппарлық» пен «менмендік» бетпердесін аяқтың астына атып ұрып, әзіл-қалжыңы жарасқан көпшіліктен оқшауланбай, солардың арасына тастай батып, судай сіңуді армандайтынымды, қалың көпшілікке құшақ жайып, солардың көңілдерінің қошы үшін, емен-жарқын күлкісі үшін қолымнан келер жақсылық болса аямастан үйіп-төгуге әзір екенімді, бірақ соған дәрменсіздігімді олар, сірә, қайдан білсін). Ондай кештерде мен өзіме ұнаған қыздардың алдында ашылып сөйлеп, ақтарылып сыр айтпаймын, шын сезімдерімді жасырамын. Өмірдегі өзімнен әлдеқайда жақсы болып көрінгім келеді. Мені құртып жүрген сол: «сөздерім орынсыз болмасын, басқалардың алдында бағам түсіп қалмасын» деген жарға жығар жалған сезім-ау. О, ақымақтық, мақтангершілік! Бәрі сенің кесірің. Әлгіндей кештерде, өзіме ұнаған қыздар алдында өзімді ақылды көрсетемін деп, топас көрсетіп жүрмегеніме кім кепіл? Жалпы осының өзі бойкүйездік, бейшаралық емей, немене...

	Кейде маған өмір жанап өтіп бара жатқандай, ал мен бәрінен құр қалғандай көрінетін сәттер болады. Айналаға қарасаң, сеңдей соғылысып, судай сапырылысып, әлдеқайда асыққан, әлденеге қызыққан, қағанағы қарқ, сағанағы сарқ, шат-шадыман адамдарды көресің. Біреулері спортпен айналысады, біреулері – көркемөнерпаздар үйірмесінде, енді бірі шахматтың, футболдың, альпинизмнің, тағы бірдеменің қызығына берілген. Барлығы да өмірге риза, не істеп не қоятынын жақсы білетін сияқты көрінеді, тек сен ғана санаң саққа жүгіріп, әр нәрсеге көз салып, тұрлаулы еш нәрсеге тұрақтамай, көрнекті еш нәрсе тындырмай, болар-болмас әлденелерді ермек етіп, тіршіліктегі әлдеқандай жыбырлақ толқындардың арасына түсіп алып, содан шыға алмай, жым-жырт ағып бара жатқандайсың. Сілкінгің, талпынғың, әлденені іздегің келеді. Бірақ басыңды тауға, тасқа ұрғанмен, өзіңе-өзіңнің істейтін қайраның жоқтығын, мойынға киген қамыттай, бойыңды құрсаулаған үйреншікті қалыбыңнан асып ешқайда бара алмасыңды сезгендей болып, санаң сарсылады.



	Бойдағы мінді санасам,

	Тау тасынан аз емес.

	Журегімді байқасам,

	Инедейін таза емес.

	Аршып алып тастауға

	Апандағы саз емес,



	– деп, данышпан Абайдың өзі мінезді өзгертудің қиындығын айтып, ашына жыр еткенде өзімді-өзім тезге, қалыпқа салып, қайтадан құйып шығарсам деген түпкі ниетімді жүзеге асырудың оңай болмайтынын білемін, әрине. Бірақ бұдан «мүмкін емес» деген ұғым тумайды ғой, әйтеуір, деп жұбатамын өзімді-өзім. «Мен егер закон қуаты қолымда бар кісі болсам, адам мінезін түзеп болмайды деген кісінің тілін кесер едім» демеп пе еді данышпан Абай ғақлия қара сөздерінде.

	Рас, бойымдағы кемшіліктерден арылудың жолдарын жете зерделеп, бағамдай алғаным жоқ әлі. Бірақ ондай жолдардың бар екеніне сенемін...

	Осындай тұнжыраулы күндерімнің бірінде: – Сен, немене, еңсең түсіп, өзіңнен-өзің жүдеп жүрсің? – деді Ағзам. – Сыртқа шығып, материал жазып қайтсаң кайтеді? Мынау – редакцияға келген хат, – деп қолыма ашылған конверт ұстатты. – Алдымен асықпай оқып шық. Осындағы айтылған жайға орай моральдық тақырыпқа жақсы мақала жазуға болатын сияқты. Редактордың орынбасары маған «барып қайтасың ба?» деп еді, мен сені айттым, – деді.





10




	Сөйтіп, газет атынан арнаулы тілші ретінде тұңғыш рет іссапарға шығып барамын. Моральдық тақырыпқа мақала жазудың жауапкершілігі аз еместігін ойлаймын. Өйткені, бұларда әрдайым адам тағдырлары, олардың бойындағы жағымды, жағымсыз қасиеттер сөз болады ғой. Ал өмірде әуел бастан-ақ біліп тұрып, әдейі теріс жолға түскісі, азғындық істерге барғысы, жаман адам болғысы келетіндер бар ма? Әй, жоқ шығар-ау, сірә. Өзге адамдардың мінез-құлықтары мен істеген істеріне шынайы адамгершілік, саф таза мораль түрғысынан баға беріп, қара қылды қақ жарғандай әділ қазылығы мен төрелігін айту – журналист ағайындарға көрсетілген үлкен сенім ғой. Сол сенімді ақтауға адал ниетпен, таза жүрекпен талпынғанда ғана қолға қалам алуға қақысы бар шығар оның.

	Мен Ағзам берген, біраз қолдан өткендіктен бе, аздап иі түсіңкіреген, маркісіне штамп басылған, бір шеті тегістеліп қайшымен қырқылған көк конвертті қолыма алып, ішінен оқушының торкөз дәптерінің екі парағына ебедейсіздеу қолмен айбақ-сайбақ етіп жазылған хатты шығарып, оқи бастадым: «Құрметті редакция! Бұл хатты жазбай-ақ қояр ем. Бірақ жетпіс бестегі әжесін жер соқтырып, зар еңіретіп тастап кеткен Жаңылдың қылығы жаныма батты...» Ең соңына «Ақжазық станциясы темір жол милициясының қызметкері, кіші лейтенант Айқынбек Тұрғынбеков» деп қол қойыпты. Хатты тағы бір қайтара қарап шығып, ондағы айтылған жайлардың шүбәсіз шындық екеніне күмәнданатындай ештеңе байқамадым. Милиция қызметкерінің өзі жақсы білетін, өзін қатты қапаландырған жайды ағынан ақтарыла айтып отырғандай сыңайы бар.

	– Әзірге алай-пұлай деп тон пішпей-ақ қояйық, барған соң шындығына әбден көз жеткізіп, анықтайсың ғой. Бірақ анасының орнына ана болған, бағып-қағып өсірген, жетпістен асқан әжесін жылатып, жалғыз тастап кету деген – адамгершілікпен сыйыспайтын оқиға ғой, – деді Ағзам.

	Ақжазық – әрі бекет, әрі аудан орталығы көрінеді. Он мыңдай халқы бар қала іспеттес ауыл. Пойызбен төрт сағаттық қана жол екен. Кештетіп жетіп, қонақ үйге орналастым да, темір жолдағы милиция бөліміне телефон соғып, кіші лейтенант Тұрғынбековты тауып алып, онымен ертең таңертең кездесетін болып келістім.

	Ұйықтар алдында азырақ таза ауамен тыныстап қайтпақ болып, сыртқа шыққам. Қыс айларында қасаңдай қаңсып қатып қалған қара жердің қалың тоңы күн шамалап жылынғалы бері күндізгі шуақ сәулеге бой-бой боп терлеп, жібіп, еріп, желқақты болып едәуір кеуіп қалыпты. Мана күндіз күн кәдімгідей жылы сияқты еді. Кеш түсісімен желкемденіп, қайта суытыпты. Қойны-қонышымды тіміскілеп, аралай жөнелген тікенектей салқын жел денемді тітіркентіп, бойымды тоңазытып жіберген соң, үстіме желбегей жамыла салған қамзауы аз жұқа пальтомды дұрыстап киіп, түймелеуге мәжбүр болдым. «Алматыда ендігі ағаштар гүлдеп түрған шығар-ау, ал мұнда көктем белгілері жаңа ғана білініп келе жатқандай» деп ойлаймын. Айналада иттер үреді, әлі жата қоймаған үйлердің терезелерінен жарық жылтырайды. Бейтаныс ауыл, беймәлім адамдар. Солардың ішінде жалғыздықтан жаны күйзеліп, екі көзі төрт болып, ұйықтай алмай дөңбекшіп Биғайша әжей де жатқан шығар-ау? Жан дегендегі жалғыз немересі Жаңылды ойлап күрсіне ме екен? Облыстық газеттің тілшісі ертең өзіне жолығар деген ой ол кісінің қаперінде де жоқ қой... Өз әжесіне Жаңылдың жаны неге ашымайды?.. Осындай ойлардың жетегінде біраз тұрған соң, бөлмеге кіріп, шамды өшіріп, жатып қалдым.

	Ертеңінде буфеттен шай ішіп шығып, бөлмеме келе жатсам, жасы жиырманың төртеу-бесеуі шамасындағы, милиция формасын киген, еңгезердей қара жігіт мені тосып тұр екен.

	– Тілші жолдас сіз боласыз ба? Танысайық, Айқынбек Тұрғынбеков, газетке хат жазған мен едім, – деді ол күректей алақанын ұсынып, дабырлай сөйлеп.

	– Бақыт Қамбарбаев...

	Мен оның «тілші жолдас» деген сөзіне кәдімгідей марқайып қалғандаймын, ал ол менің түріме көз тоқтата қараған соң, өзінен әлдеқайда жас болып шыққаныма таңырқағандай кейіп танытты.

	– Газетте көптен істейсіз бе? – деді тілінің ұшына келіп қалған сұрағын ірікпей.

	– Жоқ, онша көп емес... – дедім мен әлденеге қысылғандай болып күмілжи жауап беріп. Бірақ ізінше, қай жерде, қандай жағдайда болса да орынсыз ұяңдық көрсетпеуге тиіспін деп өзіме жасаған ескертпем есіме түсті де, ширығып, бойымды жиып ала қойдым.

	– Қазір бірер минутқа ішке кірейік, мен киінейін, сонан соң Биғайша әжейдің үйіне барайық, – дедім даусымды неғұрлым салмақтырақ, байсалдырақ шығаруға тырысып...

	Айқынбек өзіне жақсы мәлім көшелермен іркілмей адымдап бастай жөнелді. Биғайша әжей мен Жаңыл жайлы өзі білетін әңгімелерді самбырлай сөйлеп, айтып келеді.

	– Ол кісіні жақсы танитыным – үйлеріміз бір-біріне тиіп тұрған көршіміз. Содан соң өзім де, келіншегім де ертелі-кеш ол кісіге көзіміздің қырын салып, қолдан келген көмегімізді аямаймыз. Отынын жарып, суын әкеліп, бір мезгіл шайға шақырып, жылы-жылы сөзімізді айтып, көңілін алдарқатып бағамыз, – деді ол.

	Ауылдың орталық бөлігіндегі жаңа үлгімен салынған көрікті мәдениет сарайы, мектеп, әр түрлі аудандық мекемелер мен көп қабатты құрылыстар артта қалысымен-ақ, жеке меншік үйлер басталды. Мен айналаға көз салып, осындағы көшелердің жазда сая боларлықтай ағаш атаулыдан тұттай ада, жалаңаштығына таңырқаймын. Неге бұлай? Шамасы, көше бойлап, сылдырап ағып жатқан суы жоқтықтың салдары болар деп жорамалдаймын өзімше. Поселкенің шетіне жақындаған сайын қайсыбір үйлердің қасында қыстан қалған, үстерін кенеппен, ескі-құсқы алаша, киізбен жауып, бастырып тастаған шөп үйінділері көзге түсе бастады. Соған қарап-ақ мұндағылардың бірлі-жарым мал ұстайтынын аңғаруға болатын еді.

	Көптен бері жылы алақан табы тимегендіктен сыртының сылағы әр жерінен жауын-шашынға желініп түсіп қалған, сондықтан ба, айналасындағы үйлермен салыстырғанда қоңырайып, көзге қораштау, жүдеулеу көрінетін шағындау шатырлы үйдің тұсына жеткенде Айқынбек жүрісін баяулатып:

	– Келдік, – деді. – Әжей осында тұрады. Ал біздің үй – анау алдымыздағы.

	Содан соң асықпай барып, есікті жайлап тартып байқады да тарсылдатып қаға бастады. Үй ішінен әлдеқандай тіршілік белгілері байқалғандай болды да:

	– Бұл кі-і-ім? – деген қарт адамның әлсіздеу, жарықшақ үні естілді.

	– Мен ғой, әже, Айқынбекпін.

	Әуелі ілгешек сырт ете түсті де, қаңсып тұрған ағаш есік сүйегі сырқыраған кәрідей бебеулеп, сықырлап, сарнап ашылды. Үстіне көнетоз қоңыр пальто жамылып, басына жүннен тоқыған қоңырқай орамал тартқан, бет-аузын әжім торлаған, самай шашы ағарып кеткен, жүдеу өңді шүйкедей кемпір есік ашып, біздерге таңданғандай тесіле қарады.

	– Немене, әже, танымай қалдыңыз ба? – деп күле сөйледі Айқынбек амандасқаннан кейін.

	– Сені таныдым ғой. Бірақ мына баланы шырамыта алмай тұрғаным, қарғам.

	– Осылай есік көзінде тұрамыз ба, үйге кірейік те. Содан соң түсіндіремін, – деді Айқынбек өзімсіне, өктем сөйлеп.

	Үй ішінде күнделікті түрмысқа керек нәрселер ғана болмаса, басы артық дүние-мүлік көзге түспейді. Бөлмедегі жиһаздың тәуірі – төрдегі қоңыр шифоньер екен. Ортаға жайылған текемет үстінде аласалау дөңгелек үстел тұр, бір қапталға үстіне биіктетіп көрпелер жиылып, беті әдемі жапқышпен жабылған, екі жақ бұрышына көмпиген құс жастықтар тасталған темір төсек қойылыпты да, тұсына шағындау кілем тұтылыпты. Қарсы қабырғада – көнелеу жасыл диван, оның үстіне үлкейтіліп, әйнекке салынған қыз суреті ілініпті. Диванның бір шетіндегі умаждалған жастыққа қарағанда, біз келерде әжей осында қисайып жатқанға ұқсайды. Үядай таза үйдің іші жып-жылы, шамасы, ертелеу тұрып от жаққан-ау.

	Біз Айқынбек екеуіміз диванға, ал әжей дөңгелек үстелдің жанындағы текемет үстіне тастай салынған кішкене құрақ бөстекке отырды.

	– Мына жігіт облыстан келген, газетте істейді. Аты – Бақыт, – деп таныстырды Айқынбек. – Сіздің жағдайыңызды білгісі келеді.

	– Менде білетін не жағдай бар, қарғам-ау. Кәрілік сүйек-сүйекті салдыратып, бастан хал, буыннан әл кеткенде жұртта қалған иттей ұлып, жалғыздық деген нәлет қамытты мойынға іліп, отырмыз ғой омалып, – деді әжей. Менің алабөтен ешқандай шаруамен емес, тек өзінің хал-ахуалын білуге облыстан әдейі шыққанымды естігенде: «О, тоба, менің жайымды кәзиттегілеріңе кім айтты екен?» – деп қайран қалды.

	– Ондағылардың білмейтіні жоқ, әже. «Ел құлағы – елу», естіген де біреуден. Енді әдейілеп келіп қалған соң бұл баланы тергеуге алмай-ақ, өз жағдайыңызды айта берсеңізші оданда. Газеттің мұндайда пайдасы, көмегі тимесе, ешқандай зияны болмайды, – деді Айқынбек. Ол мана жол-жөнекейгі әңгіме үстінде газетке хатты Биғайша әжейге ақылдаспай-ақ өз бетінше жазғанын айтқан-ды. «Ол кісіге газетке хат жазам десем, мүмкін мені тыйып тастаған болар ма еді. Өйткені соның алдында үйіне келіп, жалғыз отырғанына жаны ашып, «Қайырымсыз қызды сотқа бер, алимент әпереді», – деп ақыл айтқан көрші-көлемді: «Өзегімнен шықпаса да өз перзентім, енді төрімнен көрім жуық қалғанда қызыммен соттасып, масқара болар жайым жоқ. Түйсігіне сәуле түссе, бір күні қайтып оралар, оралмаса – амал не. Ондай ақылдарың өздеріңе, айналайындар», – деп беттерін қайырып, тыйып тастағанын білетін едім», – деген Айқынбек.

	Әжей айдаладағы газеттің өз басындағы істерге қандай қатысы бар екенін түсінбей, алғашқыда сыр аша қоймай кібіртіктеп, жалтақтағанмен Айқынбектің: «Бұл жігіт қайта-қайта келе бермейді, әже, бар шындықты айтып қалыңыз, бұл кісілер Жаңылдың тура бағыттан адасып жүргенін түсіндірудің жолын өздері табады», – деген сөзінен соң бірте-бірте ашылып, ақтарыла сөйлеп, барлық тарихты алақаныма жайып салды.

	Ол кісінің қапалана, қамырықтана айтқан әңгімесін тыңдай отырып, өмірде талай зіл-заланы басынан өткеріп, соншама ауыр салмақтан езіліп кетпей, әлі күнге өзін-өзі ширақ ұстап, қалайша тірі жүргеніне таңырқағандай қалпым бар.

	– Мен әуелден-ақ маңдайым тасқа тиіп, өмірден опық жеп, жолым болмаған адаммын, – деді әжей. Содан соң көңіліне беріш боп қатқан, сыздауықтай сыздаған гөй-гөй күйлерін ағытты-ай. Отызыншы жылдары ел қатарына енді қосылып, күйеуі екеуі жаңадан құрылған колхозда еңбек етіп жүрген кезінде, бір түнде ауылға бандылар тиіп, топалаңын шығарып, белсенді азаматтарды, солардың ішінде бұл кісінің қосағын да өлтіріп кетіпті. Қолда қалған жалғыз ұлы Берікті көңіліне медеу тұтып, «осы құлынымды аман-есен өсіріп, қатарға коссам, әкесінің шаңырағының отын өшірмей, түтінін қайта түтеткенін көрсем» деп арман етіп, ел қатарлы еңбек етіп жүре беріпті. Ақыры ол арманына да жетеді. Дәл әскерге алынар жылы Берігі: «Үйде жалғыз отырасың ба, апа, одан да саған серік болсын», – деп қолына келін түсіріп берген екен. Жаңа түскен келіні Сәниямен бірге жалғыз ұлды әскерге аттандырып, тілеуін тілеп, амандық болса бірер жылда оралар-ау деп, жақсы үмітпен қала береді. Бірақ артынша соғыс басталады да, дүниенің астан-кестеңі шығып, өзгеріп кетеді. Әрбір хатты алаңдай тосатын күндер туады. Сөйтіп жүргенде, Сәния келіні аман-есен босанып, немересі Жаңыл дүниеге келеді.

	Кешікпей Берігімнен хат үзілді. Соңғы хатты Сәния маған көрсетпей тығып қойыпты. Бірақ оның қас-қабағынан, тұйықталып, өзгеріп кеткен мінезінен, ауырған адамдай сүлесоқ жүруінен, көзінің жиі-жиі қызарып, кіртиіп кететінінен секем алып, әлдеқандай жаманатты сезгендей-ақ болушы едім. Жүрегім сыздап, өзінен-өзі төмен тартатынды шығарған. Бірақ тәптіштеп сұрауға батылым бармайтын. Ақыры жаманатты жасырып бола ма, келінім бір күні солқылдап жылап өзі айтты. Оңаша үйде отырып, екеу болып аңырадық-ай.

	Содан соң арада біраз күн өткенде келінім үш айлық Жаңылды маған қалдырып, төркініне кетті. Өзініңде әке-шешесі қаусап отырған шал-кемпір еді. Содан қайтып оралмай, біржолата қалып қойды. Кейде мұнысына қапаланып ренжи бастасам да, әйтеуір, кіп-кішкентай Жаңылды жаныма серік етіп қалдырып кеткенінің өзіне шүкіршілік етемін. «Жалғызымның көзі, айнымаған өзі», – деп, бетінен сүйіп, айналып-толғанып бауырыма қыссам, мауқым шамалап басылғандай болады. Кейінірек, соғыс аяқталатын жылы, келінімнің әскерден жараланып қайтқан бір жігітке тұрмысқа шығып кеткенін естідім...

	Айқынбек екеуміз әжейдің әңгімесін бөлуге, көлденең сұрақтар қоюға дәтіміз бармай, тым-тырыс тыңдаймыз. Әжей селкеуленіп сыртқа шығып кеткен бірер тал аппақ самай шашын етсіз саусақтарымен орамалының ішіне жасырып, күрсініп қойып, хикаясын жалғай түседі.

	– Хош, сөйтіп, «жалғызымның көзі» деп жанына балаған, түн ұйқысын төрт бөліп, тапқан-таянғанын аузына тосып, мәпелеп күткен Жаңылы аурушаң, әлжуаздау болып өскен екен. Жеті жасында сырқаттанып Алматыда үш жыл жатқан. Дәрігерлердің айтуынша, «жамбас пен жіліктің басына құрт түскен». Бірақ келе-келе оқи жүріп, ара-тұра емделіп, ақырында операция жасатып барып Жаңыл көп жыл әуреге түсірген ауруынан айығып кетеді. Бұрынғы сүйеніші – таяқты енді біржолата лақтырып тастап, жайраңдап келіп, құрбыларының қатарына қосылады. Биғайша әжей бұл оқиғаға қызынан кем қуанбайды. Жеті сыныпты бітірген соң Жаңылы өзін емдеп жазған дәрігерлердің қамқорлығы арқасында курортқа барып, тынығып қайтады. Ажарланып, өңі кіреді. Енді ол өзінің есейіп, әжесіне қолғанат болуға жарап қалғанын танытып, «оқуға барсам, мамандық меңгеріп, жұмыс істесем» деген тілек білдіреді. Әжесі бұған қуанып, ақ батасын беріп, үлкен шаһарға аттандырып салады.

	Бірақ ол жолы Жаңыл оқуға түсе алмайды. Кілем тоқу фабрикасына жұмысқа кіреді. Өне бойы алғыс алып, жақсы істейтіндердің қатарында жүреді. Тек келесі жылдарда ғана үш жылдық кооперативтік училищеге түсіп, оқуын сәтті аяқтап, осы Ақжазыққа келеді.

	– Мен онда Әділбек қайнымның үй ішімен бірге Кекқайнар разъезінде тұратынмын. Оның да жасы қазір жетпістің үстінде, зейнетте. Бұрын ботабай болып істеген, – деді әжей. – Қызымның жұмыс істегеніне қуаныштымын. Бірде мен барам, бірде ол келеді. Жаңылымның есейгеніне, қатарға қосылып адам болғанына өзімше «тәубе» деп шүкіршілік етемін. «Тапқаныңды өзіңнен аяма, қалқам, тамағынды дұрыс іш, артылса – киім алып ки», – деп ақыл айтамын, бөтен біреудің үйінде пәтерде жүргенін ойлап, қабырғам қайысып, көңілім алаңдай береді. Сөйтіп жүргенде, Жаңылымның «ірәстрәт» деген бәлеге ұшырағанын бір-ақ білдік қой, сорымыз қайнап. Дүкенін тексеріп қалғанда, біраз ақша кем шыққан. Қалай болды, алданды ма, ол жағын білмеймін. Менің білетінім – өзіне бір сабақ жіп алмағаны. Содан қайным көмектесіп, өзім жиған-тергенімді қосып, әрең дегенде құтылдық қой мойнына мінген пәледен.

	– Апа, осылай бөлініп жүре береміз бе, бірге тұрсақ қайтеді? – деді қызым бір күні.

	– Балаңыз дұрыс айтады, – деді қайным. – «Дүние – боқ» демеуші ме еді. Ол шіркін кімге опа берген. Қолдағы азын-аулақ малды сатайық. Ақжазықтан үй алыңдар.

	Сөйтіп, қой сатып, түйе сатып, осы үйді алдық қой. Оған да, міне, төрт жылдай уақыт болып қалыпты-ау, – деді әжей. – Иманыма қамшы баспайын, сөздің шыны керек, қарақтарым, қызыммен жаман тұрған жоқпыз. Ақшасын сұрамаймын, өзі жұмсайды. Шай-қантқа менің алатын 30 сом зейнетақым жетеді. Етті қайным әкеледі. Киімінен, ойын-сауығынан бетін ешбір қаққан емеспін. Сөйтіп жүргенде...

	Сөйтіп жүргенде, Жаңылы тағы да бір опық жегізген оқиғаға душар болыпты. Әлдеқандай алаяқтың алдауына ұшыраған. «Жарың болам» деп жанын беріп, «аламын» деп алты-артын орап үздіккен жігіт алдап кетіпті. Аяғы ауырлап қалған ол ендігі жерде далаға шыққанда, таныс адамдардан ұялатындай халге жеткен. Осы хабар құлағына тисе керек, көрші ауданда тұратын өзінің туған шешесі Сәния іздеп келіпті бір күні.

	– Апа, қыз өзіңіздікі ғой. Қазір ұялып, көшеге шыға алмай қалған көрінеді. Бүйтіп жүріп жаман ойға бекініп, бір нәрсеге ұшырап кете ме? Алып кетейін, әзірше біздікінде жүре тұрсын... – деп қолқалайды. Жаңылы иә «барам», иә «бармаймын» демей, әңгіме бөтен біреу турасында болып жатқандай-ақ түсі сұрапыл бұзылып, сұлық отырғанынан секемденіп, «расында да бұл бейбақ мұнда жүрсе мына түрімен бір нәрсеге ұшырап кете ме?» деп шошынған әжей қарсылық білдірмепті. Қызының киімдерін Сәния шабаданға өзі жинап салып жатқанда ғана Жаңыл ұйқысынан селт етіп оянғандай болып:

	– Пальтом мен жылы киімдерімді алмай-ақ қой, – депті. Онысы: «Қиналма, апа, кейін қайтып келемін ғой», – деген сөздей естіліпті Биғайша әжейге.

	Жаңыл сөйтіп өзінің туған шешесінің үйіне барған соң, аман-есен босанып, ұл туады. «Апа, шөбереңіздің атын Берік қойдым», – деп бір жапырақ хат жазып жіберіпті. Сол хабарды естісімен-ақ Биғайша әжей өшкені жанып, өлгені тірілгендей болып қуанып, құстай ұшып барып қайтады. Сәнияның кейінгі қосылған күйеуі де дүкенші екен, сыңғырлап тұрған төрт бөлмелі үлкен үйлері бар, іші толған дүние-мүлік, тұрмыстары күйлі көрінеді. Өз айтуларынша: «Аллаға шүкір, бәрі бар, жеткілікті, қолымыздың жетпей жүргені бала еді. Жаңылжан келгелі, анау кішкентай күшіктің іңгәлаған үні естілгелі, үйіміздің сәні кіріп, базар боп қалдық». Жүрегін қызғаныштың қара мысығы тырнап өткен әжей мына сөзге шамданып қалады. Бірақ Сәнияның да, күйеуінің де жік-жаппар болып, «апа-апалап», асты-үстіне түсіп: «Бала өзіңіздікі ғой кішкене ширасын, Жаңыл да қол-аяғын бауырына алсын, сонан соң, амандық болса, қызыңызды да, балаңызды да өзіміз алып барып, қолыңызға табыстаймыз», – деген сөздерін малданып, қайтып кетеді.

	Уақыт алға ұзай береді. Бір күні Сәниядан: «Апа, менің жолдасыммен серіктесіп істейтін сатушы әйел басқа жаққа көшіп кетіп, орны босап қалған соң, Жаңылды сонда орналастырдық. Биылша істей тұрсын енді. Жаңылға ұрыспаңыз, ренжімеңіз», – деген хат келеді.

	– Өтірік өрге баспайды, сөз шынына кетеді, қарақтарым. Осы хабарды алған соң, қатты қапаландым. Соның алдында Жаңылдан біразға дейін хат келмей қойған. Сол жаққа бара жатқан біреуден «суық түсті ғой, тоңып жүрген болар» деп ойлап, пальтосын беріп жібергенмін. «Өзінің туған шешесіне барған соң, мені ұмытуға айналған екен» деген күдік жанымды жегідей жеді. Сәния мен күйеуінің: «біздің үйде бола тұрсын, соңынан өзіміз апарып саламыз», – дегендері әншейін шығарып салма, жәдігөйлік сөздер екеніне шүбәм қалмады. «Қызымды арбап, басын айналдырған ғой екеулеп. Сонда өзінде ми жоқ па, сорлының?» деп ойлаймын. Қызыма қатты ренжіп: «Жұмысты қой да, баланы алып, тез үйге қайт», – деп сәлем жолдадым. Ашынған адамда ақыл бола ма? Ашу үстінде қатты-қатты сөздер де айтылып кетті-ау деймін. Содан соң қызымнан да, келінімнен де хат-хабар мүлде тыйылып қалды.

	Арада айлар өтті. Сол жаққа бара жатқан ағайындардан: «Жаңыл енді мен өлгенде келейін деп жүрген шығар. Тірімде керек қылмаса, өлгенімде келіп топырақ салмай-ақ қойсын», – деп тағы сәлем айттым. Қызым бұл сөздерді естігенде, тұнжырап отырып қалыпты, түк айтпапты. «Алжыған кемпір сандырақтамасын. Бала екі үйге ортақ. Қалаған үйінде тұрады, о несі ей!» – депті бетпақ келінім бұрынғыдай емес, белдене сөйлеп.

	Содан шыбын жанымды қоярға жер таппай, өлексемді сүйретіп қайтадан іздеп бардым ғой жазған басым. Сәния мен күйеуі қабақ ашпай, кірпідей жиырылып қарсы алды.

	«Балаға да, Жаңылға да осы үй жайлы. Істеп жатқан оңтайлы жұмысы бар. Онда барғанда не бітіреді, сопайып үйде қарап отыра ма, орнына адам алып қойыпты деп естігенбіз», – деді Сәния көкбеттеніп. Қызыма қарасам, тілін тістеп алғандай, безеріп үн жоқ. Содан: «Сен неге үндемейсің, ей сорлы қар» – деп, ашына сөйлеп, ішімдегі ащы запырандарды ағытқаным рас. Сәния мен күйеуін де жетістірген жоқпын. Келінім де қарыз болып қалып жатқан жоқ, көкайылданып жауап қайтарады, күйеуі көп үндемейді. Бірақ маған қатты батқаны Жаңылдың: «Жетті енді, апа, сөздеріңді шығындама, Ақжазыққа қайта бер, әзірге бармаймын», – деп кесіп айтқаны болды. Содан жердің үстімен барып, астымен қайтқандай, шықпаған жанды сүйретіп, әйтеуір, үйге жеткенімді білемін. Үш айлығында қолымда қалып, тісіммен тістегендей етіп жүріп өсірген есіл еңбегім зая кеткені-ау деп күйінемін. «Өзегімнен шыққан болса, өзекке тепсем кетер ме еді» деп құсаланып жылаймын. Сонда да қарғап-сілеуге аузым бармайды. Қызыма деген өкпем қара қазандай, кеудеме беріш болып қатып қалған секілді. Сағынғанда тым құрмаса анау өшкенімді жанғызғандай болып туған бір жапырақ немені иіскеп, сүйіп, мауқымды басуға да жазбаған екен ғой тәңірім деп тағдырыма налимын. Содан бір жылдай уақыт өтті, қыздан тырс еткен хабар болмады. Өткен жазда Жаңылдың Ақжазыққа келгенін, бейне бөтен адамдай, үйге соқпастан осындағы құрбысының үйіне түсіп, сонда жатқанын естіп, тағат таппай іздеп бардым. Көптен көрмегендіктен, көңілім бордай егіліп: «Қарағым-ай, сенен мені тірі айрылуға жазған екен-ау, Құдай-ай!» – деп дауыстап жылап, құшақтап көрісейін деп ұмтылып едім:

	– Немене, мені өліп қалды деп пе едің? – деп кеудемнен итеріп жіберді.

	Бұл сөздерді Биғайша әжей кемсеңдей жылап, көзінің жасын сығып отырып айтты.

	– Мен ойлаймын, қыздан жауап сұраса не дер екен, күн көрсетпеді дер ме екен, әлде өз қолы өз аузына жеткен соң, еңбегімді қайтарып, бақтым-қақтым дер ме екен? Бір көйлек кигізді ме екен? Әншейін, қартайып, әл-қуатым тайғанда, ешкімге керексіз болып далада қалғаным-ай деп қамығамын. Ұмытқанына, жаны ашымағанына қапа боламын.

	Бағана, алғаш әңгімелесе бастағанда, әжей әлі ширақ сияқты еді, енді ішіндегі құсасын сыртқа шығарып, шемен шерін ағытқандықтан ба, бетінің сал-сал әжімдері барынша айқындалып, тереңдеп, көбейіп, өзі де шүйкедей адам онан сайын бір уыс боп кішірейіп қарттық пен дәрменсіздікке біржола мойын ұсынып, шөгіп кеткендей көрінді маған. Сәлден кейін күйбеңдеп «үйбай, белім» деп, орнынан тұрып, шай қоймақ болған еді, онысына рақмет айтып, қоштаса бастадым...

	– Әжейдің жағдайы осы, – деді Айқынбек сыртқа шыққанымызда. – Ашуланса тілінің ащылығы бар, бірақ ар жағында зіл-кегі жоқ. Жаңа естідіңіз ғой, ашынғанда қызына артық-ауыс сөздер айтқан жерлері де болған сияқты. Бірақ сол үшін жетпістен асып жер тіреген, отын жағып су әкелуінің өзі қиындап қалған қарт кісіні зар еңіретіп, жалғыз тастап кеткені дұрыс па? Ең болмаса: «Басы ауырып, балтыры сыздар-ау, бір шәйнек су қайнатып беретін адамы жоқ-ау жанында» деп ойламас па? Өзі ауырып, Алматыда үш жыл жатқанында шырылдап артынан барып-келіп жүрген, кішкентай сәби күнінен ана орнына ана болып, ыстығына күйіп, суығына тоңып, мәпелеп өсірген әжесін қалай есінен шығара алады. Газетке жазар болсаңыз Жаңылдан: «Осың қалай?» – деп сұраңызшы, – дейді қызбалана сөйлеп.

	* * *

	Қонақ үйге келген соң да, артынан поезға отырып, облыс орталығына, редакцияға қайтып келе жатып та Биғайша әжей мен Жаңыл жайында, жалпы, өмірдегі адамдардың қилы-қилы тағдырлары, ара-қатынастары жөнінде көп ойландым. Маған бір сәтке адамдардың барлығы – үлкендері де, кішілері де – мәңгі бақи балалық мінезден арыла алмай өтетіндей көрініп кетті. Ақылға жеңгізер жерінде ашуға жеңгізу, бір-біріне батпан-батпан сөз айту, бұртиып өкпелеу... Әйтпесе әжесі мен Жаңылдың арасында бір-бірін қайтып көрместей болып жүз шайысып, ренжісуге негіз болатындай айтарлықтай себеп жоқ қой. Рас, тағдырдың тауқыметі екеуіне аз түспеген, еңселерін аз езбеген. Сол қиындықтардың барлығын бірлесіп көтеріп, сындардың бәрінен бірге өткен, біріне-бірі қамзау болар, қолдарына шырақ алып іздесе де бір-бірінен артық жанашыр таба алмас екі адам екі жерде томсырайып күн кешуде. Шамасы, Жаңылдың да әжесіне ренжіген кездері бар шығар? «Тілім ащы, артықтау кеткен тұстарым болды-ау деймін» дегенді әжейдің өзі де аңғартып отыр ғой. Сондай-ақ Жаңылдың Ақжазыққа келгісі келмей тартыншақтауының басқа да себептері болуы әбден мүмкін ғой? Өзін алдап, сезімін ластап кеткен опасыз жан осында болып, соның жүзін көргісі келмеді ме екен, әлде? Болған оқиғадан беті шімірігіп, өзін танитын адамдардың көзіне түсуден тайсақтауы да ғажап емес. Мұндай жайларды Биғайша әжей ой елегінен өткізбей, қызғаныш пен күдікке ғана құрық беріп, Жаңылды жазықсыз күстаналап, көңілі қалатындай, жанын жаралайтындай сөз айтты ма екен әлде? Солай болғанның өзінде де Жаңыл неге әжейдің хал-күйін түсінгісі, артық айтқан сөздері болса кешіргісі келмейді? Өзгесін былай қойғанда, ол кісінің қарттығы мен дәрменсіздігін-ақ еске алайықшы... Әлде менің адамдар, өмір туралы түсінігім аз шығар? Жас кезіндегі бар бейнетін көтерген Биғайша әжейді енді қартайып, әл-қуаты тайған кезде, әлденелерді сылтау етіп, Жаңылдың өзі керексінбей шетке шығарғаны ма? Онда оның бұл қылығын не деуге болады? Бұл оқиғалардың шиеленісуіне үш айлығында тастап кетіп, есейгенде қайта тапқан Жаңылдың шешесі мен өгей әкесінің қатысы қандай? Олар оған оңашада не айтады, құлағына қандай ақыл-кеңес құяды? Осындай жайларды қанша қазбалап ойласам да, кінәнің ауыр басы Жаңыл жағына ауа береді... Ақыры «Журналист жолға шықты» деген айдармен «Жалғызымды жамандап қайда барам...» деген әжейдің сөзін тақырып етіп қойып, мақала жаздым. Мен онда салған жерден біреуді кінәлап, біреуді қорғайтын стильден әдейі бас тартып, өмірдегі болған, өзім естіп-білген жайларды, соған байланысты көкейімде туған ойларды, жауабын таппай мазасызданған сұрақтарымды сыпайылықты сақтай отырып, қаймағын бұзбай, қаз-қалпынша қағазға түсіруге тырысып бақтым. «Ағзам оқығанда не дер екен?» деп қатты қыпылдағам. Ол оқып ризалық білдіргенде, көңілім өсіп, төбем көкке тиюге екі-ақ елі қалғандай сезіндім өзімді. Арада бірер күн өткенде, бұл көлемді мақалам ешқандай қысқартуға ұшырамай, газет бетінде тұтас жарияланды.





11




	Іссапардан жазған мақалам «летучкада» әжептәуір мақталып, аптадағы ең тәуір материалдар қатарында қызыл тақтаға ілінуінің басыла қоймаған аптығы ма, әлде інімнен: «Өткендегі қиын сызбаны тапсырып, қарыздан құтылдым. Бұл семестрде оқуым жақсы, шәкіртақыға ілігетін шығармын» деген хат алғанымнан ба, әйтеуір, кеше күні бойы қуанышым қойныма сыймай жүрді.

	Таңертең көтеріңкі көңіл күйде, сергек сезімде ояндым. Сағатыма қарасам, тоғыздан асып барады екен. Қонақ үй бөлмесіндегі көршілерім төсектерін жиып, кетіп қалыпты. Олардың бірі келіп, бірі кетіп жататынына үйренгенмін. Мен де шапшаң түрегеліп, бөлме ортасындағы үстелді былайырақ жылжытып қойып, дене сергітетін жаттығулар жасадым. Жуынып, киінген соң, сыртқа шығып, жақын маңдағы кафеден жеңіл тамақтанып қайттым.

	Кеше келіскен уәдеміз бойынша сағат он бірге таяғанда Бөпежан келді. Үстінде – өзіне құйып қойғандай шап-шақ әрі жарасымды жеп-жеңіл қоңыр плащ, қолында әдемі қоңыр портфель. Өзінің айтуына қарағанда, киімінің бәрі де шеттікі. Осы тұрған қалпында көз тоймай сұқтана қарайтындай сұлу жігіт болып елестеді ол маған. Есік алдында жатқан кішкене дымқыл шүберекке аяғын сүртіп, ішке кірген соң, үш төсек тұрған шағындау бөлменің ішіне немқұрайлылау шола қарады да, үстелді әуелі саусағының ұшымен сүртіп байқап, сонан соң ғана қолындағы портфелі мен басындағы қалпағын алып соның үстіне қойды. Плащын шешпей, орындыққа жайғасты да:

	– Мына төсектерге біреулер жатып жүр ме? – деп сұрады.

	– Бос болатын кезі сирек. Адамдар көбіне кешқұрым келеді. Таңертең асығып шаруаларына кетеді. Бірі келіп, бірі кетіп ауысып жатады, үйреніп кеттік, – дедім мен.

	– Іштерінде арақ ішіп, барылдап өлең айтып, мазаны алатындары жоқ па, әйтеуір? – деп жымиды Бөпежан.

	– Кейде ондай да болады, – дедім мен өткендегі бір жағдайды есіме алып... Сол жолы баспаханаға кезекшілікке барып, газет оқып шаршап келген болатынмын. Көзім ұйқыға енді кете бергенде, дәлізде бір нәрсе тасыр-тұсыр ете қалды да, бөлменің есігі сарт етіп ашылды. Біреулер біреуді сүйрелеп кіргізіп, дабырлай сөйлесіп, қабырғаны сипалап жүріп, шам жақты. Жасы елулерден асқан, шашы ұйпа-түйпа, еңгезердей мас адамды екі жолдасы алып келіпті. Олар оны төсегіне жатқызып, аяқ киімін шешіп жатқанда, қонақ үйдің дәлізінде отыратын кезекші әйел кіріп: «Пенжагін де шешіңдер», – деп, екеуіне көмектесе бастады. Масты алып келген екеудің бірі қолына таяқ ұстаған, сол аяғын сылтып басатын адам екен. Сөзіне қарағанда, бір мекемеде бухгалтер көрінеді. Анау мас – соны тексеруге келген ревизор болып шықты. Арақ ішіп қызып алған соң, бірге отырған әйелдерді балағаттап, бықпырт тигендей етіп, есін білмей құлап қалғанша жұрттың берекесін кетіріпті.

	– Екеулеп сүйреп, осында әрең жеткіздік, – десті олар кезекші әйелге.

	– Қазір басына тұз сепсе, лезде есі кіреді, – деп күлді кезекші әйел.

	– Тұзыңыз болса әкеліңізші, – деді аяғын сылти басатын адам.

	Кезекші әйел әкелген майда тұзды ол төгіп-шашып, мас адамның шашының арасына үйкеледі. Содан соң бес минуттай күтті де, анау тырп етпеген соң, қолын бір сілтеп: «Ертең өзі-ақ оянады», – деп, серігін ертіп кетіп қалды. Содан тағы бір сағаттай уақыт өткенде мас адам расында да есін жиып, мені оятып: «Бауырым, кеуіп барам, су берші», – деп өтініш етті.

	Ертесіне таңертең ақсақ адам жылмаңдап қайта келген. Ревизор оған екі шөлмек шарап алғызды. Сонан соң «Балансың дұрыс па?» – деп сұрады. Ақсақ басын изеді. «Мен мұнда әлі он күн боламын. Сені шығынға әбден батырамын», – деп күлді ревизор. Ақсақтың көзінен үрей байқалды.

	– Қорықпа, мен ылғи бұлай ішпеймін, – деп ревизор бір стақан шарапты дем алмастан бір-ақ көтерген. Сонда мен: «Осындайларды біз, газет қызметкерлері, неге көрмейміз, жазбаймыз», – деп ойлағам... Осы жайды күле отырып, Бөпежанға айтып бердім.

	– Өй, сабазың-ай. Командировкада армансыз бір сілтейін деген ғой, – деп ол да күлді. – Ал, жинал, бүгін сені фин моншасына түсіріп рақаттандырайын, – деді сонан соң.

	– Бөке, бұйыртса деп айтсаңыз қайтер еді, – деп әзілдедім мен Ағзамның өткенде Бөпежан екеумізге айтып берген әңгімесін есіме алып.

	– Бір адам базарға жылқы сатуға бара жатса керек, – деген еді Ағзам. – Содан, үйінен шығайын деп тұрып:

	Бүгін жылқыны сатқан соң, ата, сізге ананы, әйелім, саған мынаны, балалар, сендерге де көптен бері сұрап жүрген әлгі бәленше-түгеншелеріңді түгендеп алып қайтамын, – деген екен. Сонда төр алдында қисайып жатқан атасы:

	– Балам, бұйыртса әкелемін деп айт, – деп түзетеді.

	– Бұйыртса, бұйыртпаса деп бипаздайтын түгі жоқ. Жылқыны сатамын да, қажетті нәрселерді әкелемін, – деген екен баласы.

	Содан базарға барып, жылқысын өзі қалаған бағасына сатыпты. Енді дүкенге келіп, зат алайын десе – ақшасы жоқ дейді, біреу қалтасын тіліп, алып кетіпті... Сөйтіп, түннің бір уағында үйіне қайтып келіп, терезесін жайлап қағатын көрінеді.

	– Бұл кім? – деп сұрайды ғой әйелі.

	Бұйыртса байыңыз боламыз, – деп жауап беріпті дейді күйеуі. Ағзам айтқан сол хикаяны еске алған Бөпежан да жымиып, езу тартты.

	Бөпежанның жеңгесі асықпай, баппен қимылдайтын, етжеңді, қызыл шырайлы келіншек екен. Өз шаруасын білгені болмаса, басқа кақ-соқ еш нәрсемен көп жұмысы жоқ, біртоға, сабырлы жан сияқты.

	Моншадан шөлдеп келгендікі ме, ол кісінің колынан жайланып отырып ішкен шай маған тіл үйіретіндей керемет тәтті болып көрінді. Жеңгей дастарқан үстіндегі тағамдарын «алсаңдаршы» деп біз жаққа пейілдене ысырады.

	Шайдан соң Бөпежанның бөлмесіне келіп әңгімелесіп отырдық. Газеттегі шығып жатқан мақалалар, журналистер жайын сөз еттік.

	– Редакторымыз жақсы адам. Газет жұмысын тамаша біледі. Ой-өрісі кең, әр нәрсені алыстан, терең болжайды. Жарияланған материалдардың жылт еткен жақсылығы болса елеусіз қалдырмайды, кемшіліктерін де дәл басып көрсетіп отырады. Апта сайынғы ең тәуір материалдарды іліп қоятын «Қызыл тақта» дегенді ойлап тапқан сол кісі, – деді Бөпежан. Ал редакциядағы ең қарымды, мықты журналистер қатарында ол Ағзам мен партия тұрмысы бөлімін басқаратын Мерекені атады.

	– Насихат бөлімінің меңгерушісі Боранбай ше? – деп сұрадым мен. Өйткені, редакцияға алғаш келген күндері жалпы танысу мақсатымен газеттің бір жылдық тігіндісін ақтарып шыққанымда, Боранбайдың маңызды тақырыптарға жазылған талай көлемді мақалаларына көзім түскен. Солардың біразының шекесінде «Проблема», «Журналист жолға шықты», «Моральдық тақырыпқа» деген сияқты айдарлары бар болатын.

	– Боранбайдың жақсы қасиеті – қай тақырыпты қолға алып, қандай деректі тексерсе де, саз балшығы шыққанша қазатыны. Қай мәселені зерттесе де, түбіне жеткенше тынбайтыны. Ондай төзім, мәселен, өзімізде жоқ. Сондықтан болар, сот үкіміне, әкімшілік шешіміне риза болмаған талайлардан өз жағдайын айтып жазған арыздар; осы мәселені тексеріп, ақ-қарасын айыруға Еркінбеков Боранбай келіп кетсе екен деген арнайы өтініштер түсіп жатады, – деді Бөпежан. Содан соң сәл ойланып, үндемей қалды да, сөзін қайта сабақтады. – Жалпы, ол жаман журналист емес, редакцияға ондайлар керек. Бірақ Боранбайдың үлкен-үлкен кемшіліктерін де айтпауға болмайды. Мәселен ол бір ғана мақала жанрында жазуға әбден бой ұрып, машықтанып алған. Өзге очерк, фельетон, репортаж сынды жанрларға аттап баспайды. Аттап баспайды емес-ау, солар қолынан келмей ме деп қорқамын. Өйткені ол тіл мәселесіне немқұрайды қарайды, сөз сыңғырын түсінбейді, шеберлігі жетісе бермейді. Мақалаларында тұжырымдап қысқа қайырудың орнына көп сөзділік пен шұбалаңқылыққа жол беріп алады, – деді.

	– Ал осы шеберлік дегенді сіз қалай түсіндірер едіңіз? – деген сұрақ қойдым Бөпежанға.

	– Әй, қу бала, бүгін мені сөйлетіп қойып, бәрін оп-оңай біліп алғың келеді ғой, – деп күлді ол. – Бірақ есіңде болсын, еш нәрсе оңай қолға түспейді.

	– Оны мен де білемін, Бөке, – дедім. – Бірақ сіздің пікіріңізді есту қызық.

	– Шеберлік дегенің, меніңше, алдымен тілге байланысты. Содан соң тәжірибе мен машықтың рөлін де жоққа шығаруға болмас, сірә, – деді ол.

	– Бұл айтқандарыңыздан өз басым оншалықты еш нәрсені анықтап түсіне қойған жоқпын, – деп шынымды айттым. – Мысалға, өз тәжірибемнен байқағаным, очерк жазбас бұрын кейіпкерің жайында ананы да, мынаны да айтқың келеді, айтатындарың бар сияқты, ал қағазға отырған кезде ойың пышырап, бірінің де құйрығынан ұстай алмай қаласың, сөздерің салмақсыз, нәрсіз болып шығады. Тұтқырлық жоқ, жадағай...

	– Сенің бұл айтып отырғаныңды тіл кедейлігіне жатқызуға болар, бала, – деп жымиды Бөпежан. – Ал, тіл кедейлігі дегеніміз – ой кедейлігі. Саған берер кеңесім: жазарда сол нәрсені, иә сол көңіл құбылысын, табиғат көрінісін көз алдыңа айқын елестет. Сонда оны сипаттайтын сөз де табасың.

	– Жаңа шеберлік дегеніміз алдымен тілге байланысты дедіңіз. Енді тіл кедейлігі – ой кедейлігі деп отырсыз. Тілдің өзі сайып келгенде ой мен сезімді жеткізудің құралы ғана емес пе?

	– Бұл жерде ойдың өзі қайдан туады, біз қалай ойлаймыз деген сұраққа жауап беруіміз қажет алдымен. Мысалы, адам сөз арқылы ойлайды. Яғни, сөзсіз – ой жоқ. «Слово – одежда всех фактов, всех мыслей» деп Горький бекер айтпаған. Сондықтан жаңағы айтқан сөзімізді керісіншелеп «ой кедейлігі – тіл кедейлігі» деуімізге де әбден болады.

	Басқаша айтқанда, адамның тілі неғұрлым кедей, сөздік қоры неғұрлым аз болса, оның сезім дүниесі де соғұрлым жадағай, жұтаңдау деп топшылауға негіз бар. Мәселен Абай, Пушкин сияқты ұлы ақындарымызды алайық. Олардың шығармалары сезімге өте бай деп айтамыз, сонымен бірге олардың сол сезімдерді жеткізетін тілге де бай екендігін мойындамасқа бола ма? «Ақынның құдіреті – оның бүкіл дүниені иемденіп, соны бейнелейтін тіл таба білуінде», – деп Гете айтқан ғой.

	– Демек, ой, сезім, сөз – бұл үшеуін бөліп-жаруға болмайды екен ғой?

	– Әрине, болмайды, – деді Бөпежан. – Ой мен сезімді жеткізудің түрлі-түрлі жолдары бар. Суретші – бояумен, композитор – дыбыс ырғағымен, журналист пен жазушы сөзбен жеткізеді. Айталық, суретші табиғаттың небір әсем көріністерін сан түрлі бояулар арқылы санасында сақтайтын болса, жазушы мен журналист сол көріністерді өзі әрдайым зерделей бермегенімен, сөзбен бейнелеп, сөзбен кестелеп көкейінде сақтап қалады. Егер біз кейде айтқымыз келген нәрсені жеткізе алмай қиналар болсақ, сол айтпақ болған ойымыздың немесе кестелемек болған суретіміздің ең алдымен өз көкейімізде анық еместігі, айқындалып, сараланып бітпегені. Тіпті бұдан да қарапайымдандырып ежіктеп айтайын. Мысалы, іссапарға шығып барасың дейік. Очерк жазбақсың. Жол-жөнекей табиғаттың әр түрлі қызықты көріністерін байқадың. Іштей ойлайсың: очеркте осыларды пайдаланамын деп. Артынан үйге келіп, жазуға отырғанда манағы өзің көрген табиғат суреттерін кестелеп берер сөз таппайсың, себебі – сен сол суреттерге қарап тұрғанда әрбір майда деталіне дейін назар аударып, анықтап байқап, соларды бейнелейтін сөз тауып, жадыңда сақтап қалуға тырыспағаның. Газет-журналдарда шығып жататын очерктерді оқып отырғанда, журналистердің жазатын нәрсесін әуелі көз алдына айқын елестетіп алудың орнына, көбіне сол нәрселер туралы бұрыннан айтылып жүрген жаттанды сөз тіркестерін жиі пайдаланатындарын байқап қаламын. Осыдан барып селт еткізбейтін дүниелер туады.

	– Қызық, – дедім мен. – Сіздің айтуыңызға қарағанда, адамның тілі неғұрлым бай болса, шеберліктің ауылы да соғұрлым жақын сияқты. Бірақ осыған күмәнім бар. Өзге емес, осы өзіміздің газетте істейтін Сақанды-ақ алайық. Қаймағы бұзылмаған қазақ ауылында туып-өскен, көргені көп, өзіміз білмейтін талай сөзді кейде сол Сақаннан сұрап аламыз. Яғни, ол кісінің сөздік қорын қай адамнан болса да кедей дей алмаймыз. Ал енді сол Сақанның жазғандарын оқысаңыз неге тақ-түқ? Еркін көсіліп, төге жазу қолынан неге келмейді? Соған қарағанда сөздік қордың мол болуы журналистік, жазушылық өнер үшін аса қажет көп фактордың бірі ғана шығар, мүмкін? Қалған факторлары қандай?

	– Сен мұны дұрыс байқағансың, бала, – деді Бөпежан.

	– Жаңа мен шеберлік әуелі тілге, сонан соң тәжірибе мен машыққа байланысты дегенді текке айтқан жоқпын. Сөзді білу бар және жазу үстінде соны өз қажетіне жаратып, сан құбылта қолдану машығы бар. Мәселен, шахматтың он алты тасының жүрісін әркім біледі, ал енді сол жүрістерді пайдалана отырып, керемет ұлы комбинациялар тудыру кез келген адамның қолынан келе ме? Сөз де дәл сол шахматтың тасы сияқты. Сақандардың, мәселен, көп сөз білетініне ешқандай күмәнім жоқ. Бірақ олар сол білетін сөздерінің барлығын түгел және мүмкіндігінше сан құбылтып, қажетіне жаратып қолдана бермейді. Сақанның білетін сөздерінің көпшілігі жазғанда қаламының ұшына ілікпейтін, күнделікті пайдасына жарай бермейтін пассив сөздер. Ең бастысы – Сақандарда әуел бастан-ақ осы мәселелер төңірегінде ойлану, толғану, ізденіс болмаған. Қара дүрсін хабар, мақала, корреспонденция жазуды меңгеріп, соны місе тұтып жүре берген. Салғырттық, жалқаулық, ой керенаулығы меңдеп алған.

	– Манадан бері сөз ойнату, сөз қолдану дегенді айтып жатырмыз, Бөке. Осының өзі аса қиын шаруа ма деп ойлаймын. Әйтпесе, қай журналист аянып қалғысы келеді дейсіз. Осы мәселе қолға қалам алған сайын мені де аз қинап жүрген жоқ, – дедім ағымнан жарылып.

	– Жалпы, сенің қазіргі аяқ алысың жаман емес, бала. Ешкім бәрін бірден меңгеріп, бірден біліп кете алмайды, – деп мені жұбата сөйледі Бөпежан. – Ал енді сөзді құбылтып қолдану, образды сөйлеу дегенге келетін болсақ, оны әуелі ақындардан, сонан соң Мұхтар, Бейімбет, Ғабит сынды әйгілі сөз шеберлерінен, осы күнгі бірқатар жазушылардан үйренген ләзім. Мен мұны өзім ашқан жаңалық деп айтып тұрғаным жоқ, сенің жаңағы сөзіңе орай бұрыннан белгілі шындықты қайтадан еске салғаным... Енді осы сөз қолдану, сөз ойнату дегенге мысалдар келтіріп көрейікші. Мәселен «түн», «от» деген сөздерді алайық. «Түнде оттар көрінеді», иә «жылтырайды» десең әсерсіз. Ал «түн қойнында тоңады оттар қалтырап» деші, сөздер тіріліп жүре береді, жанды сурет көзге елестейді. Немесе қар жауып тұрғанын алайық. Жай ғана «қар жауды» десең көкжасық, әсерсіз. Осыны тағы Өтежаншылап «жауып жатыр ақ күміс қар, алмас қар, бұлтта қалып өкінішке қалмасқа» десең көз алдыңа әдемі сурет келеді. Жалпы, өз басым шынымды айтсам, мектептегі кезімнен бастап Абайдың, өзіме ұнаған өзге де ақындардың өлеңдерін, Мұхтар Әуезовтың «Абай жолы» романының кейбір тұстарын жатқа айтып өстім. Оқыған кітаптарымдағы ұтымды тіркестерді, мақал-мәтелдерді, қанатты сөздерді көшіріп жазып қоятынмын. Сол дәптерлерім әлі бар, – деп Бөпежан кітап толы шкафтың астыңғы жағынан мұқабасы ақжемделіп тоза бастаған бірнеше жұқа оқушы дәптерін, бір-екі шағын блокнотты алып, алдыма тастады. Мен әуелі оқушы дәптерінің бірін ашып едім, алғашқы бетіндегі: «Оқыған кітаптардан. Сөздер. Тіркестер. Мақал-мәтелдер» деген ірі жазуға көзім түсті. Ары қарай: «Үнсіз жүдеу. Ірілене қарау. Сары тоқым ұры. Үркіп қалған жүрек. Шөре-шөреде жүру. Жүрек басына төгілген зар-запыран. Үнсіз жас. Қайғыдан сөну. Санадан солып сарғаю. Өмір аязы. Жаншылып, егіліп жылау. Белге соққандай ауырлық. Көк үйірім көл. Торғындай тұма, қасқа бұлақ. Үйқысы қалың көлеңкелі сай. Құқай көру. Көпсіту. Қатаң ой. Шүйлеп салу. Еміну. Қыңыратқу. Қүрық әкету. Қаукөрік сөз. Үркөппе желік» деген сияқты таусылмайтын, шүбырған сөз тіркестеріне кездестім. Тағы бір дәптерге төрт түлік малға байланысты атаулар, үғымдар мағлүмат-деректер бірыңғай жүйеленіп жазылыпты. Ортадағы бір бетті ашқанымда «Түйе» деген тақырыпқа көзім түсті. Ары қарай көз жүгірттім: «Түйе екіге бөлінеді: айыр түйе, нар түйе. Үйірге әлі жіберілмеген еркек түйені – буыршын, жіберілгенін – бура дейді, оларды тарттырса «атан, азбан» дейді. Буралар үйірге қаңтардан мамырдың аяғына дейін жарайды. Бұл кезде көп оттамайды. Суды жұмасына бір ішеді. Түйе екі жылда бір боталайды. 30-40 жасайды. Жыл мезгіліне қарай атағанда: қыста – жүнді түйе, жазда (мамыр, маусымда) – қара қайыс түйе, күзге таман – боздақты түйе дейді. Түйе жүні: биязы, жабағы, шуда. Шуда үш түрлі: желке шуда, тізе шуда, томақшы. Терісін де үш бөліп атайды: мойнақ тері, бой тері, жондық тері. Түйені қарғағанда айтылатын сөздер: қатпа келгір, мойнақ келгір, борша болғыр, шытыр жегір, ала күлік келгір. Тұңғыш боталаған інгенді тұмса дейді...» деген сияқты көп-көп мәлімет, деректер келтіріліпті. Жылқы, қой, сиыр, ешкі хақында да солай екен. Әлдеқандай кітаптан, немесе ел ішіндегі көңілі қарақты білгір біреуден айтқызып отырып, жазып алғанға ұқсайды. Блокноттар, шамасы, студенттік шақтың ескерткіші болар, оларда орыс және батыс классиктерінің, әлемнің әр түрлі елдерінің ақын-жазушыларының шығармаларынан сөз қолданудың үлгі, мысалдары көп келтіріліпті.

	– Бейнелеп, образды, астарлы сөйлеуде тіліміздегі тұрақты, идиомалық сөз тіркестерін пайдаланудың мәні зор, – деді Бөпежан үстел үстіндегі дәптерлерін қайтадан асығыстау жинап алып, шкафтың астыңғы жағындағы бұрынғы орнына ықтияттап қойып жатып (осыған қарап бұл дәптерлерін бөгде ешкімге көрсете бермейтін болар деп шамаладым). – Қазақ тілі тұрақты тіркестерге, фразеологизмдерге мейлінше бай. Мысалға бір ғана «ауыз» деген сөзден басталатын тіркестерді алайықшы: «аузың аққа жарымағыр», «аузы күйген үріп ішеді», «аузымен құс тістеген», «аузы-мұрны қисаймай», «аузы-мұрнынан шыққанша», «аузына құм құйылды», «аузынан ақ ит шығып, көк ит кірді», «аузынан ақ май ағызды», «аузынан жырып берді», «аузынан сілекейі шұбырды», «аузынан сөзі түскен», «аузын қу шөппен сүртті»... осылай ойлансаң тағысын тағы табылары сөзсіз, жалғасып кете береді. Немесе, тағы мысал: «ана ұлын ұзақ күтті» дегеннен гөрі «ана сырттағы әр дыбысқа елеңдеп, екі көзі төрт болып, ұлын ұзақ тосты» деу әлдеқайда бейнелі, мағынаға бай. Осындағы «екі көзі төрт болып» деген сөздер ананың сезім-күйінен хабар береді. Сондай-ақ «жақын жерге жете алмай отырмын» дегеннен гөрі «қарға адым жер мұң боп қалды» деу ұтымды. Жалпы, тіл, сөз жөнінде айта берсек әңгіме көп қой, – деп жымиды Бөпежан. – Бұл туралы әркімнің өзі ойланып, өзі ізденгені дұрыс тегінде. Қазақтың «шайнап берген ас болмас», «жетектеген ит аңға жарамас» деген мақалдарын білетін шығарсың?

	Осыдан кейін ол сәл үндемей отырды да, әңгіме аңғарын шұғыл өзгертіп:

	– Ал, бала, не істейміз? Шахматқа қалайсың? – деп сұрады.

	Маған ол жаңа ғана ақтарыла сыр ашып, тіл үйрену, шеберлік меңгеру жолындағы өзінің бала күннен бергі ізденістері, көзі жеткен кейбір шындықтары жөнінде шешіліп айтқан әңгімелеріне, сол тынымсыз, ұзақ ізденістерінің үнсіз куәсі іспетті дәптерлерін көрсеткеніне қазір іштей өкініп отырғандай көрініп кетті. Әлгіде ғана арамызда көзге көрінбейтін жібек жіптер тартылып, әлдеқандай жақындық пайда бола бастағандай еді, қазір Бөпежан сол жіптерді аямастан бырт-бырт үзіп, өзінің үйреншікті биік қамалына бекініп, тәкаппарлығы мен менмендігін қайта тапқандай. Қызық жері – бір сәтке ғана күндегі биік тұғырынан түсіп, жаныма келіп, сыр аша сөйлескен жаңағы Бөпежан қазіргі биік қамалға бекінген, өзгелерді көзіне көп іле бермейтін менмен Бөпежаннан әлдеқайда жоғары тұрғандай көрінді маған. «Адамдар кейде биіктеймін деп аласарғанын сезбей қалады екен-ау» деген ой келді.

	Шахматтан оған оншалықты қарсылық көрсете алмадым. Бұдан кейінгі әңгімеміз жарасымды арна тауып кете алмай, аяғына жем түскен аттай кібіртіктей берді. Тиіп-қашып әр нәрсені сөз етіп, біраз отырған соң, қайтпақ болдым. Кетерде одан «бірер күнде қарап шығып, қайтарайын», – деп, Өтежанның «Менің махаббатым» атты жұқа ғана алғашқы өлеңдер жинағын сұрап алдым. Бір кезде осы кітаптың тәтті дәмі таңдайымда қалғандай болған еді.

	Қонақ үйге келген соң бөлмедегі өзге кісілер: «Шамды сөндір, жігіт, ұйықтайық» дегенше Өтежанның өлеңдерін бас алмай, рақаттана оқумен болдым. «Төгіліп тұрған қандай тамаша, бейнелі тіл, қандай әсем суреттер!» – деймін тамсанып. Қою көкте моншақтаған жұлдыздарды ақын көк күмбезіне мәңгілікке қағылған алтын шегелерге ұқсастырады. Жасыл кілем-майсадағы сүрлеу жолды жолаушының ұмытқан жібек арқанына теңейді. «Көл – ана, ай – бөбегін шомылдырып, сызады күміс шеңбер дөңгелетіп» деп кіршіксіз таза, әсем суретті көз алдымызға алып келеді. Ал:



	Тереңіне жіберердей батырып,

	Қара теңіз жатыр кәрін шақырып.

	Жартастардың жағасынан алады

	Толқындары жолбарыс боп атылып.



	– деген жолдарда қаншалықты қимыл-қозғалыс, жанды сурет, экспрессия бар! Жапырақты жамбы қылып атып алып, қаңбақты қанжығада сүйреткен жел, ақ шәлі бүркенген Алатау, жасаулы келіншектей сән құрып тұрған дала, ақ боранның тығынын ашып тастап, бұрқыратып келе жатқан қаңтар, екі көзі шарасына сыймай аруақтанған күйші... қысқасы, «өлеңнен қанат байлап алған» ақын не нәрсеге назар аударса да, соның бәрі қозғалып, жанданып, түрленіп жүре беретіндей. Өтежан өлеңдерінің, бағанағы Бөпежан айтқан әңгімелердің әсері ме, шамды сөндіріп жатқан соң, көзім әбден ұйқыға кеткенше, өзім білетін мың-сан сөздердің бәрі тіріліп кетіп, айналамда ақ көбелектердей қанат қағып, қалықтап, ұшып жүргендей әсерде болдым. «Жай сөз жоқ, сөздердің бәрі киелі, қанатты екен-ау, олардың ұша алатынын осы уақытқа дейін қалай білмегенмін» деген тәтті, бақытты сезімнің құшағында тербеліп жатып, көзімнің қалай ілініп кеткенін сезбей қалыппын. «Бөпежанның редакциядағы көп қызметкерлерден өзін жоғары ұстайтынының сыры – сөз сыңғырын ерте түсінгендігінде болар» деген ойдың санамнан жүгіріп өткені еміс-еміс есімде қалыпты.





12




	Күнделіктегі жазулардан:

	«Бүгін бүкіл елімізде еңбек мерекесі, коммунистік сенбілік. Бүгінгі түскен барлық қаржы бейбітшілік сақтау қорына жұмсалмақ. Жұртпен бірге редакция қызметкерлері де сенбілікке шықтық.

	Таңертең редакция үйінің жанында тұрып, кешікпей-ақ редакторымыз да сұр «Волгамен» ағызып келіп қалар деп ойлағам. Қателесіппін. Үстіне спорт костюмін, басына көкшіл кепкі киіп, автобустан түсіп келе жатыр екен.

	Біздерге берілген тапсырма – редакция үйінің маңайын тазарту болатын. Сыпыртқы, күрек, зембілдерді үлестіріп алып, іске қызу кірісіп кеттік.

	Редакциядағы өнеркәсіп және көлік бөлімінің меңгерушісі Қабдолла мен фототілші Қанат екеуі құрдас екен. Жастары елуге келіп қалған. Бір-бірімен қатты әзілдесіп, ойнай береді. Әсіресе Қанат мысқылшыл. Қабдолланың жеке меншік көлігі, саяжайы, өзі жөнінде шығарып алған күлдіргі әңгімелері көп екен. Қазір де ол редакция үйінің ауласында жиналып қалған қоқысты тазартып жүріп, біреу керексінбей лақтырып тастаған, ескіріп, тот басқан, жүргізушілер ауызекі тілде «дворник» деп атайтын, машинаның алдыңғы әйнегін қар мен жаңбырдан жасқап тазартатын темір таяқшаны тауып алып, Қабдоллаға:

	– Мә, мынаны саған сыйлаймын, тазалап ал запчасты, – деп жұртты күлдірді. Сонан соң құрдасы туралы жаңадан шығарған анекдоттарын айтты.

	– Қабдолла екеуміз таяуда ғана іссапарда болдық қой, – деді ол. – Заводты аралап жүрміз. Мен адамдарына қараймын, Қабдолла болса цех ішінде үйіліп жатқан сым темірлерден көзін алар емес. Соларға қызығып, бірер бумасын ала кеткісі келіп тұр. «Шіркін-ай, бос жатыр, ә? Маған саяжайға керек еді», – дейді жалтақтап. «Қабеке-ау, қалай жеткізесіз?» – деп сұраймын жорта. «Пойызға ауыр емес қой», – дейді. Содан: «Қабеке, газет қызметкерісіз, зауытқа өнегелі адамдарын жазамын деп келіп, өнегесіздік көрсетіп, сым темірін сүйрей қашқаныңыз ұят болады», – деп әрең қойғыздым, – деп Қанат құрдасының жеке меншікшілдеу мінезін мысқылдап, айызы қана қарқ-қарқ күлді. Жұртты әбден күлдіріп алып, әңгімесін жалғай түсті. – Зауытты аралап болған соң, кеңсесіне қайтып келгенбіз. Қабекең кеңсенің алдын көрсетіп:

	– Бұрын келгенімде осында бір гүлдер өсуші еді. Атын ұмытып тұрғаным, «Р»-дан басталатын, – деді. Мен сұрақ қоямын:

	– «Ромштекс» пе?

	– Жоқ, – дейді ойланып.

	– «Рагу» ма?

	– Жоқ.

	– Мүмкін, «Роза» шығар? – деймін сонан соң көмектескім келіп.

	– Соны да білмейді деп тұрсың ба? – деп күледі Қабекең. – Роза деген қыздың аты ғой.

	– Сөйтсем, Қабекеңнің ұмытып қалып тұрғаны «ромашка» екен, – дейді Қанат әңгімесіне жұрт ынтыға түскен сайын өзі де рақаттанып. – Сонымен директордың кабинетіне қайтып келдік. Ол кісі зауыт туралы сөздерінде «өндіріс эстетикасы» дегенді бірнеше рет қайталап, «өздеріңіз көрдіңіздер ғой, біздер оған қатты мән береміз, жазғанда осыны ескерсеңіздер», – деді. Қабекең маңғаздана басын изеп отырған. Сыртқа шыққан соң: «Жаңа директор өндіріс эстетикасын жазыңдар деді ғой, ол қай цех еді?» – деп сұрады менен...

	Қабекең жайында Қанаттың жұрттың езуін жиғызбайтын әңгімелері көп екен. Жігіттер айтады, бір сағат айтса таусылмайды деп. Қызық жері Қабекең Қанаттың әзілдеріне еш ренжімейді. «Өй, сылдыраған су жұқпас, бәрі өтірік, өзінің ойынан шығарғаны», – деп күліп қойып, өзі де тыңдап тұра береді.

	* * *

	«Бүгін түс кезінде Айташпен әңгімелесіп, әр түрлі көңілсіз ойларға берілдім. Ол – өзін ақын санайтын, газеттің ауыл шаруашылығы бөлімінде істейтін, отыздарды орталап калған жігіт. Ол жөнінде Ағзам бірде: «Ептеп ұшатын, ептеп жүретін, ептеп жүзетін асыранды үйрек сияқты, ептеп өлең, ептеп қара сөз жазады, екеуін де мандытып жүрген жоқ», – деген еді. Сол Айташ маған өзінің поэма бастап қойғанын айтты. «Обшым, ұзақ болады, – деді. – Кейіпкері өзіміздің замандас, қыз бала. Алғаш сабаққа дайындалмай, құрбыларын тастап, бөлмеден шығып кетеді. Содан бөліп аламын оны. Үй ішімен қалаға көшірем. Онда барған соң стиляга болады. Бала табады. Өкінеді. Ең соңында достарын қайта тапқызып, еңбектің қадірін түсінгізем». Ол аузы сылпылдап тамақ ішіп, арасында өзіне-өзі риза қалыппен тынбай сөйлеп, осыларды айтып отырғанда ойладым: осы не үшін жазады, ақша үшін бе; шығармашылық оған қуаныш әкелмейді, өзгелерге пайдасы да жоқ, өйткені ол адам жанының нәзік пернелерін сезбейді, кесте бойынша ойлап, кесте бойынша жазады, олары ешкімді селт еткізбейді, – деп. Әсіресе мені қайран қалдырғаны – жаңағы әңгімені айтып отырғандағы Айташтың өзіне шексіз ризалығы еді...»

	* * *

	«Тағы да іссапарға шығып қайттым. Үлкен құрылыстағы таңдаулы бригада жайында очерк жаздым. Ағзам оқып шығып: «Жұмыс процесін көбірек айтып кетіпсің. Соны азайтыңқырап, орнына бригадирдің мінез-құлқын даралай түсетіндей, өзге де жігіттердің жақсы қасиеттерін танытатындай штрихтар қоссаң. Мына бір «бұлшықтары қайыңның безіндей шырайлана бұлт-бұлт етеді» дегеніндегі «шырайлана» сөзі артық тұр-ау. Онан соң: неге «асқақ Алатау?» Жай ғана «Алатау бөктерінде» деген ұтымды. Осындайларын бүгін асықпай тағы бір қарап, түзетіп, ертең алып кел», – деп қайтарып берді. Ізінше әлдекімге телефон соғып: «Әлгі мақаланы қолыңыздан келгенше жазып, әкеле беріңіз, жетпей жатқан жері болса көмектесеміз ғой», – деп алып, қырық төрт және қырық алтыншы размерлі екі қыз плащын сұрады. Сонан соң маған қарап: «Қарындастарым плащсыз жүр, қайтесің, кейде осылай қызмет бабын пайдалануға тура келеді», – деп күлді.

	Ағзамның тәуір мінезі – кібіртіктеп, сыр жасырмайды, ойындағысын тура айтады. Арамыздағы жас айырмасы үлкен болса да, Бөпежанға қарағанда, ол маған әлдеқайда жақын сияқты».

	* * *

	«Өзімді үлкен өмірдің табалдырығынан енді аттағалы тұрғандай сезінемін... Осыған дейін сол ұлы ағысты, баянды, базарлы шын өмірге жан-жақты әзірленумен ғана келе жатқандаймын. Кез келген болымсыз нәрсені де жүрегіме тым жақын қабылдап, өмір, оның құбылыстары туралы көп ойланамын. Көбінесе өзіммен-өзім болып қиялиланып кететінім сондықтан... Бір ой келеді: өстіп жүріп өмірден бос қалмаймын ба деген. Мәселен, мен қыздармен жүру, қыз бен жігіт арасындағы шынайы махаббат, шынайы сұлу қатынастар жайында ойланып-толғанумен жүргенімде, басқалар өздерінің іс-әрекеттері жайында (ол дұрыс па, бұрыс па, жақсы ма, жаман ба, нағыз махаббат па, болмаса қызуы ұзаққа бармас өткінші сезім бе?) ойланбастан-ақ қыздармен қыдырып жүр... Тіпті, апыл-ғұпыл той жасап жатқандары да баршылық. Мен бақтағы қызарып тұрған алманы көріп, бұл қалай өсті, пісіп жетілді ме, жоқ па, жеуге бола ма, болмай ма, бұл өзі қай сортқа жатады, бұдан басқа қандай сорттары бар деп тұрғанымда өзге біреу келеді де, үзіп алып жеп қояды, дәмін алып рақатқа бөленеді, иә болмаса бір тістеп, қабағын түйіп, «ащы екен» деп лақтырып тастайды да жүре береді... Мейлі, сондай-ақ болсын... Алманы асығыс үзіп алған адам оның қадір-қасиеті қандай екенін білді деймісің, ол өз өмірінде әлі талай алма үзіп жейді, бірі ащы, бірі тәтті... Жегесін тәттісін, дәмдісін таңдап жегенге не жетсін!? Әрине, махаббатты алмаға теңеуге болмас, сірә, бірақ махаббат мәселесінде де асығыстықтың ағаттыққа соқтыратын кездері аз емес шығар-ау?..

	Шын мағыналы өмір сүргісі келген адам өзінің не істейтінін, нені қалайтынын білуі керек. Өзің жақсы біліп істеген іс қана сені шексіз қуанышқа бөлері күмәнсіз».

	* * *

	«Махаббат адамды әрдайым биікке көтереді. Мысалы, қыз бен жігіт бір-бірін бар ділімен беріле сүйсе, олардың осы ыстық махаббаты өзгелердің алдында екеуінің мәртебесін биік етпек, өзгелерге екеуін еріксіз кадірлетпек. Шын махаббатты – басқа қонған бақыт деу ләзім шығар, өйткені ол адамның рухани дүниесін де түрлендіріп, ғажайып сәулесіне бөлейтін болар.

	Шіркін, осы күні біреуге есім кете ғашық болуды қалай қалар едім. Егер де осы тілегім, мамам айтатындай, «қыдырдың құлағына шалынғандай» болып, орындала қалса, қалай адал, шексіз, беріле сүйе білер едім деп ойлаймын.

	Әйтеуір, махаббатсыз үйленбеймін.

	Мүмкін, бір кезде мен де өз бақытымды табармын».

	* * *

	«Соңғы кезде Файзолламен сирек жолығам».

	* * *

	«Бір рет Серік пен Тастанды, тағы бір жас жігітті дәмханадан шығып келе жатқандарында көрдім. Үшеуі, шамасы, тамақ, арақ, сыра ішіп, ақшасын төлемей кетіп бара жатса керек. Даяшы әйел байқап қапты, жүгіре шығып қуып жетіп, Тастанды жеңінен ұстай алды. Тастан оған бір нәрсе деген еді (балағаттады-ау деймін), әйел оны басынан салып жіберді. Тастан айылын жиған жоқ, шыбын шаққан құрлы көрмей, ыржиып қарап тұр. «Мен сендерді ұстатам. Милиция, милиция!» – деп бажылдады әйел жан-жағына алақтап. «Айқайлама, мен боксермін», – деген Серіктің масаңдау даусын естідім. «Біз әзілдеп едік. Ақшаңызды алыңыз», – деді жас жігіт көшедегі жұрт тоқтап, өздеріне назар аудара бастағанын байқап.

	Мен Серіктермен кездескім келмей, кафеге кірместен, бұрылып кетіп қалдым».

	* * *

	«Бір шығарманы оқып отырғанда (мысалы, Айтматовтың «Жәмиләсін»), оның кейіпкерлері сенің де еркіңді, есіл-дертіңді билеп алады. Сен оларды шексіз құрметтейсің, сүйесің, қызығасың. Неліктен? Жайшылықта соларды өмірден көрсең бағалай алмас ең, көңіл бөлмей кетер ең. Өйткені, сен олардың өзін, жақсы қасиеттерін білмейсің. Жазушының құдіреттілігі – өмірдегі мыңдаған, миллиондаған адамдардың ішінен өзі қалағандарын бөліп алып, солардың жан-дүниесін микроскоппен үлкейтіп көрсеткендей етіп көз алдыңа жайып салуында, айқын елестетуінде ғой».

	* * *

	«Меніңше, адам есейген соң жас кезіндегі ыстық сезімін жоғалтып алады. Қыз саған ұнауы мүмкін. Бірақ сен айтқандай, бас айналарлықтай, құлап түсерліктей махаббаттың есейгенде болатынына мен өзім сенбеймін, – деді Бөпежан.

	– Неге олай ойлайсыз? – деп сұрадым.

	– Себебі – адам бала кезде өмірге алқызыл линза арқылы қарайды, қиялшыл келеді, әр нәрсені идеализациялауға бейім тұрады. Балалық махаббаттың ыстық болып, есте қалатыны сондықтан. Есейген сайын ондай сезімдерден арыла бересің. Қандай нәрсеге болмасын күмәнің күшейеді.

	– Жиырма бес, отыз жасында үйленетіндер аз емес қой. Олар ше?

	– Сен оларды күйіп-сүйіп, ғашық болып үйленеді деп ойлайсың ба? – деп күлді Бөпежан. – Көбінікі – есеп... Әрі кеткенде бір-бірін ұнатулары мүмкін. Бірер жыл бірге тұрған соң, ол сезімнің өзі де суып бітеді. Одан әрі бір-біріне еті үйренген жұбайлардың бірде тату, бірде араз итіс-тартыс тірлігі басталады.

	– Бр-р, – дедім мен, – қандай сүреңсіз сурет... Егер мен дәл сіз сияқты ойлайтын болсам өмірден үйленбей, қу тіземді құшақтаумен өтер едім.

	– Ал мен үйленемін, – деді Бөпежан жайбарақат. – Отбасысыз тірлік адамды жалықтырады. Жұмыстан шаршап келгенде, шайыңды әзірлеп, қас-қабағыңа қарап отыратын адам керек-ақ. Егер менің бүкпесіз, шын пікірімді білгің келсе айтайын, оның ешқандай жаңалығы жоқ: әйелдің басты міндеті – бала табу, күйеуін күту. Иә, иә, сол. Шын мағынасындағы жақсы әйел сенің қызмет істеуіңе, өмірде алға қойған мақсатыңа жетуіңе барлық жағдайды туғыза білуі керек.

	– Ондай мақсат әйелдің өзінде де болса ше?

	– Онда екі қошқардың басы бір қазанға сыймайдының кері болады.

	– Сіздің әйелге көзқарасыңызда өзімшілдік басымдау сияқты, – дедім мен.

	– Мәселе мынада, бала, – деді Бөпежан. – Әр жанұяны біз орысша қалай атаймыз? «Ячейка» дейміз. Қасым Аманжолов оны «шағын мемлекет» деген. Ячейка болса да, шағын мемлекет болса да өмірдегі барлық жағдайда тізгінді өз қолына ұстап, жөн-жоба көрсетіп, жол бастап отыратын басшы керек, онсыз болмайды. «Жанұя басы» деген сөз анкеттерде бекер жазылып жүрген жоқ. Мен үйленгенде, жанұяның мүшесі емес, басы болуды қалаймын. Ерлі-зайыптыларға зер салшы: әдетте не ерінің, не әйелінің сөзі өтімді келеді. Егер осыны әдемілемей, жалпақ тілмен айтатын болсақ, әлгі отбасыны не ері, не әйелі билейді деген сөз.

	– Бөке, билеп-төстеуге ұмтылмай-ақ, түсінісіп өмір сүруге болмай ма? – дедім мен.

	– Әрине, болмайды, – деді Бөпежан. – Өз басым «Баланы жастан, әйелді бастан» деген мақалды дұрыс санаймын. Өмірде иі бос, көңілшек, әйелін тым шалжаңдатып, ойына келгенін істетіп, еркіне жіберіп алатын еркектер де аз емес, әрине. Бірақ оның ақыры жақсылыққа апарып соқпайды... Жарайды, саған мысал ретінде өзім жақсы білетін ерлі-зайыптылар туралы айтып берейін. Олармен тойда таныстым. Келіншегі – жас, әдемі, саусақтары толған алтын жүзік, үлде мен бүлдеге оранған, былқ-сылқ еткен кербезіңнің өзі екен. Күйеуі одан он жас үлкен, ғылым кандидаты, әйеліне әлі күнге ғашықтығы басылмаған әпенділеу адам. Аты-жөндерін айтпай-ақ қояйын. Сонымен, әлгі кісілермен тойда әңгімелесіп, қатар отырдық. Күйеуі менімен бір ауданнан екен, жерлес болып шықтық. Келіншегі біраз ішіп, қызған соң маған «бакенбардты қайным» деп ат қойып, айдар тағып, әбден желігіп алды. Күйеуіне «Би білмейсің, ебің жоқ, үйрен деп қанша айтамын үйренбейсің, қарашы, қайным қалай жақсы билейді! Ту-у, бүгін бір рақаттандым-ау», – деп қайта-қайта желпініп биге шығады. Әрі беріден соң мені шаршатты. Үйді-үйге қайтатын кезде: «Ал, қайным, көріскенше күн жақсы», – деп қимағандай қол беріп, қылымси қоштасты. Содан, арада біраз уақыт өткенде, кешқұрым азық-түлік дүкенінен шығып келе жатқан баяғы келіншекті ойламаған жерден қайта ұшыраттым. «Амансың ба, қайным», – деп бірден танып, қуана амандасты. «Ауыр емес пе, көмектесейін», – деп қолындағы сөмкесін алдым. Үйлері онша алыс емес екен. «Рақмет, енді шай ішкізбей жібермеймін», – деп боларда-болмай үйіне кіргізді. Күйеуі ұзақтау іссапарға кетіпті. Екідегі және төрттегі екі ұлдары бар екен. Байқаймын, мені қайтарғысы жоқ. «Қазанға ет салып қойдым, соны жемей кетпейсің», – дейді көздері күлімдеп, екі беті бал-бұл жанып. Шайдан кейін «ұйықтаңдар» деп балаларын басқа бөлмеге апарып, ертерек жатқызып тастады. Ет жедік, коньяк іштік. Ақыры сол үйде қонып қалдым...

	– Сүйісуге тоймайтын қылықты сайқалдың өзі екен, таң атқанша сілікпемді шығарды, – деп күлді Бөпежан.

	– Сіз қауіпті адам екенсіз, Бөке, – дедім. – Ол келіншектің өйтері бар, басында тұрмысқа несіне шыққан?

	– Келіншек институттың бірінші курсында оқып жүргенде, күйеуі аспирантураны бітіруге таяу екен. Жұртқа жұғымды, жақсы жігіт, бес минутсыз ғылым кандидаты: қақ-соқпен жұмысы, қыздармен сөйлесуге көп ебі жоқ, осыған шықсаң қор болмайсың деп бір туысқан апайы таныстырыпты. «Обалы не керек, расында да ешқашан бетімнен қаққан емес, дүкенге барады, үйдің шаруасына көмектесуге әзір тұрады, ал балалар десе ішкен асын жерге қойып, үстеріне түсе жаздайды», – дейді келіншектің өзі де күйеуіне риза болып. Бірақ оқуды бітірмей, бірінші курстан соң тастап кеткеніне өкінетін көрінеді. Еш жерде жұмыс істемейді. Үйлері толған кітап: Мопассан, Бальзак, Флобер, тағы басқалар. Соларды оқиды. Көңілдің көк дөненіне ие бола алмай, әр нәрсені қиялдайды, ерігеді, зерігеді. «Тамағы тоқтық, жұмысы жоқтық, аздырар адам баласын» деп Абай бекер айтпаған ғой. Келіншектікі – тойып секіргендік, әрине. Ал күйеуінікі – маубастық, ынжықтық, ашықауыздық, жаңағы мен айтқандай, отбасы тізгініне ие бола алмағандық.

	– Ал сіздікі ше? – дедім Бөпежанға.

	– Біздікі – «Ер азығы мен бөрі азығы – жолданың» кері, бала. Мені тәрбиелеп қайтесің. Одан да осы оқиғадан сабақ ал. Бос қиялмен лағып кетпей, жерге түссін, азырақ ойлансын деп айтып отырмын саған мұны, – деді ол.

	Мен шынында да ойландым... Осыған дейінгі өмір жайлы, ерлі-зайыптылар туралы тұнық түсінігімнің быт-шыты шығып, жанымды мазасыздық жайлап, көңілім ел көшкендей құлазып, өзіммен-өзім алысып, әлекке түстім. Апыр-ау, бұл қалай? Өмірдің жазира төріне қол ұстасып, қатар аттанған екі адамның өмірдің ұзақ көшіндегі шырқап салар әндерінің екі бөлек болғаны ма? Адамгершілік, махаббат, сенім, сезім деген киелі ұғымдардың аяқ асты болып тапталып, көк тиындық бағасының қалмағаны ма? Ерлі-зайыпты екеудің бірі – аузын буған, тұлыпқа мөңіреген өгіз де, екіншісі – көрінгенге көз сүзген түртіншек тана болғаны ғой. Сырттай қарасаң – сүттей ұйыған отбасы, ал ішіне үңілсең – кенеуі кеткен итаяқ дерсің. Неге бұлай? Олардың бүл тірлігі қаншаға созылмақ? Немен бітпек? Неге?.. Қалай?.. Неліктен?.. – деген сансыз сұрақтар жанымды жеп, түн ішінде төсегімнен тұрып кеттім.

	Киім өтектейтін бөлмеге келіп, осы жолдарды дәптерге түсірдім. Қазір сабама түскендеймін. Енді барып ұйықтаймын. Ұйықтауға тиіспін. Ертең ерте тұруым қажет...»

	* * *

	«Бүгін жұмыстың аяғына таман редакцияда ашық партия жиналысы болды. Оған барлық шығармашылық қызметкерлер тегіс қатысты. Талқыланған мәселе – еңбекшілер хаттарымен жұмыс істеудің жай-күйі. Осы мәселе жайында алдымен хат бөлімі меңгерушісінің есебі тыңдалды. Содан соң жарыссөз басталды. Ең соңында редакторымыздың өзі сөйледі.

	– Хат бөлімінің жұмысын жақсарту жөнінде көптеген орайлы пікірлер айтылды. Меніңше, еңбекшілер хаттарымен жұмыс істеудің ұзақ уақыттық бағдарламасы сызылды ғой деймін, – деді ол қолындағы жұрт сөйлеп тұрғанда, әлденелерді ара-тұра түртіп отырған шағындау блокнотына көз салып. Содан соң орын алып отырған кемшіліктерді қайтадан саралап шықты: – Ең алдымен редакцияға келіп жатқан хаттардың тап-тұйнақтай есеп-қисабы жоқ екені аңғарылды. Қаншасына жауап жазылды, қаншасы жарияланды, қаншасы түрлі әкімшілік орындарына, партия комитеттеріне тексеруге жіберілді, олардың нәтижесі қандай, осы сияқты қарапайым сұрақтарға бөлім меңгерушісі нақты жауап бере алмады. Мұның аты – жұмысты ақсату, тапсырылған іске жауапсыз қарау... – Осы тұста мен хат бөлімінің меңгерушісі Аханға көз салып едім, ол кісінің екі иығы қушиыңқырап, ұнжырғасы түсіп кетіпті. «Өмір бойы осы газетте істеп келеді. Зейнетке шығуына бірер ай қалды, сондықтан болар, редакторымыз ол кісінің жұмыстағы кейбір кемшіліктерін ретті жерінде атап көрсеткенмен, жалпы алғанда кешірімділікпен, кеңшілікпен қарап келеді», – деген Бөпежанның сөздері есіме түсті. Редакторымыз асықпай сөйлеп, жаңағы пікірін одан әрі сабақтай түсті. – Әр хаттың тағдыры бір ай ішінде шешілуге тиіс десек, бүл талап та үнемі орындалып жүрмегені байқалды. Қайсыбір қызметкерлер редакцияға түскен хаттарға уақтылы жауап жазуға ерінеді деген сөздерді естідік жаңа. Біз ондай қызметкерді ұстамаймыз... Хатпен жұмыс істеудің, оларды пайдаланудың көптеген тиімді әдістері жете қолданылмай келеді деген пікірге толығынан қосылуға болады. Бізде «Редакция поштасынан», «Хаттарға шолу», «Шара қолдануды сұрап еді оқушы» деген сияқты бірлі-жарым рубрикалар ғана бар. Бұл – жеткіліксіз... Өз оқушыларынан мейлінше көп хат алатын, оларға үлкен ілтипатпен сергек қарайтын, хаттардағы айтылатын әр пікірге, ұсынысқа көңіл бөлетін, оларда көрсетілген кемшіліктерді түзетуге күш салатын газет қана көптің көкейінен шыға алады. Еңбекшілер хаттары – біздердің арқа сүйер тірегіміз, тұрақты барометріміз болуға тиіс. Қандай мәселелерге назар аудару қажет екенін біз соларға қарап бағдарлай аламыз. Сонымен бірге қалың оқушыларымыз бен жергілікті тілшілеріміздің белсенділігін арттырудың кілті өз қолымызда екенін де ұмытпағанымыз абзал. Жұртшылықты толғандыратын, пікір қосуға, қолына қалам алуға талпындыратын ойлы, қызықты материалдарды көбірек жариялауға тырысуымыз қажет. Соларға байланысты түсетін хаттарды жүйелі түрде пайдаланып отыруға тиіспіз. Қай мәселе жөнінде болмасын бөлімге хат аз келсе – мұның өзін ең әуелі сол бөлімнің жұмысындағы олқылық деп қарауымыз керек. Мәселен, айталық, саяси хабаршылар, үгітшілер, насихатшылар туралы газетке хаттар келмесе – насихат бөлімінің кемшілігі бұл. Өзге мәселелер жөнінен де солай... Сонымен, қорыта айтсақ, алда тұрған міндеттер мынадай: редакцияға келіп түскен хат тағдыры бір ай ішінде шешілуге, осы тәртіп қатаң сақталуға тиіс; хаттарды жариялаудың, олармен жұмыс істеудің түрлі-түрлі әдістерін кеңінен пайдаланып отырғанымыз жөн; хат бөлімі түсіп жатқан хаттардың мазмұнын зерттеп, соған жан-жақты талдау жасап, жылына екі рет редколлегия мәжілісінде есеп беріп отыратын болсын; бұқаралық жұмысты жандандырудың, оқушылар конференцияларын, жергілікті тілшілердің кеңесін өткізудің жыл аяғына дейінгі жоспары жасалсын, оны редколлегияда қарап бекітеміз. Жоспарда белгіленген шаралардың уақтылы жүзеге асырылуын бақылау – редактордың орынбасары Қалекеңе тапсырылсын...

	Редакциядағы қандай мәжілісті болса да қорытындылай келіп, редакторымыздың сол мәселелерге байланысты өз пікірін барынша айқын, түсінікті етіп, жүйелеп, жинақтап айтатыны ұнайды маған. Ол кісінің әр жолғы сөздерін тыңдаған сайын көп нәрсенің байыбына барып, өзім үшін бірқатар жаңалықтар ашқандай боламын. Қай мәселені болса да жүйе-жүйесімен жіліктей шағып, орын-орнына қойып береді. Ол кісінің сөзінен жалғыз мен емес, өзгелер де сабақ алатын сияқты. Осының бәрін қайда жүріп меңгерген деп таң қаламын...»





13




	Жұмыстан шығып, қонақ үйге қарай аяңдадым. Аспан – бұлтты, күн – желкемдеу. Жаңбыр жауатындай сыңайы бар ма, қалай? Күні бойы редакцияда тар бөлмеге қамалып отырғандікі ме, сыртқа шығысымен тынысым кеңіп сала берді, салқын жел бойымды сергітіп, ұйыңқырап қалған аяқ-қолдарыма қан тарап, рақаттанып, осылайша қала көшелерін аралап, бағытсыз, бағдарсыз беталды лаға беруді қалайтын сияқтанамын. Жұрт жұмыстан тарағалы біраз уақыт өтсе де, көшеде, аялдамада халық әлі көп екен. Соларға қарап ойлаймын: бір күннің ішінде бізге қанша адам кездеседі, көз алдымыздан қаншама суреттер өтеді, басымызға қаншама ой келіп, кетеді, қанша адаммен сөйлесеміз, қанша жаңалық, хабар естиміз, соның бәрін көркем шығармада айтып жеткізу мүмкін бе? Мүмкін емес шығар?.. Немесе, айталық, кітаптағы бас кейіпкер бір қызға ғашық болды дейік. Әдетте, жазушы сол қызды ғана суреттеп, соның төңірегіндегі жайларды ғана әңгімелейді, өзге қыздар көріне бермейді. Ал көшеге шығып байқашы: бір күннің өзінде қаншама әдемі қыздарды жолықтырасың. Бірінің көзі, бірінің тұлғасы, бірінің балтыры сұлу; барлығы сезіміңді шарпып өтіп, жүректі тулатады... Мысалға, анау алда кетіп бара жатқан екі қыз: әсіресе оң жақтағысының мүсіні неткен келісті еді, түп-түзу аяқтар, жіңішке бел, тал шыбықтай бұралған дене. Үстінде – құйып қойғандай шап-шақ, жеп-жеңіл қоңыр плащ. Біз өкшелі туфлимен асфальтты шеки тық-тық басқан жүрісін бейне бір әдемі сурет дерсің. Мүсіні мынадай, өңі қандай екен?..

	Мен енді жүрісімді тездетіп, қыздарды әдеттегідей сол жағынан емес, оң жағынан басып озғым келді. Тұстарынан өтіп бара жатып ақырын аңғартпай көз қырымды тастаған едім, қыздың жүзі жылы ұшырап сала берді. Ол да мені байқап қалды.

	– О, Бақыт, сәлеметсің бе? – деді таңдана, күлімдей амандасып. – Қайдан жүрсің?

	– Осында практикадамын. Келгеніме екі ай болды. Ал өзің ше?

	– Мен әуелден осы қалада тұрамын. Алматыда тек оқуда болдым ғой. Бітірген соң, былтыр қайтадан осында жіберген. Содан бері пединститутта оқытушы болып қызмет істеймін.

	Мен Майрамен былтыр танысқам. Онда ол тарих факультетінің бесінші курсында оқитын. Жатақханамыз бір, бөлмелеріміз көрші болды. Сондағы өтетін би кештерінде талай бірге билегеніміз бар-ды. Майраға әуелгіде жіңішкелеп мұрт қойған, әдемі киінетін ұзын бойлы қара торы жігіт келіп тұратын. Кейінірек ол мүлде көрінбей кетті... Қыстың күні Майрамен университеттің алаңындағы мұз айдынына бір-екі рет бірге барғанбыз, оның үздік өнерін сонда қызықтағанбыз. Өзім де, қасымдағы жолдастарым да аяғымызға, әйтеуір, коньки байлап, жұртпен бірге қалың көпшілікке ілесіп, стадионды шыр айнала сырғанағанға мәз болып жүргенімізде, Майра мәнерлеп сырғанаудың небір ғажап үлгілерін көрсетіп, бәріміздің аузымыздың суын құртып, таң-тамаша қалдырған еді. Сөйтсек, ол бұл өнермен мектепте жүрген кезінен бастап талай жыл тұрақты түрде айналысқан екен... Бұрын бір-біріміздің атымызды біліп, би кештерінде ара-тұра бірге билегеніміз болмаса, арамызда ала-бөтен достық пен жақындық жоқ сияқты еді, соған қарамастан, қазіргі күтпеген кездесу екеумізге де тосыннан қуаныш сыйлағандай. Ол мені өзінің құрбысымен таныстырды. Ақ құба өңді, сәл толықтау келген қыздың есімі Сара екен. Екеуі қызметтес болып шықты.

	Майра менің қайда асығып бара жатқанымды сұрады. Жұмыстан жаңа ғана шыққанымды, қолымның бос екенін естігенде қуанып қалды.

	– Ендеше бізбен бірге жүр, – деп ұсыныс жасады.

	– Өздерің бір жаққа бара жатырсыңдар ма?

	– Жоқ. Таза ауада серуендеп қайтайық деп көшеге шыққанбыз.

	Сөйтіп, қыздарға ілесіп кете бердім. Майра мені өздерінің қаласына Алматыдан келген қонақ деп санағандықтан ба, болмаса танымайтын құрбысының алдында салған жерден ашылып сөйлеп кете алмайтынымды сезгендіктен бе, әңгіме тізгінін бірден өзінің қолына алды.

	– Мен мектепте оқып жүргенде мынау, қазіргі біздер келе жатқан көше де, анау алдымыздағы қонақ үй де жоқ болатын, – деді ол. – Бұл жермен асфальт жол ғана өтетін. Біздер сол жолмен ұлдармен жарысып, велосипед тебетінбіз.

	Содан соң сол жылдардағы кейбір күлкілі жайларды еске алды. Бір рет велосипедпен келе жатып, көлденең көшеден машина көріне қоймаған соң, бағдаршамның қызыл сәулесіне қарамастан, зымыраған қалпында өте шыққанын, онысын арттағы «МАИ» машинасындағы милиционер байқап қалып, микрофонмен: «Қызыл свитерлі велосипедші қыз, тоқтаңыз», – деп бүкіл көшеге жар салып, өзін артынан қуып бергенін, көшемен қашса, МАИ-дың машинасынан құтыла алмасын сезіп, әуелі жаяусоқпаққа шығып, сонан соң үй-үйдің ауласымен зытқанын айтты. «Сөйтіп, жарты сағаттай үйлердің ауласында велосипед теуіп, жайбарақат көшеге қайта шықсам, милиционер мені әлі тосып тұр екен, ұстап алды да, бөлімшеге алып барды», – деп күлді Майра. Содан соң милициядағылар бұл жайды әкесіне хабарлағанын, әкесі бір айға дейін велосипед тебуіне тыйым салғанын айтты.

	Майра әңгімешіл, ашық мінезді қыз екен. Оның бұл қасиетін бұрын қалай байқамағанмын деп ойладым. Бірақ байқайтын реті болды ма? Майра үшін мен көп студенттің (әрі өзінен төменгі курста оқитын) бірі ғана болатынмын, әңгімеміз де би үстіндегі, немесе кейде университеттен, стадионнан жатақханаға бірге қайтып келе жатқандағы жол-жөнекейгі жүрдім-бардым тіл қатысулардан әрі аспайтын. Бөлмелеріміздің арасында кейде кесе-шәйнек қатынайтын: анда-санда жігіттердің біріне ауылдан ет келе қалса, оны пісіретін ыдысты да қыздардан сұрап алатынбыз. Енді арада бір жыл өткенде, мен Майраға, шамасы, студенттік думанды шақтарының куәсіндей жылы ұшырап көрінсем керек, университеттегі, жатақханадағы кейбір жайларды сұрастырып, өзі де студенттік жылдарын қимастықпен еске алып келеді. «Алдымызда таусылмайтын керемет қызықтар күтіп тұрғандай, оқуды бітіргенше асығып едік, несіне асықтық десеңші, осы күні маған кейде қызықтың бәрі артта қалғандай көрінеді», – деді ол.

	Екі қыз екі жағымда, қолтықтасып, әңгімелескен қалпымызда көшелерді кезіп көп жүрдік. Саябаққа де бардық. Ең соңында Сара тұратын үйдің ауласына келіп кірдік. Аулада ағаштары ұйыса өскен шағын аллея бар екен. Соның түкпіріндегі жан-жағын қалың бұталар көзден тасалап жауып тұратын ұзынша сәкіге барып отырдық.

	– Бұл аллеяның аты қандай екенін білесің бе? – деп сұрады Майра. – Мұны «Махаббат аллеясы» деп атайды...

	Кешікпей, ағаштың майда жапырақтарын тысырлатып, жайлап жаңбыр жауа бастады.

	– Жүріңдер, үйге кірейік, – деді Сара.

	– Жоқ, енді кешіксек, қалың жаңбырдың астында қалармыз, одан да үйді-үйімізге тарайық, – деді Майра. Содан соң менен: – Ертең кешке не істейсің? – деп сұрады.

	– Әзірше білмеймін.

	– Онда бізбен киноға жүр. Кешкі жетіге он минут қалғанда «Байқоңыр» кинотеатрының алдында кездесейік. Билетке әуре болма, жолдан мен ала салармын.

	Сара бізбен қоштасып, үйіне кіріп кетті де, Майра екеуіміз бір шатырдың астына тығылып, көшеге қайта шықтық.

	– Қап, жаурап қалатын болдың, – дейді Майра маған тақала түсіп, күлімдеп. – Қонақ үйде кептірінетін жер де жоқ шығар?

	– Оның жарасы жеңіл, – деймін мен. – Үтіктеп, құрғатып алам ғой. Өзіңнің туфлиіңнен су өткен жоқ па?

	– Әзірге өткен жоқ.

	Асыға басып, аялдамаға жеткенімізде сәті түсіп, троллейбус келіп тоқтай қалғаны. Майра шатырын жинады, мен оны қолтығынан демеп, троллейбусқа мінуіне көмектестім. Ішке кірген соң, билет алдым. Майра менің қолымдағы билеттің нөміріне көз жүгіртті де:

	– Бақытты билет! – деді қуанып. – Сен мұны маған сыйла, – деді өтініп. Сонан соң билеттерді плащының қалтасына салып қойды. Мен троллейбустағы адамдардың біздерге назар аудара қарайтындарын байқап қалдым. «Олар бізді көңілдері жарасқан қыз бен жігіт» деп ойлауы да мүмкін-ау деген тосын ой жүзімді дуылдатып, жүрегімді жиірек соқтырып жіберді. Мана, көшеде және саябақта қыдырып жүргенде, жігіттердің Майраға сұқтана көз тастағандарын байқап қалғанмын. Қазір сол тағы есіме түсіп, өзім де оған тұңғыш рет жігіт көзімен қарап, «жаңалық» ашқандаймын: «Сымбатты, сұлу қыз. Менен бірер жас үлкендігі бар, онысы сырт көзге аңғарылмайды...» деп ойлаймын. Ізінше: «Майра маған университетте бірге оқыған жолдас, дос деп қарайтыны сөзсіз. Ал мен болсам бір кеш бірге қыдырған екенбіз деп, салған жерден қисынсыз, қияли ойларға бой ұрып барамын» деп өзімді-өзім кінәлап, жазғыра бастадым.

	– Келдік, Бақыт. Түсейік, – деді Майра.

	Мен оны үйіне дейін шығарып салдым. Қоштасып тұрғанымызда, Майра өзінің жиналмалы жапондық қолшатырын боларда-болмай маған ұстатты.

	– Ертең кешке ала келерсің, – деді ол – Әйтпесе, қонақ үйге жеткенше малмандай боласың.

	– Ертең жаңбыр қоймаса, өзің жұмысқа қалай барасың?

	– Менде тағы бір шатыр бар...

	«Иә, Майра достасуға жарайтындай оңды қыз, – деп ойладым қонақ үйге қайтып келе жатқанымда. – Әңгімешіл. Ашық. Қасында бірге жүргеніңді мақтаныш ететіндей сымбаты мен көркі бар. Тек қана өзімнің бұйығы, ұялшақтығымнан бүгін оларға жарытып ешқандай әңгіме айта алмадым. Көбінесе қыздардың тікелей қойған сұрақтарына жауап беріп, сөздеріне құлақ салумен ғана болдым. Өне бойы осылай болса кешікпей-ақ олардың менен жалығары сөзсіз. Өзімді қыздар алдында қысылмай еркін ұстауды қашан үйренер екенмін. Қалай болғанда да ертең аузын буған өгізге ұқсамай, ашылып, еркін сөйлесуге тырысқаным жөн шығар?..»

	Менің есіме курстасым, жатақханада өзімізбен бірге жататын Жайтан түсті. «Осы сендер күн сайын қыздармен қыдырғанда, әңгімені қайдан тауып айта бересіңдер? Мен өзім бір кеш бірге қыдырсам, айтатын әңгіме таппай қиналамын», – дейтін ол. «Сол да сөз бе екен? – деп Ақберен оған қарқ-қарқ күлетін. – Қыздармен кездесуге бара жатқанда, ондай сұрақ өзімді ешқашан ойландырып көрген емес. Жақсы қызбен қыдырғанда, неше түрлі әдемі сөздер тілімізден өз-өзінен ағытылып, саулап тұрады. Өзіміз әсіресе сұлу қыздармен бірге жүргенде, шарап ішкендей шалқып кетеміз. Ал айтатын әңгіме... толып жатыр, тіпті көп. Болмай бара жатса әзілде, қыздың өзін мақта, сына. Анекдот, жұмбақ, ертегі айт. Оқыған кітабың, көрген киноң, қала өмірінің жаңалықтары, тағысын тағы... таусылмайды, көп емес пе?» Ақберен Жайтанға, Жайтан Ақберенге таңырқайтын. Ертеңгі кездесуде мен де сол Жайтаншылап қалмасам жарар еді-ау... Ал ол үшін не істеу керек? Не істегенім жөн?

	Жалпы, бұл сұрақтың ойымды он саққа жүгіртіп, әуре-сарсаңға түсіргені бүгін ғана емес қой. Иә, бір рет... бір рет осы өзінің тілін өзі шайнап жұтып қойған мақаудай меңірейген тұйықтықтан, жұрттың бәрі тек қана мені, әр қимылым мен сөзімді бақылап, бағып отырғандай көрінетін жалған сезімнен туатын азапты қысылып-қымтырылудан, ұяңдық, үндеместік атты екі иығыма мініп, иектеп алған кесепатты ит мінезден арылудың жолдарын қарастыра келе, өзім іздеген сәулелі соқпақты тапқандай да болған едім-ау. Оны қалай ұмытқанмын... Иә, мен сонда көпшілік алдында өзімді еркін ұстай білмейтінімнің, батыл сөйлей алмайтынымның түпкі себептерін саралай келе, олардың өмірдегі өзімнен артық болып көрінгім келетін алдамшы ниеттен туатынына алғаш рет көз жеткізгенмін. «Иә, иә, өзгелер алдында өзімді ыздиған мәдениетті, ұстамды, кішіпейіл, ақылды етіп көрсеткім келетіні рас қой», деп ойлағанмын. Сондықтан кейде тілімнің ұшына келген сөзге де тыйым салып, ойымдағыны айтпастан, бүгіп қаламын. Аузымды ашсам болды – жұрттың бәрін елең еткізердей, бұрын айтылмаған, ойлы, тосын бір нәрсе тауып айтуға ғана тиіс сияқтанамын. Ондай нәрсе көпшілік бас қосып отырған жерде, қапылыста қайдан оп-оңай табыла берсін. Кейде табыла қалған күннің өзінде де, бәлкім, сөйлеп үйренген дағдының жоқтығынан болар, әлгіні асығып, аптығып, әрін қашырып, қожыратып айтамын. Ондайда өз сөздерім: «Міне, көрдіңдер ме, менің білімімді, тапқырлығымды!» – деп жар салып тұрғандай көрінеді өзіме. (¥ят-ай). Бүған одан сайын ыңғайсызданып, қысыламын, «бүйткенше жақ ашпай-ақ тыныш отыра бергенім артық еді-ау» деп өкінемін. Осындай себептермен көпшілік алдында мүлде үндемеуді бірте-бірте дағдыға айналдырып алсам керек. Осыны анық бағамдап, түсінген күннің ертесінде тәжірибе жасап көрмек болып, тосын ниетке бел будым: таңертең лекцияға барғаннан бастап, кешке дейін, кіммен сөйлессем де өзімді барынша қарапайым, шыншыл ұстауға тырысып бақтым және бұрын байқамаған ғажайып, рақат сезімді бастан кештім. «Өне бойы өзіңді ақылды етіп көрсетемін деу – адамды тектен-текке әуреге түсіріп, босқа шаршататын, түкке қажеті жоқ мінез екен-ау. Егер ондай жалған роль атқарудан сақтансаң – өзіңді әлдеқайда табиғи, еркін сезінесің, босқа арамтер болмайсың, өзіңе деген сенімің нығаяды, ойыңдағыны бүкпей, батыл айтасың, жұртқа жұғымың артады. Осыны бұрын қалай аңғармадым?» деп ойлағанмын... Иә, иә, ертең қыздар алдында өзімді тек қана солай – мейлінше табиғи, еркін ұстауға тырысқаным жөн болар. «Егер өз мінезімді шындап өзгерткім келсе, бұл істі қолға алуды кейінге қалдыра берудің қажеті қанша, ниетімді іске асырудың нағыз орайлы, ұрымтал кезі келген сияқты» деген шешімге бел будым.

	* * *

	Ертесіне кинодан шыққан соң, асықпай аяңдаған қалпымызша қайтадан Сараның үйінің ауласына келгенбіз. «Махаббат аллеясындағы» ұзынша орындық расында да жастардың әңгімелесіп, сырласып отыруына арналғандай екен. Кеше кешкісін басталып, түнімен жауып, таңертең ғана басылған жаңбырдан кейін жер әлі толық дегдіп, кеуіп үлгермеген: топырақтан ылғалдың, сыздың иісі сезіледі. Аспанның алтын шабақтары – жұлдыздардың бірде-бірінің жылт етіп көрінбеуіне қарағанда, көк жүзін бұлт торлап алған сияқты. Ауада бой сергітетіндей, бірақ тоңдырмайтындай жанға жайлы салқын леп бар.

	Біздер жаңа ғана көрген киноны, тағы басқа әр түрлі жайларды сөз етіп, біраз отырдық. Бүгінгі кездесуге күн ілгері әзірленіп, сайланып, өзімді-өзім қайрап, іштей ширығып келгендіктен бе, әңгімеге араласуым кешегіге қарағанда әлдеқайда ширақтау, сөздерім – еркіндеу, батылдау сияқты көрінеді өзіме.

	Кенет Майра маған бұрылып:

	– Саған бір сұрақ қояйын, Бақыт, – деді тосыннан,

	– Махаббатқа сенесің бе?

	– Сенемін...

	– Ұнатқан қызың болды ма?

	– Бұл сұраққа жауап бермес бұрын әуелі әңгіме айтып берейін, – дедім мен.

	– Жоқ, алдымен жауап бер.

	– Асықтырмасайшы. Әңгімесін тыңдайық. Жауапты сонан соң беремін деп отыр ғой, – деді Сара.

	– Ал, тыңдайық, онда, – деп Майра маған бұрылыңқырай, ыңғайланып отырды.

	– Бір жігітті өте жақсы білуші едім, – дедім мен. – Шартты түрде оның атын Мәжнүн деп алайық. Бұл соның басынан өткен хикая. Әлқисса, ол кезде, яғни осыдан біраз жылдар бұрын, ол жігіт сегізінші сыныпта оқитын бала еді.

	– Что такое «Әлқисса?» – деп қалды Майра.

	Ол әңгіменің «бісмілләсі», яғни құлақ салып тыңдаңдар деген сөз, – дедім мен, қалада өскен, орыс мектебінде оқып тәрбиеленген Майраның қазақтың ондай көп сөздерін біле бермейтінін енді ғана есіме алып. – Сонымен, сол бала, өзі қиялшылдау болғандықтан ба, бір керемет сұлу қызға кездесіп, ғашық болуды қатты аңсайтын. (Ғажап! Қазір өз бойымнан сирек кездесетін сергектікті, қыздар алдында бұрын байқалмаған ашықтық пен әңгімешілдікті қуана аңғарып, желпіне түскендеймін). – Бірге оқып жүрген қыздарға ғашық болайын десе, біреуінің көзі, біреуінің мүсіні, біреуінің күлкісі, сөзі, тағы бір нәрсесі ұнай бермейді. Ғашық болмайын десе, әр түрлі қиссалардан, дастандардан, кітаптардан оқыған махаббат хикаялары санасына ғажайып сәуле себездетіп, қиялын қозғап, ертегідегідей тамаша әлемге, алыс қырларға қол бұлғап шақырғандай болып, көңілін алаңдатады. Сөйтіп жүргенде, өзімен интернатта бірге жатып оқитын Ертай деген бала оған ауылдағы, өз үйлерінің қасында көрші тұратын Ақлима деген қыз туралы әңгіме шертсін. Әншейінде әңгімеге шорқақ Ертай сол қызды суреттегенде таңқаларлық теңеулер тауып айтқан: «денесі бар ғой, қардай аппақ» деген еді («Өзі үркейін деп тұрған елікке не жорық» демекші, сол сөздерді естігеннен-ақ Мәжнүннің жүрегі лүпілдей соғып, көңілі бас бермейтін асаудай алып қашып, көз алдына өзінің жер-көктен іздеп таппай жүрген қиял-қызы елестегендей болған еді). «Қасы қиылған, көзі ботадай», – деген Ертай. «Соның өзі ғой, дәп өзі!» – деп ойлаған Мәжнүн онан сайын ынтығып. Ертайдың Ақлиманы одан әрі қандай сөздермен суреттегені қазір оның есінде жоқ, есінде қалғаны Ертай айтқан әңгімеден кейін Ақлиманы сырттай ұнатып, өлердей ғашық болуы. Өзінің сол уақытқа дейінгі сұлу қыз, асыл жар жөніндегі жүрегінің терең түкпірінде сары майдай сақтап келген армандарына сай келетін барлық ізгі қасиеттерді, мүсін мінсіздігін, мінез бен жан сұлулығын, әлі көріп білмеген, бір ауыз сөзін естімеген, әдемі бейнесі тым-тым қашықтан, буалдыр тұман арасынан бұлдырап қана сылаң қаққан сол қиял-қыздың бойынан тапқандай болып құмартуы еді. Содан бастап Ақлима жатса-тұрса ойынан шықпайтын болып алған-ды. Тура кәдімгі ертегі, дастандарда айтылатын күй. Бірақ Мәжнүн өз басындағы халдің ертегі де, түс те емес екенін жақсы білетін-ді: оның армандап жүрген періштедей аяулы, асыл заты жер бетінде бар болып шықты, ол алыста... тіпті оншалықты алыста да емес, көрші ауданда тұрады екен. Кейде Мәжнүн сабақ үстінде отырып, оймен лағып, қаңғылестеп әлдеқайда ұзап кететін-ді. Сондай сәттерде көздері еш нәрсені көрместен тақтадағы бір ноқатқа қадалып қалатын, ал қиялы, құстай ұшып ала жөнелетін, көрші аудандағы дәл өздерінікіне ұқсаған мектептің дәл өздерінікі сияқты сыныбында отырған албыраған ақша бетті, нұрлы жүзді, бота көзді Ақлиманың қасынан апарып бірақ шығаратын. Алғашқыда Ақлиманың сұлулығына сұқтанып, қайран қалып, көзімен ғана ішіп-жеп, аялап жүрді; бірте-бірте қиялында онымен жүрексіне, қымсына отырып тілдесетін, мақпал кештерде қол ұстасып, бірге қыдырып, серуендейтін болды... Ағынан жарылып сырын айтты, жүрегіндегі жырын айтты. Қыз да оған кет әрі болмады. Екеуі талай-талай ләззаты мол ыстық шақтарды бастарынан бірге өткерді. «Кетпейсің күндіз естен, түнде түстен» деген өлең сөздері өзінің Ақлимасы үшін шығарылып айтылғандай сезілетін оған. Тіпті ол кітап оқып отырғанда да Ақлиманы ұмыта алмайтын, кітаптардағы бір-бірін шындап сүйетін ғашықтар әрдайым Ақлима екеуі сияқты болып елестейтін. «Абай жолы» романындағы Абайдың боранда адасып, шаршап-шалдығып, өмірден түңілгендей болып келе жатып, бір ауылға жете жығылатын, өң мен түстің, бар мен жоқтың арасындағыдай естанды халде жатып, өзінің бір кезде қапияда қолынан шығарып, жоғалтып алған аяулысы, «дүниеде, сірә, сендей маған жар жоқ, саған жар менен артық табылса да» деген жүрек жарды өлең жолдарын арнаған Тоғжанының дауысын естігендей болатын сәттерін оқығанда, өзі де кітаптан бір мезгіл басын көтеріп, көрші аудандағы Ақлима тұратын колхозға қарай ақтүтек боранда, асығыс-үсігіс, жаяулап-жалпылап сапарға аттанып бара жататын. Абайдан айырмасы: астында аты, үстінде жылы киімі жоқ, аяғында – ақжемделген бәтіңке, үстінде – интернат берген қамзауы аздау күпәйке ғана. Бірақ оған бет қарыған суық та, айналаны түк көрсетпей, ақ кебінмен қымтап тастаған, бұрқ-сарқ еткен ашулы боран да бөгесін бола алмақ емес. Екі беті алаулай қызарып, кірпігіне мұз қатып, Ақлимаға тезірек жетсем деген тілектен өзгенің бәрін естен шығарып, тастүйін боп бекініп, кеудеден итерген боранмен арпалысып, алға ұмтылады. Әбден сілесі қатып шаршағанша жүре береді. Ауыл қарасы көрінер емес. Бірте-бірте көңіліне қорқыныш енеді, бірақ сонда да «менің қазіргі айдаһардай ысқырынған ақтүтек дүлей ішінде жанымды шүберекке түйіп, өзіне жетсем деп асығып келе жатқан кейпімді орыс ертегілерінде айтылатын сиқырлы айнаның жәрдемімен бе, әлде басқаша ма, әйтеуір, Ақлима көзіне елестетіп көрер ме еді» деген ой қорқыныштың барлығын лезде-ақ есінен шығарып, ұмыттырып жібереді. Ақырында алай-түлей ақ айран перде арасынан әлдеқандай ауылдың ба, үйдің бе, жобасы байқалғандай болады. Міне, бұл бойындағы соңғы күшін жинап алып, ақырғы талпыныспен терезеге жетіп, бірер қағады да, есінен танып, талықсып құлап түседі...

	Есін қайта жиғанда, алдымен сезіп білгені басын сүйеп, маңдайын сипап отырған жып-жылы, жұп-жұмсақ алақан табы. Ол алақанның Ақлиманікі екенін бұл көзін ашпастан-ақ түсінеді, ақырын қолын көтеріп, ақ сүйрік саусақтарды аялап ұстап, ерніне басып сүйеді. Сол сәтте тамыр-тамырын қуалап ыстық қан жүгіріп, өзінің балауыздай балқып, еріп бара жатқанын байқайды. Сол ақсүйрік саусақтарды сүйіп жатып, шынымен-ақ балқып, еріп, жоғалып кетсе ешқандай өкініш-арманы болмайтынын ұғады. Содан соң ептеп көзін ашады. «Ақлима, Ақлимаш»... – деп сыбырлайды. Ақлиманың сүйкімді жүзіне лып етіп, қызыл бояу тебеді. «Сен менің есімімді қайдан білесің?» – деп сұрайды ол таңданып. «Мен сені көптен білемін. Сен туралы Ертай айтқан. Ал мен туралы ол саған айтқан жоқ па?» – деп сұрайды бұл, Ақлима «жоқ» деп басын шайқайды. Мәжнүн әуелде досына өкпелегендей болады. Сонан соң өзінің Ақлиманы қаншалықты ұнататынын оған айтпағаны есіне түседі де, ренішін бұғалықтайды. Бұдан кейін Мәжнүн Ақлиманың үйінде он-он бес күндей жатып, суыққа тоңып шалдыққан дертінен кұлантаза айығады. Сол он-он бес күн ішінде екеуі он бес жылдан бері жұптары жазылмай ойнап-күліп, бірге өсіп келе жатқандай болып, әбден табысады, бірін-бірі көрмесе тұра алмайтындай халге жетеді. Ақырында бұл Ақлиманы қанша қимаса да, амалсыз өзінің интернатына қайтуға қамданады.

	Жиі-жиі хат салып тұр. Ертаймен бірге үйге келіп тұр, – дейді Ақлима жанарында жас мөлдіреп. Бұл оның жұп-жұмсақ, жып-жылы, ақсүйрік саусақтарын қайтадан аялай ұстап, ерніне басады. Кейде Мәжнүн өзі көріп-білмеген Ақлимаға хат жазғысы келетін. Кейде Ертайға еріп, аулына барып, Ақлимаға қиялымда ғана емес, өңімде де шындап жолықсам-ау деп аңсайтын. Бірақ балалықтың базарымен енді-енді ғана қоштасып, бозбалалық дәуренге жаңа ғана бет түзеген ол өзінің есіл-дертін билеген тосаң да ғажайып сезімнен өзі де үркектегендей болып, әлденеге тайғақсып, кідіре беретін. Сөйтіп жүргенде, сегізінші сыныпты бітіріп, жазғы демалысқа шығып, жан-жаққа тарайтын уақыт жеткен. Ал, тоғызыншы сыныпта, қыркүйектің алғашқы күндерінде күтпеген жерден Ертайдың көрші ауданда тұратын ағасы іздеп келіп, «мектепті біздің үйде жүріп бітіресің» деп, интернаттан шығарып алып кеткен. Сөйтіп, Мәжнүн досынан да, есіл-дертін, барлық ой-қиялын билеген алғашқы балаң махаббатынан да біржолата көз жазып қала берген...

	– Сонымен, олар кейін кездеспеді ме? – деп сұрады Майра арада орнай қалған аз ғана үнсіздікті бұзып.

	– Кездескен жоқ... Ал қызық жері сол, кейінірек Мәжнүн өздерімен бірге оқитын тағы бір қызды ұнатты. Өзінің оған ғашық екеніне қалтқысыз сенді. Мектепті бітіргенде онымен қимай қоштасты. Бірақ арада бірер жыл өткенде ол қыздың бөтен жігітке, өзінің басқа бір сыныптасына тұрмысқа шыққанын естіді. Өкінді, ренжіді... Бірақ өкініші мен реніші ұзаққа бармай, ұмыт болды. Қазір ол өткеніне көз жіберсе, өзге бейненің барлығы көмескі тартқанына, тек өзі көріп-білмеген Ақлиманың аяулы бейнесі ғана жарығы мен жылуын жоғалтпағанына таңырқайды.

	– Иә, қызық әңгіме екен, – деді Сара. – Қалай ойлайсың, Бақыт, егер Мәжнүн Ақлиманы өмірде кездестірсе, ол оның ойлағанындай болып шығар ма еді?

	– Кім білсін, – дедім мен. – Ақлиманың дәл оның қиялындағыдай болмай шығуы әбден мүмкін. Оның досы Ертайға еріп, аулына бармауының, Ақлиманы көруге батылдау әрекет жасамауының шын себебі – қиялындағы әдемі елестен айрылып қалудан қорыққандығында жатқан сияқты. Мүмкін, оның Ақлимамен кездеспегені дұрыс та болған шығар.

	– Сенің ол жолдасың расында да атына сай мәжнүндеу екен, – деп күлді Майра не қостайтынын, не кінәлайтынын аңғартпайтындай жұмбақтау үнмен. Қараңғыда оның бет құбылысын байқау мүмкін емес еді. – Дегенмен, маған ұнады, – деді сәл үнсіздіктен соң. – Ол жігіттің қайда екенін білуге бола ма?

	– Ол жігіт... қазір орталарыңда отыр, – дедім мен.

	– Өзім де солай ойлап едім, – деді Майра. – Қанша айтқанмен журналиссің ғой, әңгімені жақсы айтады екенсің, – деп мақтады.

	– Жо-жоқ, әңгіме айтуға олақпын, – дедім мен.

	– Жарайды, не скромничай, – деп Майра қайтадан сыңғырлай күлді...

	Тағы біраз отырған соң, Сара бізбен қоштасып, үйіне кетті де, Майра екеуміз қайтадан көшеге шықтық.

	– Троллейбусқа отырмай-ақ қойсақ қайтеді, – деді Майра. – Біраз жаяу жүрейікші.

	Жол-жөнекей, Майра сұраған соң, практикамның жай-жапсарын, редакцияның табалдырығынан алғаш қалай жүрексіне аттағанымды, редактордың орынбасарының: «Егер қолыңнан жазу келмесе, бір айдан кейін қабілетсіз деп қағаз беріп, қайтарып жібереміз» дегенін, жазған мақалаларымды, алғашқы іссапарымды әңгімеледім.

	– Сөзіңді бөлейін, есіме түсті, – деді Майра. Сенің ол мақалаңды үйде әкем оқып шығып, мамама мақтаған. «Бақыт Қамбарбаев деген журналист редакцияда жоқ сияқты еді. Жаңадан алынған-ау, шамасы», – дегені де есімде. Мақаланың авторы – сен деген ой сонда кіріп-шықсайшы басыма.

	– Әкеңнің мамандығы кім? Қайда істейді? – деп сұрадым Майрадан, ол кісінің мақаламды мақтағаны жаныма майдай жағып.

	– Мамандығы – экономист. Облыстық атқару комитеті төрағасының орынбасары болып істейді, – деді Майра. Бұл сөздерге ешқандай мән бермей, елеусіздеу етіп айта салды. Өзі мүлде басқа нәрсе туралы ойланып келе жатқандай көрінді маған.

	– Ол кісіні білемін онда... Бір-екі рет президиумнан көргенмін, – дедім.

	– Сонымен, Биғайша әжей мен Жаңылдың тағдыры не болды? – деп сұрады Майра. – Газетке мақала шыққан соң, олардан хабар келді ме?

	– Жаңылдан хат келді, – дедім мен. – Әжесінің қолына қайтып барыпты. «Әжемнің тілі ащы адам» деп, ол кісінің кейбір шайпау сөздерінен көңілі қалған жерлерін айтып, ақталуға тырысқанмен, жалпы, хатын тұтас оқып шыққанда, өзінің қатесін түсінгені, мойындағаны аңғарылып тұр.

	– Егер мойындамаса, әжесінің қолына қайтып оралмас та еді ғой, – деді Майра.

	Жаңылдың хатын алған соң екі-үш күнге дейін ойланып жүрдім. Газеттегі өзім жазған мақала Жаңылдың бетіне өне бойы шіркеу болып басылатындай көрінді де тұрды... Содан соң кешкісін, қонақ үйде, киім өтектейтін бөлмеде отырып, Жаңылға ұзақ жауап жаздым. Онда мен Жаңыл мен әжесінің арасындағы әңгімелерге, Жаңыл өзінің хатында қосымша жазған кейбір жайларға да көлденең сырт көзбен қарап, әділ қазылығын айтуға тырыстым... «Сіз ол кісіні дұрыс түсініңіз, – дедім Жаңылға. – Ол кісі қанша ренжігенмен, сізді жамандыққа қияр ойы жоқ. Айқынбек хатты редакцияға өз бетінше жазған. Әжей оны білмеген. Кейбір адамдардың: «Сотқа бер, алимент әперсін» деген сөзіне де құлақ қоймаған», – деп тағы қайталап айта келіп, ол кісі Жаңылды өзі тәрбиелеп өсіргендіктен, «балам» деуге хақысы бар екенін, ал қайсыбір ана болмасын баласына ренжитін, ұрсатын да сәттері болатынын айттым. Үй болған соң, бірге тұрған соң, кейде ауыр тиетін сөздер де айтылып кетуі әбден мүмкін. Бірақ осыған бола отбасылардың бәрі тозып, баласы анасын тастап, жаппай ажырап жатқан жоқ қой. Бүгін ренжісе, ертең татуласады. Және қайсыбір қазақ әйелдері о бастан-ақ баласына ұрысқанда «қу жалғыз» «алды-артын жалмап туған», «жетпегір», «желкең қиылғыр», «жуадай солғыр» деген сияқты ауыр сөздерді талғамай айтып салуы әдетте бар. Сонда олар шын көңілмен айтпайды, үйренген ауыз. Мүмкін, олардың мектепте оқымағаны, өскен ортасы кінәлі шығар? Немесе, ашуланған сәтте өзін-өзі ұстай алмай айтып қалып, артынан өкінетін болар? Үстамдылық та тәрбие жемісі. Осындай ағаттықтары үшін біз үлкендерді біржола кінәлап, үзілді-кесілді үкім шығаруымыз дұрыс па? Оқыған жастар, олардан гөрі көбірек тәрбие көрген, алды-артын да тереңірек аңғаратын жастар бір мезгіл олардың ағаттығына сәл-пәл кешірімділікпен қарап, оралымдылық танытсақ артық па?» – деп Жаңылдың өзіне салмақ сала сөйлеуге тырыстым. Жаңыл хатында: «Ақжазыққа, құрбымның үйіне келіп отырғанымда, әжем жаман дауыспен айқайлап жылап келіп, бас салғанда денем түршігіп кетіп, «мені Құдай алған жоқ» дегенім рас», – деп жазыпты. Мен бұған да өз пікірімді білдіре кетуді жөн көрдім. «Әжеңіздің жылап келіп, көріспек болғаны сізді қатты шошытқан екен. Жастар үшін бұл үйлесімсіз, тұрпайы дәстүр көрінуі мүмкін. Бірақ әжеңіз өзінің сағынышын дәл осындай жолмен білдіруді орынсыз болған оғаш қылық деп санамайды. Сіз ол кісінің көптен көрмей, жылап келіп, мауқын басу ойымен көріспек болғанын қабыл алмай ренжісеңіз, ол кісі көптен көрмей, сағынып келгенде туған қызым түсін суытып, кеудемнен итерді деп ренжіді. Шынтуайттап келгенде, әжеңіздің сізге өкпелеуге сізден гөрі қақысы көп. Ол кісінің қарттығы, жасының үлкендігі үшін де біраз нәрсені кешіруге болмай ма?» – дедім. «Редакцияға газеттегі мақалаға байланысты жиырмадан аса хат түсті. Солардың барлығының пікірі – қандай жағдай болғанда да әжеңізді тастап кетуіңізді құп көрмейтіні. Сөз соңында айтарым: көңіл кірін сілкіп тастаңыз. Өз басым сіздің әжеңіздің қолына қайтып келгеніңізге шын жүректен қуандым. Енді сіздің арыңыз таза, жұрт бетіне ешбір ұялмай, тура қарап, шаттанып жүруге хақыңыз бар деп ойлаймын. Солай болуға тиіс те», – деп аяқтадым жауабымды. Содан соң оны машинкаға бастырып, Жаңылдың хаты мен өз жауабымды Ағзамға көрсеттім. Ол кісі екеуін де мұқият оқып шығып, «сен мұны поштамен жібермей-ақ қой, екеуін де сәл ықшамдап, «Жазылған жайға қайта ораламыз» деген айдармен газетімізде жариялайық. Сонда әңгіменің немен аяқталғаны бір жағынан қалың оқушыларымызға мәлім болады, екіншіден, «Адасқанның айыбы жоқ, қайтып үйірін тапқан соң» дегендей-ақ, Жаңылды да жұрт алдында ақтап аламыз, ағартамыз», – деді. Сөйтіп, материалдар қазір терілуге кетті. Бірер күнде газетке шығады, – дедім мен.

	Біз бұл кезде Майраның үйінің алдында тұрғанбыз. Майра кенет сағатына үңілді де:

	– Ой, түнгі бір болғанын білмей қалыппыз ғой. Папам ұрсатын болды. Мен келмей, ол кісінің ұйықтамайтын әдеті, – деді. – Ал ертеңге дейін! Редакцияға өзім телефон соғамын. Әзірге! – деп, менімен асығыс қоштасып, баспалдақпен жоғары қарай жүгіре жөнелді.

	Мен үйдің алдында азырақ бөгеліп тұрып қалдым. Жоғары қарап едім, үшінші қабатта ғана жарқырап шам жанып тұр екен. Майраның: «Мен келмей, папам ұйықтамайды» деген сөздері құлағымда әлі тұр. «Үшінші курстың сары-ауыз студентіне бола, анадай үлкен қызметтегі адамның түн ортасына дейін ұйықтамай отыруы қызық-ау... Әділетсіздік-ау» деген ой келді.





14




	Күнделіктегі жазулардан:

	«Газетте күн сайын дерлік бас мақала шығады. Маған олардың жазылуы оншалықты қиын емес сияқты көрінеді (әлде, өзім әлі жазбағандықтан ба?), ал қаламақысы – көтеріңкілеу. Оларды жазу – негізінен бөлім меңгерушілеріне жүктелген, әдеби қызметкерлерге анда-санда ғана тапсырылады. Сондықтан да Бөпежан: «бас мақала – майлы жілік» деп әзілдейді.

	Бүгінгі летучкамыз бас мақаланы қалай жазу қажеттігіне арналып өтті (кейде осылай тақырыптық летучкалар өткізіп тұРУ – биылғы жыл басынан бері ғана редакция өміріне енген жаңалық екен). Баяндаманы партия тұрмысы бөлімінің меңгерушісі Мереке жасады. Ол әуелі бас мақаланың рөлі, қоғам өміріне тигізер ықпалы, жанр ретіндегі ерекшеліктері жөнінде айтып алып, «Кезінде Маркс, Энгельс, Ленин жазған бас мақалалар – біздер үшін әрқашан үлгі», – деді.

	Бас мақаланың негізгі түрлері: оперативті, насихаттық, жалпы саяси тақырыптағы бас мақалалар дейтін болсақ, осы соңғысы біздерде аз, тіпті жоқ деуге болады. Кейде әлдеқандай науқандық мәселелерге, жеке тақырыптарға бет арнап, соған орай бас мақала беруді де ескере бермейміз. Тақырып қоюға да олақпыз. Сенбі, жексенбіге арнап берілетін бас мақалаларды ойланбаймыз, жазға қарай мұны да ескеру жөн. Мәселен Ақ айдын су қоймасының жағасында жазда күніне кейде жиырма мыңға дейін шөлмек қалады екен... Еңбекшілердің, мектеп оқушыларының демалыстарын мағыналы, мәнді өткізудің проблемаларына арналған бас мақалалар да керек газетке. Республикалық «Социалистік Қазақстан» газетінен үйренетін жайлар көп. Соның үлгісімен қазір жеке еңбек озаттарына арналған бас мақалалар бере бастадық, мұнымыз – тәуір жаңалық, – деп алып, соңғы екі аптаның ішінде газетте шыққан бас мақалаларға жеке-жеке тоқталып, талдау жасап, пікірлерін айта бастады. «Енді советтер мен қоғамдық ұйымдар жайындағы бас мақала туралы...» – дегенде совет құрылысы бөлімінің меңгерушісі Сақан орнынан қозғалақтап қойып: «Ә, Құдай, сақтай гөр», – деп жұртты ду күлдірді. «Жазып алсаңызшы, кемшіліктеріңізді, Сақа», – деп өзгелер оған әзілдеп жатыр...

	Осыдан кейін басқа бөлім меңгерушілері де сөйлеп, пікірлерін айта бастаған. Жауапты хатшы өз сөзінде кей қызметкерлердің бас мақаланы уақтылы бермейтінін айтты.

	– Бас мақаланың күнілгері жасалған кестесі болсын, – деді редактор. Бөлім меңгерушілеріне сен мына күні бересің деп жазып қою жөн. Екі күн кешіктірсе – одан алып, басқаға беру керек. Мына күні бересің деу – сол күнгі нөмірге салынады деген сөз емес... – Ол кісі бас мақала жөніндегі әңгімені өзі қорытып, тиянақтады: – Басты кемшілігіміз – бас мақалаларда штамп бар, – деді. – Әуелі жалпы пікір айтылады, сонан соң жетістіктер көрсетіледі, сонан соң мынадай олқылықтар да бар деп кетеміз. Іздену аз. Қарадүрсіндік пен трафареттен арыла алмай жүрміз. Тағы бір кемшілік – жазылу стилінде. Оқығанда тіл сүрінеді. Айтылар пікір анық болмайды. Кей жолдастар өздеріне талапты күшейткені жөн. Айтайын деген ойың тұнық, мөлдір болсын. Пікіріңді нақты, ашып айт. Ол үшін алдымен тақырыпты жақсылап меңгеру керек, содан кейін журналистік өнер, тіл шеберлігі кажет.

	Біздерде шығатын бас мақалаларда міндет қою жағы да жетпей жатады. Жалпы айтуға әуестік бар. Ал не істеу керек, соны жіліктеп, ең болмағанда үш-төрт міндетті саралап, көгендеп бермейміз... Сонымен, тоқсан ауыз сөздің тобықтай түйіні ретінде айтарымыз – бас мақала жалпылама, аспанға оқ атқандай болмасын, жетістікті айтсақ та, кемшілікті сөз етсек те, міндеттер қойсақ та – нақтылы адрестері болғаны жөн. Бас мақалада сыналған кемшіліктердің түзетілуін қадағалап, нәтижесін газетте жариялап отыруға тиіспіз...»

	* * *

	«Редакцияда «Ара» журналының аты көпке әйгілі фельетоншысымен кездесу болып өтті. Ол кісі облысқа командировкаға келіпті. Редакторымыз өтініш жасаған соң газеттегі жарты жылда жарияланған фельетондар мен сын-сықақ жанрында жазылған әңгіме, өлеңдерді әдейілеп қарап шығыпты.

	– Жарты жылда бес фельетон, екі сықақ әңгіме, бірнеше мысқыл өлеңдер жариялапсыздар, бұл аз, – деп бастады ол әңгімесін. Содан соң солардың әрқайсысы жайында қысқа ғана пікірлерін айтты. – Мысалы, «Жуан жұдырық» атты фельетонда Жетпісбаевтың өзі сыналып, жебеушілері мен демеушілері аталмайды. «Алтын тісте» фактіні құрғақ тізіп, баяндау басым. «Сен салар да мен салар» қоғам малына қырсыздық туралы екен, бірақ автор орынсыз шұбалаңқылыққа жол беріп алыпты... – деді ол. Содан соң жанр ерекшелігіне, сын объектісін дұрыс табу мәселесіне бірсыпыра тоқталып өтті. Тілге сақ болу, екі ұшты мағына беретін сөздерді абайлап қолдану қажеттігін, сынағанда адамның жұмысындағы, ісіндегі кемшіліктерін айтуға болса да, мүсініндегі мүкістеріне күлуге болмайтынын ескертіп өтті. Орталық баспасөзде көрініп жүрген фельетонның түрлеріне, соңғы уақыттарда жариялана бастаған шолу-фельетондарға назар аударды. – Оларда көшедегі тұрған шамдарды, телефон автоматтарды сындырып кету, мейрамханада дастарқанды шимайлау, тағысын тағы сол сияқты жағымсыз құбылыстар төңірегінде ой өрбітіліп, пікір қозғалады. Осы келтірілген мысалдардың өзі-ақ орайын тауып пайдалана білсе, фельетон жанрының мүмкіндіктері мол екенін көрсетеді, – деді.

	Редакторымыз әйгілі сатирикке әңгімесі үшін алғыс айта отырып: «Мысқыл, әжуа, сын-сықақ, фельетон газетімізде сирек көрінеді, бұларды біз емін-еркін пайдалана алмай келеміз. Бұл – біздің осалдығымыз. Республикалық «Ара» журналының белді қызметкерін редакциямызға шақырып, бүгінгі әңгімені өткізудегі мақсат – фельетон жөнінде кеңірек пікір алысу, осы мәселеге журналистеріміздің назарын аудару еді. Сол мақсатымыз біршама орындалған сияқты», – деді.





15




	Майрамен алғаш күтпеген жерден көшеде ұшырасып қалғанымызға аптадан аса уақыт өтті. Содан бері күнде кездесеміз. Кейде Сара үшеуміз қыдырамыз. Кейде: «Бүгін бізбен серуендеуге Сараның қолы тимейді», – деп, Майра уәделі жерге жалғыз келеді. Содан соң киноға барамыз, немесе паркті, көшелерді аралаймыз, өткен-кеткенді, әр түрлі қызық жайларды еске түсіреміз... Осындай әңгімелермен сағат түнгі он екі болғанын, кейде одан да асып кеткенін аңғармай қаламыз:

	– Сенің үйге кеш қайтқаның ыңғайсыз болып жүрген жоқ па? – деп сұрадым бірде Майрадан.

	– Бұл не? Мені қуғаның ба? – деді Майра маған күлімдей, қадала, секем ала қарап. Өңінен бала сияқты бұртиып, өкпелеуге әзір тұрғандай нышан аңғарылды.

	– Жо-жоқ, – дедім оны ренжітіп алмайын деп, жаңағы сөздерімді жуып-шайып. – Мен тек, жай... папаңнан ыңғайсызданып...

	– Ана жолы, өзіңмен екінші рет кездескен күні сен туралы папама айтқанмын, – деді Майра. – «Өзіңіз газеттегі мақаласын оқып мақтаған жігіт университет жатақханасында менімен көрші бөлмеде тұрған, ойламаған жерден кездесіп, әңгімелесіп жүріп қалдық дегем. Бұдан былай кейде кешігіп келгендей болсам, мені күтіп, алаңдамаңыз, ұйықтай беріңіз. Кілт қалтамда болады, есікті өзім ашып кіремін», – деп ескерткем... Әне, көрдің бе, біздің үйдің терезесінде жарық жоқ, ол – папам мен мамам жайбарақат, алаңсыз ұйықтап жатыр деген сөз, – деп күлді...

	Бүгін Майра әдеттегісіндей редакцияға телефон соққан жоқ. Түс ауа Бөпежан екеуміз отырған бөлмеге:

	«Рұқсат па? – деп, біздермен күлімдей амандасып, кіріп келді. Майраның келуі – мен үшін күтпеген жағдай еді. Үстінде – бұрын мен көрмеген, өзіне құйып қойғандай жарасатын тоқыма көкшіл көйлек, қолында былғарыдан жасалған, бауын иығына аса салған әдемі сумка, даладан келгендікі ме, екі бетіне қан теуіп, өңі бұрынғысынан да шырайланып кеткендей. Майра кіріп келгенде, әншейінде өзге талай адамдар келіп-кетіп жатқанында былқ етпей, маңғазданып отыратын Бөпежанның өзі елпектеп, таңырқап, абыржып қалғандай көрінді маған.

	– Хош келіпсіз. Жоғары шығыңыз. Мына орындыққа отырыңыз, – деп бәйек болды да қалды.

	– Рақмет, – деді Майра Бөпежан нұсқаған орындыққа сыпайы ғана тізе бүгіп. Өзі бөлменің ішін, менің есікке таяулау отырған орнымды қызықтай қарап, шолып өтті.

	– Қателеспесем, сіз бен біз университетті өткен жылы қатар бітірген болуымыз керек, – деді Бөпежан Майраға күлімдей қарап, күмбірлеген жағымды үнмен сыр тарта сөйлеп.

	– Иә. Сіздің де жүзіңіз маған таныс.

	– Мен журналистика бөлімшесін бітірдім. Ал сіз, қателеспесем, тарих факультетінде оқыдыңыз. – Маған Бөпежанның даусы да, сөйлеу мәнері де аяқ астынан жібектей есіліп, мүлде өзгеріп кеткендей көрінді.

	– Қателескен жоқсыз, – деді Майра.

	– Менің есімім – Бөпежан. Ал сіздің есіміңіз?

	– Майра.

	– Өте жақсы... Ал енді келген шаруаңыз дегендей...

	– Ешқандай шаруамен келген жоқпын, – деді Майра. – Тұстарыңыздан өтіп бара жаттым да, Бақыт, сенің отырған кабинетіңді көріп, өзіңмен бір ауыз сөйлесе кетейін деп бұрылған едім. Мүмкін болса мені кішкене шығарып салсаң... – деп маған қарады.

	Майра орындығынан көтеріле бергенде, мен де лып етіп орнымнан тұрдым. Осы сәтте Бөпежанның жүзінен манағыдан да бетер таңырқау белгісін аңғарғандай болдым.

	– Сау болыңыз, – деді Майра.

	– Сау болыңыз, – деді Бөпежан.

	– Мені келеді деп күтпеген бе едің? – деді Майра баспалдақпен төмен түсіп келе жатқанымызда.

	– Күткен жоқ едім, – деп шынымды айттым.

	– Мен сені театрға шақыра келдім, – деді ол. – Бүгін Анна Германның концерті ғой. Кешкі сағат жетіде біздің үйдің жанына кел, бірге барып, әндерін тыңдап қайтайық.

	– Рақмет! Мынауың тамаша болды, – дедім қуанып. – Шынымды айтсам, бүгінгі концертке сені өзім шақырғым келген еді, бірақ билетке қолым жетпеді...

	Майраны шығарып салып, кабинетке қайтып келсем, Бөпежан бір түрлі сызданыңқырап отыр екен.

	– Жаңағы Майра облыстық атқару комитетіндегі Сәкеңнің қызы ғой?

	– Иә.

	– Сен ол кісілермен туысқан ба едің?

	– Жоқ.

	– Ендеше Майра сені қайдан біледі?

	– Университеттен таныспыз.

	– Бірнеше күннен бергі телефон соғып жүрген...

	– Иә, осы Майра, – дедім оның сөзінің аяғын тоспай.

	– Ім-м... Иә... – деді Бөпежан ыңыранып, ойланып қалғандай болып. – Қазақта әлгі «Үндемегеннен үйдей бәле шығады» деген мақал бар еді ғой. Сен өзің шаруаның бәрін үндемей жүріп-ақ тындыратын, бала емес, бәле болып шықпасаң не ғылсын? – деп қағыта әзілдеп, зорлана езу тартып күлді.

	Бөпежан өңінің қазіргі құбылысы мен үнінен өзіме деген әлдеқандай қыжылды анық аңғарғандай болдым. Мұнысына әуелі таңырқасам да, ізінше оның жаңа ғана Майрамен сөйлескендегі жібектей есілген қоңыр даусын, Майра екеуміз шығып бара жатқанымызда соңымыздан дағдара қарап отырып қалғанын есіме алдым. Майраның оған емес, маған келгенін, оның пейілдене сөйлеспек болған ниетін құп көрмегендей қалып танытып, қойған сұрақтарына қысқа-қысқа жауап қайырып, менімен асығыстау шығып кеткенін кешіре алмай отырған сияқты. Бөпежанның бірде өзі туралы: «Әкем ауылда басқарма болғандықтан ба, ешкімнен қағажу көрмей, тентектеу болып өстім. Мұғаліміміз де қолпаштап, бетімнен кақпайды. Сабақты тәуір оқимын. Екінші сыныпта мені староста сайлады. Қолымда солқылдақ темір сызғыш, балаларды шетінен ұрамын тарсылдатып. Өзімнің айтқаныма көндіремін. Мектепті медальмен бітірдім», – деген сөздері есіме түсті. Оның өзіне сенімділігінің, менмендігінің, өзгелерді билеп-төстеуге әзір тұратынының сыры осында екен-ау деген ой келген сонда. Балалықта біткен мінез есейгенде де қалмайтын болса керек, сірә. Бөпежанның осыдан көп жыл бұрынғы, мектептегі, балаларды тарсылдатып сабап жүрген кезі көзіме елестеп өтті. Бірақ бүгінде бала емеспіз, қол жұмсауға болмайды. Сондықтан да маған деген қыжылын мінезімен, сөздерімен танытып отыр...

	Кешкісін редакциядан шығып, қонақ үйге қайтып келе жатқанымда, Бөпежанның манағы: «Сен өзің шаруаның бәрін үндемей жүріп-ақ тындыратын, бала емес, бәле болып шықпасаң не ғылсын?» – деген сөздері құлағымнан кетпей қойды. Онымен не айтқысы келді? Неге меңзейді? Үндемей жүріп, үлкен қызметтегі адамның қызына тор құрып жүрсің дегені ме? Ондай ниет менде жоқ қой. Рас, Майра екеуміздің арамыздағы қарым-қатынастың байыбына бара алмай, өзімнің де басым қататын кездерім болады кейде. Ең әуелі арамызда аз да болса жас айырмасы бар екенін жоққа шығаруға болмас, сірә. Майра университетті менен үш жыл бұрын бітіріп отыр, бірақ оның оқуға мектеп қабырғасынан шыққан бойда, ал өзімнің екі жыл жұмыс істеп келіп түскенімді ескерсек, менен – бір, әрі кеткенде екі жас қана үлкендігі бар екендігін шамалауға болады. Бірақ мәселе мұнда да емес, әрине (көңілдері жарасып, отбасы құрғысы келгендерге мұншалықты жас айырмашылығының бөгет бола алмайтынын көріп жүрміз ғой өмірден). Мәселе – біздердің арамызда осы уақытқа дейін шынайы достықтың шеңберінен асатындай, Бөпежан меңзеген тұспалға тұздық болатындай бөгде әңгіменің болмағандығында еді. Рас, кейде сағат он екіде, немесе бірде Майрамен қоштасып тұрып, жай ғана достық, жолдастық үшін кездесуіміз бен қыдыруымыз тым жиілеп, кешеуілдеп кеткен жоқ па деген сұрақтың қылаң беретін кездері болатын. Қонақ үйдегі кезекші татар әйел де: «Яш жігіт, қизлар билян күндә-күндә күп ерергә, күп сүюшип юрергә ярамы бит», – деп ренжи сөйлеп, есік ашқан ғұрлы күңкілдеп, құлағымның етін жеп бітеді. Кешігуімнің себебін оған қалай түсіндірудің ретін таппаймын да, үндеместен тезірек өз бөлмеме өтіп кетемін. Жиілеп кеткен осы кездесулеріміз жайында Майраның не ойлайтынын қайдам (қыздардың сырын түсіну қиын ғой). Егер оған әке-шешесі немесе мен... осындай сұрақ қойсам, не деп жауап берер еді деген ой жылт етіп сөнеді кейде...

	Қонақ үйге келген соң буфеттен асығыс шай іштім де, театрға жинала бастадым. Туфлиімнің шаңын сүртіп, крем жағып, шөткелеп жалтыраттым. Шалбарымды үтіктедім. Шамаданнан біраздан бері киілмеген, ең тәуір деген ақ жейдемді алып шыққанмын, соны апыл-ғұпыл үтіктеймін деп, жағасын сап-сары қылып оңдырмай күйдіріп алдым. Әрі-бері уқалап, сулап тазартып, кетірмек болған әрекетімнен түк шықпады. Қырсыққанда жуылып дайын тұрған, театрға лайық өзге жейдем жоқ еді. Үстімдегі жұмысқа киіп жүрген көк жейдемді місе тұтуыма тура келді. Сағатыма қарасам – уақыт болып қалған екен. Жүгіре басып, сыртқа шықтым.

	Майра уәделескеніміздей-ақ, мені үйінің жанында тосып тұр екен. Үстінде өзіне сондай жарасатын, белінде белбеуі, кеудесінде – төс қалталары, иығында – погоны, жалтыраған түймелері бар аппақ көйлек, қолында – жылт-жылт етіп көзді арбайтын сарғыш матадан тігілген, бау орнына алтын жалатқан сап-сары шынжыр таққан театрға ұстайтын кішкентай сөмке, аяғында – біз өкше аппақ туфли. Мен уәделескен уақытымнан бес минут кешігіп келгеніме кешірім сұрадым...

	– Бүгін күні бойы шаруамның бәрі шатқаяқтап қырынан келіп, жолым болмай-ақ жүр, – дедім Майраға. – Таңертең ұйықтап қалып, жұмысқа кешіктім. Кеше ғана күндіз өз көзімше макетке салынған мақалам, кешкісін ресми материалдар көп түскендіктен, газеттің бүгінгі санынан алынып қалыпты... Жаңа ғана, асығып үтіктеймін деп, театрға кимек болған ақ жейдемнің жағасын сап-сары қылып күйдіріп алдым. Соның кесірінен... мінеки... ақырында – өзіңмен кездесуге кешігіп келдім.

	Майра менің сөзімді сабырлылықпен тыңдап, абыржыған түріме қарап, езу тартты.

	– Кейде адамның жолы әуелі болмай-болмай келіп, артынан бола салады, – деді мені жұбатқандай болып, әлдеқандай астарлы, жұмбақтау үнмен. – Сен абыржыма... Уақыт әлі жеткілікті, театрға үлгіреміз... Жүр, жайлап аяңдай берейік.

	Театрда Майра мені өзі тұрғылас бірнеше қыз-жігіттермен таныстырды. Бәрінің киімі шетінен сіресіп, қатып тұр. Дүкенде жоқ асылды бұлар қайдан іздеп тауып киеді деп ойлаймын. Олардың жанында тұрып, өзімнің иі түсіңкіреген арзан қолдау костюмімнен, театрға лайықсыз жейдемнен, галстугімнен, аяғымдағы табаны жұқарып, тесілуге айналған соң етікшіге апарып қалыңдау ұлтан және темірден нәл қақтырып алған, крем жағып жалтыратқан сиықсыздау туфлиімнен ыңғайсызданып біттім. Біраздан бері бітіспес күрес ашып, маңайыма жолатқым келмей жүрген ұялшақтық атты кесел байқатпай келіп бас салып, аяқ-қолымды бұғаулап, қайтадан тұтқынға алғандай. «Сен менің құрығымнан құтыламын деп ойлап па едің, оның бекер әурешілік!» – деп ішек-сілесі қата, рақаттана, айызы қана күліп, мазақ еткендей. Мен бір-бірімен қуана кездесіп, әзілдей сөйлесіп, мәз болысқан Майра мен жолдастарының жанында бірге тұрғаным ғана болмаса, өзімді олардан мүлде бөлек, бөтен, жалғыз сезіндім. Осы сезімнен Майра екеуіміз алдыңғы жаққа ілгерілеп барып, төртінші қатардың орта шеніндегі орнымызды тауып отырған соң да арыла алмадым. Концерт басталып, сахнаға Анна Герман шығып, залдағы жұртқа тап-таза орыс тілінде: «Қайырлы кеш, қымбатты достар!» – деп күлімдей тіл қатып, өз Отаны Польша болса да, Кеңес Одағын екінші Отаны санайтынын, жастық шағының біраз жылдары Кеңес елінде өткенін, сондықтан кеңес адамдарымен әрдайым шаттана кездесетінін айтып, қысқа ғана кіріспе сөз сөйлеп, табиғат-ана адам баласына ілуде бір жомарттығы ұстап, пейілі түскенде сыйға тартатын сиқырлы ғажап даусымен сызылтып ән бастағанда ғана жаңағы өгейсу, жалғыздық сезімінен арылғандай болдым. Бүкіл зал, осындағы мыңға жуық адамның бәрі қазір тіршіліктің қоңыр күйбеңін, өзге жайларды түгел ұмытып, «құлақтан кіріп бойды алған» әсем әнге елітіп, сілтідей тынып, бір ғана әуенмен тербеліп, бір ғана күйге бөленіп, жалғыз сезімнің, жалғыз тілектің үстінде отырғандай. Әсем ән адамдардың арасындағы көзге көрінбейтін тоғандардың барлығын быт-шыт етіп талқандап, жұртты өзара жақындастыра алатыны қандай жақсы деген ой келді. Дүние кенет кеңейіп, түрленіп, гүлденіп сала бергендей.

	Анна Герман өзінің орысша салған әндерімен де, өз өмірі, өнерге қалай келгені жайындағы қысқа-қысқа күлдіргі әңгімелерімен де залды еріксіз баурап алды. Әсіресе өзінің бойының тым биіктігін өзі әзіл-күлкіге айналдыра отырып айтқан әңгімелері әншінің аса үлкен ақыл-парасатын, ешқашан еңсесі түсіп мойымайтынын, өмірде кездесетін қиындықтарды жеңе білетін асыл қасиетін анық аңғартқандай екен-ау...

	* * *

	Театрдан шыққан соң Майра екеуміз үйге қайтуға асықпай, әдеттегідей қала көшелерін аралап, тағы да ұзақ қыдырыстадық. Қаланың үстін қымтап алған түн қараңғылығын көшедегі шамдардың жарығы үркітіп тұр. Манағыдай емес, ауа едәуір салқын тартыпты. Әйткенмен рақат-ақ, жұтқан сайын денеңді сергітіп, сарайыңды аша түсетіндей. Үстімдегі пенжагімді шешіп, Майраның иығына жаптым.

	– Өзің тоңып қаларсың.

	– Тоңбаймын...

	Майра бүгін айрықша көңілдене, ашыла сөйлеп, өзінің болашаққа құрған жоспарын: алдағы күзде аспирантураға түсіп оқығысы келетінін айтты. Ол ниеті жүзеге асса тағы да үш жылға Алматыға, немесе Мәскеуге сапар шекпекші. Көзінің майын тауысып, қайтадан кітапханалардың оқу залдарында отырмақшы, тарихтың терең қатпарларына, сырларына үңілмекші.

	– Оқу әлі жалықтырған жоқ па? – деп сұрадым одан.

	– Институттың беделді оқытушысы боламын десең тоқырап қалмауға тиіссің. Біліміңді тереңдете беруге міндеттісің. Осы тұрғыдан алғанда аспирантураның берері көп қой, – деді ол.

	– Өз басым университетті бітірсем, одан ары біреу жетелеп, біреу шыбықпен айдаса да оқымас едім.

	Майра менің бұл сөздеріме күлді. Содан соң:

	– Әрине, журналистер үшін аспирантураға түсудің қажеттігі жоқ шығар, сірә, – деп менімен келіскендей сыңай танытты.

	– Егер институтқа сабақ берсең, онда әңгіме басқа. Мәселен, Мәскеудің жоғарғы оқу орындарында ғылыми лауазымы жоқ адам оқытушы деген атақты иемдене алмайды. Ал бізде кандидаттық диссертация қорғамай-ақ аға оқытушы атанып жүргендер көп... Бірақ Мәскеудің үлгісі, ондағы тәртіп бірте-бірте біздерге де жетеді деп ойлаймын...

	Мен тағы бір сөздің орайы келгенде Майраға: «Бүгінгі таныстырған жолдастарың шетінен тамаша жігіттер екен», – деген пікірімді айттым.

	– Несімен тамаша?

	– Қалай десем екен... талғаммен киінеді, өздерін еркін ұстайды, мәдениетті.

	– Адамдардың сыртқы түрі кейде алдамшы келеді, – деді Майра әлденеге ойланып. – Ал мәдениеттілік деген алдымен адамның киімінен емес, ішкі жан дүниесінен аңғарылуға тиіс қой.

	– Бұлардың бірі екіншісін жоққа шығармайды емес пе?

	– Таласпаймын, – деді Майра. – Чеховтың: адамның киімі де, жаны да сұлу болуға тиіс дегенін кім білмейді. Алайда мен танитын кейбір жастарға киімнің ең тәуірін таңдап кию титтей де қиындыққа түспейді. Бұған олардың өздерінің емес, әке-шешесінің бастары көбірек ауырады...

	Біз бұл кезде Майраның үйінің подъезінде тұрған едік. Сыртқы есіктің әйнегінен даладағы шам жарығы шамалап болса да түсіп түр. Қолымдағы сағатыма елеусіздеу көз салған едім: түнгі он екіден асып кетіпті. Бірнеше күннен бері сөйлесе-сөйлесе әңгіменің бәрін тауысып алғандай, енді үндемей қалғанбыз. Қонақ үйдегі есік ашатын татар әйел кеш келдің деп тағы да бұрқылдайтын болды-ау деген ой жүгіріп өтті. Майраның әзір үйге қайтуға асығатындай сыңайы байқалмайды. Маған күлімдей көз тастап, тағы бір нәрсе деуімді тосатындай... Кенет:

	– Осы біздің арамыздағы қатынас жайлы не ойлайсың, Майра? – деген өзімнің сөздерім бөтен біреу айтқандай, тым-тым алыстан талып естілгендей болды өзіме.

	– Оны... алдымен... мен айтсын дейсің бе? – деді Майра. Оның сыңғырлаған үні де құлағыма алыстан үзіліп-үзіліп талықсып жеткендей естілді. Еріндері сәл ашылып кетіпті. Көздері әдеттегісінен үлкен әрі түпсіз түңғиық, терең болып елестеді. Дем алысы жиілей түскен, кеудесінің көтеріліп, басылғаны анық аңғарылады. Маған қарай сәл ұмсына түскен қалпында, менен көз алмай қадала қарайды. Егер тұрған жеріміз жарығырақ болса, оның жанарынан ішкі жан толқыныстарын да аңғарар ма едім? Майраның жаңағы айтқан астарлы сөздерінің мағынасы ыстық жалынымен шарпып өтті. Үлкейіп кеткен қара көздері одан әрі еш нәрсені ойлауыма ерік бермей, алды-артыма қаратпай, тұңғиығына тартып әкетіп бара жатқанын ғана білемін. Келесі сәтте гүлдей үлбіреген жұп-жұмсақ ерінге ернім тиді. Бұл – менің өзім өз болғалы өмірімде тұңғыш рет қыздың ернінен сүюім еді. Ыстық деміміз араласып, құшағымыз ажырамай, өң мен түстің арасындағыдай естанды халде қанша тұрғанымызды өлтірсеңіздер де айта алмас едім... Майраны құшағымнан босатқан сәттегі аңғарғаным: оның алғысқа толы бақытты жанары, «рақмет» деп сыбырлаған сөзі, саусақтарымен шашын түзеп, құлағындағы сырғасын шешіп алып, кішкене сумкасына салғаны. «Сырғасын неге шешеді?» – деген ой жылт етіп сөнген. Оны қазбалап жатуға зауқым болмаған-ды. Тұла бойымды ыстық толқын ұрғылап, «ол мені сүйеді» деген бір ғана ой масайрата дабыл қағып, мас қылғандай... өзге ойлардың барлығын ысырып тастағандай...

	Мен дәл осы қазіргі сәттен бастап Майра екеуміздің арамыздағы карым-қатынастың енді мүлде өзгеріп, жаңа түрге енгенін анық сездім. Бұрынғы жүректі толқытқанмен, мағынасы түсінікті бола бермейтін күңгірт сезімдер барынша айқындалған. Осының өзі түсімде емес, өңімде екендігіне, мынау алдымда тұрған қыздың енді мен үшін бейтарап жан еместігіне көзімді жеткізе түскім келгендей болып, оны қайтадан құшағыма тартып, ернінен ұзақ-ұзақ сүйдім. Осылайша шала мас күйде қанша тұрғанымыз есімде жоқ.

	Есімде бары: түннің бір уақытында ғана Майраның: «Ал ертеңге дейін», – деп менімен қоштаса бастағаны, қоштасып алып, қимағандай болып, тағы бөгелгені... Мойнымнан құшақтап, ернімнен өзі сүйгені, сонан соң қайта қоштасқаны...

	* * *

	Ертеңінде күні бойы кешегі оқиғаларды қайта-қайта есіме алып, Майра туралы ойланумен болдым. Өткен түндегі алып ұшқан ыстық сезімдер бүгін едәуір сабасына түсіп, саябыр тартқандай. Миымның ішіне қай уақытта кіріп кеткенін өзім де аңғармай қалған әлдеқандай салқын қанды сарапшы тез тұтанатын лап етпе сезімнің ғана жетегінде кетіп қалмай, сабыр етуге, болған оқиғаларды дұрыстап ой елегінен өткізуге шақыратындай. «Иә, мұның өзі қалай болды?.. Қалайша тез?.. «Махаббат» деген, өмір бойы қиялдап келе жатқан киелі сезім осы ма? Ғұмырлыққа деп қол созып, аңсаған асыл бейнемнің (о ғажап!) бұрыннан танитын Майра болып шыққаны ма? Рас, бұрынғы Майра мен қазіргі Майра – екі бөлек жандар сияқты. Қазіргі Майра бұрынғыға қарағанда әлдеқайда ыстық, етене жақын. Сонда, университет жатақханасында бұрын бір жыл көрші тұрғанда оған деген жылылықты қалай сезінбегенмін? Екеуміз қайта кездескен аз ғана күнде қалайша тез табысып, жақындасып кеттік? Арамыздағы сезім шынымен-ақ сүйіспеншілік пе?» – деген сияқты сан-алуан сұрақтар үсті-үстіне кимелеп келіп, маза бермей, көлбең қағады. Миымның ішіне кіріп кетіп, шықпай қойған манағы салқын қанды қызылкөз сарапшы күмән шоғын одан әрі үрлей түседі: «Жарайды, Майра сені сүйеді делік, бірақ сен өзің оны сүйесің бе?» – деп бұлтаруға болмайтын сауал тастап, соған айқын жауап сұрайды. Әсіресе мені әрі-сәрі күйге түсіріп, қинаған жайт – өзімнің ол сауалға «иә» деп жауап беруге әзір еместігімді таңырқай сезінуім еді.

	Майра екеуміздің арамыздағы қарым-қатынас пен басымыздағы хал-күйдің шындығына жету үшін өзімнің ол туралы бар білетінімді, жақында ғана ойда жоқта ұшырасып қалғалы (ғажап жері – содан бері не бары екі аптадай ғана емес, екі жыл уақыт өткендей көрінгендігі еді) арамызда болған әңгімелерді қайтадан еске алып, ой елегінен өткізуге тырыстым.

	Иә, Майра туралы не білемін? Шынтуайттап келгенде, ол жайында түйгенім оншалықты көп емес қой. Менің анық білетінім – оның кескін-келбетінің келісті қыз екендігі, кішкентай күнінен бастап-ақ аузынан шыққан әрбір тілегі айна-қатесіз орындалып, өмірден қиындық та, қағажу да көрмей, еркін, ерке өскені. Майраның айтқан көп-көп әңгімелерінің ішінде мені әсіресе қайран қалдырғандары: кішкентай күнінде бір кітаптан ыстық елдерде өсетін банан туралы оқып біліп, әке-шешесіне соны тауып беріңдер деп қиғылық салғаны және одан да кереметі – арада апта өтпей-ақ әлгі тілегінің орындалғаны (ал мен болсам, шынын айтқанда, бананның суретін кітаптан ғана тамашалағаным болмаса, дәмін әлі татқан емеспін); алтыншы сыныпты бітірген жылы әкесіне: «Мәскеуге апар», – деп қолқа салғаны, сол жазда ол тілегінің де жүзеге асқаны (қызмет істеп, қалтама тиын-тебен түссе, мүмкіндік туса Мәскеуді көріп қайту – алғашқы кезекте іске асырсам дейтін бала кезімнен менің де көкейіме ұялаған армандарымның бірі болатын); Майраның туған күнінің, ол шыр етіп дүниеге келген кезінен бастап жылма-жыл өз отбасыларының ең қуанышты мерекелерінің бірі ретінде тойланып келе жатқаны (өз басым туған күнді атап өту дегенді студент болғалы ғана біліп жүрмін), тағысын тағы осындай жайлар еді. Кейде ойлаймын: Майра екеуміздің бір-бірімізге деген ынта-ықыласымыздың арта түсуіне себеп болып жүрген жайт – екеуміздің мүлде екі бөлек ортада, екі бөлек жағдайда өскеніміз емес пе екен деп. Мен үшін, мәселен, Майраның мерейлі әке мен мейірімді шешенің, өзге де жанашыр ағайын-туыстың мейірім-шуағына бөленіп өскені, тапшылық, жоқшылық, қиындық деген ұғымдармен таныс еместігі таңсық болып көрінсе, Майра да менің интернат өмірінен шерткен әңгімелерімді қызыға, көңіл қоя тыңдайтын еді.

	Кейде Майра екеуміздің бала кезімізді көз алдыма елестетіп, кереғар суреттерге еріксіз таңырқап қалатынмын. Әкесінен жастай жетім қалған, ап-арық, әлжуаз қара бала; үстіне киген киімі де өзінің жүдеу өңіне сай арзанқол, қонымсыз, әрсіздеу; оған аштан өлтірмей, көштен қалдырмай түлкі құрсақ етіп қана тамақ беретін интернат (бұл – мен). Өмірде қарны тойып тамақ іше бермейтін балалар болатынынан бейхабар, не кием, не ішемін демей, гүл-гүл жайнап, бұла болып өсіп келе жатқан ерке қыз (бұл – Майра).

	Әсіресе өз өмірімдегі мынадай бір оқиға ұмытылар ма, сірә?! Алтыншы сыныпты бітірген жылымыз. Интернаттағы үлкендеу балалар қыста жағатын отынымыз – сексеуіл дайындауға жұмысқа жіберілді де, кішірек балалар үйді-үйлеріне тарап жатты. Мен де өзім құралпы балалармен бірге үйге қайтуға асыққанмын. Кей оқушыларды (интернаттағы балалардың бәрі – тағдырын соғыс тәлкек еткен жетімдер ғой) ауылдағы туған-туысқандары, шешелері немесе солардың табыстап, тапсырып жіберген адамдары келіп, әкетіп жатты. Бірақ маған келген де, мені сұраған да адам болмады. Кешікпей-ақ сопайып жалғыз қалдым. Бір-ақ күнде құлазып, босап қалған бөлме ішінде жалғыздан-жалғыз дөңбекшіп, елегізіп, ұйықтай алмай жатып қыстығып, жылап та алдым. Таңертең біреу келіп қала ма деп, тағы біраз елеңдей тосқанмын. Ешкім келер болмады. Содан соң бұрын істемеген тосын іске бел байладым: жақын маңдағы разъезге дейін жаяу барып, жүк таситын пойыздардың біріне отырып, үйге өзім-ақ жетпек болдым. «Иә, уақыт оздырмай, осы қазір-ақ, ертерек шығып кетсем бір сағатта разъезге жетем, одан әрі кешке дейін ыңғайы келген пойыздардың біріне отырып, үйге жетудің де сәті түсер...» Осылай ойға беріліп тұрғанымда: «Қамбарбаев! – деген «кәстеләнші» апайдың даусын естідім.

	– Сен, немене, үйіңе қайтқалы тұрсың ба? Онда үстіңдегі киімдерің мен төсек-орныңды өткізіп кет». Мен бөлмеге қайтып келіп, босап қалған төсектердің бірінің басында ілулі тұрған (балалардан қалса керек), тізесі мен балағы жыртылған ескі шалбарды тауып киіп, үстімдегі бар киімді төсеніш орныммен қоса түк қалдырмай, тізім бойынша өткіздім де, шалбардың жырымдалған балағын жұртқа көрсетуден ұялып, түріп алып, жалаң аяқ, жалаң бас, мәйке, көйлексіз, разъезге қарай жаяу тарттым. Содан жұрт көзіне түсуден жалтарып, жылыстап жүріп, күні бойы нәр татпай, шаршап-шалдығып, қараңғы түсе өз үйіме әрең жеткенім есімде... Үйге келсем, мамам ауырып, ыстығы көтеріліп, жатып қалыпты. Менің түрімді көргенде, қатты қамығып, жылап жіберді... (Сол оқиғадан соң біразға дейін түсімде өзімді адамдардың ортасында әрдайым тұттай жалаңаш күйде көріп, ұяттан өртеніп, кірерге жер таппай, шошып оянатын болып жүрдім). Майра болса алтыншы класты бітірген жылы әкесімен бірге Мәскеуге барып, сәулетті қонақ үйде жатып, астананы аралап, сайрандап қайтты ғой... Коньки тебуді алғаш қалай үйренгенім де әлі күнге дейін көз алдымда. Интернаттағы ең үлкен үшінші бөлмеде жиырма шақты бала жататынбыз. Сол балалар кезектесіп тебетін, «снегурочка» деп аталатын, аяққа жіппен шандып байлайтын, қайқы тұмсық екі жұп қана коньки бар-ды. Олар көбіне ересек балалардың аяғынан түспейтін. Біз сияқты майда балаларға анда-санда ғана бір тиіп қалатын. Қар көксоқталанып қатып жатқанда, сол конькиді аяғымызға кезек-кезек байлап алып, интернатты айнала жүгіріп, бір жығылып, бір тұрып, ақырында құламай тебетін халге де жеткенбіз. Үлкен-үлкен қалаларда теп-тегіс, көкпеңбек «мұз айдыны» дегендердің болатынын, оларда үстеріне жарасымды спорт костюмдерін, аяқтарына күнге шағылысқан үшкір тұмсық аппақ конькилері біздікі сияқты жіппен шандылып емес, шегемен қағылып, тастай етіліп бекітілген арнайы бәтіңке киіп алған, «маңдайларының бағы бар» балалар мен қыздардың неше түрлі өнер көрсете жұлдыздай ағып зымырап жүретінін, кейде әлгіндей өнерлі балалардың мәнерлеп сырғанаудан арнайы жарыстары өткізілетінін әлдекімдерден еститін едік; сол естіген әңгімелерімізді бір-бірімізге ертегі-жырдай етіп айтып, тәнті болатынбыз; ауылды, ауданды жерде арнайы мұз айдындары неге жасалмайды, әлгіндей жарыстар неге өткізілмейді деп өкінер едік. (Қызық-ау, сол күндерде ойладым ба: кейін есейіп, студент болған шағымда кіп-кішкентай кезінен бастап мәнерлеп сырғанаудың небір тамаша әдістерін арнаулы үйірмеге қатыса жүріп арнаулы білімі, дайындығы бар ұстаздан үйренген қала мектептері арасындағы жарыста жүлделі орынға ие болған Майра сияқты қызбенен достасамын деп). Осындай жайларды қазбалап ойланған сайын Майра екеуіміздің арамыздағы аспан мен жердей айырма айқындала түсті. Мен оның бақытты балалық шағына қызыға қарасам да, қызғанған жоқпын. «Егер әкем тірі болса, ауылда емес, қалада тұрсақ, мен де солай өспес пе едім?» деген тәтті қиял ғана көңіліме жұқалаң мұң қабыздатып, бір сәтке өзінің жұмсақ қанатымен желпіп өтті. Біздің балалық кезіміздегідей емес, қазір арнаулы мұз айдындарын аудан орталықтарынан, қайсыбір селолардан да көруге болатынын біздердің қолымыз жетпей арман болған «бәтіңкеге бекітілген» неше түрлі конькилердің кей уақытта енді село дүкендеріне де түсе бастағанын ризалықпен еске алдым. Интернатта оқып жүргенде: «Мейлі, үстіміздегі интернаттың тегін беретін киімі – әке-шешесі бар балалардың үстіндегідей емес, арзанқол, жұпыны, өңсіздеу-ақ болсын, тамақты да таңдап ішіп шекеміз шылқып жүрмей-ақ қояйық, бірақ бұлар – ең басты, шешуші маңызы бар нәрселер емес қой. Ең бастысы – оқу, білім алу. Бұл жөнінен біз өзімізді әке-шешесі бар, үйлерінде жатып оқитын балалардан ешқандай да кем сезінбейміз. Рас, біз сияқты әкесіз, иә тұлдыр жетім балаларға институт, немесе техникум бітіріп, белгілі мамандық меңгеріп, қызмет істеп, қатарға қосылғанша талай қиындық кездесер-ау. Бірақ оның бәрі шындап келгенде, уақытша, өткінші нәрселер ғой. Ондай қиындықтар қайта адамды шынықтырып, ширатады, көп нәрсеге үйретеді емес пе? Сондықтан, кез келген нәрсенің жаман жағымен қоса жақсы жағы да болатынын естен шығармау ләзім шығар?» – деп ойлағаным есіме түсті. Қызық жері – сондағы ойым әлі күнге өзгермепті. Қайта сол кіп-кішкентай бала күнгі зерделеген жайларымның қаншалықты дұрыс екендігін өмірдің өзі дәлелдеп келе жатқандай екен. Енді аз ғана уақыт шыдасам, оқуымды бітіріп, диплом аламын. Қиындықтың барлығы артта қалады. Одан әрі... одан әрі бала күнімнен қиялдап, арман еткен журналистік қызметке кірісемін... Отбасы құрамын... Кішкене бөпелер дүниеге келеді. Мен оларға өзімдікінен гөрі бақыттырақ балалық шақты сыйға тартамын. Иә... мұның бәрі – келешектің ісі».

	Алып ұшқан қиялға еріп, алдағы жылдарға қарай тым асығыңқырап, озып кеткенімді енді ғана аңғарып, бүгінгі жайларға қайта оралдым. Әлде осы «Махаббат, сүйіспеншілік, ол өзі бізде бар ма, жоқ па?» деген сияқты ойлармен тектен-текке басымды қатырып, әуреленіп жатпай-ақ, тәуекел деп, ұсыныс жасап, Майраға үйленсем қайтер еді деген ой келді кенет. Онда Майраның әке-шешесіне құда түсуге ауылдан кім келер еді? Әрине, мамам ғой, одан басқа кімім бар... Мен станцияда кеңсе сыпырушы болып істейтін, үстінен әр жеріне жамау түсіп, тоза бастаған атам заманғы ескі пүліш пальтосын тастамайтын (күн суықта киетін одан басқа тәуір пальтосы да жоқ-ты) мамам мен бір облысты аузына қаратқан, небір жақсылар мен жайсаңдардың өзі құрақ ұша сыйлап тұратын Сәкеңді көз алдыма қатар елестетіп, мүлде үйлеспейтін суретке еріксіз езу тарттым. Құда, құдағи... Мамам құда түсуге келе қалса абыржып, ретін тауып сөйлесе де алмас-ау... Той өткізетін қаражат жағын былай қойғанда, мамамның құдалыққа киіп келетін жібі түзу киімі де жоқ қой үстінде. Таяудағы бірер жылда үйлену жайлы ойлануға да болмайтынын, оған өзімнің де, мамамның да ешқандай әзір еместігімізді мейлінше анық сездім. Жарайды, әрі-беріден соң мәселе үйленуде де емес, Майра екеуміздің арамыздағы карым-қатынас пен басымыздағы хал-күйде, екеуміздің бір-бірімізді шындап сүйетін, сүймейтінімізде болып отырған жоқ па? Мен өзімнің Майраға деген сезімімнің анық-қанығына жете алмаған соң, мәселеге екінші қырынан келіп көрмек болдым: ал Майра ше? Ол мені сүйе ме? Бұл сұраққа азды-көпті мардымды жауап беру үшін Майраның мінез-құлқын, әдет-дағдыларын, мақсат-мүддесін, осы уақытқа дейінгі өмірде басынан кешірген елеулі оқиғаларын, жігіттерге деген талап-талғамын, тағы басқа көптеген жайттарды білуге тиіспін ғой. Ал мен үшін бұлардың көбі жұмбақ. Менің әзірше бар зерделегенім: шындап сүйетін, сүймейтініне көзім анық жетпесе де, әйтеуір, оған өзімнің ұнайтыным (осы уақытқа дейін күн құрғатпай кездесіп келе жатқанымыз, оның өзіме деген қас-қабағы, ынта-ықыласы, кеше ғана басымыздан кешірген шала мас хал күйіміз бұған ешқандай күмән қалдырмайтындай). Қызық-ау, мектепте жүргенінде, студенттік жылдарында Майраның жүрегінен ыстық орын алған адам болды ма екен, болса ол кім? «Адамдардың сыртына қарап тон пішуге болмайды, қайсыбірінің түрі, киімі әп-әдемі болып, қатып тұрғанымен, сырты – жылтырақ, іші – қалтырақ алдамшы болып келеді», – деген пікірді Майраның өзінің аузынан естіп едім ғой. Мұндай сөзді әлдекімге алаңсыз сеніп, жақсы көріп қалып, артынан соған опық жеген, аузы күйген адам ғана айтуы мүмкін шығар? Менің көз алдыма университет жатақханасында көрші тұрғанымызда біраз уақыт Майраға келіп-кетіп жүрген, ұзын бойлы, әдемілеп мұрт қойған келбетті жігіт елестеп өтті. Сол жігіт пен Майраның арасында нендей оқиғалар болды екен... Жігіттің киім киісі, тәкаппар жүріс-тұрысы, анда-санда жатақханаға таксимен келіп, машинаны тосқызып, тұрғызып қойып, киноға, театрға немесе басқа жаққа Майраны таксиге отырғызып алып кететіні оның жай ғана қатардағы көптің бірі емес, білікті, бақуатты, айтулы отбасынан шыққандығын аңғартатындай еді. Осыған орай Майраның өткендегі: «Мен танитын кейбір жастарға киімнің ең тәуірін таңдап кию титтей де қиындыққа түспейді, бұған олардың өздерінің емес, әке-шешесінің бастары көбірек ауырады», – дегенін еске алдым. Мүмкін ол бұдан бұрын өздерімен терезесі тең, белгілі, беделді, аста-төк, астамшылығы мол отбасыдан шыққан жігітті ұнатып, бірақ кейін одан көңілі қалғандықтан да, енді қазір кіп-кішкентай бала кезінен қиындықты көп көріп өскен маған назар аударып жүрген жоқ па екен деген ой жүгіріп өтті. Жалпы, қалай болған күнде де, ойлана келе сырт қарағанда әңгімешіл, ақ жарқын, ашық мінезді болып көрінетін Майраның сырға мейлінше берік қыз екенін де мойындамасқа лажым қалмады. Оның осы уақытқа дейінгі айтқан көп-көп әңгімелері өмірдегі кейбір күлкілі, оқыс жайлар, өзі білетін адамдардың мінез-құлқы, солардың басынан кешкендері, өзінің оқыған кітабы, көрген киносы, спектакльдері, тағы басқа әр әлуан айтуға және тыңдауға қызықты, бірақ бейтарап мәселелер төңірегінде екен. Енді ғана бағамдап байқағандаймын: ол өзінің жүрек пердесін, жан сырын қашанда болмасын қымтап ұстап, көңілінің терең түкпірлерін оншалықты ашып көрсете бермейді екен-ау. Сондықтан, шындап келгенде, Майраның бойындағы қадір-қасиеттерінің қандай екендігі, ішкі жан дүниесі мен үшін әлі жұмбақ еді. Мүмкін, оған деген сезімімнің екіұшты, түсініксіз болуы осыған байланысты емес пе екен?..

	Мен редакцияда күні бойы осылайша әрі-сәрі күйде жүріп, ақырында Майра екеуіміздің бір-бірімізге деген сезіміміздің ұшығына шығып, байыбына барғанша, өзімнің онымен кездеспей тұра тұруды қалайтынымды анық сездім. Сондықтан түс ауа жауапты хатшының бөлмесіне кіріп, бірер күнге іссапарға барып келсем қайтеді деп рұқсат сұрадым.

	– Таяуда шығатын арнайы нөмірге кеншілер қаласынан очерк жоспарлағанбыз. Соны жазып қайтуыңа болады, – деп ол бірден келісімін берді.

	Кешкісін Майрамен кездесуге келе жатып, өз бойымнан әдеттегідей онымен тезірек жүздесіп әңгімелесуге асығу, тағатсыздану сезімін аңдай алмадым: екеуміз жолығамыз деп келіскен жерге бейне бір өз еркіммен емес, әлдекімнің зорлауымен, итермелеуімен келе жатқандаймын. Өзімнің оған деген сезімдерімнің бір-ақ күнде қалайша тез өзгеріп, суынып үлгіргеніне таңырқаймын, әрі... ол өзгерістің себебін ептеп сезетін де тәріздімін. Егер осыған дейін Майра екеуміздің арамыздағы қарым-қатынастың байыбына бара алмай, «күн сайынғы кездесулеріміз ненің белгісі, түптің түбінде немен аяқталмақ?» деген сұрақ мен үшін тылсым сырлы жұмбақ болып келген болса, енді, өткен кештегі оқиғалардан кейін, ол жұмбақ шешілген. Әлде сол жұмбақтың Майра екеуіміздің көңіліміздің бір түкпіріндегі алтын көмбедей болып шешілмей-ақ кеткені дұрыс па еді? Осыған дейін өзімді өне бойы алға сүйреп асықтырып келген белгісіздік атты қызығы, қызуы мол сиқырлы күшті жоғалтып алғаныма өкінгендеймін бе, қалай?..

	Майраның үйінің алдындағы, шағын скверге жақындаған сайын бүгінгі кездесуімізге Майра қандай көңіл-күйде келер екен деген ой алаңдата түсті. Әлде, мен сияқты ол да көп нәрсенің байыбына бара алмай, әрі-сәрі күй кешуде ме? Мүмкін, кешегі екеуміздің де еркімізден тыс болған оқиғаға өкінетін шығар?..

	Майраның әдеттегіден титтей де өзгермеген, күмән-күдіктің көлеңкесі де аңғарылмайтын жайраңдаған жүзін көргенде ғана көңілімдегі байыз таппай бошалаған көп ойлардың ініне су құйылғандай болып, қобалжудан арылып, күні бойы төбесін де көрсетпей қойған салқын сабырдың өз бойыма шым-шымдап қайта орала бастағанын сездім. Майра менімен әдеттегісіндей күлімдей амандасып, жүзімнен әлденені аңғарғысы келгендей тінте қарап, қолымды жібермей, сәл бөгеліп тұрып қалды.

	– Сенің түрің қазір... імм... қалай десем екен.. – деп ойындағысын қазақша айтып жеткізетін сөз таба алмады ма, орысшаға ауысты: – У тебя такое смешное, растерянное выражение лица, прямо как... как у доброго теленка, – деп, өз теңеуіне өзі мәз бола күлді. Әйтсе де «мені ренжіп қалмады ма екен?» дегендей күлімдеген қалпында өңіме тағы да барлай көз тастап қойды.

	– Өкпеледім, – дедім Майраның әзіліне өтірік бұртиған болып.

	– Неге?

	– Басқа еш нәрсе таппағандай қайдағы бір хайуанға теңеп...

	– Кешір, кешір, – деді Майра. – Бұзау – менің ең жақсы көретін мақұлығым.

	– «Ең жақсы көретін» деген сөзің үшін ғана кешірдім, онда да бір жолға...

	Қала көшелерін аралап бет алды лағатын әдеттегі қыдырысымыз қайта басталды. Майра бүгін өзінің семинар сабағын қалай өткізгенін әңгімелей бастады.

	Семинарға өне бойы жақсы дайындалып келетін бір жігіт бар, – деді ол. – Өзі ылғи алда отырады. Менің әрбір сөзімді, қимылымды қалт жібермейді. Кейде мен оған қарап сөз айтсам, немесе сұрақ қойсам, құлағына дейін қызарып кетеді. Сондай күлкілі.

	– Мүмкін, ол сені жақсы көретін шығар... – дедім көңіліме келіп қалған болжамымды ірікпестен.

	– Мүмкін... – деді Майра ойланыңқырап. – Ал қызық жері сол, группада Гүлсім дейтін тағы бір қыз бар. Жаңағы жігіт көзімен мені аңдыса, Гүлсім көзімен мені де, оны да аңдиды. Жігіт қызарса, бірге қызарады.

	– Қызық екен, – дедім мен.

	– Стационарда оқитын студенттер мұғалімдерін қалай жақсы көрсе де, әдептен оза бермейді ғой, – деді Майра. – Ал сырттай оқитындардың ішінде мұғалімдеріне сөз айтып, хат жазатыны, ұялып, шімірікпестен кездесуге шақыратындары да ұшырасып қалады.

	– Тура мен сияқты екен ғой, – деп күлдім.

	– Сенің студент екеніңді ұмытып та кетіппін, – деп Майра да қосыла күлді. – Маған сен университетті бітіріп келіп, газетте қызмет істеп жүргендей көрінесің.

	– Егер қазір сырттай оқуға ауыссам, мені қызметке алар еді.

	– Онда ауыс, – деді ол.

	– Жоқ, бұл жай ғана айтыла салған сөз ғой. Газетте істеу ешқайда қаша қоймас. Алдағы екі жылда тағы да біраз нәрсені оқып біле түсу артықтық етпес...

	– Мен сенен бір нәрсе сұрайын, – деді Майра. – Мана екеуміз алғаш кездескенде түріңнен әлденеге алаңдаушылық байқадым. Жайша ма?.. Редакцияда, үйде бәрі де дұрыс па?

	– Дұрыс, – дедім Майраның сезімталдығын еріксіз мойындап. Сонымен бірге оның осы сұрағынан соң күндізгі күмәнді сезімдерімнің қайтадан қыбырлап, төбе көрсете бастағанын аңғардым, әрі... Майраның көңіліне келмейтіндей жауап тауып айтуға тиіс екенімді бағамдадым.

	– Мені іссапарға жібермекші, – дедім сәл үнсіздіктен соң.

	– Қашан?

	– Ертеңнен бастап.

	– Неше күнге?

	– Кім білсін... төрт-бес күндей жүріп қалармын.

	– Өкінішті, – деді Майра шынымен ренжіп. – Бір жолдастар қала сыртындағы саяжайларына шақырған еді. Сенімен бірге барамын деп уәде беріп қойған едім...

	Осындай әңгімелермен тағы да кеш батты... Қараңғылық түсті... Майра екеуміз бір-бірімізге тақала түсіп, саябақ ішіндегі оңашалау орындықта отырмыз.

	– Майра, – дедім көңілімдегі күмәнді сезімдерден әлі де болса арыла алмай. – Шыныңды айтшы. Маған дейін достасқан... ұнатқан жігітің болды ма?

	– Болды, – деді ол сәл үнсіздіктен соң. – Бірақ ол өткендегі әңгіме. Теперь уже значения не имеет...

	– Сенен тағы бір нәрсе сұрағым келеді.

	– Иә?

	– Өткенде театрға барғанда, біраз жолдастарыңмен таныстырдың. Бәрі шетінен қалада өскен, мәдениетті... киім киісі, өздерін көпшілік ортасында ұстай білуі, әзіл тауып айтуы... қай жағынан алсаң да қатып тұр... Ондай жолдастарың аз болмас. Солар тұрғанда... менімен... мені ұнатуың... маған түсініксіздеу...

	– Глупенький, – деді Майра маған күлімдей, көз тоқтата қарап, иығыма басын сүйеп. – Олар сенен титтей де артық емес. Шынымды айтсам, маған олардың мінезі, не дейтіндері әбден белгілі. Мезі еткен. Олардан сен артықсың. Өйткені, сенде... в тебе есть чуткость. Мысалы, өткендегі өзің айтқан Биғайша әжей мен қызы Жаңылдың арасындағы оқиғаларды алайық. Сол жайларға... әжейдің хал-күйіне қабырғаң қайысып, жаның ашуы, артынан, Жаңыл үйіне қайтып келген соң оған: «Енді сенің жұрт бетіне ұялмай қарап, еркін жүруге хақың бар», – деп хат жазуың – адамгершілігіңді, сезімталдығыңды, өзгелердің қайғысына ортақтаса алатыныңды көрсетпей ме? Сен маған сол оқиғаларды әңгімелегенде көз алдыма өзім білетін, жаңа сен айтқандай «қалада өскен, мәдениетті» бір жігітті елестетіп көрдім. Сенің орныңда ол болса әжейдің хал-күйіне оншалықты қабырғасы қайысып, жаны ауырмас еді. Сол оқиғаларға байланысты оның тіпті не дейтіні де бес саусақтай мәлім маған. «Каждый человек достоин своей участи» дер еді ол. Сөйтіп, ауылдағы оқымаған, хат танымайтын, қайдағы бір кәрі кемпірдің тағдырына бола басын қатырып жатпас еді... Жаңылдың өз қатесін түсініп, әжесінің үйіне қайтып келгенін естіген күнде де саған құсап: «Қазір ол жұрт бетіне қараудан именіп, қорғаншақтап жүрген жоқ па екен?» деп алаңдамас еді, оған қайтадан хат жазбас еді.

	– Өзің жақсы білетін сол жігітке бола қалада өскен жігіттердің барлығын түкке алғысыз етіп тастағаның әділеттілік болар ма екен? – дедім Майраға.

	– Оның рас, олардың бәрі бірдей емес, әрине. Ал сен... көзіңе мақтағаныма дандайсып кетіп жүрмейсің бе?

	– Кім білсін...

	Майра маған қарай оқыс бұрылып, көзіме тіктеп қарады да:

	– Сен бүгін мені әлі сүйген жоқсың, – деді ыстық демімен шарпи сыбырлап.

	Майраның жұқа көйлегінің астындағы құлын сымбатты денесінің қызуын сезініп, ерніне ернім тиген сәтте-ақ күндізгі күмән-күдіктің бәрі ұмытылып, жүрегім тайдай тулап, бақыттан басым айналғандай болып кетті. Дәл сол сәтте Майра екеуміздің бір-бірімізді сүйетінімізге титтей де шүбәм қалмағандай еді, сол бір кіршіксіз бақытты минуттың ешқашан үзілместен, ешқашан өзгерместен ғұмыр бойына жалғаса беруін қалар едім, әттең... әттең...

	– Сен әлі айтқан жоқсың... мені сүйесің бе?.. – деп құлағымды қытықтай сыбырлаған Майраның сұрағы санама шым-шымдап жетті де, жаңа ғана қолымызға келіп қонғандай болған бақыттың секемшіл үркек құсын пыр еткізіп ұшырып жіберді.

	– Білмеймін, – дедім күмілжіп, өз жауабымның орынсыздығын, дәрменсіздігін сезініп. Әрі сол орашолақ жауабымнан ыңғайсызданып, «Ұялған тек тұрмастың» кебін кидім бе, әлде күні бойы санамды сарсылтқан сан түрлі сауалдардың салдары ма: – Үйлену жайын әлі ойланған жоқпын, – дедім түйеден түскендей етіп қойып қалып.

	– Причем тут үйлену? – деді Майра менің бетіме түсінбегендей көз тастап. Оның бұл орынды сұрағына қайтаратын жауабым жоқ еді. Арамызда әлдеқандай қолайсыз үнсіздік орнаған. Ол да, мен де жаңа ғана еркімізді билеп мас қылған ыстық сезімдеріміздің енді едәуір суынып қалғанын аңғарғандаймыз (әлде өз сезімдерімді Майраға бекер таңып отырмын ба, мүмкін, оның дәл сол сәттегі хал-күйі мен ойлағаннан мүлде басқаша шығар, оған көзім жетпейді, әрине).

	– Мен сені түсінбедім, – деді Майра арамызды бөліп тұрған үнсіздіктің пердесін дыр еткізіп, алдымен жыртып.

	Мен оны құшағыма тартып, қайтадан ернінен сүйдім.

	– Кел, азырақ үндемей отыра тұрайықшы, – дедім жалынғандай болып сыбырлап...

	Біздің оңаша отырысымыздың шырқын дабырлай сөйлесіп, даурыға күліскен, біз жаққа қарай жақындап келе жатқан бір топ жігіттің дарақы, масаң дауыстары бөліп жіберді.

	– Кетейікші бұл жерден, – деп, Майра орнынан алдымен көтерілді.

	Саябақтың қараңғылау түкпірінен шығып, адамдар көп қыдырып жүрген жарықтау аллеяға қарай бет алдық.

	Үйге қайтуға бәрібір асыға қоймай, қала көшелерін аралап, әдеттегімізше бүгін де көп жүрдік. Бірақ манағы үзілген әңгімені қайтып жалғастыруға екеуміздің де зауқымыз соқпайтындай, ол жайға оралудан екеуміз де әлденеге қорғаншақтай беретіндейміз.

	Мен өзімнің бүгінгі кездесуге неліктен құлшына қоймай, құлықсыз болып келгендігімнің сырына енді ғана бойлағандаймын: шамасы іштей анық зерделеп, байыбына барып жатпасам да, Майраның алдында өз сезімімнің пердесін ашуға тиіс екендігімді білгендігімнен болар, ондай әңгімеге әзір еместігімді түйсінгендігімнен шығар. Майра да менің іштей арпалысқан, екіұдай, дүдәмал хал-күйімді аңғарды білем, сезімталдық, сергектік танытып, кештің қалған уақытында манағыдай сұрақ қойып, мазалай қоймады. Әлде: «Өз сезімінің ұшығына өзі шықсын, содан соң айтар», – деп ұстамдылыққа, сабырлылыққа жеңдірді ме екен? Тек қана қоштасар сәтте:

	– Енді қашан кездесеміз? – деп сұрады.

	– Іссапардан келген соң телефон соғамын.

	– Неге екенін білмеймін, екеуміз енді қайтып кездеспейтін сияқтымыз... маған бір түрлі... солай болып көрінеді, – деді Майра әлденеге мұңая сөйлеп, өзіне тән турашыл мінезімен көңіліндегісін ірікпей айтып. Артынша қайта серпіліп, әдеттегі көңілді, ақ жарқын қалпына ауысты.

	– Ал қане, қоштасайық, Бақыт, – деді күлімдеп.





16




	Әуелі пойызға мініп, сонан соң автобусқа отырып, кеншілер қаласына кештетіп жеткенмін. Облыстық газеттің осы қаладағы және қаламен іргелес аудандағы меншікті тілшісі Қалжан Самарбаев жасы елуден асқан, шашы аппақ қудай болып ағарып кеткен, ақ сары өңі күн мен желге тотыққан, бет-жүзінің жыбырлаған әжімі мол, қағылез денелі, елгезектеу адам екен. Сырттай білуімше ол кісі тілшілік қызметті талай жылдан бері кәсіп етіп келе жатыр. Менің осында іссапарға жүріп кеткенімді жауапты хатшы қоңырау шалып айтыпты. Сондықтан, кешке қарай келіп қалар деп өзі де елеңдеп тосулы екен. Есіктен сәлем беріп кіріп келгенімде, кәдімгідей елпек қағып, қуанып қалды.

	«Мыңның атын білгенше, бірдің түсін таны» деген ғой. Екі-үш айдан бері қарай жазған мақалаларыңды оқып, өзіңді көруге құмартып жүруші едім. Келгенің жақсы болды, айналайын, – деп салған жерден салдырлай сөйлеп, аса қадірлі сыйлы қонағын күткендай-ақ бәйек болып құрметтеп жатыр. Бұл кісі жөнінде Ағзамның: «Бала мінезді, ақ көңіл адам; өзі ептеп арақ ішеді, көтере алмайды, тез мас болып қалады», – деген мінездемесін естіген едім.

	Қалекең кешкі астың үстінде бір бөтелке арақтың жылтыраған темір тығынын тырс еткізіп ұшырып жіберді де, үлкендеу екі рюмкаға құйып, біреуін сырғытып менің алдыма қойды.

	– Ал, мынадан да ала отырайық.

	– Мен мұны ішпеуші едім, Қалеке, – дедім. Жеңгей Қалекеңнің арақ ішкенін оншалықты жаратпайтын болса керек, бетіне алакөздене бір қарап қойды.

	– Жап-жас бала екенсің. Ішпегенің жөн, қарғам, – деп мені қостайтынын білдірді.

	Қалекең қолындағы рюмкасын дастарқанға қайтып қоюға қимағандай, сәл айналдыра қарап отырды да, күлімсіреп, сөз бастады.

	– Әлгі, ел ішіне тараған әңгіме бар ғой, қонағы «ішпеймін» деген соң, үй иесі бөтелкені жиыстырып қоя салғаны жөнінде. Сонда қонағы артынан айтыпты демейтін бе еді: «іш демес пе, зорламас па?» деп. Мен сені зорлайын деп отырған жоқпын, дегенмен шамаң келгенше, тәбетің тартқанша аз-аздан ала отырғанның айыбы жоқ демекпін де...

	– Қой енді, орынсыз мазалама баланы. Жолдан келді. Тамақ алсын. Мұратқа жеткізетін болса, ішіп жүрсің ғой, іше бер өзің-ақ, – деп жеңгей Қалекеңді тыйып тастады.

	– Жарайды, онда, айналайын. Мен мынаны сенің осында келген сапарыңның оң болып, жақсы очерк жазып қайтуың үшін аламын онда.

	Қалекең бұдан кейін де менің журналистік қадамымның «жемісті болуы үшін» деп, денсаулығым зор болып, алға қойған мақсатыма жете беруім үшін деп жеделдете екі рет алып жіберген.

	– Болды енді. Бұл шіркінді бүгін ғана көріп пе едің? Үйге келген қонақтан ұят-тағы, – деп жеңгей бөтелкедегі қалған арақты алып кетпегенде, Қалекеңнің тізгінді қай жерден тартары белгісіз еді.

	Ағзамның айтқаны айнымай келіп, Қалекең жаңағы ішкен үш рюмка араққа тілі күрмеліңкіреп, масайып қалды.

	– Бұл баланың келешегі зор. Жазғандарын өзің де көріп жүрсің ғой. Бақытжаннан әлі-ақ бүкіл республикаға әйгілі мына деген тамаша журналист шығады, – деп мені жер-көкке сыйғызбай, көтермелей мақтады. Ол кісінің мадақтау сөздері алғашқыда құлағыма майдай жағып, көңілімді демдеп тастағанымен, артынан, шектен тыс көбейіп кеткен соң, жеңгейдің алдында ыңғайсыздана бастадым.

	– Қалеке, асыра бағалап жібердіңіз. Одан да басқа тақырыпқа көшейік, – деймін әңгіменің әуенін өзгертпек болып.

	– Жоқ, сен мені тыңда, – дейді Қалекең, «сөзімді бөлме» дегендей, сұқ саусағын аспанға шошайтып, көкейіне келіп қалған ойларын тезірек айтып қалуға асыққандай. – Мен газетте көптен істеймін. Демек, біраз нәрсені білемін, кешегі мен бүгінгіні салыстыра аламын деген сөз... Ендеше, саған мынаны айтайын. Осы өзіміздің облыстық газеттегілерді мен екіге бөлемін. Біразы бұрыннан істеп келе жатқан қарт журналистер... негізінен ертеректе әр түрлі жолмен газетке келген, арнайы, жоғары білімі жоқ практиктер. Редактордың орынбасары, жауапты хатшы, Сартай, мен, тағы біразымыз осы топтағыларға жатамыз. Ал, екінші топтағылар – редактор, Ағзам, Боранбай, Мереке, Бөпежан, тағы басқалары. Бұлардың бәрі газетке соңғы жылдары келген, университеттің журналистика факультетін бітірген, алымды да шалымды, талантты жастар. Міне, осылар газетті танымастай өзгертіп жіберді, өсіріп жіберді. Мен сені де осылардың қатарына жатқызамын, айналайын. Келешек сендердікі... Ал біз болсақ, орнымызды бірте-бірте өздеріңдей жастарға босатып, қарттықтың аулына қарай тепеңдеп, жақындап келеміз. Қатарымыз да селдіреп, сирей бастады. Кейбіреулер пенсияға кетті. Кейбіреулер газеттің бүгінгі талабына лайық еместігін сезгендіктен, өздеріне қолайлы орын тауып, басқа қызметті сағалап кетті. Мысалға, бір кезде мен газетте бөлім меңгерушісі болып істегенімде, редакцияда осы күні завхоз болып жүрген Қорабай менің әдеби қызметкерім болатын. Міне, шырақ, өмірдің заңы...

	Қалекең екеуміз газет пен журналистер жөнінде, дайындалып жатқан арнаулы нөмір жайында, сол нөмірге жазылатын очеркке кеншілер қаласынан кейіпкер етіп кімді алған жөн деген мәселе төңірегінде біразға дейін әңгімелесіп отырдық.

	– Ал, қонақ бала дем алып, ұйықтасын енді, – деді жеңгей әлден уақытта. – Мен саған төсекті осы бөлмеге, диванға салайын, қарғам. Терезенің желдеткіш көзі ашық тұра берсе де болар. Тоңа қоймассың, – деді.

	* * *

	Таңертең даладан естілген керней үнінен оянып кеттім. Көзімді ашып, тыңдап жатырмын: тұп-тура Бірінші Май мерекесіндегі сияқты құйқылжыған көңілді әуен келеді құлаққа, ара-тұра кернейдің пионерлерді жиынға шақырғанда тартылатын саңқылдаған салтанатты үні естіледі. «Бұл не ғажап, – деп ойлаймын, – бүгін мерекелі күн бе еді?»

	Орнымнан тұрмастан, жатқан бөлмемді шолып өттім. Ыдыс-аяқтар мен вазалар қойылған жарқыраған сервантқа, бір қабырғаны тұтас дерлік жауып тұрған қалың кілемге көзім түсті. Бөлме ортасында – лагы жалтыраған үстел мен орындықтар, бұрышта – төрт аяғы бар радиола. Терезенің әдемі, гүлді пердесінен жарық саулап құйылып тұр. Жақсы тынығып қалғанымды сезініп, орнымнан жеңіл көтерілдім. Шалбар, мәйкімді кие салып, аяғыма шәркей іліп, балконға шықтым. Қалекеңнің үйі қаланың орталығындағы Ленин даңғылының бойында болатын. Бұл проспекті кеншілердің Мәдениет Сарайына тірелетін еді, музыка мен керней үні сол жақтан естіліп тұр екен. Мойындарына қызыл галстук таққан пионерлердің қалың нөпірін көргенде, жүрегім әлденеге алып ұшқандай болып, дүрсілдеп кетті. Мәдениет Сарайының алдындағы ашық алаңды қырдың қызыл гүлдері қаптай жауып кеткендей екен. Енді ғана байқадым: алаңның бір қапталында әр түрлі транспаранттармен безендірілген автобустар тізіліп тұр. Кеше кешкісін Қалекеңнің: «Ертең таңертең қала мектептеріндегі пионерлер лагерьге аттанбақ. Газетке сол туралы хабар жазып жіберуге тиіспін. Сен асықпай, ұйқыңды қандырып тұра бересің ғой. Мен келген соң шай ішіп, комбинатқа содан кейін бірге барамыз», – деген сөздерін еске алдым. Пионерлердің арасында ересек адамдар да көзге түседі: шамасы, балаларын шығарып салуға келген ата-аналар болса керек. Қалекеңнің: «Қала маңындағы әдемі тау қойнауында, көл жағасында бірнеше жерде салынған тамаша мекен-жайлар бар, олар жазда пионер лагерьлеріне айналдырылады да, жылдың қалған уақытында жұмысшылар тынығып, денсаулығын түзейтін шипажай-профилакторий ретінде жұмыс істейді», – дегені есіме оралды.

	Иә, бүгін күн қандай жақсы: аспан ашық, зеңгір көкте бір түйір бұлт жоқ; таңертеңгі ауа салқындау, тынысқа кең әрі тұп-тұнық, лүп еткен леп білінбейді; адамдардың көңілін мерекедегідей қуанышты, көтеріңкі күйге бөлеп, құйқылжи төгіліп тұрған музыка анау... ал, бәрінен ғажабы, кереметі – сағаттар бойына сарылып сабақта отыратын оқу жылын артқа тастап, қолдары босап, арқа-бастары кеңіп, көптен күткен каникулдарына шыққан пионерлердің жаппай лагерьге аттанып бара жатқан мынадай шаттықты сәттерінің куәсі болуым, өзімнің де сонау бір алыста қалған балалық шағымның көңілімнің терең түкпірінде күлге көмілген қозадай болып сөнбей жылтырап жатқан біраз суреттерін қайта тірілтіп, көзіме елестетіп жібергені еді... Иә, ол уақытта мен де мына жауқазын жас жеткіншектердей ғана болатынмын. Төртінші сыныпты бітіретін жылымыз. Әкем онда әлі тірі. Бір күні сынып жетекшіміз келіп: «Оқуды ең тәуір аяқтаған екі оқушыға пионер лагеріне жолдама беріледі», – дегенді айтты. Соғыстан қатты титықтап, сіңірі созылып шыққан халықтың тұрмысы әлі түзеліп кетпеген кез. Тамақ, киім, жазатын дәптер, қағаз, сурет салатын қарындаш – бәрі тапшы. Ал «пионер лагері» дегенді тек кітаптан ғана білетін едік. Біздің мектебімізден лагерьге барып, демалып қайтқан ешкім жоқ-ты. Мына сөзге балалар елеңдесіп қалды.

	– Лагерь деген қандай болады екен өзі? – деді қыздардың бірі ынтығып.

	– Жаман болмас, жүдә, – деді Мейрам деген бала.

	– Күніне үш рет тамақ береді дейді.

	– Жоқ, үш емес, алты рет көрінеді...

	– Түнде ұйықтамай, алау жағып, айналасында әр түрлі ойындар ойнап, ән салады, билейді екен.

	– Ой, ол жайында вожатый тәтей әңгімелеген. Айтқанын естісең бар ғой, сондай қызық. Аузыңның суы құриды, – деп Алма деген қыз әңгімені одан сайын қыздыра түсті.

	– Тәтейдің айтқанын мен де естігем. Түрлі-түсті қарындаштар мен қағаз үлестіріп беріп, қалағаныңша сурет салғызады дейді, – деп оны қасындағы Бибігүл қостады.

	– Дойбыдан, жүгіруден, малтудан жарыстар өтеді. Озғандарға сыйлық беріледі дейді.

	– Малту білмесе ше?

	– Ондайларды бір дегеннен судың тереңіне лақтырып жіберетін көрінеді, батса батып кетеді, батпаса шығады, – деді сыныбымыздағы Әуесбек деген тентектеу қиқар бала.

	– Иә саған, соқпа өтірікті. Малту білмесе үйретеді деп тәтей айтқан, – деп тағы бір қыз оның сөздеріне «түзету» енгізіп жатыр.

	– Мен балалардың осылай жамырай сөйлесіп, жарыса айтқан сөздерін тыңдап тұрып, пионер лагерін көз алдыма елестетіп те үлгердім. Мектеп оқулығындағы өзіміз жаттаған:



	Жаз жайнатып, күн күлдіріп,

	Біз лагерьге барамыз.

	Асыл жібек гүл үстінде

	Аунап, ойнак, саламыз,



	– деген өлең жолдары ойыма оралды. Иә, пионер лагері табиғаттың ең бір ғажап, тамаша жеріне қоныс тебетініне күмән жоқ. Шөптері мен гүлдері кеудемізден келіп, толқи тербетіліп тұратын шығар. Лагерьдің жанында сылдырлап бұлақ ағып жатуы, немесе жарқыраған айдын көл болары сөзсіз. Табиғаттың осындай қарасаң көз тоймайтын көрікті қойнауындағы жасыл шалғынның арасында қаз-қатар тігілген, жұмыртқадай әдемі ақ шатырлар көзіме елестеді (оқулықтағы өлеңде пионерлердің ақ шатырларда тұратыны айтылатын еді). Таңертең шұғыла шашып күн шығысымен тұнық ауаны жаңғырықтыра керней ойналады, ізінше-ақ ұйқыдан әлі ояна қоймағандай болып манаурап, мүлгіп тұрған ақ шатырлардың есіктері серпе ашылып, пионерлер сыртқа жарыса жүгіріп шығады. Сапқа тізіліп, дене шынықтыратын жаттығулар жасайды. Содан соң... содан соң қызығы таусылмайтын күнделікті лагерь өмірі басталып жүре береді...

	Сол күннен бастап мен пионер лагері жөнінде жиі-жиі ойланып, көп қиялдайтын болып алдым. Оған себеп те жоқ емес-ті: сыныбымызда өне бойы үздік оқып келе жатқан оқушы екеу едік, біреуі – мен, ал екіншісі – Зәбира деген қыз болатын... Екеуміз төртінші сыныпты мақтау грамотасымен бітіріп шықтық. Оқу жылының аяқталуына арналған ата-аналар мен балалар тегіс қатысқан жиналыс үстінде мектеп директоры Зәбира екеумізді көптің алдына шығарып, құттықтап, мақтау грамотасын тапсырып тұрып: «Жолдастар! Тағы бір ауыз сөз бар. Биыл біздің мектепке тұңғыш рет пионер лагеріне екі жолдама бөлінетін болды. Соны мынау алдарыңызда тұрған екі балаға беруге ұйғардық», – дегенде ду қол шапалақталды, ал біздер бір-бірімізге, айналаға имене көз тастап қойып, жұрттың назары өзімізге ауғанына ұялғандықтан ба, әлде қуаныштан ба... әйтеуір, құлағымызға дейін қызарып, төбеміз көкке екі-ақ елі жетпегендей сезімде тұрдық...

	Бұрынғы бұрынғы ма, нағыз тағатсыз күндер енді басталды. Таңертең көзімді тырнап ашып, ұйқыдан оянған сәттен бастап алаңдай тосатыным бір-ақ нәрсе, ол – лагерьге баратын жолдама тезірек келсе екен, жүретін күнімізді жылдамырақ айтса екен деген алып ұшпа тілек. Бірақ уақыт өте берді, жолдамадан хабар болмады... Алғашқыда, мектептегі жиналыстан келген бойда папам да мамамды асықтырып: «Бақытжанның жейдесін жуып, дайындап қойшы. Шалбары да жыртылып тозып кеткен көрінеді. Оқу жылының басталуын күтпей-ақ сандықтағы ши барқытты шығарып, шалбар тігіп бермесең болмас, лагерьге киіп барсын», – деп тапсырған. Жейде, шалбардың дайындалғанына талай күн өтті. Мал дәрігері болып істейтін әкем шопандарды аралап, бірнеше рет жол жүріп қайтты. Алғашқы кездері келген бойда-ақ тағатсызданып: «Лагерьден хабар бар ма?» – деп сұрайтын. Кейінірек сұрамайтын болды...

	Лагерь жайлы үй ішінде айтылатын күңкіл-шүңкіл әңгімелер де сирей-сирей, ақыры басылып қалған-ды. Маған кейде үлкендер (мұғалімдеріміз бен аудандағы бастықтар) біздің мектепке берілуге тиісті жолдамалар жайын мүлде естерінен шығарып алғандай, ұмытып кеткендей болып көрінетін. Ондайда үй шаруасымен күйбеңдеп жүрген мамамды барып мазалаймын. Оның да қайтаратын жауабы өзгермейді: «Шыда енді. Ұмыта қоймас. Баратын кезде өздері айтатын шығар...»

	Кейде түс көремін. Түсіме, әрине, лагерь кіреді. Бірде өзге балалармен бірге өзім жақсы көріп ойнайтын дойбы жарысына қатысып жүремін... Тағы бірде вожатыйымыз маған малту үйретіп жүреді. Ғажабы: малтуды салған жерден-ақ тез үйреніп ала қоям; жалтыраған айдын бетінде құлашымды еркін сілтеп, бірде сүңгіп, бірде шалқалап, басқа балалармен жарысып, су шашысып армансыз асыр салам... Тағы бірде кілең өзім сияқты көңілді балалармен таудай қылып ағаш үйіп, алау жағып жүр екенбіз деймін.

	Шатырлай жанған ағаштан жан-жаққа ұшқын шашырайды. Лаулай жанған түнгі от көз арбайтындай керемет әсем.

	– Ал балалар, алауды қоршап тұра қалыңдар. Қазір қызық ойын ойнаймыз, – дейді вожатый тәтей.

	– Ол қандай ойын? – деп балалар шу ете қалды.

	Мен сендерге ұшуды үйретемін, – деді тәтей. – Әуелі алауды қоршап шыр айналып, шеңбер жасап жүгіреміз. Содан соң қолдарыңды қанат сияқты қақсаңдар құстай самғап, аспанға ұша жөнелесіңдер. Байқаңдар, алысқа ұзап кетпеңдер. Алаудан көз жазып қалмаңдар.

	Біз тәтейдің айтқанын істеп, лезде әуеге көтерілдік. Қарлығаштай қанат қағып, еркін самғап ұшып барамыз. Қанатқа айналған қолымды қатты-қатты сермеп едім, түнгі әуені қақ жарып, әлдеқайда, тым-тым биікке зуладым-ай. Ұшуды үйренгеніміз жақсы болды-ау, қандай рақат!» – деп ойлап, алаңсыз самғап келемін. Кенет ойыма тәтейдің: «алысқа ұзап кетпеңдер» – деген сөзі түсіп, жан-жағыма қарап, ақ сазандай толық ай мен баданадай-баданадай жұлдыздардан басқа еш нәрсені байқай алмадым... «Апыр-ай, ұшудың қызығына түсіп, тым-тым ұзап кеткенмін бе, лапылдап жанған алаудың өзі алыстағы кішкентай ғана от нүктеге айналып, жұлдыздардан айырмасы болмай қалған-ау, шамасы; енді оны қалай таптым?» – деп ойлап, қара мақпал түн қойнындағы жан-жағымнан өзіне ымдап шақырғандай болып, көз қыса жымыңдаған жұлдыздардың қайсысын бетке алып ұшуды білмей, шын абыржып, сасқалақтайын дедім. Мүмкін, даусымды естір деген үмітпен: «Тәтей, тәтей!» – деп айқайладым да... оянып кеттім.

	– О не, құлыным, жайсыз түс көріп жатырсың ба? – деп мамам басымды көтеріп, жастыққа жөндеп жатқызды. Оянып кетсем де, жаңағы көрген ғажайып түсімнің әсерінен айыға алмай, көзімді жұмған қалпымда жата бердім. Сол бетімше көзім қайта ілініп, жоғалтып алған алауымды қайтадан көрер ме едім, кім білсің егер папамның: «ұйықтап қалды» деген сөзін естімегенде.

	– Байғұс бала лагерьге баруға асығып-ақ жүр. Айтпақшы, мектебіне бардың ба, деректіріне жолықтың ба? – деді мамам.

	Папам сәл бөгеліп барып:

	– Жолықтым, – деп жауап берді.

	– Иә, не дейді?

	– Лагерьдің хабары кешеуілдеп кеткенінен сезіктеніп жүр едім. Деректірі де ренжіп отыр екен. «Сендерге жолдама берілмейтін болды, жетпей қалды» депті аудандағылар, – деді папам көңілсіз үнмен.

	– Онда балаларды бекер-ақ емексіткен екен-ау, – деді мамам.

	– Бекері бекер, – деп папам да қостады. – Бақытжанға енді мұны қалай айтарымды білмей далмын.

	Мен сол іргеге теріс қарап жатқан күйімде өксіп-өксіп ұзақ жыладым. Папам мен мамам мені көпке дейін жұбата алмай, әуре болған...

	Пионер лагеріне барудың сәті кейінірек, аудан орталығындағы интернатта жатып оқып, жетінші сыныпты бітіргенімде ғана түскен еді...

	Қалекеңнің үйінің балконынан Мәдениет Сарайының алдындағы алаңды керней қаптаған шат-шадыман пионерлердің қалың нөпіріне қарап тұрып, өткендегі осы оқиғалар есіме түсіп, көңілім еріксіз елжіреді. Иә, одан бері тұп-тура он бір жыл өтіпті. Осы, соншалықты көп, әрі оншалықты көп емес сияқты көрінетін уақыт ішінде өмір қалай өзгерген десеңізші. Бұл күндері, жадырап жаз шығысымен лагерьге мектептердегі пионерлердің көңілдері қалағандарының бәрі дерлік аттанады. Мен қазір жалаулатып, кернейлетіп, ата-аналарымен сүйісіп қоштасып, қызыл-жасыл етіліп безендірілген автобустарға отырып жатқан пионерлерге қарап тұрып, жүрегім лүпілдеп, солар үшін, солардың бақытты, шуақты күндері үшін қуандым. Көзіме еріксіз жас келді... Өзгелердің бақытына қуанудың өзі адамға өлшеусіз зор бақыт сыйлайтынын бүкіл жан-жүрегіммен сезініп, аса сирек, қайталанбас, ғажап минуттарды бастан кешіп, толқып тұрдым...

	* * *

	Кеншілер қаласында үш түнедім. Кен-байыту комбинатының мақтаныш етер маңдай алды жұмысшыларының бірі, қалалық советтің депутаты Серік Бабағұловпен жұмысында, үйінде екі күн қатарынан кездесіп, осы сапарға арнайы алып шыққан тап-таза блокнотымның тең жартысын айдақ-сайдақ жазуларға толтырдым. Енді осы Серіктің өзінің, келіншегінің, жұмыстағы жолдастары мен бастықтарының аузынан естіген әңгімелер негізінде очерктің қаңқасы мен мазмұнын қалай құрап, неден бастап, немен аяқтау қажеттігін ойластыра бастадым және өзіме бұрыннан таныс мазасыздану, қобалжу (тіпті жүрексіну деуге де болар ма екен?) сезімдерін қайта аңғардым. Практикаға келгелі, әрбір үлкен материал мен очеркті жазарда осындай әрі-сәрі толқыма күй кешетініме бойым біраз үйренейін деген. Мұның өзі түптеп келгенде редакцияның әр жолғы тапсырмасын қайтсем дұрыс орындап шығамын деген талпыныстан және соны ойдағыдай жүзеге асырудың оңай еместігін сезінгендіктен туатын күй екендігін зерделеймін. «Әр материалды жазарда қалам ұстап көрмеген адамдай абыржуды қашан қояр екенмін. Анау Бөпежан, Ағзамдарға көз салсам, мұндай сезім оларды ешқашан мазаламайтын сияқты, әлде бұл келе-келе қалыптасатын қасиет пе, немесе әр материалды жазарда журналистердің барлығы да осындай әрі-сәрі толқымалы күйді бастарынан кешетін шығар, тек қана сонысын сыртқа сездіре бермейтін болар, әлде?» – деген сияқты ойлар көлбеңдейді...

	Командировкада жүрген күндерімде Майра туралы да көп ойландым. Оның маған деген сезімдерінің біраз сыры соңғы кездесуімізде ашылған сияқты. Ал өзімнің оған деген сезімдерімнің сыры ше? «Сен оны сүйесің, – дегендей болады бір дауыс, – егер сүймесең, осынша ойланып, азапты күйге түсер ме едің?» Бұған екінші дауыс қарсы шығады: «Сен оны сүймейсің, – дейді ол. – Осынша ойланып, азаптануың, күмәндануың түптеп келгенде, сүймейтініңнің белгісі». «Майрамен қол ұстасып қатар жүргеніңде, иық түйістіріп, оңашада бірге отырғаныңда, оның әлдеқандай жұмбақты тылсым күшпен өзіне тартып, қаныңды қыздырып, жүрегіңді толқытатынын есіңе алшы», – деп сыбырлайды алғашқы дауыс. «Шынтуайттап келгенде, бұған таңданатын түк те жоқ, – деп екінші дауыс жауап береді, – Бақыт әлі жас. Ал Майра – көрікті қыз. Ендеше жас адамға, жігітке тән сезімдер Бақытқа да жат емес, әрине. Ал жас жігіт көшеде келе жатқанында, тіпті бұрын көрмеген, танымайтын әдемі қыз жанынан өтсе де жүрегі бір бұлқынып қалмайтын ба еді? Бұл дәлелімді аз десең, қонақ үйді жуып, сыпырып, тазалайтын Соняны есіңе түсірейін, – дейді ол енді сөздерін тікелей менің өзіме арнап. – Ол да сенің сезіміңде құйын туғызып, жеңсік тілеген көңіліңе желік беріп, әлдеқандай белгісіз күшпен арбағандай, жіпсіз жетелегендей болып, үйіне ертіп әкете жаздамап па еді? Демек, бүл жерде еркек пен әйелдің арасындағы табиғи құштарлық сезімінің рөлін де жоққа шығаруға болмас, сірә!»

	«Саған дауа жоқ екен, қайдағыны ойға салып... – деп алғашқы дауыс ренжіп қалды. – Ал Майрамен естен танып сүйіскен сәттерің ше? Сол минуттарда бақытты болмадым деп айтып көрші!» «Жарайды, мұныңа дауласпайық, – деді екінші дауыс. – Бірақ сол бақытты минуттардың ғұмырының – тым келте, бастан ұшқан құс сияқты баянсыз болып шыққандығын немен түсіндіресің?» Бұл сұраққа алғашқы дауыс тосылып, жауап бере алмай қалған-ды. Осыны пайдаланып екінші дауыс енді бірден шабуылға шықты: «Шын махаббат адамды еш нәрсе ойлауға шамасын келтірмей, есіл-дертін түгел билеп алатынын кітаптардан оқымап па едің? Бұл туралы Абайдың айтқаны есіңде ме? – деп өзімнің ең қастерлеп, пір тұтатын ақынымның сөздерін алдыма кесе-көлденең тарта қойды:



	Ғашықтық келсе жеңер бойыңды алып,

	Жудетер безгек ауру сықылданып.

	Тұла бой тоңар, суыр – үміт үзсе,

	Дәмеленсе – өртенер, күйіп-жанып,



	– деген болатын. Ал сенің Майраға жетуте, Майраны көруге асығып, күйіп-жанғаныңды көре алмай тұрмын-ау».

	Мен осы екінші дауыстың дәлелдерінің басымырақ екендігіне, негізсіз еместігіне ден қоя бастадым. «Егер Майраны сүймесең, осынша уақыт күн сайын кездесіп келгендіктеріңнің сыры неде?» – деп алғашқы дауыс қайтадан сыбырлады әлі де жеңілгісі келмегендей болып, «Шамасы, қыздармен қыдырып өзін-өзі сынап көргісі келген шығар», – деп екінші дауыс мысқылдай жауап қайтарды. «Сонда сен Майраны өз тәжірибеңе тасаттық етіп шалғаның адамгершілікке жата ма? Өзгенің сезімімен ойнауға, тәлкек етуге бола ма?» – деп алғашқы дауыс енді мені тергеуге ала бастады. «Жоқ, жоқ, Майраның алдында арым таза, – деймін ақталып. – Бұлай болып шығарын білген жоқпын ғой... Ал өз сезімімнің айқындығына көзім жетпейтінін сезген сәттен бастап-ақ онымен кездеспеуге тырыстым. Командировкаға сұранғаным да сондықтан емес пе?»

	Иә... Майрамен арамыздағы қарым-қатынас оншалықты тереңдемей тұрғанында, осымен аяқталғаны оң болар деген қорытындыға келдім. Оның қоштасар сәттегі: «Екеуміз енді қайтып жолықпайтын сияқтымыз... маған солай болып көрінеді», – деген сөздерін есіме алдым. Майраның сезімтал көңілі алдамапты. Шынында да командировкадан қайтқан соң, онымен қайтып кездеспей-ақ, Алматыға аттанып кеткенім жөн шығар, әлде? Немесе, қысқа ғана хат жазып жібергенім дұрыс па? Онда не демекпін? «Кешір, Майра, өз сезімімнің шынайылығына көзім жетпейді. Егер оған мән бермей, өмір жолымызды жарастыра қалғандай болсақ, қателеспесімізге кім кепіл? Сен тамаша қызсың... Мені өзіңнің өмірдегі ең жақсы достарыңның бірі сана... Сенің маған сыйлаған бақытты минуттарың көңілімнің бір бұрышында алтын көмбедей болып жатар, сірә. Арамыздағы қарым-қатынасты бұдан әрі тереңдете берсек, кім білсін, күндердің күнінде өкініші де зор болып жүрмес пе екен деп қорқамын. Сондықтан бір-бірімізге өкпе артпай, алдағы күндерге таза көңілмен, ақ-адал тілекпен қатар аттанайық», – десем ше? Жоқ, әлде үндемей-ақ аттанып кеткенім жөн бе? Үндемеудің өзі де – жауап қой. Майра – сезімтал, сергек қыз. Түсінер...

	* * *

	Іссапардан келген күні және ертесінде, редакцияға бармастан, қонақ үйдегі бөлмемде отырып, очерк жаздым. Кешкісін, очеркті аяқтап соңғы нүктесін қойдым да, ертең машинкаға берерде тағы бір қарап шығармын деп ойлап, біраз бой жазып, қыдырып қайтпақ болып көшеге шықтым. Соңғы уақыттарда, кеш түссе болды, Майрамен серуендеп әдеттеніп қалғандықтан ба, әлде күні бойы қонақ үйдегі бөлмеде жалғыз отырып жұмыс істегендіктен бе, көңілімде бір түрлі елегізу бар: әлдекіммен кездесіп, әңгімелесуді жаным қалайтындай ма, қалай?.. Майраға кеше де, бүгін де телефон соқпадым. Командировкаға кетіп бара жатқанымда оның: «Неше күнде ораласың?» – деген сұрағына: «Төрт-бес күнде қайтармын», – деп жауап бергенім есіме түсті. Адам деген қызық-ау, кейде өзге емес, өзіңнің де айтқан сөзің мен істеген ісіңнің сырына артынан, біраз уақыт өткен соң ғана анықтап ой жүгіртіп, түсінетін кезің болады. Майраға командировкада болатын уақытымды неліктен ұзартып айтқанымды енді ғана ұққандаймын: дәл сол сәтте зерделеп жатпағаныммен, әлдеқандай ішкі түйсік мен үшін ойлап, мен үшін жауап бергендей екен; ғажап жері – оған бәрі де алдын ала белгілі болып шыққандығы, менің жай-күйімді ол менің өзімнен артық білгендігі; іссапарда жүрген кезімде Майра екеуміздің арамыздағы қарым-қатынас жөнінде ойлана келе: «енді қайта кездесуге асыға қоймағанымыз дұрыс шығар, тіпті соның өзі қажет пе?» деген қорытындыға келерімді өзімнен бұрын сезіпті ол...

	Қонақ үйден шыққан соң, асықпай аяңдап, Файзолланың жатақханасына беттедім. Екеуміз көріспегелі біраз уақыт өткен еді. Менің ол туралы жазған очеркім суретімен бірге газетке басылып шыққан соң, бір-ақ рет ұшырасқанбыз. Содан бері бір-бірімізді қайтып көрмегендіктен, сағынысып қалсақ керек, бөлмесіне кіріп келгенімде, Файзолла оқып отырған кітабынан басын көтеріп, мені көріп, өңінде қуанышты сәуле ойнап, күлімсіреп сала берді.

	– Хабарласпай кеттің ғой, – деді қол алысып амандасып, хал-жағдай сұрасып болған соң. – Мен сені екі рет әдейі іздеп барып, таба алмадым. Практикаң бітуге таянған шығар?

	– Бітті десе де болады. Екі-үш күнде Алматыға қайтамын, – дедім. – Кеңес көрінбейді ғой. Бір жаққа кеткен бе?

	– Ауылдан ағасы келген, сол ертіп әкетті. Маған да жүр деп еді, емтиханға дайындаламын деп бармай қалдым. Соным дұрыс болған екен. Әйтпесе қазір орнымды сипап қалар едің.

	– Онда саған көп бөгет жасамайын.

	– Жоқ-жоқ, келгенің тамаша болды, – деді Файзолла. – Қазір мен киінейін. Сыртқа шығайық...

	Біздер әуелі көшеде біраз қыдырып жүрдік те, артынан қонақ үйге келіп, мейрамханаға кіріп, тамақ пен сыра алдырып, асықпай әңгімелесіп отырдық. Мен көптен бері көкейімде жүрген сұрақты Файзоллаға осы жолы ғана қойдым:

	– Есінде ме, баяғыда, оныншы сыныпты бітірер жылы, көктемде Балтабай деген баланы ұрып, тісін сындырғаның? Сонда сені интернат пен мектептен бірдей шығарды ғой. Өзіңді көпке дейін еске алып жүрдім. Әсіресе... Балтабайды неге ұрғаныңды түсінбедім сонда.

	– Е-е, оның себебі болды, – деді Файзолла біраз жыл бұрынғы сол оқиғаларды көңіл экранынан қайта өткізгендей, бөгеліңкіреп, ойланыңқырап жауап беріп. – Сен онда төменірек сыныпта оқыдың ғой, бірақ тануың мүмкін, қазақ мектебінің оныншы сыныбында Сәрсенкүл деген қыз оқыды. Өзі, былайша, әдемі болатын. Сол Сәрсенкүлмен кездесіп жүрдім. Мектептегі би кештерін құр жібермейміз. Ара-тұра киноға барамыз... Көктем шыға арамыздан қара мысық жүгіріп өткендей болды... Сәрсенкүлдің Нұргүл деген құрбысы болды. Сол Нұргүлмен Балтабай бірге жүретін. Мен олардың үшеуін де өзіміздің орыс мектебіндегі би кештеріне ертіп әкелетінмін. Орын тауып беріп, отырғызып, құрметтеп, сыйлап бағатынмын... Содан, Сәрсенкүлмен ренжісіп жүргенімде, қазақ мектебінде би кеші болады деп естідім. Барсам, расында да баян тартылып, би қызып жатыр екен. Есікте Таласбаев деген мұғалім тұр. Ішке кіргізбейді. Балтабай Нұргүлмен, ал Сәрсенкүл мен танымайтын басқа бір жігітпен билеп жүр. Балтабай мені көрсе де көрмеген болып бұрылып кетті. Егер ол мені «жолдасым» деп Таласбаевқа айтқанда, сөз жоқ ішке кіргізер еді. Оның мынау қылығына зығырданым қайнап, күйіп кеттім, әрі Сәрсенкүлді де билеп жүрген жігітінен қызғанып өліп барамын. Бірақ ешкімге «ішке кіргіз» деп жалынғым келмей, аласұрып, қараңғылау бұрышта тұр едім. Бір уақытта қарасам, Балтабай жалғыз өзі сыртқа шығып, дәретханаға қарай дедектеп барады екен. Мен оған даусымды жайлап шығарып: «Тоқта», – дедім. Ол селк ете қалғандай болды да, қайта бұрылып, мектепке кіріп кетуге асықты. Ұмтылып барып, қолынан ұстай алдым. Ол мені енді ғана танығандай болып, өтірік ыржалақтап, бетіме қарағанда сарт еткізіп қалайша салып жібергенімді өзім де аңғармай қалдым. Ұшып түсіп, тұрмай қалды. Есік алдындағы Таласбаев: «Әй, бұл қайсың?» – деп, қол шамының сәулесін бізге түсіріп, жедел басып жақындай берген. Мен бұрылып, жөніме кеттім. Ол: «Оңбаған! Бұзақы!» деп бажылдағанымен мені тоқтатуға әрекет еткен жоқ... Сол оқиғадан соң мені әуелі соттамақ болды. Артынан туысқан ағайым келіп, ара түсіп, өйтіп-бүйтіп алып қалды. Бірақ мектептен де, интернаттан да бірдей қуылдым. Аттестатты бір жыл кешігіп, келесі жылы әрең алдым... Сәрсенкүлмен тұзымыз қайтып жараспады. Сол жылы ол техникумға түскен еді. Бірінші курсты бітірмей-ақ өзіне сабақ беретін, әйелімен ажырасқан, өзінен жасы біраз үлкен мұғаліміне тұрмысқа шығып кеткенін естідім.

	Файзолла екеуіміз өткендегі тағы біраз жайларды еске түсіріп, сырласа сөйлесіп, мейрамханада біраз отырдық. Ол баяғыдағы интернаттың директоры Текеевтің баласы – Серіктің таяуда ғана бұзақылық қылықтары, оқуды жөндеп оқымағаны үшін институттан шығарылғанын айтты... Бүгінгі кеш Файзолла екеумізді бұрынғыдан да жақындастыра түскендей еді...

	* * *

	Ертесінде таңертең редакцияға барысымен очеркімді қайтадан қарап шығып, бірнеше жерін түзетіп, машинкаға бастыруға бердім.

	– Ал, қане, жүріңдер, летучкаға барайық енді, – деді Ағзам Бөпежан екеумізге.

	Бір-бірімен қысқа-қысқа тіл қатысып, әзілдесіп, редактор кабинетінің алдындағы қабылдау бөлмесіне жиналып тұрған жұрт редактор шыр еткізіп қоңырау басып, белгі берісімен-ақ ішке қарай лап қойысты. Жұрттың соңын ала мен де кіріп, ең шеткі орындыққа жайғастым. Жасы қырыққа әлі жетіңкіремеген, сәл толықшалау келген, торсық шекелі, қызыл шырайлы, келбетті, бұйра шашты редакторымыз Саттарбек Ыстыбаев қағаздан басын көтеріп, отырғандарды шолып өтті де:

	– Қанекең кайда? – деп фототілші Қанатты сұрады.

	– Сыра заводына кеткен, – деді жауапты хатшының орынбасары Тоқбай. Жұт ду күлді.

	– Суретке түсіру қажет болса, кейін де баруына болар еді. Жалпы, летучкаларға, жұмыс жайы сөз болатын өзге де мәжілістерімізге шығармашылық қызметкерлердің тегіс қатысқаны жөн, – деп ескертті редактор.

	– Сарықамыс ауданындағы меншікті тілшіміз Сансызбаев демалыс сұрап қоңырау шалды жаңа. Сарыағаш курортына жолдама тауып алыпты, – деді жауапты хатшы редакторға қарап қозғалақтап қойып.

	– Мұрны қанап шаршап жүр еді, – деп жігіттердің бірі оны сөзбен іліп кетті.

	– Меншікті тілшілердің аз жазатыны сондай, соңғы кезде қайсыбірінің аты-жөнін бірден есіме түсіре алмай, ұмытып қалатын болып жүрмін, – деп Сартай жұртты күлдірді.

	– Склероз болайын дегенсіз ғой, Сәке, – деп оны тағы біреу іліп-қақты.

	– Тілшілердің жұмысы нашарласа – бөлімдердің тарапынан басшылықтың жөнді болмағаны, – деді редактор.

	– Сансызбаевтың демалысы мәселесін артынан шешеміз. Летучкамызды бастайық. Сейсенбі күнгі нөмірдің кезекші редакторы кім еді? Мереке, сіз бе? Ал айта беріңіз онда.

	– Нөмірдегі көзге түсетін нәрсе, селт еткізер жаңалық деп бірінші беттегі «Еңбек екпіндісі» айдарымен берілген «Құрылысшы Оразалы Есқараев» атты материалды атауға болады, – деп бастады сөзін Мереке. – Суретімен бергеніміз тиімді болған. Автордың материалы екен, жап-жақсы, жылы жазылыпты. «Ал осы беттегі «Жарыс күнделігі» атты бөлім кілең майда-шүйде, кездейсоқ материалдардан құралыпты. Жалпы, біз соңғы кездерде социалистік жарыс жайында сүйекті, жақсы дүниелер бере алмай жүрміз. Сын жоқ. Бәрі тамаша сияқты, ешқандай кемшілік жоқ сияқты... Екінші беттегі «Жарқамыстың жайсаңдары» атты суреттеме – материалды нашар жазудың үлгісіндей. Бұлай әзірлесек күніне мың жол беру қиынға түспес еді.

	– Қай бөлім әзірлеген? – деп сұрады редактор.

	– Біздің бөлім, – деді ауыл шаруашылығы бөлімінің меңгерушісі күмілжіңкірей сөйлеп.

	– Сіз командировкада жүргенде кеткен ғой?

	– Солайы солай...

	– Авторы он рет қоңырау шалған соң берген едік, – деді бөлімнің әдеби қызметкері кінәлі кейіппен.

	– Егер жиырма рет қоңырау шалса, екі рет береміз ғой, шамасы, – деді редактор...

	Газеттің соңғы аптадағы шыққан барлық саңдары талқыланып болған соң, редакторымыз бүгін әдеттегісінен ұзағырақ шешіле сөйледі.

	– Біз кейде тәуір бастаған нәрселерімізді сұйылтып аламыз, – деді ол. – Осы биыл жыл басында «Насихатшы трибунасы» атты әп-әдемі айдар аштық. Алғашқы екпінмен бірді-екілі мақала шыққаны рас. Содан кейін сол қайтып көрінбей кетті. Бөлімдердің тоқсандық, жылдық жоспарындағы белгіленген тәуір-тәуір, қадау-қадау нәрселер жүзеге аспай қалып қояды, әр түрлі тақырыптар мен мәселелерді қатар алып жүруде жүйелілік жетісе бермейді. Оперативтілік аз. Газет емес, журнал қызметкерлері сияқтымыз кейде. «Тапсырып едік, айтып едік» деген сияқты болып келеді сөздеріміз... Әсіресе экономика мәселелерін жазуды жеткілікті игере алмай келе жатқанымызды айтқан жөн. Мал шаруашылығы, ауыл өмірі, адамдарымыздың рухани бейнесін көрсету сияқты жайларды жаман жазбаймыз. Ал өнеркәсіптің түйінді, ең зәру, көкейтесті мәселелеріне тереңдеп бара бермейміз. Соларды зерттеп, білуге талпыну аз. Орталық баспасөзде шығатын осындай материалдарды әлденеше қайтара оқып, зердемізге түюге, солардан үйренуге тырыспаймыз. «Журналист» журналы бетінде біраз әріптестеріміз өз тәжірибелерін ортаға салып жүр. Олардан да ғибрат алар жайлар бар. Газетімізде көтереміз десек, назар аударуға тұратын, елеулі мәселелер аз емес. Мәселен, жаңа техниканы өндіріске енгізу жайы. Бұл істе шешуін таппаған проблемалар, кемшіліктер аз ба? Аз емес. Немесе күрделі құрылысты-ақ алайық. Салынып жатқан объектілердің жобадағыдан қымбатқа түсуі жиі кездеседі. Әуелде үш миллионға деп жоспарланса, түптеп келгенде бес-алты миллион сомға түседі. Себебі не, қол еңбегі, рәсуашылдық көп пе, әлде әуелдегі жоба дұрыс жасалмаған ба? Обкомның бюросына қатысып жүргенде байқалады: кейбір құрылыстарда кадр тұрақтамаушылығы, техниканың бос тұруы, жайбарақаттық, оралымсыздық, сенбі-жексенбіде жұмыс істеу фактілері орын алуда. Бұл – еңбек тәртібін бұзуға жатады, әрі қосымша шығынға бастайды, өйткені ол күндері жұмыс істегендерге қосымша ақы төленетіні белгілі... Өнім сапасын арттыру жолында белсене күреспейміз, табысқа жеткен тәуір кәсіпорындардың тәжірибесін марапаттап, сапасыз өнім шығарушыларды жұрт алдында әшкерелеп, сынап отырмаймыз...

	Редакторымыз бұдан басқа да бірсыпыра жайларды айтты. Әсіресе маған ол кісінің: «Редакцияда жұмыс істеу – әр адамға қуаныш болуы керек, біздер білмегенімізді білуге, қолымыздан келмегенді үйренуге талпына, әрі бір-бірімізге сенім көрсете, көмектесе жүріп қызмет атқаруға тиіспіз, арамызда ашық-жарқын жолдастық әрі принципті қатынас болуы керек», – деген сөздері қатты ұнады. «Неткен ғажап адам!» – деп ойладым. Жасы қырыққа әлі жетпеген. Жасында жетім қалып, балалар үйінде тәрбиеленген деседі. Университеттің журналистика бөлімшесін бітірген соң, еңбек жолын «Лениншіл жаста» қызмет істеуден бастапты. Сөйтіп, бас-аяғы он жылдың ішінде облыстық газеттің редакторы дәрежесіне дейін өсіпті. «Университетті бітірген соң, осы газеттің редакциясына сұрансам қайтер еді, мынадай адамның қол астында қызмет істеу қуаныш қой», – деп ойладым.

	Біздер летучкада отырғанда машинистка Айша апай менің очеркімді жеделдетіп басып болыпты. Мен оны шапшаң қарап шығып, Ағзамға бердім. Ағзам да бөгемей, тез оқыды. Бірер сөйлемін қысқартып, шекесіне қол қойды.

	– Ал, Бақыт, осымен практикаңды аяқтадым деп санауыңа болады, – деді ол күлімдеп. – Меніңше қортындысы жаман болмауға тиіс. Ол жөніндегі пікірімізді университетке ресми түрде жазбаша мәлім етеміз. Ал енді, қазірден бастап боссың. Қонақ үйге қайта беруіңе болады...

	Мен сыртқа шыққанымда күн нұрына шомылған айнала төңірек жеңіл ғана мұнартып тұр екен: жаңа ғана жаңбыр жауып өткен еді, ізінше жарқ етіп күн шыққан; енді аяқ астындағы асфальттан да, көше бойлай отырғызылған ағаштардан да, тіпті зымырап кетіп бара жатқан троллейбустың қаңылтыр төбесінен де буалдыр бу ұшқындайды; жер-дүние көктемгі шуақ сәулеге бойы балқып, бусанып, терлеп жатқандай. Тротуар жиегіндегі ағаштың жаңбыр шайған жас жапырақтары самалмен тербеліп, би билеп, қуана асыр салады; қайсыбір үйлердің іргесіне отырғызылған алуан-алуан әдемі гүлдер жаңбырдан кейін құйылған нұр сәулеге үлбіреген ернін тосады; дүн-дүние масайраған шаттықты күй кешуде... Көңілім көтеріле түсіп, айналаға сұқтана қараймын: жаңа ғана булығып, төгіп-төгіп өткен май жаңбыры жер-ананың тұла бойына нұр болып құйылып, қуат болып дарығандай екен; көктемгі табиғат – күш-қуаты енді ғана толысып келе жатқан жас батырға ұқсайтындай. Иә, мына талшыбық ертең-ақ ырғалып, сән түзеп, жапырағы жайқалған саялы ағаш болып өсері сөзсіз; ал ана гүл жарқ етіп, бүршік жарып, ашылғанда жұрттың бәрін сұлулығымен табындырып, тәнті етеді...

	Табиғаттың мынадай уылжыған, тамаша, ал ертеңі одан да ғажап шағы менің де бойыма өлшеусіз жігер құйып, қуатымды тасқындатқандай. Өз бойымнан көптен бері байқалмаған алапат күш сезіндім: жан-дүнием қазір жаңбыр шайып өткендей, немесе анау бұлттардан біржола айығып келе жатқан аспандай таза; сана-сезімім бұрауы келген домбыра шегіндей болып, тиіп кетсе әсерленіп, ән салып тұр. Осындай ғажайып, бақытты сәт – көптен күткен арманым емес пе еді? Қазір менің көңілімде алдағы ұзақ... әлі де тым ұзақ өмірімнің қызықты болатынына, алға қойған мақсаттарыма сөзсіз жететініме күмән-күдіктің көлеңкесі де жоқ, тек қана сол келешек күндерге асығу мен өзіме деген сенім ғана жүрегімді жиі ұрғызады. Аспандағы жөңкіле көшіп, арты түріліп, көкжиекке сіңіп, жылдам алыстап бара жатқан жалба-жұлба бұлттар сияқты үзік-үзік ойлар менің де көңілімнің көгінде бірін-бірі кимелей қуалап, асыға ағындайды: иә, наурыз айының басынан мамырдың ақырғы күндеріне дейін үш айға созылған практикамды сәтті өтті деп айта аламын; осы уақыт ішінде әр жанрдағы мақалалар мен очерктер жазып, деканымыз айтқандай «жауапты әрі қиын» сынақтан өттім; ал ең бастысы – іштей түлеп, көп өзгеріп, өскен сияқтымын... Рас, алдағы уақытта өзімді әлі де көп тәрбиелеуге, ұяңдықтан біржола арылуға тиіспін. Білімді, жігерлі, әділетсіздікке жол бермейтін, әлсіздерге қорған болатын, жұрт сыйлайтын, санасатын, білікті азамат болып қалыптасуым қажет. Мінезімді де түзеймін, енді жұртпен оп-оңай тіл табысатын боламын, менімен кездесіп, сөйлескендердің бәрі әрдайым тек қуаныш сезіміне ғана бөленуге тиіс... Келешекте мақалалар мен очерктер ғана емес, әңгімелер мен повестер де жазуым қажет. Ол үшін өзімді бәйгеге қосатын аттай жаратамын; сөз үйрену, тіл ұстарту жолында көп еңбектенемін; ал ішкі сезім дүниемді қашанда болмасын күй төгуге әзір түратын домбырадай халге келтіріп үстауға, өмір думанына білек түре араласуға тырысамын. Бүл сапарда жеңістер, мүмкін жеңілістер де болар, оны уақыт көрсетер... Алға қойған мақсатқа жету үшін өзіме сын көзбен қарап, жігер-күшімді тұсайтын кесапат мінездерден, әдет-дағдылардан өне бойы арылып отыруым қажет. Мәселен, соңғы кезде өз бойымнан байқаған тағы бір ұнамсыз қасиетім – орынсыз күйбеңшілдігім, уайымшылдығым, жаңғалақтығым, ой шашыраңқылығым. Айталық, редактор маған әлдеқандай мақала жазуды тапсырды делік, мен соны тез тындырып, жазып тастамаймын, әрі көкейімнен шығара алмаймын, кешкісін жиын-тойда болсам, немесе қыздармен, я басқа біреулермен әңгімелесіп отырсам манағы мақалаға көңілім алаңдап, ойым бөлініп, олардың сөздерінің жүйесін аңдай алмай қаламын, өзіммен-өзім болып кетемін, әңгімеге араласуым селсоқ; содан барып өзімді көп жағдайда ыңғайсыз сезінемін. Бұл халден арылуға тиіспін. Адам бір мезетте бірнеше жұмысты бәрібір қатар тындыра алмайды. Сондықтан, не нәрсені қолға алсам да, бар зейінімді тек қана соған аударуды дағдыға айналдыруым қажет. Сөз үйренгің келсе – соны көкейіңе берік түй, басқаға алаңдама; кітап оқысаң – барлық ойың сонда болсын; көпшілік бас қосқан жерде отырсаң – әңгіме желісінен тыс қалма, өзіңмен өзің болып, оқшауланып кетпе. Әр нәрсені дер кезінде, өз уақытында ғана істе. Сонда ісің нәтижелі болмақ. Өз бойыңдағы барлық қабілетіңді гүл жарғызуға тырыс, сонда ғана алға қойған мақсатыңа жетесің...

	Осындай ойлар қанаттандырып, жаңбырдан кейінгі бойға жігер, күш құятын таза ауаны рақаттана, сіміре жұтып, келешекке – алдағы сан түрлі бояуы көз тартатын қызық күндерге асыққандай болып, адымымды тездете түстім...





	https://t.me/kzkitap





