Бейбіт САРЫБАЙ





Рауғаш ерте гүлдейді





Бейбіт Шегебайұлы. Алматы облысы, Райымбек ауданы, Жамбыл ауылында туған. Әл-Фараби атындағы ҚазақҰУ-дың журналистика факультетінің түлегі. «Айна» жыр жинағының авторы. С.Торайғыров атындағы сыйлықтың лауреаты. «Парасат» журналында, «Алматы ақшамы», «Дала мен Қала» газеттерінде, «Қазақ радиосында» қызмет атқарған.

Қазір Қазақстан Жазушылар одағы Басқармасында Балалар және жастар әдебиеті бөлімінде кеңесші.





Әдебиет әлеміне өзінің сырлы да нәзік лирикасымен келген жас ақын Бейбіт Сарыбайдың бұл жинағына соңғы кездерде баспасөз беттерінде жарияланып, оқырмандардың ыстық ықыласына бөленген бір топ әңгімелері енгізілді.





EPUB нұсқасын әзірлеген Әйгерім Бегімбет

Хат-хабарламалар үшін: Gulim90@gmail.com





Поэзияда – сыршыл, прозада – шыншыл





Алғысөз орнына

Әдебиетке әркез жанашыр болып жүретін, әрі жақсы шығарманы жазбай тани білетін менің бір ақниет қарындасым биылғы жылдың басында маған: «Мыналарды оқып көріңізші» деп, жұқалау келген бірнеше кітап пен компьютерде терілген он шақты қолжазбаны алдыма қойған. Бұлардың бәрі де жастардың жазғандары екені әрқайсысының маңдайшасындағы аты-жөндерден-ақ көрініп тұр еді. Ақтарып отырып байқағаным: ақыны да, прозашысы да – көбі мен үшін бейтаныс есімдер. Және.. ұзын саны жиырмадан асады. Жиырмадан! Қуаныш қой! Соңғы уақытта баспасөз беттерінен жаңа есімдерді жиі көріп жүрсем де, бір күні олар алдымнан дәл мынадай лекпен, топ-тобымен шыға келеді деп тіпті де ойлаған жоқ едім. Бұдан біраз уақыт бұрынғы аумалы-төкпелі, қысылшаң кезеңде, жастар былай тұрсын, қабырғалы қаламгерлердің де аяқтарына қан түскендей күй кешіп, әдебиетіміз он-онбес жылдай тоқырауды бастан кешіріп еді, енді міне сол рухани өрісіміз қайтадан көктеп, көгеріп, байтерегімен қоса балапаны да тамырын жан-жаққа жайғандай екен. Иә, әдебиетіміз үшін бұдан артық қандай қуаныш болуы мүмкін!



Мен алдымдағы дүниелерді бір-бірлеп ынтыға оқуға кірістім. Оқыған сайын... поэзиясы бар, прозасы бар – небір балауса туындылар бірінен соң бірі «мені оқы» дегендей алға жетелей берген. Сөйтіп бірер күнде бәрін оқып біткенде, менің көзім бір нәрсеге жеткендей болған: ең алдымен, кешегі 80-жылдардың аяғынан бастап баяғы қылышынан қан тамған кеңестік тәртіптің, идеологияның, жүйенің жаңа да жарқын жолға түсуі, осы жолда халықтың жаппай оянуы, ертеректе жабылып қалған қазақ балабақшалары мен мектептердің қайтадан көптеп ашылуы, бұқаралық ақпарат құралдарында ұлтқа қатысты барлық мәселенің жан-жақты қозғалуы, сырттағы қандастарымыздың тарихи отанына мың-мыңдап оралуы –бәрі-бәрі де арада 15-20 жыл өткенде өз жемісін бере бастаған екен. Туған әдебиетімізге туған тілімен, ұлттың ұлы рухымен ентелей басып, екпіндей кірген жастардың мына тобы – сол жемістің көзбен көріп, қолмен ұстар тірі көрінісі емес пе!

Мен бұлардың әрқайсысының алғашқы қадамы жөнінде жеке-жеке пікір айтуды да артық көрмес едім, бірақ бұл жолы ақын, прозашы Бейбіт Сарыбайға ғана арнайы тоқталуды жөн көріп отырмын. Өйткені... Біріншіден, Бейбіт әдебиетке тым балауса кезінде келген екен. Иә, «келген» дегенді мен батыл айтуға сескенбеймін. Оның бұдан он жыл бұрынғы тырнақалды туындыларының өзі-ақ қай жағынан да көркем шығарма деуге тұрарлық, тас бұлақтың суындай таза дүниелер екенін байқатады. Екіншіден, ол поэзия мен прозаны қатар алып жүрген және осы екі жанрда жазғандарының бәрінде де өзінің шын талант екенін таныта білген жігіт дер едім.

Бейбіттің «Айна» атты тұңғыш кітабы 2003 жылы жарық көрген. Оған қырық шақты өлең, кітап аттас бір поэма, екі әңгіме кірген. Әр шығармаларының соңына қай жылы жазылғаны көрсетіліпті. Мен соларға қарап отырып кешегі қайран Төлеген, Кеңшілік, Еркіндерді (Ібітанов) еске түсіргенмін. Олар да дәл осындай 17-18 жастарында жалындап жанып, жарқырап көрінген ғой. Қараңызшы, Бейбіт те мына бір өлеңін небәрі он жеті-ақ жасында жазыпты.

Сұр күздің күні

Сұрланып тұрды тұнжырап.

Шешесі үйде,

Әкесі сыртта тұр жылап...

Шетінеп кеткен жеті айлық қызды

Жерлеп кеп,

Отырды бәрі

Үн-түнсіз өксіп қалжырап.





«Қызылдан» дейді

Қып-қызыл гүлдің ажалы,

Атасы отыр келінге қарап назалы.

Енесі қарап бос қалған анау бесікке,

Қуарып кетті алқызыл алма ажары.





Япырау, өстіп егіліп-төгіліп, елжіреп-сөгіліп, бойындағы барын барынша сарқа төгіп менің баяғы Кеңшілік ағам ғана жазушы еді ғой. Сол ағамның дауысын ғайыптан қайта естігендеймін бе, қалай! Кітаптың алғашқы бетіндегі алғашқы өлең («Құлпытас») осылай басталады. Теңіздің дәмі – тамшыдан, мықты болсаң, оқымай көр. Оқыдық! Тұтастай. Өлеңдері мен поэмасын. Ал не түйдік? Бейбіт өлеңді жазбайды екен, өлең-жыр Бейбітке таудан аққан мөлдір бұлақтай құлдырай құйылып, сылдырай төгіліп отырады екен. Сезімнің мөлдірдігі де сол бұлақтай тап-таза , тұп-тұнық екен. Өз орнына сырт-сырт түсіп, зорлықсыз қиюласып, табиғи жымдасып жатқан ұйқастар... Оңтайын тауып, оймен бірге орайласа кеткен образдар... Жалаң айтқыштыққа берілмей, жалған пәлсапаға бой ұрмай, жылтырақсыз айтылған ой... Бәрі-бәрі де Бейбіт поэзиясының шырайын кіргізгендей. Ұлы Жүсіпбек «Мағжанның ақындығы туралы» деген еңбегінде: «Мағжан – терең ойдың емес, нәзік сезімнің ақыны» десе, бұны Бейбітке де айтуға болатындай. Рас, Бейбіт те қай жанрда қандай шығарма жазбасын, алдымен өзінің сезімнің сыршысы, махаббатың жыршысы екенін танытатыны анық. Бұны, әсіресе, оның «Айна» поэмасынан байқар едік. Шындығын айту керек, ой, идея, тұжырым, тұспал жағынан бұл көлемді шығарманың көтеріп тұрған жүгі шамалы, алайда оның көркемдік орындалысына пәлендей сын айту қиын. Кітаптың алғашқы беттеріндегі «Құлпытас» өлеңі қалай татаусыз төгілген тілмен, сәл ғана мұң араласқан сыршылдықпен, титтей де боямасыз шыншылдықпен жазылса, «Айна» да дәл сондай майда ырғақпен, бір демде, шебер жазылған дейміз. Көркем шығармаға қойылар бірінші талап – көркемдік болса, біз Бейбіт поэзиясынан да терең ой, үлкен идеядан бұрын осы көркемдікті көбірек көргендей боламыз. Ал прозада?

Прозада да ол миға салмақ салудан көрі жүрек пернеңді қытықтай басуға кұштар ма дейсің. Мәселен, қолыңыздағы кітапқа кірген («Айнаға» да кірген) «Естелік» деген әңгімені оқып көріңіз. Оқиғасының бар-жоғы мынау ғана: кәмелеттік жасқа енді ғана иек арта бастаған Болат деген бала өзінің сыныптасы – Гүлжанат атты қызды жақсы көріп қалады. Қыз да оған «кетәрі» емес. Бірде сол қыздың әке-шешесі ауылдағы әлдебір тойға кетіп бара жатқанын көріп, «жігітіміз» кештетіп Гүлжанаттың үйіне келеді ғой. Бірақ қыз іштей қарсы болмаса да оны не үйге кіргізбейді, не кездесуге шықпайды. Былай қарасаң, бұл әңгімені қойып, шағын этюдқа арқау болатын нәрсе емес. Ал енді осының көркемдік жағына назар аударып көріңіз. Қыздың үйінің жанына келгендегі «жігіттің» жайы мынау. «Үрей. Бойымды түрлі-түрлі сезімдер билеп ала жөнелді. «Сүйем сені, жаным-ау» деген әннің әуенімен сызылта ысқырдым. Бұл біздің достықтың ысқырығы. Әр мемлекеттің әнұраны болатыны сияқты бізде де әр достықтың өзіндік ысқырығы болатын». Әдемі ме? Әдемі! Еріксіз езу тартқызар юмор қандай! Бұдан әрі: «Есігін ашып: – Бұл кім? – деді. Танып тұрып. (!). Сонда да сұрайды. Әдеті ғой.

– Мен, – дедім.

– Менің кім? – дейді.

– Болат, – дедім.

– Не қылды?– дейді.

– Жәй, өзім саған келгем. Бері келші, – дедім.

– Ой, қойшы. Ұялам! – деді де есігін жауып алды».

Төрт-бес-ақ сөйлемнен тұратын шағын диалог. Дәлірегінде, онүш-онтөрт жасар қыз бен сол шамадағы ұлдың бірер ауыз сөзбен қарапайым ғана тілдесуі. Бірақ әсері өзгеше. Оқыған сәтте тұла бойыңнан бір жып-жылы қан жүгіріп өткендей болады.Әлдебір нәзік те, тәтті сезімге бөленесің. Кейіпкерлердің түр-түсі, қимыл-қозғалысы суреттеліп жатқан жоқ, алайда оларды көзбен көріп, көңіл-күй құбылыстарын жаныңмен сезгендей күй кешесің. Ұяң дауыс. Қымсына басқан қимыл. Жүректердің лүпілдей соққан дүрсілі. Қыз оны танып тұрып, «бұл кім?» дейді. Нағыз ауыл қызына, қазақ қызына тән мінез. Қылдан жіңішке қылық. Мәтін астарынан белгісіз бір сағыныш пен өкініш қатар сезіледі. Ол автормен қоса сіздің де сағынышыңыз болуы мүмкін. Балалық шаққа, баяғы мөп-мөлдір таза күндерге деген сағыныш!

Әңгіме «Естелік» деп аталады. Ол қандай естелік? Не естелік? Қарасақ, мынау екен. «Кейінірек көптеген суреттерге түстік. Альбомдарға естелік жазып қалдырдық. Заттай сыйлықтар да сыйластық. Соның қазір бірі болса, бірі жоқ. Барларының өзі бәлендей бағалы емес. Бәрінен де бағалысы сол, Гүлжанаттың: «Ой, қойшы, ұялам» деп есікті тарс жауып алған елесі. Сол елес менің жаныма мәңгілікке жатталды. Менің сол кездерден алған естелігім сол ғана».

Бұл үзіндіні талдап жатудың өзі артық. Балалықты бастан кешпеген адам жоқ болса, әркімнің де жадында мәңгі ескірмес, оңбас-тозбас осындай бір қымбат естеліктердің жатқаны рас қой.

Осы кітаптағы «Рауғаш ерте гүлдейді», «Қарағаш», «Бейкүнә күнаһарлар» сынды әңгімелерден де жоғарыдағыдай жеңіл ырғақ, жылы шуақ көреміз. Олардың қай-қайсысында да жаңа есейе бастаған жасөспірімдердің махаббат өлкесіндегі алғашқы сезім бұлқыныстары, сол жолдағы күлкілі де шынайы, албырт та алаңғасар іс-қылықтары әдемі кестеленген. Кейіпкерлердің сөзінен (диалогпен) иненің жасуындай жасандылық байқалмайды. Мысалы, мына бір көріністерге көз жүгіртіп көріңізші.

«Үйге жүгіріп кіріп, самауырдағы шайдан қалған жылы суды құйып ала салып, басымды жуып жатқам. Шешем таңқалып:

– Мынаны жын қаққан ба? – деп қояды.

....................................................................................................................................

–Жын қаққан жоқ. Бүгін ауылда кімнің тойы? – деп сұрадым.

– Қағыңғыр шешек, онда нең бар? Нұрлан сенің кімің еді? – деді («Естелік»).

Немесе:

«Бір кезде Сүйрік менің көзіме көзін қадап тұрып:

– Түнде мен сені түсімде көрдім, – деді.

– Не істеп жүр екенбіз?

– Айтпаймын, оны қайтесің.

– Жәрайды. Айтпасаң айтпай-ақ қой. Тек сол түсіңде көргеніңді өңімізде қайталайық, – дедім. Сүйрік күліп жіберді де:

– О-о-о,.. қуын қара... – деді. («Бейкүнә күнаһарлар»).

Осы жерде қандай жасандылық көресіз? Ешқандай, Риясыз жайға езу тартасыз да қоясыз.

Езу тарту дегенде еске түседі, Бейбіт прозасының тағы бір қыры – жеңіл де жарысымды юморынан көрінеді. Ол әлдебіреулердей сөз-сойлемдердің басын әдейі иіп, оқиға, детальдарды қолдан құрап, бейәдеп күлдіруге тыраштанбайды, оның күлкісі сюжет ыңғайында өзінен өзі табиғи туып отырады.

«Рауғаш ерте гүлдейді» әңгімесіндегі бір оқиға мынау. Қала ішінде жүретін автобустың іші – ығы-жығы.. Бір-біріне қысылыса жабысқан адамдар. «Бір кезде менің қолымды бір кішкентай қолдың қыса ұстағанын сездім. Қасымда тоғыз-ондар шамасындағы екі кішкентай қыз тұрған, солардың бірінің қолы екен. Сақтық жасап тұрған шығар деп үндемей тура бердім. Сөйтсем, ол қыз менің қолымды қасындағы қыздың қолы екен деп шатастырып ұстап тұр екен. Бір кезде қолдың үлкен екенін сезді-ау деймін, алақанын ары-бері жылжытып ұстап көрді де, айналасына қарады. Мен оның сәби жүзіне қарап күлдім». Сәбилік аңқаулық пен ағалық болмашы қулыққа біз де күлеміз.

Тағы бір мысал: «Бейкүнә күнаһарлардан». «Бір күні біздің ауылға аудан орталығынан Сүйрік есімді қыз келді. Ол да көрші қыздарға қосылып суға түсуге барып жүрді. Және неге екенін қайдам, сол қыз басқаларды менсінбей жүріп, маған көңілі түсті. Мүмкін жүзім жылы болған шығар. Әлде ешкімде жоқ «адидасыма» қызықты ма екен? Әйтеуір сол қыз маған жақын жүрді. Ол келгелі бері Дарын да маған тиісуін қойып, тынышталып қалған. Бұзық болып көрінгісі келмесе керек. Біз шомылатын өзен ауылдан қашықтау еді. Сол өзенге барғанша, және қайтар жолда мен Сүйрікті құшақтап жүрдім. Құшақтағанда салмақ салмай оң қолымды оның иығына тастап қоямын. Басқа қызықтың дәмін тата қоймаған мен үшін соның өзі үлкен ләззат еді. Дарын шіркін соны да қызғанып, жан таппайды-ау. Бір қызық жері суға түсіп болғаннан кейін Сүйрік маған калготкімді сығысып жіберші дейтін. Екеуіміз тоғайдың ішіне кіріп, тасалау жерге барып, соның калготкісін сығатынбыз. Күн сайын сығысып жүрдім. Енді оның ыңғайсыздау екенін білемін. Адамның намысына келетін ұяттау тірлік екенін балаң көңіл сезбейді емес, сезеді. Дей тұрғанмен өзгелердің ішінен сені таңдап алып, өзін құшақтатып жүрген қыздың айтқанын қалай орындамассың. Оның үстіне шынымды айтсам калготкі сығысу өзіме де іштей ұнайтын сияқты».

Әп-әдемі, жып-жылы күлкі дегеніміз осы емес пе?

Қысқасы, жиырма жасында өзінің «Айна» атты кітабымен тамаша ақын ретінде танылған Бейбіт Сарыбай енді мына кітабымен қазақ әдебиетіне тағы бір талантты прозашының келгенін айғақтайды деп білем!

Қадамыңа гүл бітсін, інім!





Дидахмет ӘШІМХАНҰЛЫ





Рауғаш ерте гүлдейді





Университет алдындағы аялдамада адам қарасы көп екен. Жарты сағаттан астам уақыттан кейін Құдайға қараған көліктің біреуі тоқтады-ау әйтеуір. Сол жиырма адамдық шағын автобусқа қырық тоғызыншы болып мен де кіріп үлгердім. Елдің өзі бір аяғын қоярға жер таппай тұрса, бір кесір жолдас «отыратын орын жоқ екен иә» деп өзінше өкініш білдірді. Оның сөзіне мырс еттік те қойдық. Бір кезде менің қолымды бір кішкентай қолдың қыса ұстағанын сездім. Қасымда тоғыз, ондар шамасындағы екі кішкентай қыз тұрған, солардың бірінің қолы екен. Сақтық жасап тұрған шығар деп үндемей тұра бердім. Сөйтсем, ол қыз менің қолымды қасындағы қыздың қолы екен деп шатастырып ұстап тұр екен. Бір кезде қолдың үлкен екенін сезді-ау деймін, алақанын ары–бері жылжытып ұстап көрді де айналасына қарады. Мен оның сәби жүзіне қарап күлдім. Қол менікі дегенім шығар. Ал, ол болса бетіме үнсіз таңырқай қарап тұрып, бір кезде күліп жіберді.

– Бәсе, мынаның қолы қалайша үлкейіп кеткен деп таңданып тұрсам, сіздің қолыңыз екен ғой,–деп қасындағы қызды нұсқады. Содан кейін екеуара әңгімеміз жанданып сала берді дейсің. Жол бойына іш пыстырмайтын серік табылғанына іштей қуанып та тұрмын. Үстіме іліп алған жұпыны киімімнен қай топтағы адам екенімді аңғарса керек:

– Қаншасыншы курста оқисыз? – деді. Мен қалжыңға сүйеп:

– Қаншасыншы курсың не айнам-ау, мен мұғаліммін, – дедім. Ол сенген жоқ. Сенбегені былай тұрсын:

– Ал керек болса, мұғаліммін деп қояды. Үстіне киіп алған киімді қарап қойсашы, – деп келеке қып күлді. Мен болсам «ұялған тек тұрмастың» керіне салып:

– Иә рас, мұғаліммін, – дедім.

– Қай сабақтан бересіз?

– Тарих және география пәндерінен.

Менің шынымен мұғалім екеніме деген күдігі сейілмесе керек, сынап білгісі келді.

– Охо, сіз география пәнінің мұғалімі болсаңыз мынаны білуіңіз керек. Ніл өзенінің ұзындығы канша? Осы сұраққа жауап бере алсаңыз сенейін, – деді.

Өлген жерім осы екен дедім. Шынымды айтсам, білмейтін едім сол өзеннің ұзындығының қанша екендігін. Мектеп программасында оқуын оқыдық қой, бірақ ұмытып қалған екенмін. Сұрап алған ауруға дауа жоқ, енді неде болса жауап беру керек. Оның үстіне автобус ішіндегі іші пысып келе жатқан жұрттың бәрінің назары әлдеқашан бізге ауған. Аузыма қайдан түскенін білмеймін:

– 6000 шақырым, – дедім. Қу қыз сықылықтап бір күліп алды да:

– Әй, мұғалім ағам-ай, неге өтірік айтасыз. Таппадыңыз. Білмесеңіз мен айтайын - бұдан былай жадыңызда сақтаңыз. Әлемдегі ең ұзын өзен осы Ніл өзені. Бұл өзеннің ұзындығы 5400 шақырым, – деді. Мен құтылып кетпек болып:

– Сен оқығанда сондай болған шығар. Өзендер бір қалыпта тұра бермейді. Жиі-жиі ұзарып, не болмаса қысқарып тұрады. Сен оқығанда бес жарым мың шақырым болса, одан бері ұзарып, алты мың шақырым болған шығар, – дедім. Тәтті қыз бұл жолы да оңай құтылдыра салған жоқ. Одан әрмен келеке қылып:

– – Әй, аға-ай, сіз де қатырады екенсіз. Сіз тұрмақ сіздің әкеңіз оқығанда да осылай болған. Және сіздің немереңіз де осылай деп оқитын болады. Мені неге алдайсыз. Білмесеңіз білмеймін деп айтпайсыз ба? Мен сізге екілік баға қойғалы отырған мұғалім емеспін ғой. Шынымды айтсам, сіз мұғалім емес талантсыз актер сияқтысыз.

Содан аз-кем уақыт үнсіз тұрды да қайта бастады.

– Сіз жаңа георграфия мен қоса тарих пәніненде сабақ беремін дедіңіз иә? Онда айтыңызшы, Египетте ел билеушіні не деп айтады? Мысалға бізде Президент дейді, – деп бастады да ұзақ сонар мәліметтерді алдыма жайды дейсің келіп. Қай мемлекетте қалай айтатынын айтып шықты. Ал енді айтыңыз деді. Сәл ойланып алу үшін қулыққа көшіп, сұрағыңды түсінбей қалдым, қайталашы, – дедім. Ол болса тақылдап тұрып:

– Египетте ел билеушіні не деп айтады? – деді. Білетін-ақ сияқты едім, есіме түсіре алсамшы. Жұрт назары жеп барады. Білмей қалсам ұят болады. Өзіме де обал жоқ, бағана география пәнін ғана айтсам ғой, бұл сұрақты коймас еді. Бір пәнді азсынғандай екінші пәнді айтып нем бар еді. Енді азабын тартып жатырмын. – Білетін едім. Тек жұмыстан шаршап шыққандікі ме, есіме түсіре алмай тұрмын. Басқы әрпін айтшы, – дедім.

– П...

– Так, так, так... Тілімнің ұшында тұр. Соңғы өрпін де айтшы.

– Н...

– Болды өзіңізді-өзіңіз қинай бермеңіз. Білмейсіз ғой. Жаттап алыңыз. Ежелгі Египетте ел билеушіні Перғауын деген. Әй, мұғалімім-ай, ұятқа қалдыңыз иә. Егер сіз мұғалім болсаңыз, онда бізге оқудың керегі жоқ шығар.

Мен қыздан тірі тұрып құтылмасымды білдім де әңгіме ауанын басқа жаққа аударғым келді.

– Өзің кештетіп кайдан келе жатырсың?

– Парктен.

– Ұнады ма?

– Ұнағанда қандай...

– Ақшаң жетпей қалған жоқ па?

– Қайдағы-ы-ы. Қайта, керісінше, мың теңгеміз артылып қалды. Мамам маған бес мың теңге берген. Төрт мың теңгесіне жақсылап қыдырдым. Қалғанын өзіне қайырып берем.

– Көп ақша беріпті ғой.

– Иә көп берді. Өйткені, біздің уәдеміз бар болатын. Сол уәде бойынша, мен бірінші тоқсанда барлық сабақтан беске шықтым. Ал мамам бес мың теңге берді. Қасында тұрған өзі қатарлас кішкентай қыз бен баланы ымдап:

– Мына достарыңа қаншадан берді? – дедім. Оларға қарап тұрды да қолын бір сілтеп:

– Ә–ә бұларға ма?! Бұларға берген жоқ. Себебі, бұл екеуі де мамаға берген уәделерін орындай алмады. Мынау – сіңлім. Бұл екі сабақтан төртке шығып қалды да сыйлықтан құр қалды. Ал анау – інім. Ол тура сіз сияқты дым білмейтін сауатсыз. Менің жақсы оқығандығымның арқасында ғана бүгін қыдырып келе жатыр. Ертпей тастап кетейін дедім де аядым. Жақсы оқыса қандай сыйлық алатындарын көріп ынталансын деп те ертіп алдым.

– Папаң кім болып жұмыс істейді?

– Сіз менің сөздеріме қарап үлкен қызметкердің қызы екен деп ойлап тұрған шығарсыз. Жоқ, мүлде олай емес. Егер солай деп ойласаңыз, қателесесіз. Папам автобус айдайды. Ал мамам сол автобуста

кондуктор. Таңғысын біз ұйықтап жатқанда кетеді де түнде біз ұйықтап жатқанда келеді. Бір-бірімізді көп көре бермейміз. Өзіміз өсіп жатырмыз.

– Сен мені әбден тексердің. Мен де сені бір тексеріп көрсем бола ма?

— Болады, неге болмасын.

– Жаңа сен жақсы оқимын дедің иә. Сен жақсы оқысаң мынаны білуің керек. Көктемде ең бірінші қай гүл өсіп шығады? Ерте өсетін гүлді айтшы, – дедім өзі құсап тақылдап. Ол мүдірген жоқ.

– Білмей қалса екен деп тұрған шығарсыз. Өкінішіңізге орай, білемін. Сіз өте оңай сұрақ койдыңыз. Көктемде ең бірінші қауыз жаратын, ерте өсіп шығатын гүл – бәйшешек деп аталады. Ол барлық гүлден бұрын өсіп шығады. Тіпті, көктемнің шығуын күтпей-ақ, кыстың соңына қарай

қардың астында жатып та өсе береді.

— Онда сен де сол бәйшешек екенсің.

— Неге?

— Өйткені, сен де ерте гүлдепсің. Көктемнің шығуын күтпей-ақ, ең бірінші болып.

— Жоқ, мен бәйшешек емеспін. Мен деген рауғашпын. Мені әкем солай атайды. Жақсы көрген кездерінде рауғашым менің деп еркелетеді. Сіз рауғашты білесіз бе, ол көп жақтарда өспейді. Тауда ғана, онда да алыс тауларда ғана өседі.

— Білемін. Біздің тауда да өседі. Мен оны жақсы көремін...

— Сіз де таулы аймақтансыз ба?

— Иә, оны қайдан білдің?

— Түріңізден байқалады. Оның үстіне мен де сол жақтанмын. Рауғашты көбіне біздің жақтыкілер ғана біледі.

— Сонымен, рауғашпын де.

– Иә, рауғашпын. Рауғаш қышқыл болады ғой. Мен де қышқылмын. Сосын рауғаш та ерте гүлдейді. Жаз шыға салысымен піседі. Бірақ бір аяныштысы сол, оның ғұмыры өте қысқа. Қолы жеткендер жеп үлгермесе тез қатып қалады. Жоқ болып кетеді. Сол үшін елдің бәрі оны аңдып жүреді де пісе салысымен теріп алады. Және оған әркімнің қолы жете бермейді.

– Оның бәрін білемін. Мен рауғашты қатты жақсы көремін...

Алматы көшелерінің тығынынан зәрезап болған жұрт бұл күнгі жолдың ұзара түскенін тілеп келе жатыр еді іштей. Өйткені, олардың барлығы да «Рауғаш» екеуміздің әңгімелерімізге беріліп кеткен еді. Тындай бергілері келетін сияқты. Мені емес әрине, мына бір ерте гүлдеген «Рауғаштың» қышқыл да тәтті қылықтарын тамашалап келе жатыр еді. Ол сол қаптаған көзқарастардан қысылғандай болып, маған сыбырлап қана:

– Еңкейіңізші, – деді. Мен еңкейіп құлағымды оның аузына жақындаттым. Ол сыбырлап қана:

– Мыналардың бәрі бізді тындап келе жатыр ғой. Естіп қоймасын. Кызыңыз бар ма? – деді.

– Бар.

– Аты кім?

– Жансая.

– Әдемі ат екен.

– Өзі де сұлу.

– Мен сияқты ма?

– Иә.

– Қашан үйленесіз?

– Оны не қыласың?

– Жай, тойыңызға мені де шақырыңыз деп айтайын дегенім ғой.

– Сені кімім деп шақырайын?

– Жай танысым еді дей салыңыз.

– Танысым дегенге сенсе жақсы. Сенбей қалып, бұрынғы қызың шығар десе, пәлеге қаламын ғой.

– Неге, олай деп ойламайтын шығар жынды болмаса. Мен кішкентаймын ғой. Ой, сіз мені білмейсіз ғой. Мен деген кереметтей әншімін. Тойыңызға шақырсаңыз ән салып беремін. Керемет өтер еді.

Өмірде осындай қызықты сәттердің қысқа болатыны, қысқа болғанда да тым қысқа болатыны жаман да. Біздің де екеуара қызықты сәттеріміздің соңына жеткенімізді қыздың өзі жеткізді.

– Сіз қай аялдамадан түсесіз?

– Абылай ханнан.

– Қап-ай, а!..

– Неге өкіндің?

– Мен Қонаев көшесінен түсетін едім...

– Түссең не қылады?

– Жолда машиналар көп қой. Өту қиын. Сіз біздің аялдамадан түссеңіз, бізді жолдан өткізіп жіберсе болар еді деп ойлағам...

Сол аялдамадан түсіп қалып, «Рауғаш» қызды жолдан өткізіп, тіпті үйіне дейін жеткізіп салуыма болар еді. Тек әр сөзімізді қалт жібермей бағып отырған адамдардан ұялып, өз жөніме қарай кете беруіме тура келді. Қыз автобустан үнсіз түсіп бара жатты.

– Қыз-ау, пока демейсің бе? Қоштаспай кетіп бара жатқанын не? – дедім. Ол болса:

– Пока демеймін. Во первых, сіз мені алдадыңыз. Во вторых, тойыңызға шақырғыңыз келмеді. Ол аз болса, мені жолдан өткізуге де жарамадыңыз, – деп айыптап кетті.

Олар түсіп қалғаннан кейін автобусымыз әрі қарай жүріп кете берді. Көліктің артқы терезесінен карап едім жолдың жағасында тұр екен. Қолын бұлғап қала берді. Мен іштей «Аман бол, айнам» деп кете бардым. Ал автобустың ішіндегі адамдар енді не істер екенсің дегендей маған көз алмай қарап тұрды. Кейбірі жылы жымиып тұрды. Көз алдарында басталып, көз алдыларында аяқталған ғажап киноның аянышты кейіпкеріне аяушылықпен қарайтын сияқты бәрі.





Бейкүнә күнәһарлар





- Ей, самолет, самолет! Алматыға ала кет.

Көбелек қуып ойнап жүрген балалар әдеттегiдей аспанда ұшып бара жатқан самолеттiң артынан тұра жүгiрдiк. Бiздiң ауылдың төбесiнен күнде осылай самолет ұшады. Бiз күн сайын сол ұшақтың артынан тұра жүгiремiз. Және әр кез осы бiр жаттанды сөздi айтамыз. Барлығымыздың да дауысымызда кәдiмгiдей жалыныш бар. Алматы түгiлi мына тұрған аудан орталығына да ала кетпесiн бiлемiз. Бiрақ бiздiң бойымыздағы сол бiр «бiрде болмаса бiрде ала кететiн шығар» деген үмiтiмiз сөнген емес. Сол үмiттiң жетегiмен тағы да аспандап ұшып бара жатқан самолеттiң артынан жүгiрiп бара жатырмыз. Амал не атаңа нәлеттiң самолетi қанша жалынышпен айқайға басып, артынан қусақ та бiздi бұл жолы тағы да ала кетпедi.

Жүгiре-жүгiре шаршап, барлығымыз да ауылдың сыртындағы жалғыз теректiң көлеңкесiне отыра кеттiк. Бәрiмiз үнсiзбiз. Тек қияли Дарын ғана әр нәрсенi армандап отыр. Өзi бiр бұтағына қонақтап алған теректi нұсқап:

– Шiркiн, мына терек жай ғана терек болмай, алма ағашы болғанда ғой, – дедi. Ол айтып ауыз жиғанша Ербол:

Ол ағаштың алма ағашы болмағаны да дұрыс болды. Бәрiбiр сен ол алмаларды көктей жеп тауысар едiң,–дедi. Оның ол кекесiнiн Ерлiк жалғады: – Сен iшiңе ие бола алмай, шешең байғұс күндiз–түнi сенiң шалбарыңды жуумен әуре-сарсаңға түсер едi.

Ерболдың кекесiнiнiң жаны бар. Бiздiң ауылда алма өскен емес. Бiр де бiр үйде алма ағашы жоқ. Тек Әбiн атаның үйiнде ғана өрiк өсетiн. Сол өрiктiң ең құрымаса бiр жыл сарғайып пiскенiн көрген емеспiз ғой. Гүлi түсiп, тастаған түйiншектер сәл үлкейе бастаған кезiнде бiз ұрлықты бастаймыз да теректiң ұшар басындағы соңғы өрiктi жеген түнi аяқтаймыз. Әбiн ата қанша қорыса да өрiктерiн «жаудан» қорғап қала алған емес. Бiз түннiң жарымынан бастап, таң шолпаны туғанға дейiн жүрсек те, әр түн сайын оннан, бестен жесек те айналасы екi аптаның iшiнде тауысып бiтетiнбiз, сол бейшара өрiктердi. Егер бiзге «өзi қышқыл, өзi көк» деген жұмбақ жасырсаңыз, бiз оны тез тауып аламыз. Оның жауабы әрине өрiк. Сол өрiктердi көктей жеп тауысып жүргендiктен шығар бiздiң ұғымымызда өрiк деген көк болады. Және оның дәмi тәттi емес, қышқыл болады деп түсiнетiнбiз. Өрiктiң тәттi болатынын және оның түсiнiң көк емес сары екенін Ерлiктiң Шонжы қаласындағы әпкесi келгенде ғана бiлiп, таң-тамаша болғанбыз. Мiне, Ерболдың Дарынға айтқан кекесiнiнiң осындай сыры бар едi.

Күн төбеге көтерiлгенде ыстыққа шыдамай суға түспек болып, ескi көпiр жаққа қарай бет алдық. Бұлардың iшiндегi ең кiшiсi мен едiм. Басқалары менен бiр жас, екi жас үлкен. Тiптi төрт жас үлкендерi де бар. Дегенмен көршi болғандықтан барлығымыз дос болып ылғи бiрге ойнайтынбыз. Үлкендіктерін пайдаланатын болса керек олар маған ылғи әлiмжеттiк жасап жүредi. Дарын күндегiдей жүгiрiп келiп арқама мiнiп алды. Ара-тұра: – Шүу сары есегiм, – деп тебiнiп қояды. Оны көтермеске менде шара жоқ. Көтермеймiн десең ұрады. Таяқ жегеннен көрi осылай арқама мінгізіп алып, мықшыңдап есек болғаным артық. Ол менiң арқама жайғасып алып жанында ерiп келе жатқан „жаяу әскерлерге“ сұқ саусағын шошайтып маңғазданып әңгiме соғып келедi. Дауысы өзiнше салмақты:

– Дарвиннiң iлiмiне сүйенетiн болсақ, бiздiң барлығымыз да маймылдан жаратылғанбыз. Менiң де, сенiң де, оның да арғы аталарымыз маймыл болған. Еңбектiң арқасында бiз осылай адам болып қалыптасқан екенбiз.

– Оттапсың, – дедiм шыдамай кетiп, оны үстiмнен аудырып тастап.

Мiне, содан басталған тайталас бiз өзен бойына жеткенге дейiн жалғасты. Балалардың бiразы менi қостап, бiразы Дарынның жағына шықты. Дарын мен Дарвиннiң iлiмiн қостаған Ерлiк:

– Мен де солай ойлаймын. Өйткенi Ерболға қараңдаршы, – дедi. Барлығымыз Ерболға қарадық. Шындығында Ербол досымыз бетi томпайып, құлағы қалқайып, жақ сүйектерi шодырайып маймылға ұқсайтын. Және теректен терекке секiргенде оған ешкiм iлесе алмайтын. Онысы аздай өзi сәл бүкшиiп еңкiштеу жүретiн. Бiр қызығы оны барлығымыз атын атамай „маймыл“ деп мазақ қылатын едік. Кейде еркелетiп «маймыш» дейтiнбiз. Ол дәлел ретiнде соны алға тартты.

Бiз ары таласып, берi таласып бiр шешiмге келе алмадық. Тура биге жүгiнген даушылар құсап барлығымыз өзен жағасында қой бағып жүрген Тойболды молдағы барып, дауымызды айтып, шешiп беруiн сұрадық. Тойболды ата Дарыннан:

– Адам маймылдан жаратылған дегендi саған кiм айтты?–дедi. Дарын:

– Биологиядан беретiн Қарлығаш апай айтты,–дедi. Сол кезде ашуына мiнiп алған молда атамыз Дарынға:

– Онда сен биолог апайыңа айтып бар. Маймылдан бiр жаратылса ақылы соған жеткен Қарлығаш апайың мен сондай адамды келiн қылып отырған соның коммунист қайынатасы жаратылған шығар. Басқаларымыз топырақтан жаратылғанбыз. Балшықтан иленгенебiз,–дедi.

Сонымен дауымызды шешiп алып, суға түсiп жатқанбыз. Дарын өзен жағасындағы балшықтармен ойнап отырған. Қасына жақындап барсақ балшықтан адамның сұлбасын жасап жатыр екен. Кәдiмгiдей аяқ-қолы, басы мен кеудесi бар адамның пошымын жасапты. Өзiнiң арғы атасынан қан арқылы келген мүсiншiлiк қасиетiн барынша салса керек, мына балшық адамының бет-бейнесi де құдды тiрi адамдiкiндей екен.

Бiз қайтып бара жатқанда ол:

– Ей Құдайшылдар! Мiне, балшықтан иледiм адамдарыңды әдемiлеп. Ертеңге дейiн тұрсын. Имам аталарыңның айтқаны рас болса ертең осы бала бiзбен бiрге суға түсiп, ойынымызға қосылады. Атын «Адам–Ата» деп қоямыз. Содан кейiн ол өзiнiң бiр тал қисық қабырғасын суырып алып, өзiне «Һауа Ана» жасайды. Сол екеуiнен сендер сияқты көп-көп ұрпақ тарайды,–деп кекесiнмен күлдi.

Бiз барлығымыз үйге қарай кеттiк.

Ертесi күнi төрт көзiмiз түгел шомылуға келдiк. Жол бойында Дарынның балшық адамын сөз қылдық. Бiз барғанда бiр бала суға шомылып жүретiн сияқты көрiнiп кеттi. Барсақ Дарынның адамы сол кешегi балшық қалпында екен. Тiптi, оның үстiне ат аунаса керек, быт-шыты шығыпты. Бiз соны әңгiме қылысып тұрғанда молда атамыз келдi. Мен ол кiсiге кешелi бергi тiрлiгiмiздi баяндап бердiм. Атамыз қамшысын алып тұра ұмтылды.

– Атаңа нәлет күнәһарлар! Сендер адам жарататындай Құдай емессiңдер. Сендерге ондай құдiреттi кiм берiптi. Құдай ғана жарата алған, – деп барлығымызды қамшының астына алды. Арасында күнәсi жоқ мен де кеттiм. Бiз сол қамшыдан кейiн „адам операциясын“ қайтып жасаған емеспiз. Топырақтан жаратылғандығымызға имандай сендiк. Тек кейiн қайтадан топыраққа айналатынымызды ойлағанда көңiлiмiз құлазып қалды. Шiркiн адамдар өлмей жүре беретiн болсашы. Менiң балаң түйсiгiм сол кезде топыраққа деген құдiреттi сезiнгендей болды. Егер бiз топырақтан жаратылған болсақ, бiз неге сол топырақты таптап жүрмiз. Менiң бойымда белгiсiз бiр қорқыныш пайда болып, топырақты таптауға батылым бармады. Таптамасқа тағы амал жоқ. Адамдардың топырақта iзi қалатыны сол екен-ау. Бiз топырақтан жаралдық. Және тағы топырақтан нәр алдық. Топырақсыз бiздiң күнiмiз қараң. Мен жерден бiр уыс топырақ алып маңдайыма бастым. Ал достарым болса өзен жағасында бiр-бiрiне су шашып ойнап жүрдi.

Айтпақшы суға түсуге бiзбен бiрге қыздар да келетiн. Әрине, қыздар сырт киiмдерiмен түседi. Бiр күнi бiздiң ауылға аудан орталығынан Сүйрiк есiмдi қыз келдi. Ол да бiздiң көршi қыздарға қосылып суға түсуге барып жүрдi. Және неге екенiн қайдам, сол қыз басқаларды менсiнбей жүрiп, маған көңiлi түстi. Мүмкiн жүзiм жылы болған шығар. Әлде ешкiмде жоқ «адидасыма» қызықты ма екен?. Әйтеуiр сол қыз маған жақын жүрдi. Ол келгелi берi Дарын да маған тиісуiн қойып, тынышталып қалған. Бұзық болып көрiнгiсi келмесе керек. Бiз шомылатын өзен ауылдан қашықтау едi. Сол өзенге барғанша, және қайтар жолда да мен Сүйрікті құшақтап жүрдiм. Қүшақтағанда салмақ салмай оң қолымды оның иығына тастап қоямын. Басқа қызықтың дәмiн тата қоймаған мен үшiн соның өзi үлкен ләззат едi. Дарын шiркiн соны да қызғанып, жан таппайды-ау. Бiр қызық жерi суға түсiп болғаннан кейiн Сүйрiк маған калготкімді сығысып жiбершi дейтiн. Екеумiз тоғайдың iшiне кiрiп, тасалау жерге барып, соның калготкісін сығатынбыз. Күн сайын сығысып жүрдiм. Ендi оның ыңғайсыздау екенiн бiлемiн. Адамның намысына келетiн ұяттау тiрлiк екенiн балаң көңiл сезбейдi емес, сезедi. Дейтұрғанмен өзгелердiң iшiнен сенi таңдап алып, өзiн құшақтатып жүрген қыздың айтқанын қалай орындамассың. Оның үстiне шынымды айтсам калготкі сығысу өзiме де iштей ұнайтын сияқты. Осылай күндер өте бердi. Бiр күнi тыныш жүрген Дарын маған қайтадан тиiсудi бастады. Сөйтсем оған қызғанышы маза бермептi. Күндегiдей өзенге бет алып бара жатқан кезiмiзде ол менi жеке шақырып алып:

– Қашанғы сен сығысасың. Сүйрiктiң калготкісін бүгiн мен сығысамын. Сен сығыспаймын деп айт: – дедi.

Мен келiсiмiмдi бердiм. Ендi ше? Ұрып үйренген жұдырық қаңғып жүрiп тағы да тиiп кетуi мүмкiн ғой. Әдеттегiдей шомылып бiткен кезде Сүйрiк маған қарап:

– Бұйрабас, калготкімді сығысып жiбершi, – дедi.

– Жоқ, өзiң сығып ала салшы. Неге екенi сығысқым келiп тұрған жоқ, – дедiм. Шынтуайтына келсек сығысқым келiп-ақ тұр ғой. Бiрақ „сценарий“ бойынша осылай iстеуiме тура келiп тұр. Сыққызбасым сыққызбастың кері болып тұр да. Осы сәттi пайдаланған Дарын орнынан ұшып тұрып:

– Онда мен сығысайын, – деп Сүйрiктiң жанына жетiп барды. Бiрақ Сүйрік ол күткендей iстеген жоқ. Керiсiнше басын маңғаздана көтерiп:

– Рахмет. Бүгiнше сықпай-ақ кие салайын, – дедi де бұрылып кетiп қалды. Ол менiң бұлай iстеуiмнiң себебiн бiлгендiктен де әдейі осындай қадам жасаса керек. Дарын болса тұрған орнында қатты да қалды.

Қайтар жолда Сүйрiк маған ертең кететiнiн айтты. Мен үнсiз жолың болсын дегендей қылдым. Ал ол болса менiң бұл немқұрайдылығыма өкпелегендей болып:

– Сен не менi жақсы көрмейсiң ба? – дедi. Мен оған өзiмнiң жақсы көретiн алтыншы „б“ класында оқитын қызым туралы айтып бердiм. Сүйрiк бiраз жер үнсiз жүрдi да:

– Ол қызды қайтесiң. Ол сенен үлкен ғой. Оның үстiне оның жiгiтi бар екен, – дедi. Мен оған:

– Мейлi бола берсiн. Мен оны жақсы көрiп жүре берем. Кейiн жiгiтiмен ұрсысып қалғанда менiмен жүредi. Соған дейiн күтемiн, – дедiм. Бiр кезде Сүйрiк менiң көзiме көзiн қадап тұрып:

– Түнде мен сенi түсiмде көрдiм, – дедi.

– Не iстеп жүр екенбiз?

– Айтпаймын, оны қайтесiң.

– Жәрайды айтпасаң айтпай-ақ қой. Тек сол түсiңде көргенiңдi өңiмiзде қайталайық, – дедiм. Сүйрік күлiп жiбердi де:

– О–о–о,.. қуын қара…– дедi.

Бiз сол түнi таң атқанша ұйықтаған жоқпыз. Клуб жақтағы парктiң iшiндегi сәкiде отырдық. Таң атып келе жатты. Сол кезде ғана менiң батылсыздығымнан шаршаған Сүйрiк:

– Сен менiң түсiмдегiнi өңiмiзде қайталайық деп едiң ғой, – дедi. Мен оған:

– Иә, солай деп айтқанмын. Түсiңде не болып едi?–дедiм. Ол маған күле қарап:

– Бетiмнен сүйiп алғансың,.. – дедi. Мен оның бетiнен сүймек болып ұмсына бергенiмде ол маған жалт қарап едi, ернiм оның бетiне емес ернiне тиiп кеттi…

Арада ай өттi ме, жыл өттi ме, күн өттi ме бiлмеймiн. Мүмкiн санаулы минуттар, тiптi секундтар өткен болар. Әйтеуiр ұзақ та қысқа тәттi сәт өттi. Ол маған асылып тұрған қалпында көзiн ашып:

– Сен менiң түсiмде ернiмнен сүйген жоқ болатынсың, – дедi. Ендi өң мен түстiң ортасында тұрған адам ненi ажыратып жарытсын, жарқыным-ау. Мүмкiн осылай шатасқанымыз да жақсы болған шығар.

Екеумiздi осынау шырын сәттен оның апасының айқайы оятты. Етегiне сүрiнiп-жығылып:

– Иттiң ғана қызы-ай, қайда жүрсiң? Түнi бойы сенi iздеп ұйқтамадым, – деп аттандатып келе жатыр екен. Қасында менiң шешем бар. Екеумiз қаша жөнелдiк. Екiншi көшенi айналып барып, екеумiз де үйдi-үйiмiзге кiрiп кеттiк. Бұл түнi бiз Сүйрік екеумiз ғана емес, оның апасы мен менiң шешем де ұйқтамады. Бұл түн осы көз iлмеген төртеудiң екеуi үшiн ләззатқа, екеуi үшiн азапқа толы болды.

Ол сол күнi өзiнiң ауылына кетiп қалды. Қатты жақсы көрмесем де кәдiмгiдей бауыр басып қалыптым. Шомылуға барғым келмей ерiксiз бардым. Суға түсiп жүргенде Дарын маған соқтығып, дауысын актерларша құбылтып:

– Төлегенжан, Жiбек кетiп Жайықтың суы тартылғандай болып отырсың ба? Құлазыған көңiлiңе ем болар, кел суға түс, – деп тиiстi. Мен Дарынның келекесiне қалғым келмей кетiп қалудың амалын таппай тұрғам. Аспаннан тағы да самолет ұшып бара жатты. Бұл жолғы бағыты бiздiң ауыл жақ екен. Мен соны пайдаланып самолеттiң артынан тұра жүгiрдiм.

– Ей, самолет, самолет, Алматыға ала кет.





Өлiара





Кешқұрым шақ. Қарағайлы сайдың басынан бас-аяғы отыз алты ұл-қыз құлдилап келемiз. Бiразы ат мiнген. Ендi бiразы қаражаяу. Атқа мiнген жiгiттер бiр-бiр қыздан мiңгестiрiп алған. Жаяулары қыздың иығына қолын артып құшақтап барады. Осы бiр «алқакөл сұлама, ақтабан шұбырындыдан» маңызы бөлек шұбырған топқа қарап көңiлiм босап кеттi. Неге десеңiз бiз осы сәтте мәңгi бақи дәл осылай толыққанды басымыз қосылмасқа тарап бара жатырмыз.

Ұзақ жылдарға созылып, бiтпестей болған мектептi де бiтiрдiк. Кеше түнде қолымызға орта мектептi толықтай бiтiрдi деген куәлiгiмiздi алдық. Басқа–басқа осы аттестат Айбол екеумiзге де бұйырды-ау. Мектептен әне қуып жiбередi, мiне қуып жiбередi деп жүргенде әупiрiмдеп осы күнге де жетiп тындық. Түндегi салтанатты кештен соң бүгiн барлық сыныптастар тауға демалысқа шыққанбыз. Ертең барлығы жоғарғы оқуға құжаттарын тапсыру үшiн алып қалаға аттанбақ. Әрқайсысы әр қиырға тартады. Демек, бiз ендi ешуақытта осылай бас қоса алмаймыз. Жеке-жеке кездесiп тұруымыз, мектептi бiтiргенiмiзге пәленбай жыл толу құрметiне он–жиырмамыздың басымыз қосылуы мүмкiн-ау. Ал бiрақ дәл осылай төрт көзiмiз түгел жиналмасымыз мен үшiн анық. Мен бұны мектептi ерекше куәлiкке бiтiрiп масайрап бара жатқан анау секпiл бет сары қыздан да жақсы түйсiндiм. Ауылға жеткенде әркiм әр көшеге бұрылып, үйдi-үйiмiзге бытырап тарап кеттiк. Бiттi. Қандай аянышты.

Ертеңнен бастап барлығы жолға шығады. Алматы мен ауылдың арасындағы 347 шықырымдық жол өзiнше бөлек, олар үлкен жолға аттанады. Алдында кiмдi не күтiп тұрғанын уақыт көрсетер. Бiреу бағы жанып студент атанып, ендi бiреуi қолорамалын сулап қайтар. Бағы жанғандардың ата–анасы Гүлшаттiкiне бала жүгiртiп, қарызға арақ алып, атап өтер. Сүрiнгендердiң ата-аналары келер жылға үмiт артар. Кейбiр қыздар басына бас бостандығын ала сала күйеуге шығар. Оны уақыт көрсетер. Не де болса бiз үлкен өмiрге бет алдық. Шешем айтпақшы „Әркiмдi Құдай есiркесiн“.

Қалың топпен бiрге мен де «базарға барып бағымды сынап қайтпақпын». Менiң оқуға тапсыратынымды естiгенде орыс тiлiнен сабақ берген Абайдылданова жағасын ұстап: «саған не жоқ?..» деген. Десе дей берсiн. Ең құрымаса қала көрiп қайтармын. Оқу оқып, қарық қылайын деп тұрғаным шамалы. Онсыз да он жыл бойына бекерге бас қатырғаным жетер. Құдай-ау «а қаласынан шыққан әлдеқандай велосипедшiнiң б қаласына қанша уақытта жететiнiн табу үшiн» бекерге уақыт өткiздiк емес пе. Ом заңын бiлмей-ақ оңалып кетiп жатқандарды көзiмiз көрiп жүр ғой. Соның барлығын ойлап, он жылымның бекерге өткенiне өкiнiп жүргенде, ендi тағы бiр төрт жылымды құрбан қылғым келмейтiнi анық. Мен осылай ойлағанмен әке мен шеше көнер емес. Олар менi қайтсе де оқуға түсiрмек. Әне анау соғымдай семiз екi сөмке менiң ертең жолға шығатынымды айғақтап тұр. Ішінде құрт, май, бір жапырақ ет пен екі-үш келі картоп бар. Қалада менi оқудың түбiн түсiрiп, қазiр әлдеқандай қызымет iстеп жүрген ағаларым күтiп алмақ. Ағам менi оқуға түсiру үшiн пара беремiн деп қомақты қаржы ұстап отырғанын да естiгем.

Ертең қалаға жүретiнiмдi естiген Айбол таңға дейiн бiрге болайықшы деген ниет танытқан. Жалғандағы жалғыз адал досымның тiлегiн жерге тастағым келмей, келiсiмдi бергенмiн. Қора жақта жинаулы тұрған қарағайдың үстiне отырып алып iштiк. Айбол қызыңқырап қалды. Көңілі босады-ау деймін, үйге кетпек болғанымда Айбол қолымды алып тұрып:

– Жолың болсын. Менi ұмытпа. Ертең тауға кетем. Әкемнiң жолын жалғап, мыңғырған қой айдаған шопан боламын,–дедi ықылық атып.

Дала тастай қараңғы едi. Бiраз жер ұзағанымда аңғал досымның айқайын естiдiм.

– Алмат, адасып кетпе. Қазiр өлiара ғой,–дедi. Иә, шындығында өлара кезең бұл. Мезгiлдiң ғана емес, бiздiң өмiрiмiздiң де өлiара кезеңi. Адаспауым керек деп ойладым аяғымды тәлтектеп әрең басып келе жатып.





***





Ұлттық қауiпсiздiк комитетi қаһарына мiнiп тұрғандықтан менi оқуға түсiрмек болған адам жеме-жемге келгенде бас тартыпты. Ағаларым өзiмнiң тапсырып көргенiмнiң жөн екендiгiн, тест дегеннiң бiр қызық жерi бейберекет белгiлей берсең болды, бағың жанып түсiп кетудiң мүмкiн екендiгiн айтып, сынаққа кiргiзген. Неден бастап, неден аяқтарымды бiлмей отырғанымда алдыма сәл қиғаштау жайғасқан қыздың қалтасынан тiлдей қағаз шығарғанын көрдiм. Дайын жауаптар екенiн сездiм. Ол ешкiмге бiлдiрмей көшiре бастады. Одан қалыспай мен де көшiрдiм. Барлық жауабым дұрыс болып кетсе, сенбей қайта қарап жүре ме деп қорқып, ара-арасында бiрдi-екiлi қате жiберiп қоямын. Жүз жиырма сұрақтың жиырмасын өз бiлгенiммен \яғни қате қылып/ белгiлеп, қалған жүз сұрақты айна қатесiз көшiрдiм. Бар шаруаны тындырып бiтiсiммен сыртқа шыққым келдi. Алғашқы бiр-екi адам шығысымен мен де сыртқа тап бердiм. Оқуға түсетiнiме сенiмдi болдым. Сыртта күтiп тұрған туыстарымның сұрағына:

– Қорықпаңдар. Бiлетiн сұрақтарым келiптi. Түсетiн шығармын,–дедiм.

– Сен де бiрнәрсе бiлесiң бе?–дедi әпкем таң қалып.

– Бiлмеген де ше. Ертең көресiң, – дедiм маңғазданып. Ағам болса:

– Айналайын, айды аспанға шығармай-ақ, қырық бал жинашы соған ырза болайық. Ең болмаса ақылы оқуға iлiгерсiң,–дедi.

Сөйтiп ақшалы әкенiң тәлейлi қызының арқасында үлкен үмiтпен ұйқыға бас қойдым.

Ертесi күнi өзiм сынды қаптаған талапкерлердiң бiрi болып кешегi тапсырған тесттiң қорытындысын бiлу үшiн университетке келгенмiн. Тақтадағы тiзiмнен өзiмнiң аты жөнiмдi iздей бастадым. Бiр кезде өзiмнiң қанша бал алғанымды көрiп, көзiм шарасынан шықты. Ағам қолы тимейтiн болғандықтан менiң өзiмдi жiберген. Аты жөнiңнiң тұсындағы цифрға қарасаң болды. Басқа жұмысың жоқ деп жiберген. Менiң аты-жөнiмнiң тұсында 117 деп тұр. Демек 117 бал. Бойымды сенiмсiздiк билеп, қайта-қайта қараймын. Тұп-тура 117. Айналып қана кетейiн тәлейлi қызым-ай, сенiң арқаң деп қоям iштей. Сонда деймiн-ау өз бетiммен жауап берген жиырма сұрақтың он жетiсi дұрыс болғаны ма. Шынымен-ақ тест дегеннiң осындай құдiретi бар екен-ау. Егер белет алып тапсыратын болсақ, жұмған аузымды ашпай-ақ қайтар едiм ғой. Ағама хабарластым. Қуанышы қойнына сыймаған ағам:

– Құдайың бар екен,–дедi.

–Әжемнiң әруағы қолдаған шығар,–дедi жеңгем, қазақы түсiнiкке салып.

Сонымен жеңгемнiң тiлiмен айтқанда „Құдай оңлап, әруақ қолдап“ оқуға түстiм де кеттiм. Ағам менi оқуға түсiрген адамға беремiн деп жиған ақшасын өз күшiңмен түстiң ғой, өзiң жұмса деп қолыма ұстатты. Ағамнның да, менiң де, ауылдағы әке-шешемнiң де қуанышында шек жоқ. Ел қатарлы оқуға түскенiме, түсе алғаныма ғана қуандым. Әйтпесе, түсуiн түскенiммен оқи алмайтын шығармын деп қорықтым. Ең бастысы түстiм ғой. Абайылданова естiдi ме екен-ей деп қоям iштей.

Қалаға келген кластастарымның бiр-екеуiн шақырып, айда кеп жудық. Әбдән қызған кезiмiзде, көзi ашық, көкiрегi ояу Абзал деген досым:

– Осы сен шынымен жоғарғы бал алдың ба?–дедi сенiмсiздiк танытып.

– Сенбесең өз көзiңмен көр,– дедiм.

Өзiмнiң де тағы бiр көргiм келiп кеттi. Таксимен университет алдына келiп тоқтадық. Сүйкiмдi тақтаға жақындаған сайын көңiлiм өрекпи түстi. Асқарұлы Алмат 117 бал деп тұр-ау шынымен. Досым қарап тұрды да үнсiз қалды. Бiраз уақыттан кейiн қарқылдап күлдi. «Есуассың, кещесiң» деп балағаттады. Сөйтсем оның күлетiндейi бар екен. Бал деп қуанып жүргенiм, рет саны екен. Мен 117 бал жинамаптым. Бар болғаны 117–нөмiрлi талапкер екенмiн. Көзiмнiң алды тұманданып кеттi. Әлден кейiн есiмдi жиып бәсе дедiм тiстенiп. “Бәсе, менi қай Құдай жарылқай қалды?“ десем.

Алып ұшқан қуаныш ұзаққа созылмай, арты өкiнiшке айналды. Ең құрымаса жұртқа келеке болмай, ағам армандағандай ақылы бөлiмге лайық бал да жинамаптым. Яғни рет саны бойынша 117 тұрған Асқарұлы Алмат бар болғаны 22 бал жинапты. Өлiм болды. Маған дұрыс жауабын көшiрткен тәлейлi қызымның вариянты басқа екен. Вариянт деген пәленi мен қайдан бiлейiн. Менi сөйтiп қара басыпты.

Сонымен ауыл елдi шулатып, сенсация жасаған менiң ауылға қайтуыма тура келдi. Әкем мен шешем «Жұмыс iстесе де сол жақта жүрсiн. Биыл келмесiн»,–дептi. Досқа күлкi, дұшпанға таба қылған баланы кiм жақсы көрсiн. Менiң қалғым келмейдi. «Келме» деген әкенi де «қал» деген ағаны да тыңдамай ауылға тарттым. Ауылға келсем менiң Қожанасыр атағым дүрiлдеп тұр екен. Кездескен адамдардың барлығы күледi. Намыстанатын несi бар, мен де күлдiм. Тек шешем байғұс жұрттан ұялып, бiрер күн жиын тойларға бара алмай жүрдi...





Ертегi





Ерте, ерте, ертеде, ешкi жүнi бөрте едi.

Қырғауылы қызыл екен, құйрық жүнi ұзын екен.

/Халық ертегiсiнен/





Ерте, ерте, ертеде емес онша тым. Ары кетсе отыз жылдың ар жағы. Ерлi-зайыпты кiсiлердiң жалғыз ұлы болған. Әке мен шеше бiрiн-бiрi сүйiп қосылып, тату-тәттi ғұмыр кешкендiктен шығар, олардан туған перзент те сондай мейiрбан болып өсiп келе жатты. Аңғалдау ұлдың кейбiр алаңғасар iстерi күлкi шақыратын едi. Ит тiрлiктiң қамытын кие қоймаған, балшыққа батып үлгiрмеген сол жаны тазы, жүрегi ақ баланың көңiлiнде қылау жоқ-тын. Өмiрдi ертегiдей етiп елестететiн. Тағдырдың барлық қиындықтары жеңiспен аяқталады деп түсiнетiндiгi де сол ертегiнi көп оқығандығынан болар. Адамдардың барлығын да адал деп қабылдады. Ал өзiнiң тазалығына имандай сенетiн. Ала жiптен аттамай өсiп келе жатқан өзiне жамандық жолатқысы келмейтiн. Кейде балалық қызығушылықпен бiреудiң затына көз алартқанымен, сұғанақтық жасамайтын. Егер өйтсе атасының қойған Адалбек деген атына сай болмай қалатынын білетін.

Сөйткен Адалбек бүгiн тұңғыш рет өтiрiк айтуға бел байлады. Нағашы атасын алдамақ. Атасының бүкiл ауылдың ер азаматтарының аңсарын алған ақбоз аты бар. Соны алдап мiнiп кетпек. Жол бойы не деп өтiрiк айтатынын да ойластырып қойған.

Оның осынша әуреге түсiп, өтiрiк айтып, атасының атын алдап мiнiп кетпек болуына таңғы эфирден көрсетiлген “Қозы көрпеш – Баян сұлу“ фильмi себеп болды. Ғашықтық пен ерлiк жайындағы аңызға бергiсiз кино бiздiң Адалбекке ерекше әсер еткенi соншалық: ол да Қозы сынды батырлық танытып, ақбоз атқа мiнiп өзiнiң Баянының ауылына барғысы келдi. Қиял қанатында қалықтаған ұл небiр жоспар құрды. Қыздың Баяндай сұлу, тiптi одан өткен көрiктi екендiгiнде дау жоқ. Өзi де Қозыға бергiсiз көркем жігіт екенiн бiледi. Ендiгi жетпей тұрғаны ақбоз ат қана. Ары ойлап, берi ойлап ақбоз атты да тапты. Тек нағашы атасынан сұрай алса болғаны. Өзiм мiнiп қыдырып келейiн дегенiне нағашысының бере қоймасы банық. Қаптаған тай, құнандардың бiрiн мiнгiзiп жiберетiнi екi бастан белгiлi. Өзi Қозы болса, және басқаға емес тура Баянның ауылына жол тартып бара жатса бұл серiңiз қалай ғана жабағы тайға мiне салмақ. Сол үшiн де өтiрiк айтуы керек болды.

Бiр күдiк пен бiр үмiттiң жетегiнде келе жатқан Адалбек нағашысының үйiне де жақындап қалды. Үйден шыққанда батылдау сияқты едi, жақындаған сайын жүрексiне бастады. Айтқан өтiрiгiме сенсе жақсы, сенбесе қайтемiн деп сары уайымға салынды. Оның үстiне анау күнi атасын ренжiтiп алғаны бар едi.

Дәл осы атын сұрауға келе жатқан нағашы атасы бiр топ ағайынның басын қосып қонақ қылғанда бұл да әкесi мен шешесiне ерiп келген болатын. Асығыстау тамақтанғандықтан шығар дастархан басында бұған ықылық тиiп қалды. Басқа жақтарда да солай шығар, бұлардың ауылында да ықылықты басу үшiн «не ұрладың?» деп ырым жасайтын. Сол әдiске салмақ болып, атасы бұның ықылығын баспақ болып, аса әртiстiкпен:

– Менiң сегiз өрме әдемi қамшым бар едi. Соны үш күннен берi таппай қалдым. Ол қамшыны бiр алса осы Адалбек алды-ау деймiн,– дедi.

Өмiрiнде ұрлық деген пәленi жасап көрмеген Адалбек мынадай көпекөрнеу жалаға шыдай алмай намыс отына жанып:

– Мен бе, сiздiң қамшыңызды ұрлаған? Кiмдi ұры санап тұрсыз? Өзiңiз ұрысыз. Соғым сойғанда бiздiң шарықтың қайрағын ұрлап кеткенсiз…– деп қойып қалды. Елдiң бәрi демдерiн шығармай тынып қалды. Әкесi байғұс та кiрерге тесiк таппай тыпыршып кеттi. Онсыз да қиналып отырған әкесiн:

– Сол қайрақ жоғалғанда папам: «бiр алса сiз алды. Сол кiсiден-ақ келдi» деген,– деп одан ары қысылтып тастаған. Сұрап алған ауыруға дауа жоқ дегендей орынсыз айтылған әзiлден сонда отырған адамдар ыңғайсыз жағдайда қалған едi. Өзiмсiнiп қайрақ алған нағашы ата да, жоғалған қайрақты iздеген әке де – бәрi де екi оттың ортасында түскендей күй кешкен. «Балалы үйдiң ұрлығы жатпас» деген сол.

Мiне, сөйтiп ұры санаған атасының атын сұрап мiнбек. Қорқа-қорқа үйге де кiрдi. Атасы кемпiрiнiң шайын сораптап отыр екен. Қал-жағдай сұрасқаннан кейiн атасы бұның не бұйымтаймен жүргенiн сұрады. Адалбек жол бойы неше мәрте қайталаған қиыспайтын өтiрiгiн айтты.

– Сиыр екi күн болды үйге келген жоқ. Папам соны iздеу үшiн сiзге атыңызды бере тұрсын деп жiбердi.

- Қай сыйырларың жоқ?

- Ана мүйізі сынық сары сиыр ғой. Өзіңіз Әйкөштің тілашар тойында атаған сйырыңыз ше.

- Ол сиырларың кеше кешкiсiн үйлерiңнiң алдында тұр едi ғой.

- Иә, көршiлер де көрiптi. Бiрақ қайтадан кетiп қалыпты. Өзi туайын деп жүр екен ғой. Папам соны туып қалды ма деп уайымдап отыр.

- Өй, қой, ол сиыр қазiр тумайды. Жақында ғана туды емес пе. Әлi екi ай өткен де жоқ ол туғалы.

- Бiлмеймiн, папам солай дедi ғой.

Атасы бұның айтқан әңгiмелерiнiң әшейiн ат сұраудың сылтауы екенiн бiлiп, жиенiнiң қиыспас өтiрiгiне сенiп, атты ерттеп мiнгiзiп жiбердi.

Адалбек ақбоз аттың басын үйiне қарай бұрмай, бiрден ауыл шетiндегi көшеге қарай тартты. Өйткенi сол көшенiң аяққы жағында автобекеттiң директорының үйi бар. Ал ол үйде Шекер бар. Шекер дегенiңiз бiздiң Қозының iздеп бара жатқан Баяны емес пе. Ойлағанындай болып шықты. Шекер көше бойындағы арықтың жағасында сiңiлiсi екеуi балшықтан торт жасап ойнап жүр екен. Адалдың көзiне балшықпен ойнап жүрген Шекер қыз көл жағасында жүрген Баяндай болып көрiндi. Не iстесем екен деп бiраз ойланып тұрды. Жетiп барған тағы ыңғайсыз. Бұрыннан тiл қатысып жүрген қыз болса бiр сәрi. Бiр-бiрiне ләм деп ауыз ашпаған адамдар ғой. Тiптi сыныптасы болса да бiр сылтау табылар ма едi, кiм бiлсiн. Бiраз тұрғаннан кейiн Адалбек қызды таң қалдырғысы келдi. Атпен қасынан шауып өтпек болды. Атпен шауып кетiп бара жатқан батыр ұлға қыздың қызыға қарап тұрған бейнесi елестедi. Сол сол-ақ екен Адалбек атты тебiнiп қалып едi, ақбоз ат бар пәрменiмен шаба жөнелдi. Желдей жүйткiген тұлпардың үстiнде Адалбек кетiп бара жатыр. Тура қыздардың жанынан өте бергенде сол үйден бiр ит жүгiрiп шығып, арс ете қалғанда үрiккен ат шалт бұрылып тоқтай қалып, үстiндегi Көрпеш ұл жерге құлап түстi. Ат қайтадан шаба жөнелдi. Аспан айналып жерге түстi. Адалбек көзiн ашқанда аспанды көрдi. Шайдай ашық екен. Тұп-тұнық, мөп-мөлдiр. Шалқамнан құлаған екенмiн ғой деген ой келдi. Оның артынша намыс оты жалт бердi. «Ұят-ай, тура қыздың алдына келiп аттан құлаған деген не сұмдық?!». Шешесiнiң құлаған жерiңде көп жатпа деген сөзi есiне түсiп, тұрмақ болып едi, қозғала алмады. Денесi қатты жарақаттаныпты. Артынша жерде жатқан Қозының қасына Баян мен оның сiңiлiсi келiп жеттi. Екеуiнiң де көзi баданадай болып кетiптi. Сасқалақтаған қыз айтарға сөз таппай:

–Қатты құладың ба?–дедi.

– Жоқ.

– Қай жерiң ауырады?

– Ешқандай жерiм ауырып тұрған жоқ.

– Онда орныңнан тұрмайсың ба?

– Тұрғым келмейдi. Кiшкене жата тұрамын.

Осылай бiрауыз тiлдесуге халi жеттi де, артынша қайтадан есiн жоғалтып алды. Көзiнiң алды бұлдырап бара жатқанын ғана бiледi. Бұл есiн жиғанда аудандық емханада жатыр екен. Қолы сыныпты. Онысы аздай басынан соққы алыпты.

Әпкесiнiң айтуына қарағанда бұл оқиға Адалбектiң туыстарының ортасында бiршама талқыланыпты. Атты өтiрiк сұрап алғаны да белгiлi болыпты. Бiр қуанарлығы атты не үшiн, кiм үшiн мiнгенi жұмбақ күйiнде қалыпты. Әйтсе де, бұл атасын алдағаны үшiн қатты қиналды. Бұның хал жағдайын бiлуге келгенде олардың бетiн көруге шыдай алмады. Олар: әкесi, шешесi және нағашы атасы барлығы бұл жатқан палатаға кiрiп келе жатқанда ұяттан кiрерге жер таппай есiнен танып қалды… Есiнен танған жоқ шындығында. Әдейi есiн жоғалтқан кiсiше көзiн жұмып, сандырақтап жатып алды. Жанашыр туыстар бұны көрiп барлығы қатты қорықты. Дәрiгерлер оларды „жағдайы ауыр, мазалауға болмайды“ деп шығарып салды. Ойыннан шыққан өрт болды бұл. Ақылсыз баланың намыс отынан туындаған осы бір кішкентай ақылсыз қылығы онсыз да көңілдері күпті болып жүрген ата-ананы сары уайымға түсірді. Ауылдағылар «Әлi толық өзiне-өзi келмептi, қайта-қайта есiнен танып қалады» екен деп әңгiме қылып жатыр екен.

Ұяттан өлiм күштi деген осы да, әке-шеше аталары келген сайын бұл олардың бетiне қарай алмай, құтылудың ең оңай жолы осы болғандықтан қайта-қайта есiнен танып қалып жүрдi. Медицина барлық тексерiстен өткiзiп түк таппады. Ақыр аяғында Алматыға апару керек деп шештi. Сол жақта кампютер арқылы тексеруден өткiзу керек деп шешiп, бұл бiр-ақ күнде алып қалаға жол тартып кеттi. Сол жолға шыққанда ғана етi үйренгендей болып, әке-шешесiмен тiлге келдi. Бұның адам сынды сұрақтарға жауап бергенiне қарап әкесi мен шешесi қатты қуанды. Алматыдағы компьютерлiк тексерiс те баланың жағдайы жақсы деген қорытынды шығарып бердi. Ақыр келдiк қой деп сол жолы Адалбектi әкесi мен шешесi бұны қаладағы хайуанаттар саябағына алып барып қыдыртты. Театрға барды. Айтпақшы бiздiң Қозы көрпешiмiз сол театрдан Төлегендi өлтiрген „Бекежан сұмпайыны“ өз көзiмен көрдi. Көрдi де шошып кеттi. Бұл әлi тiрi екен ғой деп ойлады.

Бiраз күн қыдырыстап ауылға келгеннен кейiн бұл көршi балардың ауыздарының суын ағызып Алматы жайында әңгiмелеп бердi. Мақтаныш кернеген Адалбек:

– Ол ол ма, егер мен есiмдi тағы да бiраз күн жимай жатып алсам Қытайға да барар едiм,–дедi айды аспанға шығарып. Адалбектiң әңгiмесiн тыңдаған балалардың барлығы да аттан құлап, естерiнен адассақ екен деп армандады.

Байқамаса қауіпті, ессiз балалардан бәрi шығады. Олардың әдейi аттан құлап, естерiнен адасулары да мүмкiн. Оларға таң қалуға болмайды. Бұның алдында осыған ұқсас оқиға орын алған. Ермек дейтiн баланың саусағын ағасы абайсызда балтамен шауып алғанда аудан орталығына барып тiктiрген. Аудан орталығынан келгенде ол да осылай әңгiмелеп берген. Екi этаж үйлер мен ондағы базар туралы айтқанда қызыққан баларға ол:

– Райцентрге барғаларың келе ме? – деген. Райцентр дегенi аудан орталығы дегенi ғой. Барлық бала барамыз деп шу ете қалған. Сонда Ермек оларға:

– Егер барғыларың келсе, мен сендердiң саусақтарыңды шауып берейiн. Сосын сендердiң де саусақтарыңды тiктiру үшiн райцентрге апарады. Қорықпаңдар, саусақ шабылғаннан адам өлмейдi. Мен де өлген жоқпын ғой. Қайта ауданды көрiп келесiңдер, – деп төрт баланың саусағын шауып тастаған. Сол бір көңілсіз оқиғаның қайталанбасына кiм кепіл.

Сөйтiп «Қозы Көрпеш – Баян Сұлу» фильмiнен басталған шым-шытырық оқиға Адалбектiң өмiрiне кiшiгiрiм өзгерiс алып келдi. Ол ендi өтiрiк айтпауға бел буды. Өйткенi аттан құлағанын өтiрiк айтқаным үшiн Алланың жазалағаны деп түсiндi. Әйтпесе атқа күн сайын мiнiп жүрген жетi жасар бала неге басқа кезде емес, дәл сол өтiрiк айтқан күнi қыздың алдында құлауы керек. Өмiрдi ертегiдей елестетiп жүрген Адалбек сол өмiрден алғаш рет таяқ жеп, соққы алғаннан кейiн бiраз уақыт кино көрмей жүрдi.





Мейірім




Анау күнгі бастап қойған портретті аяқтай салайық деп Ұлан мені үйіне шақырған. Ісіміз алға баспай біраз қиналдық. Кей тұстардағы көркемдік шешімдерге келгенде таласып қалып та жаттық. Екеуміз де өз идеямыздың дұрыстығын дәлелдеп бақтық. Көп жерлерде менің айтқаным онды болды. Амалсыздан келісіп, қиналса да менің айтқаныммен жұмыс істеді. Кім–кімге болса да өз ойынан дұрысы жоқ. Бұл әсіресе жеке пікірі бар, ойы мен қиялының құлына айналған өнер адамдарына тән қасиет. Ұлан намыс отына жанып, бұрқ–сарқ қайнап жүр. Мен әр түсті бояқтарды езіп отырғам. Осы кезде әр нәрсені бір сұрап мазамызды алып жүрген інісі үстелді қағып кетіп, дайындап қойған бояқтарды төгіп алды. Онсыз да күйгелектеніп жүрген Ұлан оны шапалақпен екі–үш қайтара ұрып жіберді. Інісі жылаған күйі шеберханадан шығып кетті. Әлден кейін шешесі келіп, айқайдың астына алды. Мынадай жағдайда қалғым келмей, оның үстіне Ұлан екеуміздің арамызда туындаған кикілжің өршімей тұрғанда кетейін деп шештім. Інісінің жылауы да шешесінің ашулануы да содан туындағандай сезілді. Бәріне сол себепші сияқты. Бірақ, менің кінәм жоқ. Айтқандарымның бәрі дұрыс. Егер ол дұрыс идея айтса, көнер едім. Бұндай тірлікпен әркімнің жеке айналысқаны жақсы. Өз ой–арманымен, таным–тереңімен, парасат–пайымымен жеке қалғаны дұрыс. Бұл жұмыста бірігудің қаншалықты қиын екенін білгенмін. Қарсы да болғам.

Күртемді киіп жатып:

– Мен қайтайын, – дедім. Үн-түнсіз меңірейіп отыр. – Мына жұмысты өз ойыңдағыдай етіп аяқта. Мен енді қатыспай-ақ қояйын.

Мен үйден шығып бара жатқанда шешесі оған:

– Сен бе, сен – қатыгезсің. Адамға түк жылуың жоқ. Сенің маған характерің ұнамайды, – деп ұрысып жатқан. Үйге келе жатып Ұлан жайлы ойладым. Шындығында ол қатыгез бе? Мүлде қате пікір. Қай ортада жүрсе де ашық-жарқын қалпынан айныған емес. Бірақ, балажандығын байқамаптым. Қалтасындағы тәттісін де өзі бермей, маған бергізетін. Түк түсінбей басымды шайқайтынмын. – Өзің берсең қолың сынып қала ма?–деймін. Ал, олболса: –Сен-ақ жақсы кісі болшы – дейтін сондай кезде. Бала десе жыным бар дейтін тағы да. Неге екені сәбилерге суық қарайтын.

Бағанағы азаптан құтылу үшін өз ләззатыма бас қойдым. Аяқтауға аз қалған "Айна" атты портретіме кірістім.

"Айнада" үлкен көл бейнеленген. Тұтастай емес. Айдынның азғантай бөлігі ғана. Айнадай жарқырап жатыр. Оның арғы жағында батып бара жатқан күн. Осы екеуінің бергі жағында әдемі қыз тұр. Негізгі план осы болғандықтан, бар күшімді салдым. Қыздың бет–бейнесіндегі сүйкім, дидарындағы жылылық, жанарындағы тереңдік пен сұлулық, пәктік, қабағындағы мүңның көлеңкесі – барлығы да шеберлікпен суреттелді. Қыздың ойлы жүзінде жұмбақ сыр бар. Әлдене деуге оқталып тұрғандай. Мүсіні мәрмәр сияқты. Жарқыраған денесін әдейі жалаңаш қалдырдым... Тек, бөксесі сүлгімен оралды.

Ертеңгі күні бұл сурет көрмеге қойылады. Сол кезде әр суретке ат үсті қарап келе жатқан жұрт осы шығарманың алдында аңтарылады. Бәрі де қарайды. Қызығады. Әркімде әрқандай ой пайда болады. Біреулер тек қызыға қарайды. Жаратылысқа таңданады. Сұлулыққа сүйсінеді. Лэззаттанады, рахаттанады. Табынады. Сұлулықтың алдындағы әлсіздіктерін мойындайды. Сосын осындай сұлулықтардың баянсыз екенін, түптің түбінде жоғалатынын еске алады. Айуандыққа салынған қолдың бүлдіретінін, олар бүлдірмеген күннің өзінде бұл сұлулықтың қартайып өз–өзінен бүлінетінін ойлайды. Қартаймауы, бүлінбеуі үшін адам боп туылмай, сурет боп қана қалатындығына қуанады. Өйткені, адамзат қоғамы қандай да бір тұнықты ластамай, пәктікті былғамай, ғажайыпты қор қылмай тынбайды. Бұл бұлжымайтын заң. Қоғамды тұтастай кінәлауға болмас. Бәрінің қолы кір емес шығар. Сол адалдардың арасында бірен-саран айуандардың да бар екені рас. Міне, солар бәрін бүлдіретіндер. Шөлмек мың күнде сынбайды, бір күнде сынады деген де сөз бар. Сол шөлмекті мың тас емес, бір тас сындыратынын да ойлаған жөн. Сондықтан, қанша ақылды десең де адамзат қоғамына сенбеу керек.

Осы суретке қараған екінші бір топтың өкілдері оны әлдекімнен қызғанады. Белгісіз бір зобыр күштен қорғағысы келеді. Аяушылықпен қарайды. Киіндіргісі келеді. Ал, топастарды "Шіркін-ай, мына сұлуды бір құшса ғой... Фигурасын-ай, ә" – деген сасық арман ғана мазалайды. Осы сияқты әркім әртүрлі ойда қалады. Сондықтан, бұл шығарманың атын "Айна" деп қойдым. Өз ойы арқылы әркім өзін көруіне, тануына болады.

Менің ойымды үздіксіз шырылдаған қоңырау үні бұзды. Телефон тұтқасын көтердім. Ұлан екен. Кездесейік дейді. Амалсыздан келістім. Шаршаса керек. Екеуміз бильярдқа бардық. Ол қайта-қайта жеңіле берді. Байқамаған екем, демалыс іздеп келген досымды ашуландырып алыппын. Келесі ойында әдейі жеңілдім. Ол менің мұнымды жақтырмады. – Қорлама, – деді.

Екеуміз ойынды доғарып, столға келіп отырдық. Торғын сыраны сыздықтата сіміріп отырмыз. Шағын алаңқайда екі-үш жұп вальс билеп жүр. Анау бұрышта темекісінің түтінін будақтатып бір қыз маған ойсыз жанарын қадап отыр. Мен оған назар аудармауға тырыстым. Үнсіздікті Ұлан бұзды.

– Шаршадым.

– Кім жетісіп жүр екен?

– Бағанағы сөзді естідің ғой. Мен шынымен мейірімсізбін бе? Шешем мені ұнатпай жүр. Аш адамның ашуланшақ келетінін түсінбейді. Бұндай жағдайда жайдары болу үшін санасыздық керек. Төрт дүнием түгел болса, мен де жүрер едім ғой жақсы адам болып. Өзіме өзімнің көңілім толмайды. Жақын адамдарыңның пендешілігі ашуландырмай қоймайды. Оларды басқалай көргім келеді. Солай көре алмаған соң ашуланамын да. Оларды керемет адамдар деп ұғамын. Бірақ олай емес екендігін көргенде қиналып қаламын. Тағы бір айтарым, екеуміз де таланттымыз. Мақтанғаным емес, жақсы суретшіміз. Бірақ бұдан не пайда көрдік? Жан жүрегімізді, жүйкемізді, қала берді уақытымызды өнерге бердік. Не қызығын көрдік? Басқа тірлікпен айналысу керек еді. Анау базарда, құрылыста жүрген достарды қарашы. Бәрінің жағдайы жақсы. Алды көлік мініп те үлгерді. Ал енді екеумізге қара. Қыл аяғы үстіміздегі киімдеріміздің де жібі түзу емес. Жарайды, мұның бәрін қойшы. Осылай-ақ өтерміз. Менің жынымның келетіні, өзімізше өнер үшін жүрміз дейміз. Ей, достым! Сен тыңдашы, бұл өнерің кімге керек? Ешкімге пайдасы жоқ, ешкім қызықпайтын іске не үшін бас қатырып жүрміз. Қоғамың сенің өнерінді керек етпейді. Өнерді сүймейді. Сұлулыққа сүйсіндіре алмайсың.

– Бәрін кінәлауға болмас. Бағалайтындар да бар. Жүздің, тіпті болмаса мыңның бірі болар. Әйтеуір, бар. Солар үшін-ақ еңбектенуге болады. Сен суретшілікті әншілік сияқты жеңіл өнермен шатастырма. Суретшілік қай заманда да жалпы халықтық сипат алған емес. Алмайды да. Атаққұмар екенінді білемін. Досым, саған бір ақыл айтайын. Әжептәуір даусың бар ғой, әнші болсаң қайтеді?

Ол кәдімгідей қызыңқырапты. Ызаланып қалды. Бетіме тесірейіп біраз қарап отырды да, коньяк толы стақанды қолына алды. Ішеді деп ойладым. Мен үстел үстіндегі қораптан шылым ала бергенімде көз алдым жарқ ете қалды. Бетімнен коньяк тамшыларымен араласып қан тама бастады. Даяшы қыз стақан сынықтарын жинап болысымен қол сүрту үшін қойылған жұмсақ қағазбен бетімді сүртіп жатты. Мен Ұланды түсінем. Кейінгі кезде қиналып жүр. Осындай кезде өшін менен алады. Басқа кімі бар дейсің. Түк болмағандай отыра бердім.

– Неге ашуланды? – деп сұрады даяшы қыз.

– Әнші болғысы келіп жүр, – деп әзілдедім.

– Менің композитор ағам бар. Бір әнін алып берейін.

– Қорламаңдар. Әйтпесе, мынау тиеді, – деп, қолына бөтелкені алды. Сосын аз-кем үнсіздікке берілді. Күбірлеп бірдеңелерді есептеп кетті. Бір уақытта ішкен-жегенімізді тізбелеп айтып берді де:

– Барлығы мың жарым болыпты. Ешкімнің ақшасын пайдаланғым келмейді, – деп, даяшыға бес жүз теңге ұстатты.

– Мың жарымды екіге бөлсең, жеті жүз елу болады, – дедім әдейі.

– Сен маған қарағанда көбірек іштің.

Біз күлдік. Ол одан ары ызаланды. Менде ақша жоқ екенін біледі. Әдейі істеп отыр. "Бүгін сені мен отырғызамын", – деген. Енді кеп... Даяшыға:

– Қарыз болайын. Ертең төлермін, – дедім. Ол өзінше сөйлеп отырған адам кұсап:

– Ешкімге қарызданғым келмейді. Ақшам жоқ болса да, – деді. Мен де ашуландым. Бірақ, мені бұл жағдайдан даяшы қыз құтқарып қалды.

– Ылғи келіп жүретін клиенттерге біз скидка жасаймыз. Қалған ақшаларынды төлемей-ақ қойындар, – деп ары қарай кетіп қалды. Күнде келіп жүргендіктен ол біздің сырымызға қанық. Ұлан да сүріне-қабына сыртқа шығып бара жатты.

Екеуміз жерасты жолымен өтіп бара жатып домбыра шертіп тұрған жігіттің жанына аялдадық. "Көңіл толқыны" мен "Ақ жауынды" қайталап шерткіздік. Ұлан қалтасынан бағана төлемей қойған мың теңгесін алып, жігіттің алдына тастады да, шашылып жатқан тиындардың ішінен жиырма теңгеліктердің екеуін теріп алды.

– Сдачаң ба? – деп күлдім. Ол үндемеді. Жігітке аяушылықпен қарап тұрды да:

– Ерік, қарашы. Осы да әділеттілік пе? Осынша талантымен он теңгеге күні қарап жердің астында тұрған мынаны қара. Бұның төбесімен қолынан түк келмейтін, әке-көкесінің арқасында шіреніп "Мерседеспен" өтіп бара жатқан байдың балаларын қара, – деді.

– Несі әділетсіз. Бәрі де әділетті. Жаратушы ием бұған талант берді. Бұл сол талантымен елді сүйсіндіріп тұр. Бай баласына машина берді. Ол сол мерседесімен айналасын қызықтырып жүр. Бір басыңа бәрін тілеуге бөлмас.

– Мен тек қана біздің елде өнерден байлықтың жоғары тұратынын айтқым келген...

– Түсінем. Бағана сен шешеңе ренжідің. Өнерді түсінбейді деп. Ол кісілерді кінәлауға болмайды. Менің де әкем қарсы болған. Жөні түзу оқу оқы деп. "Мен сені өсіргенде әдемі әйелдерді әспеттесін деп өсіргем жоқ. Жалаңаш қатындардың суретін салғаннан басқа не тындырдың?" – деп те ренжіген. Олардың арманы басқада ғой, Ұлан.

Бағанағы сдачаға алған қырық теңгемен жатақханаға жетіп алдық. Менің бөлмеме келіп кірдік. Ол төсекке кұлай кетті. Мен ас қамдауға кірістім.

– Бітуге аз ғана қалыпты, – деді. "Айнаға"қарап тұр екен.

– Алла жазса осы аптада тәмам болады.

– Сен бұны көрмеге қойма.

– Неге?

– Бұны сен махаббатыңмен, мейіріміңмен жараттың. Бұл әлі күнге кездеспей жүрген, тек қиялында ғана өмір сүріп келген ғашығың ғой. Осы күнге дейін аңсарыңды алған асылыңды қызғана білсеңші.

– Мен бұны Арбатқа қойсам ба деген едім.

– Есің дұрыс па? Өйтіп қорлама, Айнанды. Қанша қымбат болса да мен-ақ алайын. Маған сат.

– Осынша сұлулықты қапасқа қамап қоюға болмас. Тамашаласын ел-жұрт.

– Өзің біл. Ләззаттандырамын дейтін шығарсың. Құмарлықтарын, нәпсісін қоздырарсың бар болғаны.

– Қыздардың да ма?..

– Олардың қызғанышын. Айнаны көргенде қызғаныштан өліп кетер. Өздерінде жоқ сұлулықты өзгеден көргенде қызғаныштан басқа не істейді дейсің олар.

– Сенің көңілің қалған екен. Ашынып кеткенсің. Бәрін кінәлайсың. Шешең дұрыс айтады.

– Сен де дұрыс айтасың. Бәрінен көңілім қалды. Адамдардың бәрін жек көремін. Бәрі бұзылған, азған. Кейде қайдағы бір қиырға қашып кетіп жалғыз өмір сүргім келеді. Бала күнімде өмірді ғажап қой деп ойлаушы ем. Ертегідей елестететінмін. Қателесіппін. Құдды бір күресінде жүргендей күнде жиренесің, жиіркенесің. Сәби кезімде бәріне сүйсіне қарайтынмын. Өмірге деген сол махаббатым сөнбей тұрғанда өліп қалсам ғой. Бағалыңның құнсызданғанынан артық жаман не бар. Кейде мен адамдардың бәрі қырылып қалса ғой деп те тілеймін. Бәрі қайта басталса.

– Өзің Адам Ата болсам дейтін шығарсың. Бір айтарым Хауаға алма жегізбей, жақсылап қадағала. Сонда бәрі де дұрыс болады.

– Мен Адам Аталықтан бас тартар едім. Себебі мен де таза емеспін. Ласпын. Былғандық қой. Былғанады екен, бір-бірін былғайды екен адамдар. Бір-біріне сүйкенбесе жүре алмайтын адамдар кірлерін тазаларына жұқтырады екен.

Балконға шығып темекі шектік. Басымның ауырлап бара жатқанын сездім. Ештеңеге қызыға алмадым. Ұлан менің жағдайымды түсінді.

– Жарайды, басқа нәрсе айтайын. Бағана шешеңді құптаймын дедің бе?

– Тағы бастадың ба?

– Жо-жоқ, қорқпа. Мен басқа нәрсе айтамын. Бірақ сен мені қатыгез дедің ғой. Ал тында,.. – деді де, жанарын тым алысқа тікті.



* * *





– Ол кезде ауылда тұратын едік. Тоғыз-ондарға келіп қалған кезім. Өзімді ересек сезінетінмін. Бала екенбіз ғой. Үйдің тұңғышы болған соң еркелеу өстім. Таңның атысы күннің батысы үй көрмеймін. Көршінің өзіммен қатарлас баласы болған. Сол екеуміз елдің есегін ұрлап мініп, алақандай ауылдың шаңын аспанға көтеруші едік. Ол екеуміз жасамаған бұзықтық қалды ма? Күніге неше соғысып, неше татуласатынбыз.

Күнде таңертеңгісін ояна салып, жуынбастан көшеге шығатынбыз. "Осы сенің не қызметің бар? Көзіңді тырнап ашып көшеге тұра жүгіресің. Сабақ болса қалай тұрмас едің?" – деп, таң қалатын шешем. Басқадан құры қалсақ та, осы бір таңғы қызықты жіберіп алмауға тырысушы едік. Өйткені мұнда біздің балаң арманымыз бен аппақ аңсарымыз жатыр. Екеуміз де келіп аз ғана күткесін осы жолдың бойымен Қырмызы апай өтетін. Қолыңа ине сұғып, тісіңді жұлып, тірідей шырқыратып жататын дәрігер апайды кім жақсы көрсін. Ол кісіні көруге қайбір емешегіміз үзіле қалды дейсің. Мәселе сонда – ол кісі жалғыз өтпейтін. Екінші класта оқитын Меруерт деген қызын жетектеп өтетін. Таңғысын жұмысқа кеткенде періштедей қызын үйіне жалғыз қалдырмай, апасының үйіне апарып салатын. Апасының үйіне апаратын жолда күндегі әдетімізден жаңылмай біз тұратынбыз. Шешесіне еріп бара жатқан Меруертке кірпік қақпай қарайтынбыз. Ол да бізге қарап өтетін. Біздің осы қарасымызда сүйіспеншілігіміз де, сағынышымыз да, қимастығымыз да, аспандағы айға қол созған аңсарымыз да – бәрі-бәрі бар еді. Осы бір байланыстың нәзік жібі ешқашан үзілместей еді. Кешкісін дәрігер апай мен біздің ғашығымыз үйлеріне қайтып бара жатқанда, тағы да осы көрініс. Қалыптасып қалған.

Бір күні Ерлік екеуміз төбелесіп қалдық. Ол айтады: "Меруерт маған қарайды", – деп. Мен шығамын: "Саған емес, маған қарайды", – деп. Ал кеп таластық. Ол: "Сенің қай жеріңе қарайды? Менікіндей ақ крассовкаң мен адидасың жоқ", – дейді. Мен болсам: "Мен саған қарағаңда әдемімін. Сенің шашың бұйра, мұрның дәу", – дедім. Бір-бірімізді мойындата алмадық. Ақырыңда жалғыз-жалғыздан тұратын болып келістік. Екіншіміз сырттай бақылап тұрамыз дедік. Жалғыз тұрғанда кімге қарамаса, сол жеңілді деп шештік. Бірінші кезек менікі болды. Күндегі орнымда шарбаққа сүйеніп тұрдым. Ерлік сырттай бақылап тұр. Меруерт шешесіне еріп келе жатты. Жақындаған сайын жүрегім өрекпіді. Қазір қарайды деп үміттендім. Бірақ, Меруерт маған қараған жоқ. Жалт етіп бір қарады да Ерліктің жоқ екенін көріп, қайырылмай кете барды. Менің денем дірілдеп, ішіме у толып бара жатты. Даусым жарықшақтанып кетті. Ерлікпен сөйлесуге шамам жетпей, үйге қарай тұра жүгірдім. Оның мақтаншақ күлкісі ғана менің соңымнан қуды. Үйге келе салып әр жері жасыл шүберекпен жамалған қара сымымды (елестетіп көр) шешіп тастап жыладым. Намысымды қорлаған кедейлігіме налып жыладым. Ерліктің папасы Құсап кеңседе бастық боп істемей, тірәктір айдап жүрген әкеме өкпелеп жыладым. "Ақ кроссовка мен адидас алып беріндер", – деп жер тепкілеп жыладым. Әйтеуір, ұзақ жыладым.

Содан кейін көшеге шықпай, қоршаудың тесігінен сығалап қарап жүрдім. Бір күні Ерлік үйге келіп: "Жалғыз тұрып едім, маған да қарамай қойды. Екеуміз бірге тұрайықшы", – деп жалынды. Менің көнгім келмеді. Ақыры келістім. Ол үшін әлеуметтік теңсіздікті жоюға көндірдім. Адидасын да, ақ крассовкасын да кимейтін болды.

Ертесі күні екеуміз де шортиктен басқа ештеңе кимей, жалаң аяқ, жалаң бас шықтық. Біздің бұл сықпытымызды көріп, олар кекей күлді. Біз де күлдік.

– Үстілеріңе киім кимейсіндер ме, ауырасыңдар ғой. Айтпады демеңдер, ауырсаңдар, аямаймын, – деп Қырмызы тәте қорқытып кетті. Оның ертесі күнгі тұрпатымыз мүлде күлкілі еді. Ерлік екеуміз папасының костюмін киіп алдық. Етегі тіземізден асады. Аяғымызда сүйретпе, мойнымызда галстук. Бұл күнгі ісіміз де сәтсіз аяқталды. Өйткені Қырмызы тәтеміз жұмысына барған жоқ. Демалыс екен.

Осылай күндер өтіп жатқан. Бұлжымастай заңымызды быт-шыт қып бір күні төбемізден жай түсті. Меруерттің әке-шешесі ажырасатын болыпты. Түннің бір уағында үйге Ерлік келді. Аптығын баспастан:

–Құрыдық,–деді.

–Не болды?

–Ажырасатын болыпты..

– Кім?

– Қырмызы тәтелер.

– Неге? – дедім қапелімде аузыма жөнді сөз түспей.

– Мен қайдан білейін неге екенін.

– Кімнен естідің?

– Жаңа тәтемдер шай ішіп отырып айтты. Ести сала саған жүгірдім.

– Өтірік шығар, – дедім оны да, өзімді де жұбатып. Екеуміз солардың үйлері жаққа бардық. Анығын білгіміз келді. Екеуміз де жақсы хабар күттік. Қырмызы тәте мен Қанат ағаның құшақтасып тұрғанын, не болмаса күліп отырып шай ішкендерін көргіміз келетін сияқты. Құдайдан ажыраспаса екен деп тіледік.

Үйлерінің жарығы жанып тұр екен. Есіктерінің алдыңда ешкім жоқ. Қорықсақ та терезелерінің алдына барып тың тыңдадық. Бойымыздың қысқалығынан түк те көре алған жоқпыз. Бізді иттері байқап қойып, шабалана жөнелді. Байлаулы екенін көріп, қорқпай тұра бердік. Иттің үргенінен сезіктенді ме, Қанат аға далаға шығып: "Кім-ей бұл?" – деді. Біз қоршаудан секіріп түсіп қашып едік, ол бізді тұра қуды. Жүрегіміз атша тулап жүгіріп келеміз. Бірімізден біріміз озып кетпес үшін қол ұстасып алғанбыз. Біз қашқан күйі қораға келіп тығылдық. Қорыққанымыз сонша – қазір кіріп келсе екеуміздің де жүрегіміз жарылып кетердей. Бірақ, бізді іздеп таба алмады. Есесіне Ерліктің шешесіне: "Ертең балаңызды ертіп мектепке келіңіз", – деп кетті. Ол кісі мектептің деректірі еді. Өлер жеріміз осы екен дедік. Кетіп қалғанын білсек те, сыртқа шығуға жүрегіміз дауаламай үнсіз отыра бердік. Қасымызда байлаулы тұрған есек бір-екі рет ақырып қойды. Сол кезде Ерлік: "Есекке рахат иә", – деді. Мен не үшін рахат екенін білгім келіп: –Неге? – деп сұрадым.

– Ертең мектепке бармайды... – деді. Ол әлі соны ойлап отыр екен. Мен бізді тәртіпке шақырғанша неге Қырмызы тәтемен татуласып алмайды деп ойладым. Өмірдегі мың сан кереғарлық дегеннің бірі осы-ау.

...Ерліктің шешесі бізге көп ұрысты. Біз мән бермей құлықсыз отыра бердік. Әлден кейін ғана Ерлік:

– Егер Қырмызы тәтелер ажырасса, Меруерт папасымен бірге қала ма, мамасымен бірге кете ме? – деп сұрады.

– Қырмызы оны өлсе де қалдырмас.

Біздің не үшін қаңғып жүргенімізді түсінді-ау деймін.

– «Мен алам-мен алам» деп таласып жүруші едіндер. Енді екеуіңе де жоқ, – деді.

Таңғысын көшеге ерте шықтық. Түнде ұйықтап қалмайық деп келіскенбіз. Біз келіп тұрғаннан соң сүт пісірім уақьгг өтер-өтпестен олар біздің көшемен кетіп бара жатгы. Бірақ, Меруерт бізге қараған жоқ. Ұялған шығар. Автобус аялдамасына барды. Біз де арттарынан еріп бардық. Аз-кем аялдағасын, автобусқа отырды да, кетіп қалды. Біздің бар қызығымыз, куанышымыз – бәрі-бәрі сол автобуспен бірге кетті. Кеудеміз де, ауылымыз да босап, қаңырап қалғандай. Сұлу ауылымыз демнің арасыңда жұтап қалды. Автобусты қимай ұзатып салған көзіміздегі жасты бір-бірімізге көрсетуден ұялып теріс бұрылып кеттік. Кейін үлкен аға боп үйленгеңде әйеліммен ажыраспаймын деп ойладым. Меруерт те жылап бара жатқан шығар. Шешесі де. Мен оларды аяп кеттім. Мен сол сәтте тұңғыш рет бір адамды қатты жек көрдім. Меруерттің папасының түрі жаман боп елестеді. Одан гөрі мас болып алып қуалайтын Бақытқали аға жақсырақ сияқтанды. Әшейінде таласып жүретін Ерлік маған жаны ашып:

– Ұлан, жыламашы. Кейін мен бастық болғанда, сен менің шопырым боласың ғой (Біз ылғи осылай армандап, осылай ойнайтынбыз). Сол кезде машинамен іздеп жүріп тауып аламыз, – деді. Біз сол арманға сендік. Бірақ қайсымыздың алатынымызды шешкен жоқпыз. Тауып алсақ, қалғанын көре жатармыз. Сол күні екеуміздің де ойнағымыз келген жоқ. Мен үйге келіп шешеме:

– Маған еңді адидас та, ақ крассовка да алмай-ақ қойыңдар, – дедім.

Соған бола қара сиырды сатқызғым келген жоқ. Ақыры еңді ауылда Меруерт жоқ қой...

Көңілім құлазып, жаным жабығып жүрген сол күндерде шешем босанып, тұңғыш қарыңдасым дүниеге келді. Әкеме:

– Атын мен қояйыншы, – дедім.

– Басқалары аз боп, енді сен қалып едің, – деді туысқан апайым таласып. Бірақ әкем:

– Осының бір тілегін орындайықшы. Қарындас осынікі ғой. Қойса қойсын: – деді.

– Не деп қоясың?

– Меруерт де қоям.

– Неге?

– Білмеймін. Осы ат ұнайды өзіме, – деп алдадым.

Менің бар ермегім сол болды. Қасынан бір елі алыстамаймын. Ұйқтап жатса да бесігінің жанына төсек салып, құшақтап жататынмын. Мен тым-тым балажан едім. Оған деген мейірімім шексіз-тін. Бір Меруерттен айырылғаңдағы жұбанышым болған Меруертім еді ғой... Еді ғой дегеніме таңданып отырсың ба? Ол да менің тар маңдайыма сыймады. Алты-ақ айлығында қатты ауырып шетінеп кетті. Содан кейін сәбилерді жақсы көрген емеспін. Салқын қарауға, жек көруге тырысам. Жақсы көрсем өліп қалатын сияқты болады да тұрады. Сол кішкентай Меруертімді мейіріміммен өлтіріп алған сияқтымын. Олар кішкентай ғой, көтере алмайды ондайды. Сен де сөйт. Сәбилерді шектен тыс жақсы көрме. Енді түсінген шығарсың менің неге балажан емес екенімді. Бала десе, жыным бар дегеніме де сеніп жүрдің ғой, сен. Ал адамдарға деген жеккөрушілігім – Қанат ағаны жеккөруден басталды. Өстіп бүұзылды ғой біздің характер, – деп, Ұлан әңгімесін аяқтады.





***





– Бұрыннан бері неге айтпай жүргенсің.

– Әркімге түсінікті болғым келмейді.

Ұлан, шынында, жұмбақ адам. Бүгін де ашылып әңгімелеспес еді, мастықпен айтып қойды. Маған ешкімге айтпа деп ескертті.

– Содан кейін Меруертті көрдің бе? – деп сұрадым.

– Көрдік қой,.. – деді де қойды.

Екеуміз төсек салып ұйқыға жатқанда, телефоным шырылдап қоя берді. Ауылдан шешем хабарласып тұр.

– Дәрі–дәрмек алып тезірек жет, – деді. Інім ауырып жүр еді, сол төсек тартып жатып қалыпты. Менде ақша жоқ болатын. Ұлан бәрін де түсінді. Екеуміз такси ұстап соның үйіне бардық. Ол үйінен қомақты қаржы алып шығып, қолыма ұстатты.

– Мынау көп қой. Маған жартысы да жетер.

– Алсаңшы. Операция жасау керек боп қалар.

– Шешеңнен алдың ба?

– Жоқ. Сол кісіні туған күнінде бір қуантайыншы деп жасырын жинап жүргем.

– Өзіңе де керек екен ғой.

– Ол кісінің куанышы ініңнің жанынан артық емес шығар. Аман болсақ әлі талай қуантармыз. Қазірше жаман баласы боп жүре тұрамын. Шешеңе менен алдым деме. Қуанып қалсын, өз ақшам де. Қарыз емес, – деді.

Мен рахмет айтып, машинаға отырып жүріп кеттім. Ол бізді ұзатып сап қарап тұр. Осындай құпия жақсылықтарды қанша адамға жасады екен.





Қара ағаш




Мектептің қасындағы қара агаш,

Қара көзіңдей қарарас.

(Маралтай).

Біздің ауылда тарлау бір көшеде жалғыз өсіп тұратын қара ағаш болған.

Мүмкін, ол бәйтерек шығар, әлде тарихқа бай терек шығар, әйтеуір, мен үшін қара ағаш еді. Кәрілігінен болар, жаз айларында аз ғана уақытқа жайқалатын да қайтадан қалпына келетін. Жұқалтаң жапырақтарының ғұмыры қысқа-тын. Селдір бұтақтары да қап-қара еді. Бірақ, осы қара ағашқа біраз қыз–жігіттер басқа көзқараспен қарайтын. Өйткені ол басқа тал-теректей елеусіз емес еді. Қасынан өткен әрбір адам әлденені есіне алатын. Бір жерінде құпия сыр жатқандай қарайтын. Қысқасы, жанарларға жылы ұшырап тұратын. Осы қара ағашқа қатысы барлар оның өздеріне деген ыстықтығын сезінуші еді. Кебіне-көп жастар.

Бала күнімде көршінің менен үш-төрт жас үлкен қызы болған. Сол қызға әдемі бір жігіт келіп жүретін. Екеуі қол ұстасып кетіп бара жататын. Қыз бен жігіттің қол ұстасқанын қызық көретін мен және менің қатарластарым олардың артынан аңдитын едік. Коршау-қоршаудың ішімен баяу басып жүріп, қара ағаштың айналасындағы тасаларға тығылатынбыз. Бұл – біз үшін қиын да қызықты һәм ауырлау операция еді. Бәріміз де көрініп қалмауға тырысатынбыз. Тек әр жерлерден қылтиған бастар ғана көрінетін. Жаңағы біздің нысанамыздағы қыз бен жігіт қара ағаштың түбіне келіп аялдайтын. Өздеріне ғана белгілі ұзақ-сонар әңгімелер айтатын. Біз естімей тыңдайтынбыз. Бізге күбірлегендері мен күлгендері ғана еміс-еміс естілетін. Бірақ, анық ештеме де ести алмаймыз. Сонда да жалықпаймыз.Үнсіз мүлги түсеміз. Себебі, әрқайсымыз ішімізден бір нәрсе күтетінбіз. Тағатсыз күтетінбіз. Не күтетінімізді бір-бірімізге айтпаймыз. Және оны бәріміз де білетін едік. Бірақ, біз асыққанымызбен, жігіт мүлдем асықпайтын. Әлден кейін қызды ақырын құшақтайтын. Өңкей бір балалар делебеміз қозып, алақанымызды ысып-ысып қоямыз.

– Бастайды, қазір..., – дейтін еді қасымдағы біреуі жымың етіп.

– Нені ?.. – деймін мен біле тұра білмей. Ол болса:

– Нені болушы еді... кинодағыдайды,.. – дейді сол жақтан көзін алмаған күйі. Бірақ, ол екеуі түкті де бастамайтын. Аяқтарын асықпай басып, үйлеріне қарай аяндайтын. Біз үсті-басымызды қағып тұрып жігітті жеті атасынан боқтайтынбыз.

– Шіркін оның орнында мен болсам ғой...– дейтін еді бірі ойынан хабар беріп. Оның орнында болса, батырымыздың не істейтінін бәріміз білеміз. Себебі, бәріміз де сол ойдамыз. Анау әдеміше қызды қатты құшақтап алып, кинодағыдай сүймекпіз. Міне, дүниенің қызығы. Бәріміздің кенеземіз кеуіп, аузымыздың суы құрып аңсағанымыз осы.

Өзіміз сүймесек те сүюге жағдайы бар жаңағы жігіттің сүйгенін қалаймыз. Соның езі ләззат сияқты. Бірақ, ол да тегі...

Осы әдетімізбен талай күніміз өтті. Біз есейдік. Бозбалалыққа енді ғана аяқ басқан жеткіншектердің алғашқы қызығушылығын оятқан, тіпті солардың ұғымында Қозы мен Баяндай болып, мәңгі бірге ғұмыр кешетіндей көрінген ол екеуі де екі бөлініп кеткен... Жігітіміз күндердің күнінде басқа бір қызға үйленді. Ал, қызымыз Алматыда алаңсыз оқуын жалғастыра берді. Екеуінің арасында не болды, неге ренжісті, ол жағы бізге белгісіз. Білуге құштарланбадық та.

***

Нәйлә екеуміз қараңғы түнде алаңсыз ұзақ қыдырдық. Әдемі әңгімелеріміз де көп айтылды. Сырымыз да таусылар емес. Аппақ қарды аяусыз кешіп келеміз. Түн рахатын бөлісіп, үнсіз өбісіп те қоямыз. Ешкім бара бермейтін тарлау бір көшеге бұрылдық. Әудем жердегі теректі көрсетіп:

– Ана бір қара ағаштың астында тұрайықшы. Әйтпесе, мына қар екеумізді басып қалар, – деді ол. Біз жапалақтап жауған қар түйіршектерінен тасаланбақ болып қара ағашты паналадық. Ол менің әңгімелерімді тыңдап тұрып өзі де әлденелерді сөз

қылып кетті. Ойында ештеңе жоқ, жаны таза. Ал мен болсам, сонау бала кезіміздегі кіршіксіз елестерге еріп кеттім.

... Ол екеуі де дәл осы жерде тұратын еді. Біз болсақ анау жерде тығылып жататынбыз. Бір кездегі сол екеуіндей Нәйлә екеуміз де ұзақ сонар әңгіме айтып тұрмыз. Бірақ, бізді аңдып жатқан бір кездегі өзіміздей балалар көрінбейді. Олар неге аңдымайды екен? Бәлкім бұлар үшін бұндай жағдайлар қызықсыз шығар. Бұл күнгінің балаларын компьютер ерте есейтіп жіберді ғой. Біздер үшін керемет еді. Уақыт-ай десеңші. Кеше ғана еді ғой. Анау жерде жатып алып, осында тұрған жігітті "ынжық" деп кекеткеніміз. Сонда мен: «Қазақтар сүйісуші ме еді. Егер, олар сүйіссе қазақ болмай қалады ғой. Кинодағы адамдар ғана сүйіседі ғой» деп ойлаушы едім. Міне, енді, сол сүйістің де қазаққа жат еместігін толық түсінген кез де келді. Әсіресе, достарыма қосылып: "шіркін сенің орныңда болсам ғой..." деген ышқынысым есіме түскенде өзімді-өзім ұстай алмай күліп жібердім. Нәйлә аң-таң.

– Не болды ? – дейді.

– Түк те болған жоқ, – дедім. Оның білгісі келгенімен, мен айтпай қойдым.

– Жәйдан жәй сау адам күледі ме ? – деді.

– Онда жындымын, – дедім.

– Қойшы! Мен сенен адам құсап сұрап тұрмын. Сен болсаң қылжақ қыласың, – деп өкпелей қалды.

Мен оған амалсыздан айтпақ болдым. Осы теректің түбіне күнбе-күн түн сайын қыз бен жігіттің келіп тұратынын, біздің оларды аңдитынымызды, бүгінгі тұрған екеумізді бір кездегі біз сияқты балалар неге аңдымайды екен деп ойлағанымды, тезірек сүйіссе екен деп жатқанымызда екеуінің түкті де тындырмай үйлеріне кетіп қалатынын, жігітті "ынжық" деп боктайтынымызды, бәрі-бәрін айтып бердім. Ол қызыға тыңдады. Бәрін айта келіп: – "Шіркін, сенің орныңда мен болсам ғой" деуші едім. Енді сол жігіттің орнында тұрмын, – дедім күліп. Ол болса :

– Сені де біреулер боқтап тұрмасын. Не қарап тұрсың, кел енді, – деді әзілдей күліп. Мен оны құшағыма қысып, ұзақ сүйдім. Әзілі қандай әдемі. Ұяндау және шынайы.

Ол әлден уақытта:

– Арманың орындалды ма? – деді.

Мен оған:

– Оны менен емес, андып жатқан батырлардан сұра, – дедім. Екеуміз қосарлана күлдік.

– Бірақ, бізді ешкім де аңдып жатқан жоқ қой, – дейді.

– Мейлі. Әйтеуір, мен өз рөлімді толық орындадым. Андымаса өздері білсін, –дедім.

– Екеуміз сол екеуінің жолын қуыптық қой. Осы теректің бұрынғы қожайындары үйленіп пе еді?

– Жоқ, екеуіміздің өз жолымыз бар. Олардың жолымен жүрмейміз.

– Неге? Сен оларға қызығып өспеп пе едің?

– Иә, бірақ...

– Не бірақ?

– Ол екеуі ренжісіп кеткен. Олардың жолын бермесін. Менің сенімен ренжіскім келмейді. Осы теректің жанынан кетейікші, – дедім сөзімді аяқтауға демім жетпей аптығып. Бойымды үрей билеп, әлденеден күдіктеніп, мазам кетті.

– Теректің не қатысы бар? – деп ол маған үнсіз ерді.

– Қардың астында жүрген жақсы ғой, бір орында тұра бергенше, – деп алдай салдым.

***

Арада тағы да жылдар өткен. Көшеден өтіп бара жатып баяғы сол қара ағашқа кезіктім. "Одан бері де екі жыл болыпты-ау" дедім күбірлеп. Бойымды сағыныш па, әлде мұң ба, біртүрлі жылы сезім кернеді.

Ауылды сағынып-ақ қалыппын. Алматыда жүргенде анда–санда қара ағашты есіме алып қоюшы–ем. Енді, міне, жаныңда тұрмын. Екі жыл бұрын Нәйлә екеуміз осы қара ағаштың түбінде тұрып едік. Сол кезде әлденеден секемденгендей ме едім? "Оған қара ағаштың не қатысы бар? " деп еді ол. Мен "Олардың жолын бермесін" деген едім.

Кара ағаш... Ұзындығы бір құлаштай ғана боларлық түбіртегі қалыпты. Кесіп тастаған екен. Отындыққа керек болған ғой.

Е–е... Сөйтіп қара ағаш та жанып кетті де. Біраз уақыт үнсіз тұрдым.

Қайдағылар есіме түсіп, көңілім құлазыды.

«Нәйлә қазір қайда жүр екен?

Сенімен ренжіскім келмейді демеп пе едім? Амал не?...

Хош, қара ағаш!

Бақытты бол, Нәйлә...»

Артыма қарай-қарай қара ағаштан алыстап бара жаттым. Ол да үнсіз қоштасып тұрғандай...

Бір күні бала күнімде аңдып жүретін көршінің қызымен кездесіп қалдым. Біраз әңгімелестік. Әңгіме арасында: – Бұрын сендерді аңдушы едік. Қара ағаштың түбінде түрушы едіңдер ғой, – дедім.

– Кесіп тастапты ғой оны, – дегенде, мен шынымен таң қалдым. Ауылға барғанда оны бұл да көрген екен. Бұл да мен сияқты қимастықпен қараған екен. Ұмытып кеткен шығар десем. Қара ағаш бұған да ыстық болғаны ғой. Түсіндім...

" Менің жасыммен шамалас,

Құрбым едің ғой – қара қас.

Қамығып қалған жоқ па екен ?

Қасынан өтсең сипай сал,

Менің шашымдай... Қара ағаш!

– деп көсіліпті Маралтай ақын. Осы ақынның да өзінің қара ағашы болған сияқты.

Нәйлә, сен де сөйт! Касынан өтсең, қара ағашты сыйпай сал. Қамығып қалмасын...





Естелік




Балалықтың бұлтсыз аспанының астында жүріп, бұлыңғыр болашақ жайында ойлана бастаған кезіміз еді. Бәріміз де бір-бір арманның жетегінде жүрдік. Қай-қайсысымыздың жүзімізге қарасаныз да тек қана үміт сәулелері мен игілікті көруге болатын. Ол кез біздің мөлдір кезіміз-тін.

Біз таза едік. Ырың-жырыңға салынып жаға жыртыспадық, төбелеспедік десем, ол, әрине, өтірік болар. Талай-талай жағаластық. Бірақ, біздің онымыз сотқарлықтын, қатігездіктің белгісі емес, ақылсыз балалықтың жемісі болып саналар. Қыздарымыз да өздерін ересек сезініп, бойларын түзей бастаған.

Олармен арамыздағы дипломатиялық қатынас та ақырындап реттеліп қалған. Бұрынғыдай "қалай жағдай-ей?" деп дөкір амандаспай, асқан биязылықпен "қалайсың?" деп қол беріп сәлемдесуді қалыптастырғанбыз. Бір-бірімізге еліктей жүріп осы бір әдемі мәдениетті тез-ақ меңгеріп кеттік. Және соның өзін мәртебе санайтынбыз. Ал, осылай амандасуға мүмкіндігі жоқ кейбір балалар бізге қызыға қарайтын. Біз оларға мақтанышпен қарайтынбыз. Қалай басталғанын, кім бастағанын білмеймін, әйтеуір, сол кездерде өз арамызда қыздарға хат жазу дәстүрі пайда болды. Өзін ересек сезінетін әр баланың өзінің қызы болу керек деп ұқтық. Қыздар да солай ойласа керек, көңілдерінен шығарлық көріктісіне көз қадап, сонын хатын күтумен жүрді. Бір қызығы бәріміздің хатымыз бір-бірінен айнымайтын. Тіпті айырмасы да жоқ еді. Оның бірінші себебі, өз сезімімізді жеткізуді әлі меңгермегенбіз. Хат жаза алмайтынбыз. Сондықтан да бәріміздің ой–сезімімізді дөп басарлық мағынасы бар бір шумақ өлең бар еді. Ең оңай жолы сол болғандықтан бәріміз соны пайдаланатынбыз. Және сол шумақ біте салысымен: "Бәленгүл, мен сені сүйем. Оң жауабын күтуші Бәлен" деп жазып, қос жүректің суретін салып қоятынбыз. Әрине, қыздың аты қызыл сиямен көркемделіп жазылады. Тағы бір айта кетерлігі бәріміздің хатымызды бір-ақ бала жазатын. Біз сәндеп жазып, сурет сала алмаймыз. Ал,ол нағыз суретші еді. Келе-келе ол да өз жауапкершілігін сезініп, түні бойы хат жазып, ертесінде керексінген жандарға үлестіретін. Қалтасында дайын хаттардың жеті-сегіз данасы жүретін. Біз соны пайдалатынбыз.

Барлығы бір-бір қыздан иемдене бастады. Жақсы қыздардың саны азайып бара жатқасын, қызсыз қалу каупі төнгесін, мен де біреуіне қармақ салғым келді. Ешкімге сездірмей өз ішімде жабық конкурс өткіздім. Оған әрине, өзім жақсы көретін, жігіті жоқ қыздарды қатыстырдым. Саралай келе, көңіл – қазымның әділ шешімі бойынша Айжан деген қызға хат жолдадым. Ол өзі бір еліктің лағындай сүйкімді қыз еді. Бірақ сабағы онша жақсы емес. Әдемі қыздардың сабақты жақсы оқығанын көрген емеспін. Содан болар оны қалыпты жағдай деп ұқтым. Онысын кемшілік деп санамадым. Махаббатымды білдірген хатты қолына алғаннан кейін, араға азғантай уақыт салып барып, келісетіндігін білдірді. Сөйтіп ол екеуміздің қыз бен жігіттік ғұмырымыз басталып та кетті. Қатарластарым сияқты мен де енді сабақтан қайтқанда жалғыз өзім желпілдемей, қызбен бірге баяу басып аяндайтын болдым. Және үзіліс кезінде бір қыздың қолынан ұстап тұру, жуас мұғалімдердің сабағында оның қасына барып отыру бақытына қол жеткіздім. Сөйтіп, ләззатты ғұмыр кешіп жаттық. Өзгелермен тереземді теңестірген Айжаныма саудагер Римадан (сағыз сататын қыз) "шоколадный Ловис" немесе "Бомбибом" алып бергім келді. Бірақ, реті келмеді-ау деймін соның.

Бір күні кешкілік малдарды жайғап болып, қораның төбесіне шығып алып, ғашығымның үйі жаққа (біздер бір-бірімізге жақын тұратын едік) қарап жатқам. Бір уақта оның папасы мен мамасын көріп қалдым. Екеуі де жақсы киініп алыпты. Демек, тойға барады. Тойдан жәй қайтады. Сау қайтпасы тағы белгілі. Маған бір ой сап ете қалды... "Оһ, бүгін шанс бар" дедім күбірлеп. Үйге жүгіріп кіріп, самауырдағы қалған жылы суды құйып ала салып, басымды жуып жатқам. Шешем таң қалып:

– Мынаны жын қаққан ба? – деп қояды. Таң қалатындайы да бар. Біз басымызды аптасына бір-ақ рет, онда да жексенбі күндері жуатынбыз. Ал бүгін сәрсенбі.

– Жын қаққан жоқ. Бүгін ауылда кімнің тойы? – деп сұрадым.

– Қағынғыр шешек, онда нең бар? Нұрлан сенің кімің еді? – деді.

Е, бүгін Нұрланның тойы. "Әскербек (Айжанның әкесі) бүгін тошна ішеді" деген ойға келдім. Адидасымды киіп, шашымды тарап, әпкемнің иіссуынан себініп алдым.

– Ей, ол женский ғой, – деген қарсылығына қарағам жоқ. Не болса ол болсын, бір иістің шығып тұрғаны жақсы-ақ қой шіркін. – Малдарды өздерің қамай салындар. Мен кеш қайтатын шығармын! – деп ескертіп, жолға шықтым. Қараңғы қоюланып, ақшам жамырай бастаған-ақ екен. Әр жерден бір иттердің үргені естіледі. Көлбақалар да өз симфонияларынан аракідік үзінділер шырқап қояды. Жігіт болып қызға шықсам да қорқып әрең келе жатырмын. Үйге қайтайын десем бір жағынан намыс, екіншіден құштарлығым жібермей алдыға аттай бердім. Міне, Әскербектің ақ сарайдай үйіне де келіп жеттім. Айналам тыныш. Үрей. Бойымды түрлі-түрлі сезімдер билеп ала жөнелді. "Сүйем сені жаным-ау" деген әннің әуенімен сызылта ысқырдым. Бұл біздің достықтың ысқырығы. Әр мемлекеттің әнұраны болатыны сияқты, бізде де әр достықтың өзіндік ысқырығы болатын. Және бұны қыздарымыз да білетін. Айжан да таныды. Бөлмесінің шамын өшіріп, перденің бір бұрышынан қарады. Оған айлы аспанның астындағы менің сұлбам анық көрінді. Есігін ашып:

– Бұл кім? – деді. Танып тұр. Сонда да сұрайды. Әдеті ғой.

– Мен, – дедім.

– Менің кім?

– Болат.

– Не қылды?

– Жәй, өзім саған келгем. Бері келші, – дедім.

– Ой, қойшы. Ұялам! – деді де есігін жауып алды. Дәл осы сурет менің санамда жарқ ете қалды. Ұнжырғам түсіп үйге қайттым. Соның ызасына басқа бір қызға барсам ба деп едім, ол арам ойымнан артынша айнып қалдым.

Біз сол бір күндерде анкета толтырып, естелік жаза

бастағанбыз. Бір күні Айканың (оны еркелетіп осылай дейтін едік) толтырғанын оқып, ренжіп қалдым. "Алғашқы махаббатың кім?" деген сұрақка

"Анам" депті. "Қазір ше?" деген сұраққа "Ешкім" депті. Мен үшеуіне де "Б", "Б", "Б" ны деп жауап жазатын шығар деп ойлағам. Өйткені өзім ылғи да

"А" деп жүргем. "Мен оны сүйем деп жүрсем, ол мені сүймеймін депті ғой. Онда мен де сүймеймін" деп ренжіп кеткем. Сөйтіп балаң сезімімізді ашуымыз өшіре салған.

***

Кейінірек көптеген суреттерге түстік. Альбомдарымызға естелік жазып қалдырдық. Заттай сыйлықтар да сыйластық. Соның қазір бірі болса, бірі жоқ. Барларының өзі бәлендей бағалы емес. Бәрінен де бағалысы сол, Айжанның: "Ой, қойшы, ұялам" деп есікті тарс жауып алған елесі. Сол елес менің жадыма мәңгілікке жатталды. Менің сол кездерден алған естелігім сол ғана. Басқасы түкке тұрғысыз. Міне, естелік деген осы.





Темірдің жылуы





Ол соншалықты даңқты жігіт болмағанымен, бір басына жететін атағы бар еді. Оксфорд университетінің аспирантурасын бітіріп, отыз жасында Америкада кандидаттық диссертациясын қорғап, араға аз ғана жылдар салып барып, саясаттану ғылымдарының докторы атанды. Отыз бес жасар доктордың бұл сенсациясы туған халқының мерейін өзінше бір биікке көтерді. Бұның жасында докторлық қорғау ешқандай да таңсық емес. Бірақ, бұл жігіттің бағасын асырғаны шетелде, онда да аты шулы Америкада қорғағандығында болып тұр. Оның үстіне саясаттану ғылымы деген аты тағы бар.

Темірбек Қайыржанұлы елге оралды деген хабар тарасымен оның ұялы телефонынан маза кеткен. Журналист қауымының пысықтығында шек жоқ-ау, тіпті. Бұның телефон нөмірі олардың арасында ғарыштық жылдамдықпен тарап үлгерді. Содан беріде республикалық газет–журналдар мен радио-телевилениелерде бұл жарқырап көріне бастады. Елдегі ірілі–ұсақты әртүрлі оқиғалар мен саяси жағдайлардың барлығына бұның бір ауыз пікірі мен көзқарастары ауадай қажет болды. Бастапқыда ешкімнің көңілін қалдырмай, кез-келген журналистің әрбір сұрағына тиянақты жауап беріп жататын. Және ол өзіне ұнайтын да. Кейін келе мезі бола бастады. Өйткені тілші біткен Темірбекке кенедей жабысқаны соншалық, саяси маңызы бар мәселелерді былай қойғанда түкке тұрмайтын сұрақтармен де басын ауырта бастаған. Мысалға, «Сәрсенбайдың сиырының ерте суалуының себебі неде деп ойлайсыз?», «Бұқарбектің бұқасының жұмбақ өліміне Балабектің қатысы бар деген сыбысқа қалай қарайсыз?» деген сынды түкке тұрғысыз сауатсыз сауалдар оның журналистерге деген көңілін қарадай қалдырып тастаған. Тіпті «Жұлдыздар бопсасы» деген журналдың тілшісі келіп, «Ең алғаш сүйіскен кезіңіз есіңізде ме?», «Сізге қандай қыздар ұнайды?» деген сынды эстрада әншілеріне қойылатын қарабайыр сұрақтармен басын қатырған. Сол себепті де ол соңғы уақыттарда тілшілер қауымынан ат тонын ала қашып жүрді.

Таланты мен тынымсыз еңбегінің арқасында шыққан биігін былай қойған күннің өзінде, ол тумысынан көрікті жігіт еді. Басында үйі, астында қымбат шетелдік көлігі бар-тын. Сөйте тұра қырықтың қыр астына келсе де жалғызбастылығынан танған емес. Әрине, ел мақтаған жігітті қыз жақтаған дегендей, бұндай жігіт ұсыныс білдірсе мен деген арудың өзі бас тарта алмас еді. Оның бұлай жүрісінің себебін жұрт нарцистігінен көретін. Ол өзінен басқа ешкімді жақсы көрмейді, өзіне өле ғашық, өзіне ешбір аруды тең көрмегендіктен үйленбей жүр дейтін. Ал екінші бір топтың өкілдері бұл жәйттің себебін Темірдің темірлігінен деп түсінетін. Темірдің өзі болса достары мен замандастарының бұндай алыпқашпа сөздеріне күліп қана қарайтын. Бірақ, екінші пікірге қосылатын. Шындығында мен мейірімсіз, тіпті қатал шығармын деп ойлайтын. Өмір бойына тым болмаса бір адамға елжіремей-ақ өтетімін бе деп қауіптенетін.

***

Жоқ, олай емес екен. Адам Жаратушы иеміздің мейірімінен адам болып жаратылған соң, табиғатынан алыстап кете алмасы анық қой. Темірбек нарцис те, темірдей сезімсіз де болмай шықты. Бұның да жүрегінің түбінде тығылып жатқан мейірімнің сәулесі бой көтерді. Тіпті бұның махаббаты тым асау екен.

...Ол қасында пысылдап ұйықтап жатқан қыздың маңдайынан сыйпап жатып қуанды. Қатты қуанды. Өзінің де ел қатарлы сүйе алатына, бойында адамға тән сезімнің бой көтергеніне риза болғандай әнтек жымиды. Артынша сол баяғы мінезіне салып, жұмысыма кедергі келтірмес пе екен деп ойлады. Дейтұрғанмен ол бәріне де көнетін сыңай танытты. Тіпті, қиялға беріліп тойын қай мейрамханада қай күні жасайтынын, кімдерді шақыратынына дейін ойластырып қойды. Құштарлығы шыдатпай ұйқыдағы періштесін оятып алды. Аймалай құшып, еркелете сүйді. «Осынша уақыт бойы кездеспей жүріп алғаның не еткенің? Азаптадың ғой. Ертерек кез келгеніңде мен темір атанбас едім» деп кінәлады. Және көп ұзамай «уақа емес, кешігіп кездессең де енді аз уақытта менің де адам баласына деген жылуымның бар екенін дәлелдейсің. Сенің кешіккенің де жақсы болды. Егер сен ертерек кездескенде мен бұл биігімді бағындыра алмас едім» деп рахметін де айтты. Ол өзінің махаббатын айтып әлемге жар салғысы келді. «Жұлдыздар бопсасы» деген журналға сұхбат беремін, өзімнің өмірім, сүйіктім жайлы айтамын деп ойлады. Оған дейін де қуанышты бөлісетін адам керек. Бала күнінен бірге өскен досына айтқысы келіп, ұялы телефонына хабарласып еді, арғы жақтан «сіз терген нөмір жойылған» деген жауап алды. «Құдай-ау оның жаңа нөмірін білмейтін болғаным ба? Сонда ең жақын деген досымның өзімен хабарласпағаныма талай уақыт болып кеткен бе? Енді апта сайын, тіпті күн сайын хабарласып тұрамын. Туыстарыммен де хабарласып, жағдайларын білуім керек. Әкемнің інісі әйелі екеуі де жұмыс істемейтін еді, баларының жағдайы қалай екен. Көмектесуім керек шығар»

Осындай небір ойлардың құшағына қалай еніп кеткенін өзі де білмей қалды. Сонда кез-келген бір сезімінің күшіктейтін болғаны ғой. Бойыңда бір сезім оянса артынша ол бірнеше сезімге ұласады екен. Қызық. Оның күлкісі келді. Дүниедегі бар бәлені жіліктеп жүрген ұлы ойлардың иесі, үлкен жұмбақтардың шешімін тапқан, мемлекеттің әр қадамының қайда бастайтынын зерделеген саясаттану ғылымының докторының болмашы нәрсеге қалай басы жетпей келген.

Бұған қыз да бар сырын жайып салған. «Мен сізді әлімсақтан білемін. Талантыңыз бен дарыныңызды былай қойғанда, әшейін қара тырнағыңыздың өзін қадірлеймін. Әр қадамыңызды аңдып, әрбір жетістігіңізге қуанумен жүрген бір қарындасыңызбын. Сіздің аузыңыздан шыққан әрбір сөзді сүйсіне тыңдаумен ғұмыр кешіп жүрмін. Тіпті, айтыла-айтыла жауыр болған мемлекетаралық қақтығыстар мен лаңкестіктер жайындағы пікірлеріңіздің өзін құныға тыңдаған сәттерім аз емес. Алайда, сіз өзіңіз осы күндерге дейін жұмбақ қалпыңыздан танбадыңыз. Мен сізбен оңаша отырып өзіңізге, жеке тағдырыңызға қатысты көптеген сұрақтарыма жауап алғым келетін. Сол арманыма бүгін ғана қолым жетіп, қызметімді асыра пайдаланып, арнайы «Тұлға» хабарына шақырғаным да сол еді. Мақсатым орындалды. Бірақ, кешіріңіз. Осы қылығыма қарап жек көруіңіз де мүмкін. Менің күйеуім және екі ұлым бар» деді.

Темір төбесінен жай түскендей аңтарылып қалды. Нокдаун алған боксшыдай жеті секундтан кейін барып есін жиып, тілге келді.

- Өтірік... (Өтірік болса екен. Өтірік деші)

- Рас.

- Мен қорқамын. Өзім өз болғалы, маңдайымда екі көз болғалы бергі сүйген адамым сенсің. Бойымдағы асыл сезімімді оята алған да жалғыз ғана сенсің. Сенен басқа ешкімді сүйе алмайтыным анық. Енді сенен айырылсам, қалған өмірімде не мән қалады?

- Сізге бұндай образ бен лираклық сөздер жараспайды екен. Менің сізге деген сезіміме сенерсіз деп ойлаймын. Ал, сіздікі сенімсіз. Бір көргеннен ғашық болдым демексіз бе?

- Жоқ. Мен де сені бірнеше айдан бері бағумен келемін. Ұзақ уақыт ойланып, сезімімді сынап барып ашылып отырмын.

- Өтірікті де әдемі айта алады екенсіз. Тіпті өзіңізге жарасады.

- Қайдағы өтірік.

- Ал, шын делік. Қалай дәлелдейсіз?

- Дәлел керек болса айтайын. Сенің хабарларыңа қай күні кімнің кейіпкер болғанын білемін. Қазан айындағы бір хабарыңа – жазушы Жұмат Шерім, екіншісіне даңқты актер Тұман Мұнарұлы шықты. Соңғы хабарларыңның біріне Шахар газетінің бас редакторы қатысты. Менің саған деген ықыласымды оятқан сенің сауатты сұрақтарың еді. Содан кейін ғана ден қоя бастадым.

- Біріншіден ол сауатты сұрақтарды мен қойып отырғаныммен, оны дайындаған сауатты редактор қыз ғой. Қаласаңыз таныстырайын. Өзі жас, қазақы сұлу. Сізді сүйсіндіретіндей сауатты. Екіншіден теледидар көру арқылы маған деген сезіміңізді дәлелдей алмайсыз.

- Онда тыңда. Қыркүйек айында «Соқыр суретші» спектакльін көруге театрға бардың ба? Бардың. Екінші қатардың 31– орынында отырдың ба, отырдың. Одан шыққан соң ықшам аудандағы төртінші үйдің екінші падъездіне кірдің бе, кірдің. Одан бөлек те талай жерде көргенмін.

- Сонда қалай болғаны...

- Солай болғаны...

Екеуі де ұзақ уақыт үнсіз жатты. Темір бәрін айтқызбай түсінді. Бұл келіншектің күйеуі бола тұра бүгін осында не себеппен келгендігін, өмірімде бірінше рет... онда да сіз үшін,.. сізді жақсы көргендігім үшін деген сөздеріне риясыз сенді.

- Енді не істейміз?

- Ештеңе де жасамаймыз. Мен болары болып, бояуы сіңген жанмын. Сізге ақ жол тілеймін. Сіз секілді ешкімім жоқ болса онда өз бақытым үшін күресер едім. Мен дүниеге сәби әкелген әйелмін. Солар үшін өмір сүремін. Менің орнымда болсаңыз сіз де осылай жасар едіңіз. Басыңызға келгенде түсінесіз, адамға өзінің бақытынан ұрпағының бақыты қымбат.

Темір темір болғалы бері алғаш рет егілді. Талай қасыретті басынан кешкенде де жыламаған еді. Әке мен шешеден бірдей айырылып, бауырсыз тұл жетім қалғанда да жыламаған. Қасарысып, қанын ішіне тартып қатқан да қалған. Бұл жолы жылады. Аяғынан шала берген тағдырына налыды. Өмірде жолы болмағандықтан да ғылымға барынша беріліп, бәрін ұмыту үшін де мұхит асып кетпеп пе еді. Енді міне, отанына оралып, жаңа өмір бастамақ болғанында тағы да сәтсіздікке тап келді. Әйелдің отбасылық жағдайына қаныққаннан кейін, күйеуінің жарына деген ықылассыздығын сезініп, төбеден түскендей қылып:

– Ажырасшы,–деді.

– Сосын?

– Сосын қосыламыз...

– Осынша уақыт жүргенде тапқанын қара деп жұртыңыз мазақ қылар.

– Менің қаңқу сөзден қаншалықты биік екенімді білесің ғой. Оның үстіне біздің бұл ісіміз менің шынайы махаббатымның айнытпас дәлелі бола алады.

– Жәрайды, асықпай ойланайық. Тек қазірше ұйықтайықшы. Ертеңгі жұмысым ауыр,–деді де сұлу келіншек теріс аунап жатты.

Темір әйелдің шашынан иіскеп жатып: «Менің де шаруаларым көп. Бірақ мен жұмыс, ғылым деп жүріп осынша уақытымды жоғалтқаным да жетер. Ертеңнен бастап режимімді өзгертем» деп ойлады да сағатының қоңырауын тоғызға қойды. Бұл сағаттың қоңырауы он жыл бойына таңғы сағат бесте шырылдап келген. Енді ататын таңнан бастап тоғызда әндетпек. Сол өзгеретін өмірі жайында қиялға батып жатып ұйқыға кетті...





***

Сағат қоңырауы шырылдады. Бірақ тоғызда емес, күнделікті әдетінше таңғы бесте. Темір орнынан тұрғысы келмегендей түндегі оқиғаны есіне алып біраз уақыт қозғалмай жатты. Жанына қарап еді сұлу келіншек жоқ екен. Аз-кем уақыт жатқаннан кейін орнынан тұрып, жуынып, таңғы асын ішіп болып, жазу үстеліне отырды. Күлді. Түндегі түсіне күлді... Өңінде болмаса да, ең құрығанда түсінде бір адамға елжірей алғанына күлді.





Силует




– Шешiнiңiз, – дедiм.

Ол бетiме қарап үнсiз тұрып қалды. Қапелiмде аузына сөз түсер емес. Сәлден кейiн ғана есiн жиғандай болып:

– Келмей жатып сiздiкi қызық екен… Ентiгiмiздi басып алсақ болар едi. Әлде ақшаң төленген деп басынып тұрсыз ба? – деп, бетiме тiктеп қарады.

–Кешiрерсiң, мен сәл асығыстық жасаптым. Бөлменiң есiгiн кiлттемептiм де ғой. Мүмкiн кофе iшiп шөлiмiздi басып алармыз. Содан кейiн асықпай кiрiсермiз.

– Алғаш рет болған соң ба, өзiмдi жайсыз сезiнiп тұрмын. Бiр бiрiмiзге етiмiздi үйретiп алсақ жарар едi.

– Айтқаның болсын. Алайда, сен менiң алдымда мұншалықты қысыласың, бүкiл бiр топқа ортақ болып келсең, мүлде қиналып қалғандай екенсiң. Оның үстiне бiз топқа ортақ қылып алған қыздармен аудиторияда-ақ жұмыс жасай беремiз. Ал жатақханада екеумiз ғанамыз. Кiмнен қысыласың?..

***

Бала күнiмнен арманым болған суретшiлiк өнердi шындап қолға алған кезiм едi. Университеттiң суретшi-дизайнер факультетiнiң 3-курсында оқитын мен үшiн қыздардың жалаңаш тәнiн көру соншалықты таңсық емес. Алғашқы курстарда әсерi болғаны рас. Кейiн келе барлығымыздың да етiмiз өлiп кеткен. Ең бiрiншiсiнде қызық болған. Өзiмiздi әлдеқашан классиктердiң қатарына қосып қойған бiр топ студент бес қаруымызды сайлап алып отырғанбыз. Мұғалiмiмiз бүгiнгi күнi натурщицамен жұмыс iстейтiнiмiздi ескерткен. Бiраз уақыт өткеннен кейiн ұстазымыз талдырмаш бойлы әдемi қызды ертiп келдi де, бiзден:

– Дайынсыңдар ма?–деп сұрады. Бiз бiр ауыздан дайын екенiмiздi жеткiздiк.

– Ал, онда iске кiрiсiңдер. Үлгермей қалуларың мүмкiн. Бiр сағатқа ғана алдым, – дедi де қызға қарап: – бастай берiңдер, – деп ескертті. Натурщицамыз бiзден бұрын да талай суретшiмен жұмыс iстеген болса керек, еш қысылмастан үстiндегi бар киiмiн сыпырып тастады да, лыпасыз тұрған қылпында:

– Сiздерге қалай отырғаным ыңғайлы?–дедi.

Бiз сол кезде ғана есiмiздi жиып, бiр ауыздан „бiзге бәрiбiр“ деп шулап сала бердiк. Тiсқаққан қыз бiздiң бақырайған көзiмiзге қарап бiр күлiп алды да орнына жайғасты.

Мiне, сол алғашқы натурщицадан берi нешеме қыздың жалаңаш тәнiн суреттедiк. Бiр ғана қызды қатар отырған алты бiрдей суретшi кескiндеймiз. Әрине әрқайсымыздiкi әртүрлi болып шығып жатады. Алайда, мақтанғаным емес, солардың бiр де бiреуi менен асырып әспеттей алмаған шығар. Басқа жанрларда жақсы жаза алмасам да алдыма әйел келгенде шабытым қысып, қаламым озып сала бередi.

Оның үстiне өзiмнiң сүйiп таңдап алған жанрымның өзi де портрет жанры едi. Кейiн келе даңқты батырлар, ұлт ұранына айналған қазақтың бiртуар ұлдары мен қыздарының портретiн жасаумен айналысып, көп уақытымды соған арнап жүргем. Әйтсе де менiң ең жақсы шығармам әйел тақырыбына арналған дүние сияқтанады да тұрады.

Сол ең ұлы туындымды жазамын деп қаншама кейiпкер ауыстырдым екен. Өмiрдiң бар қызығынан баз кештiм деп айтпай-ақ қояйын. Бiрақ, өмiрдiң мен үшiн ең бiр мағыналы да мәндi кездерi сол ұлы кейiпкерiм мен үлкен туындымды iздеп, әдемi әйелдердiң тәнiн сызбалап отырған сәттерiм екенiн айтсам: бiреу сенiп, бiреу сенбес. Менiң қандай да бiр мерекенi жақсы өткiзуiм үшiн, мерекенi мереке деп сезiнуiм үшiн осылай сурет салып отыруым керек едi. Бiрақ мен күткен кейiпкер де табылмай, үлкен туындым да жазылмай, талай әуре–сарсаңға түстiм. Курстас достарым мейрамханалар мен түнгi клубтарды жағалап кеткен түндердiң барлығында да мен бар қаржыма натурщица жалдап алып, табиға сұлулықты кескiндеумен отыратынмын.

Бүгiн де сол оймен үлкен дүнием жазылар ма екен деген үмiтпен мына қызды алып келгенмiн. Келе салысыммен асығыстық жасап, „шешiнiңiз„ деп шошытып алғаным да сол. Құштарлығым шыдатпай бара жатса қайтейiн.

Ол кофе iшiп үнсiз отыр. Мен асай-мүсейiмдi дайындап алып, өз орындығыма отырдым. Қыздың орнын да жақсылап жасап қойғанмын. Шығарма композициясына лайықтап жасалған бұрыштың өзiне арналғанын қыз кiрген бетте-ақ сезген. Байқауымша, сол жерге отыруға жүрексiнетiн сияқты. Тiптi батылы бармай бiраз уақыт тұрды. Шөлi қанса да кофенi қайта-қайта сiмiре бердi. Бар мақсаты уақытты соза түспек. Оған менiң шыдамым жетер емес.

–Шешiнiңiз,–дедiм.

Ол өз орнына келдi де бiртiндеп шешiне бастады. Бiрiншi үстiндегi жеңiл кофтасын шешiп, қасында тұрған орындықтың арқалығына iлдi. Тағы да бiраз уақыт қимылсыз тұрып қалды.

–Мен сiздi күтiп отырмын.

Қоңыр барқыт шалбарын шештi. Шалбарының iшiнен жұқалтаң калгөткi киген екен. Бетiме бiр қарап, калгөткiсiне бiр қарап үнсiз отыр.

–Оны да шешiңiз.

Шештi. Осы отырысында құдды бiр аш қасқырдың алдында отырған бейкүнә көжек сынды едi. Тағдыр жазды, мен көндiм дегендей ақыр соңында лыпасыз қалды. Сол кезде ғана мен оның жанына бардым да қалай отыру керек екендiгiн көрсетiп берiп, өз орныма келiп жайғастым. Қозғалуға болмайтындығын ескерттiм. Өзiм болсам ұзақ жолдан, сахарадан шөлдеп келiп, сусынға бас қойған жолаушыдай өз iсiме құныға кiрiстiм.

Иә, бұл қыз мен ойлағандай болып шықты. Мен бұл перiштенi алғаш рет бас корпустың үшiншi қабатынан кездестiргенмiн. Көктемнiң жазға ұласар мамыражай шағында көргенмiн. Абитуренттердiң келе бастаған кезi едi. Сабағын онша менсiнiңкiрей бермейтiн бiр академик шал болған. Сол шалдың кесiрiнен соңғы сынақтан екi алып қалып, соның әуресiмен жүргенмiн. Курстастарымның барлығы да ауылдарына әлдеқашан аттанып кеткен–тұғын. Мен сол академик атамды iздеп келiп, кафедраның алдында тұрғанда көргем осы сұлулықты. Жеңiл басып бара жатқан қыздың соңынан қалай ерiп кеткенiмдi өзiм де байқамай қалдым. Аяқ басысына дейiн тартып барады. Қолында кiшкентай сөмкеше мен кiтаптар бар. Емтиханға дайындығы жаман емес деп түйдiм. Мiнезiнен хабарым жоқ. Дегенмен тал бойынан тарыдай мiн табылмасы белгiлi. Аллатағаланың шеберлiгiне таңданбасқа шараң қайсы. Өз қалағанын мiнсiз қылып жарата алатын Жаратушы иенiң арманы жоқ-ау. Тәңiрiмiздiң жақсы күнi жаратқан сұлулығын тамашалап есiм кеткенi соншалық, академик ақсақалды да, оның сабағынан бүгiн соңғы мүмкiндiк берiлген сынағын да ұмыт кеткендей едiм. Менiң қиялымдағы перiштенiң жер бетiндегi бейнесi жолдың қарсы бетiндегi саябақтағы бос сәкiлердiң бiрiне барып жайғасты. Мен оның қасына барып отырдым да қалтамнан шылым алып тұтаттым. Ал, оның кiтапқа берiлгенi соншалық, маған мүлде назар аударар емес. Қажет қылмасын бiлдiм де, онсыз да аз қадiрiмдi жоғалтпайын деп кетiп қалдым. Iштей бiр үмiттiң жетегiнде жүрдiм. Ол қыздың мынадай дайындығы далада қалдырмас. Қайтсе де осы университетке түседi деп сендiм. Ал, бұл университетке келсе болғаны, қалғанын көре жатармыз дегем де қойғам.

Үмiтiм алдамапты. Күз келiсiмен мен бұл қызды iштей iздей бастағанмын. Ақыры философия факультетiнiң студентi болғанына көз жеткiздiм. Алайда, өткен ғасырдың жетпiсiншi жылдарындағы ескi модамен киiнетiн, қаладағы қаптаған шаштараздарға жылына екi-ақ мәрте бас сұғатын сабалақ шашты маған қарайтындай сыңай танытпағасын үмiт үзгенмiн.

Мен оған ғашық емес едiм. Сөз айтып мазасын алсам деген де ойым жоқ. Тек көп аңсаған, зарыға күткен кейiпкерiмнің прототипін тапқандай ғаламат бiр әсерде жүргенмiн. Бiрақ ауылдан келген, таң тазалығындай мөлдiрлiгiн жоғалтпаған ботанакөзге менiң алдыма келiп жалаңаш отыршы, мен сенiң суретiңдi салайын деп қайтiп айтпақпын. Батылым бармаған.

Құдай сәтiн салса тез-ақ екен. Кезектi бiр сабақ барысында тағы да натурщицамен жұмыс iстеуiмiз керек едi. Ұстазымыз нысаналыққа тұратын сұлуымызды ертiп келген. Бастапқыда қарындаш ұштап отырып аңғармаптым. Бiр кезде басымды көтерiп қарағаным сол едi, есiмнен танып қала жаздадым. Мынау сол ғой… Сол қыз ғой, Құдай-ау. Иә, соның дәл өзi. Бұл жерде не қып жүр ол болса. Бiр күш менi орнымнан тұрғызып жiбердi.

–Бүгiнше натурщицамен жұмыс iстемей-ақ қояйық. Бұл менiң қарындасым,–дедiм де оны сыртқа ертiп шығып кеттiм. Онсыз да есi кiресiлi-шығасылы болып тұрған қыз аң-таң қалпында маған ерiп шықты. Сыртқа ертiп шығып бара жатқанда бұл қызды алып келген ұстазым:

–Кешiр, мен бiлмедiм. Бұл қыздың ақшасы төленiп қойған едi,–дедi.

Әртүрлi тапсырыстар орындап жүретiндiктен қалтам құрғамайтын. Көктен iздегенiмдi жерден тауып берген көкеме керегiн ұстатып жүре бердiм.

Иә, бiз натурщицаларға қомақты қаржы төлейтiнбiз. Бiр сағаттай алдыңда жалаңаш отырып бергенi үшiн жас мұғалiмнiң бiр айлығы көлемiнде ақша алады. Әрине олар үшiн де көп еркектiң ортасында жалаңаш отыру оңай емес. Бiрақ, бұл өнер ғой. Оның үстiне суретшiлер жабайы емес. Бәрiне де салқынқандылықпен қарап үйренген. Мына бейшара қыз да амалсыз келген екен. Сыртқа шыққаннан кейiн бiраз жер үнсiз келе жатты да:

–Сiз жаман ойлап қалған шығарсыз,–дедi.

–Бiздер жаман ойлай алмаймыз.

– Ақша керек болған соң келiп едiм.

– Ақша елдiң бәрiне қажет. Ешкiм ерiккенiнен емес, бәрi ақша табу үшiн келедi бұл жерге.

–Жоқ, маған аяқ астынан қажеттілік туындады… Тез арада табу керек болған соң… Құрбыларымның ешқайсысы маған көмектесетіндей күйде емес еді. Жалғыз жол осы болды, – деп үзiп-жұлқып бiрнәрсе дегендей болды.

Өзiнiң айтысына қарағанда бұл қыздың сабақ үлгерiмi жақсы болған. Білімі мен білігіне деген сол сенімнің жетегімен қысқы сессиядан қиналмай өтемiн деп жүрген. Сақтық жасап өзге курстастарынша сынаққа беремiн деп ауылдан ақша сұратпаған. Сұратқан күнде де шалғайдағы әке мен шешенiң жағдайы белгiлi едi. Соларды қинағысы келмеген. Әйтпесе жоғарғы курстағылар «басқа сабақтардан өз күштерiңмен алсаңдар да Есiмжан Қасымжановтың сабағынан ала алмайсыңдар. Соған береселерiң қалталарыңда жүрсiн» деп ескертуiн ескерткен. Сөйткен Есiмжан ағасы бұл қызды қайдағы жоқ сұрақтарды қойып сүрiндiріпті. Тығырықтан шығар жол осы деп үлкен курстардағы бiр қыз бiзге жол сiлтеп жiберiптi. Бастапқыда бас тартқанымен тәжiрибелi қыздың: «Былтыр дәл сен құсап қиналғанда мен де барғанмын. Олардан қорықпа, олар өнер адамдары. Сенi жемейдi. Тек суретiңдi салады, болды. Ұялатындай түк те жоқ» деп үгiттеп, көндiрiп алып келген екен.

Содан берi доспыз. Қиналған кездерiнде келiп тұрады. Мен көмегiмдi аяған емеспiн. Тағы бiр жолы көмек сұрай келгенде:

– Мен сiзге қарыздар болдым-ау,– деген. Мен сол кезде жайлап қана:

– Көңiлiмнiң хошы болғанда шақырамын. Сол кезде сөзiмдi жерге тастамасаң болғаны,–деп жайлап қана құлаққағыс жасағанмын. Қыз үнсіз келісімін берген. Осы бір көзімен берген уағдасынан кейін үлкен дайындықта жүрген едiм. Соның ретi бүгiн келдi. Мен оны шақырдым. Бастапқыда қолының босамайтындығын айтып, басқа күнге ысырғысы келгенiмен, уәдемiз бойынша келетін болып шешті.

Ендi мiне алдыма отырғызып қойып, мәрмәр кейпiн ақ қағазға көшiру үстiндемiн. Төрт сағат бойы қозғалмай отырып бердi. Жүмысым аяқталған соң қарап отырып таң-тамаша болдым. Мен iздеген сұлулық осы едi. Көп күткен кейіпкерімді таптым. Үлкен туындым дүниеге келдi. Қуанышымда шек болмады. өз шығармамнан ешқашан бұндай әсер алған емеспiн.

Аяулы кейіпкерім өзiнiң суретiн көргiсi келдi. Қанша қалап, қиылып сұрағанымен, оған өзi әспеттелген портреттi көрсетпедім. Және себебi де жоқ емес.

Бұл қыз мен үшiн бар болғаны кейiпкерiмнiң прототипi ғана. Ары кетсе философия факультетiнiң озат студентi деп қабылдайтынмын. Сұлу қыз екенi екiбастан белгiлi. Басқа ойым жоқ едi…

Бүгiнгiдей аталы күндi атаусыз қалдыруға болмас деп шештiм. Бiз арзанқол кафелердiң бiрiне барып, дастарханға жайғастық. Өзiме ең қымбат коньяк, оған жемiс шырынын алдым.

Екеуара әрнәрсенi сөз қылып отырдық. Ол маған шығармашылық табыс тiледi. Мен оған бақыт тiледiм. Осылай тост көтерiп отырдық. Еркек болған соң сол да: сәл қызыңқырап едiм өтiрiк айта бастадым. «Саған ғашықпын, сенсiз өмiр сүре алмаймын» дедiм. Қызды-қыздымен сүйем деген де шығармын. Бұл өтiрiктердi не үшiн айтып отырмын? Ақымақ қыз не үшiн сенiп отыр? Осы өтiрiк бiз сыртқа шығып баяғыда екеуміз алғаш кездескен саябаққа жеткенге дейiн жалғасты. Біз бұрынғы сәкiге барып жайғастық. Мен оны құшактап отыр екенмiн. Мас болып қалыптым. Ең ғажабы сол – осы сәттерде менiң өтiрiгiм шынға айналып бара жатты… „Саған ғашықпын, сенсiз өмiр сүре алмаймын“ дегендерiмнiң барлығы да о басында айтылғанда өтірік болып басталғанымен, бiрте-бiрте кеудемдегі шындығыма ұласқанын байқадым. Өтiрiк едi, ғой.

– Сенiң өнерге деген көзқарасыңды бiлгiм келедi?–дедiм оның шаштарын саусақтарыммен салалап отырып. Ол болса иығымнан басын көтермеген қалпында:

– Бiлгiңiз келсе айтайын. Менiң өнерге деген көзқарасым, сiздiң өмiрге деген көзқарасыңызға қатты ұқсайды,– дедi.





«Перiнiң қызы – Бекторы»




«Сұлу өзiнiң сұлу екенiн бiлген күнi сайтанға айналады. Ал ақын өзiнiң ақын екенiн бiлген күнi перiге айналады» деушi едi менiң бiр досым.

Бүгiнгi мерекелiк дастарханның басында сол сайтан мен перi кезiктi. Сырт кейiптерi сабырлы болғанымен отырыстың қызған шағында екеуi iштей өзара айқаса бастаған. Бiр–бiрiне деген ешқандай кек те, өкпе де, ренiш те жоқ едi, араларында. Бұл арбасу мүмкін екеуiнiң амбицияларының айқасы шығар, кім білсін. Бұрын жүздесiп көрмеген екеудiң алғашқы кездесулерi ешқандай себепсiз және өздерiнiң еркiнен тыс осындай iшкi қарсылықпен басталды.

Дастархан басына жиылған отыз-қырық адамның iшiндегi бұл ортаға жаңа қосылғаны да осы екеуi. Содан да болар тамада жiгiт көпшiлiктiң назарын сайтан мен перiге аударып:

– Бiздiң ортамызға екi бiрдей қонақ келiп отыр. Бiрi қазақ поэзиясына үлкен жаңалықтар алып келген, көптеген конкурстардың жүлдегерi Ғали деген ақын досымыз. Екiншiсi жақында ғана «Қазақ аруы» атанған – Назым атты сұлуымыз,– деп таныстырды да, артынша: – Екеуi де шақыртып келтiре алмайтын қонақтарымыз. Ғали ендi ер азамат қой. Ал мына Назым тұп-тура ертегiден келген қыз. Бұндай қыздар өмiрде болады десе басқа-басқа мен сенбес едiм. Бiрақ, көзiмiзбен көрiп тұрған соң амалсыз сенуге мәжбүрмiз,–дедi.

Перiнiң жыны келдi. Мына бiр топастықтың төрiне шыққан шешенсымақтың соншалықты табынғаны несi? Талғам дегеннен жұрдай бейшара екен деп ойлады. Ана сайтан да бұндай мақтаулар мен мадақтауларға әбден етi үйренген болса керек, аса сабырлы қабылдады. Және осылай болуы, оны жұрттың бәрiнiң мақтап табынуы заңды сияқты ма, қалай? Бүйткен қазақ аруына болайын. Егер шынымен қазақ аруы сен болсаң, бiзге онда қырғыздан қатын алу керек шығар деген тағы бiр ой мазасын алды. Оның осы бiр аласапыран ойын асабалықты қолына алған жiгiттiң сөзi бөлдi.

– Ал, ендi бiздер әрдайым бiрге болып жүргендiктен бiр-бiрiмiздiң тiлегiмiздi тыңдап жүрмiз. Егер сiздер қарсы болмасаңыздар бүгiнгi алғашқы тiлектi ортамызға жаңа қосылған Ғали мен Назымға берсек,–дедi. Перi Сайтанды сынағысы келдi. Егер ол шынымен «Қазақ аруы» деген атқа лайық болса онда жолымды кеспес, ал, өзiне лайықсыз атаққа мастанған болса iркiлмес деп ойлады. Сайтан өзiнiң сайтандығын жасады. Ғали:

– Қыз бала ғой, Назым сөйлесiн,–деп айтып үлгерместен, ол орнынан тұрып, қолына вино толы бокалды алып, оқушылардың естелiк дәптерлерiнде жазылатын арзан да жаттанды тiлектердi жаудырды. Оның сөзiне дастархан басындағы қыз-жiгiттердiң барлығы жабыла соғыстырып алып қойды. Ғалидың жыны келдi. Мынадай арзан сөздерден кейiн ешқандай сөз сөйлегiсi келмедi. Дәл осы ортаға iзгi ниетiн қор қылғысы келмей, ол да арзан тiлектi гөйітті. Бұның да сөзiне жұрттар жаппай алып қойды. Қонақтар ақын жiгiттен өлең сұрады. Ғали сол тұрған қалпында «Мен бүгiн Перiште көрдiм, қыз кейпiндегi» деген өлеңiн оқыды. Қазақ аруы ұйып тыңдады. Амал не, бейшара түк түсiне алмады. Мейiрiмсiз әкенiң ықылассыз әрекетi мен құнарсыз ұрығынан жаралып, сезiмсiз шешенiң махабатсыз дүниеге әкелген қызы бесiкке бөленбесе, бесiк жырын тыңдамаса, әрiп танығалы берi бiр де бiр өлең оқымаса, онда қалай поэзия түсiнбек?! Тек қана «Мен бүгiн перiште көрдiм, қыз кейпiндегі» деген жолдарды ғана аз-кем ұққандай болды. Онда да сол айтып отырған перiштесi мен емес пе екенмiн деген есек дәмесi басымдау еді. Оның ойын оқып қойғандай, асаба жiгiт те:

– Қандай ғажап өлең. Дәл мына Назымға арналғандай екен,–дедi. Назым қасын керiп, жымиғандай сыңай танытты. Ғали iштей топас деп тыжырынды. Бойындағы қырсық мiнезi оянып:

– Дәл таптың досым. Бұл өлең Назым сияқты қыз кейпiндегi перiштелерге арналған,–дедi. Ана санасыз сұлу соған сенiп қалды.

Кеш өте көңiлдi аяқталды. Тек Перiнiң өзiне тым немқұрайлы қарағаны Сайтанның мазасын алды. Өйткенi ол кез-келген ортада жiгiттердiң өзiне деген зор сүйiспеншiлiгiне бөленiп жаман үйренген едi. Бүгiн де бiршама жiгiттер оған көз алмай қарады. Тек перiнiң қылығы ұнамады. Ол неге қарамауы керек? Ал, Перi мына бiр жiгiттердiң барлығының Сайтанға арбалып қалғанына ренжiдi. Бiрнеше жiгiт сыртта темекi шегiп тұрған. Сайтан бұлардың жанына келiп, кiшкене қолсөмкесiнен темекi алып тұтатты. Онсыз да ызасы келiп тұрған Перi «қазақ аруы» деген атты малданып жүрген мына бейшараның шылым шекенiне қарап терiс қарап кеттi.

– Әркiмнiң қолы жете бермейтiн ару ғой,–дедi жiгiттердiң бiрi.

Дәл осы сәтте Ғалидың бойындағы жыны қозып кеттi. Айтқанынан қайтпайтын, ойлағанына жетпей тынбайтын, сертiне берiк жiгiттiң қырсық мiнезi бойында бұрыннан бар едi. Сол мiнезi тағы да бой көтерiп келе жатқанын ол iштей сездi… «Ол жәй ғана театр актрисасы. Ал мен өмiр сахнасының актерiмiн. Олай болса сынап көрейiн» дедi iштей әлденеге бекiнiп… Қол жетпейтiндей қаншалықты биiктiгi бар екен?

...Ғали перiлiгiн iстеп тынды. Қиыннан қиыстырып, орайын келтiрiп, Назымды таңды бiрге атыруға көндiрдi. Сонымен Перi мен Сайтан оңаша қалды. Онда да ешкiм мазаларын алмайтын орында. Қонақ үйдiң төртiншi қабатындағы 414-номер. Бiр-бiрiне қарама-қарсы отыр.

- Маған аз ғана құйшы. Басым айналып тұр.

- Мен де масайып қалдым-ау шамасы.

Ғали осы сәтте Назым отырған кең креслоның бiр бұрышына жайғасып, оң қолын қыздың иығына қойды. Қыз оның жүзiне аңтарылып қарады. Жiгiт оны мекiрене иiскеп құшағына тартты...

Көп созбақтап суреттеп жатудың бұл арада қаншалықты қажетi бар. Болар iс болмай қалсын ба. Болды. Жоқ, бiздiң Перiмiз соншалықты нәпсiқұмар емес. Талай мәрте қонақүйлерде небiр арулармен жеке қалған. Өлең оқып, әңгiме қылып, ешқандай артық iссiз талай таңды атырған. Бiрақ бұл жолы осылай болды. «Қазақ аруының» дене бiтiмiнде мiн жоқ екен. Оны алғашқы көргенде-ақ, байқаған. Ет пен терiсi сәбилiк қалпында сақталыпты. Ваннаға барып шайынып келгеннен кейiн төсекке емес, бiрден кiшiгiрiм дастархан жайылған столдың шетiндегi креслоға отырды. Бұның құштарлық құлатқан төсекке оралмасын бiлгесiн қыз да орнынан тұрып келiп, Ғалидың жанына жайғасып, темекi алып тұтатты. Екеуi тағы да елу грамнан ұрттап қойды.

- Таң да атып қалды…

- Жүр жатайық.

- Жоқ, таңды осылай отырып қарсы алған жақсы.

- Тойынып кеттiң бе?–деп қыз оның құшағына кiрiп, ернiнен сүймек едi, жiгiт қаламайтындығын қимылымен бiлдiрдi.

- Наз, ренжiмешi менiң зауқым жоқ. Бiр рет сүйiскен адамыммен екiншi рет сүйiспейтiн әдетiм бар.

- Неге?

- Бiрiншiден тереңге барғым келмейдi… Екiншiден маған сүйiскен ұнамайды. Тек сол сүйiске дейiнгi процес ұнайды…

- Сонда бiз ендi кездейспеймiз бе?

- Жоқ.

- Қанша қыздың обалына қалды екенсiң.

- Бiр-ақ қыздың.

- Кiмнiң?

- Қазақ аруының.

- Қалай?

- Бiр сәтке болса да саған айырбастағаным үшiн соның обалына қалдым ба деп қорқып отырмын.

- Менi айтып отыр екен десем.

- Жоқ, мен тырнақшасыз қазақ аруын айтып отырмын. Ал, сен тырнақшаның iшiндегi қазақ аруысың. Қазақ аруы деген басқалай болуы керек.

- Мен бұл атты 36 қыздың iшiнен дара шығып, жеңiп алғанмын.

- Саған бұл атты қиғандар ет пен терiнi бағалайтын адамдар ғой… Бiздiң ақылсыз шалдардың талғамы халықтың шешiмi болып табылмайды.

Назым бұрқ еткен ашудан жарылып кетердей болып аз ғана тiстенiп отырды да артыншы көз жасына ерiк бердi. Бейшара қыздың қанша дегенмен намысы бар екен. Мүмкiн бұл намыс емес, менменсiген өркөкiректiң шектен тыс тәкаппарлығынан туындаған ашу-ыза шығар. Өмiрi ешкiм бетiнен қағып көрмеген қыздың алғашқы алған соққының алдындағы дәрменсiздiгiне деген көңiлiнiң наласы шығар. Кiм бiлсiн. Әлден уақыттан кейiн киiмдерiн асығыс киiнiп, сыртқа қарай бет алды. Есiктiң жанына барып тоқтап, артына бұрылып қарады. Өзiн осынша жәбiрлеген адамнан әлдеқандай сөз, тiптi болмаса кешiрiм тiлеген көз жасқа тұнып тұр екен.

- Наз, сен Перiнiң қызы Бекторыны бiлесiң бе?..

- Ол кiм?

- Кешiр, айтпақшы сен ертегi оқып көрмептiм деп едiң ғой.

Ғали перiнiң қызы Бекторының шырмауынан шығып, үйiне таң ата келдi. Бұрымы белiне түскен инабатты жары есiк ашты да:

– Аяғыңды ақырын бас. Балалар ұйықтап жатыр, ертең сөйлесемiз,–деп жетi айлық перзентiнiң бесiгiне таяу салынған төсегiне барып жаттты да, аз ғана уақыттан кейiн пысылдап ұйықтап қалды. Ғали әйелiнен «сен Ақжүнiстi бiлесiң бе?» деп сұрағысы келдi. Бiрақ бiлетiнiне сендi. Өйткенi оның әйелi ертегiлер мен жыр-дастандардың барлығын тауысқан адам. Ол – нағыз қазақ аруы.





Жалғыздық жыры





Мен оны көп іздедім. Іздеуге тиіс те едім.

***





Сыртымен емес, ішімен ғұмыр кешетін адамдар үшін өмір сүру қиын. Неге десеңіз, олар мына қоғаммен ешуақытта қабыспайды. Сондықтан болар, қоғам мен олардың арасында ылғи кереғарлық туындап жатады. Адамзат баласының жасап берген моралі оларға мүлде керек емес. Олардың өз ұяты бар. Дегенмен мың адам бір адамға емес, бір адам мың адамға қарап күн кешетіндіктен, олар да сол көпке ортақ тәртіпті сақтауға мәжбүр. Амалсыздан көнеді. Бұл жерде шарасыздықтың бар екенін сіз біліп отырған шығарсыз. Олар жалғыз. Сол жалғыздығынан қажығанда, қашып құтылу үшін әйтеуір біреуден пана табады. Алайда уақыт өте келе жарасым таба алмай екі бөлінеді. Өйткені сыртымен ғұмыр кешетін адамдар мен ішімен ғұмыр кешетін адамдар ешуақытта табыса алмақ емес.

***

Ләйлә ақылдың азабын тартқан жан. Ал Арманның таңдайында байлықтың дәмі қалып қойған. Арман Ләйләнің сұлулығына қызыққан. Сыртын сүйген. Оның ішіне дендеп енім кете алмады. Ал Ләйлә Алла–тағала маңдайына жазған жалғыздықтан қашып құтылғысы келген. Бар болғаны осы. Сырт сұлулыққа қызыққан адамда бір-ақ нәрсе мақсат болса керек. Оларда жан ынтызарлығынан гөрі тән тояты бірінші орында тұратын сияқты. Арман да арманына жетіп тынған. Ләйла амалсыз тағдырын байлауға мәжбүр. Дегенмен жан жарасымын таппаған екі ғұмырдың бірігіп кетуі қиын екен. Етті сүйетін еркек үшін дүние қызығы ортая қоймаған еді. Тек жан жылуын іздеген әйел үшін әр сәттің қуанышынан мұңы басым бола берді. Керегін таба алмай шөліркеген жүректің мұңы көл аңсаған аққудың мұңындай–тұғын. Әр сәт у ішкендей әсер беретін. Оның үстіне ол үйде де сыртымен ғұмыр кешетін адамдар көп еді. Солар да онсыз да шерлі көңілдің берішін қалыңдата түскен. Бұлдыр болашақтың бұлыңғыр тұманының арасынан Ләйла Арман екеуінің жүрер жолының түптің түбінде екіге жарыларын көргендей еді. Бәрінің баянсыз екенін сезген. Содан болар қосылғандарына айға жуық уақыт өтпей жатып, айырылысып тынған. Адамға ең бірінші бостандық қымбат. Жан бостандығы.

***





Арман мен Ләйләнің арасындағы қатынастың дәл осылай екеніне мен куә. Өйткені мен олардың алғашқы кездесулері мен үйленгенге дейінгі уақыт аралығында орталарында жүрдім. Екеуі бір сыныпта оқыған. Мен Ләйләмен көрші тұрдым. Менің бес жас кішілігімді пайдаланса керек, күнде кешкілік Арман маған Ләйләні шақыртатын. Мен кеудемдегі қызғаныш отына күйіп–жансам да солай істейтінмін. Менің өзіне соншалық ғашық екенімді Ләйлә білетін. Балалық қой, мен оған «Арманмен жүрмеші, мен сені жақсы көремін. Сені алғым келеді» дейтінмін. Ал ол болса үйленіп кетіп бара жатқан кезде, менің математика дәптерімнің соңғы бетіне «Заңғар, мені жақсы көрмеші. Шын айтамын, жақсы көрмеші, мені ұмыт. Тәтең Ләйлә» деп жазып, шимақтап қолын қойып берген.

***

Ләйлә Арманмен ажырасқаннан кейінгі ғұмырында мүлде жұмбақ жанға айналған. Бір жылдай Алматыда болды да, артынша Мәскеуге аттанды. Театр мен циркке қатысы бар үлкен оқуға түсіпті деп естігем. Ата–анасымен бір–екі жылдай хабарласып тұрды да, кейін мүлде хабарсыз кетті. Тек соңғы хатында «Мені уайымдамаңдар, мен өлмеймін» депті. Міне, сол уақыттан бері хабар–ошарсыз. Өлі екенін, тірі екенін ешкім білмейді. Мүмкін ата–анасы білген шығар, бірақ ешкімге тіс жарып айтпады. Және әркім өз тіршілігімен жүріп, ол турасында ойлауды ұмытып та кеткен. Ешкім іздемеді де. Тіпті ондай адам бұл өмірде болмағандай.

***

Осы аралықта біраз жыл өтті. Мен Өнер академиясының театртану факультетінің үшінші курсында оқып жүргем. Болашақ мамандығымның білгірі болғым келгендіктен шығар, әлемдік театрлардың өткені мен бүгіні жайындағы ақпараттармен танысуды алдыма мақсат етіп қойдым. Тағы бір күнгі демалысымды пайдаланып қалу үшін үйдің маңайындағы интернет кафеге келіп отырдым. Бүгінгі мақсат – интернетті пайдалана отырып, Петербург театрларымен танысу. Бірінші Петербургтың әйгілі драма театрынан бастағым келді. Сол театрдың репертуарымен, актерлерімен, тағы да басқаларымен танысып отырғанмын. Кенет таныс бейне көзіме оттай басылды. Иә, бұл сол еді. Соның дәл өзі. Суретінің астында Каримова Лейла Асылбековна деп жазылып тұр емес пе?! Демек дұрыс. Сол күннен бастап, менің жұмыстарым жайына қалды. Ләйләнің барлық деректерін жинадым. Ол сол театрдың қоюшы–суретшісі екен. Электронды мекен–жайын тауып хат жаздым. Алғашында өнерін бағалайтын жай ғана сырттай танысы ретінде хат жазып жүрдім. Одан да маған жауаптар келе бастады. Ойымыз да, сезіміміз де үндестік таба бастады. Кейін келе тікелей тілдесуге шықтым. Әбден өзіме байланды-ау деген кезде ғана мен оғын кім екенімді ашып айттым. Басын ала қашар деп ойлағам. Жоқ, ол олай етпеді. Керісінше менің кім екенімді білгеннен кейін оның менімен байланысы тереңдей түсті. Сырымыз да, мұңымыз да ортақ арнаға ауғандай болды. Таңды таңға ұрып телефон байланысына шықтық. Бір бірімізге жақындай түстік. Мен адамды бір-біріне жақындататын тән емес, жан екендігін ұғынғандай болдым.

Ол жалғыз екен. Жаны жалғыз екен. Жалғыздығынан қашып құтыла алмапты.





Мәскеуге дейін ұшақпен жетіп, одан ары қарай Питерге дейін пойызға отырдым. Ол мені вокзалдан күтіп алды. Телеграфтық байланыс арқылы қанша жақындастық дегенмен де, алғашқы кездесуде бір-бірімізді сәл де болса жатырқадық. Бар болғаны қол берісіп амандастық. Оның бір бөлмелі пәтеріне келіп кірдік. Үстімдегі сырт киімімді шешіп, оған бұрылғанымда ол маған қарай жүріп келе жатыр екен. Екеуміз құшақтастық. Біріміздің иығымызға біріміз басымызды қойып, көзімізді жұмған қалпында үнсіз тұра бердік. Ұзақ уақыт тұрдық. Ол маған «Питерді аралауға қалайсың?» деді. Мен Питерді аралау үшін емес, өзін іздеп келгендігімді, сондықтан басы артық істерге бола уақыт өткізгім келмейтіндігін жеткіздім. Петербургте өткізген сол үш күнім мен үш түнім менің өімірімнің ең бір аяулы шағы, ең бір тәтті кезеңі. Қимай–қимай Питермен де қоштасып пойызға отырдым. Петербургті емес, Ләйләні қимай бара жатқанымды біліп отырған шығарсыз. Ләйлә да қиын жағдайда қалды. Оған қосыла Питердің аспаны да жылап тұрды. Қыста жауған жаңбыр еді бұл. Кереғарлық...

Арада ай өтпей жатып Ләйлә Алматыға келді. Біржола емес. Бар болғаны төрт-ақ күнге. Сол төрт күн де біздің өміріміздегі қимас күндердің санатына қосылды. Біз жақындаған үстіне жақындай түстік. Біз екеу едік. Енді бірігіп кеткендей болдық. Біздің енді бөлінуіміз қиынға соғатын еді. Рас, қиын болды. Әуежайға жеткенше өзін сабырлы ұстаған Ләйләм, алып ғимараттың алғашқы босағасынан аттағаннан-ақ көз жасына ерік берді. Ұшақтың ұшуы екі сағаткқа кері шегерілетінін естіп екеуміз де балаша қуандық. Енді мәңгі бақи бірге болатындай сезімде болдық. Сол екі сағатты пайдаланап қалу үшін әуежайдың шағын үстеліне отырып, бір шиша шарап алдық. әзірше соңғы деп айиуға болатын тілектерімізді жеткіздік. Бал күндеріміз бен бал түндерімізді қимай, қиналсақ та қоштасуымызға тура келді. Ол траппен көтеріліп бара жатты. Алматыға келеді деп үміттендім.

Одан кейінгі күндер тағы да телефон арқылы байланысымызға ұласты. Мен оған «Алматыңа, өзіңнің сүйікті отаныңа орал» дедім. Қанша дегенмен жат жер, жат қалаға ғой, мен оны Питерге қимадым. Ал ол болса көнбейтін сыңай танытты, бармайтындығын, шындығында бара алмайтындығын айтудан жалықпады. «Мен Алматыда да жалғызбын. Сондықтан маған Питер мен сүйікті Алматымның арасында бәлендей айырмашылық жоқ деді. «Мен ше?» дедім. Ол болса, «Иә, сен қасымда болсаң, мен жалғыз болмас едім, сен де жалғыз болмас едің» деді.

Ол маған Алматыға бәрібір түптің түбінде оралатын сияқты болады да тұрады.

***





Жалғыздық жаратақан иемізге ғана жарасады. Мен құдай емеспін ғой. Сондықтан болар жалғыздықтан қашып, өзімді көпшіліктің ортасына қарай дырылдатып сүйрей жөнелемін. Алайда сол көпшіліктің ортасында жүріп тілдесе алмай, қайтадан жалғыз қалғым келеді. Олар менің ішімді көріп қоятын сияқты. Көріп қойса күледі ғой. Мені келеке қылып, солар күліп, мені келеке қылмас үшін мен жан сырымды жасыра түскім келеді. Себебі мен дұшпанымның аяғына тапталғым келмейді. Содан болса керек, көпшіліктен саяқ жүретінім.

***





Тобырдың ортасына түссең, тәкаппарлық таныт, әйтпесе, әркім-ақ сені табанының астынан көргісі келеді. Адамдардан қорқады екенмін деп, өз бақытымнан бас тартамын ба? Мен оған бүгін таңғысын «Алматыға оралшы» деп жаздым. Ол «келсем келейін» деген. Менің қуанышымда шек болмап еді. Артынша бара алмайтын болдым деп жазыпты да, хатының қорытындысы ретінде Марина Цветаеваның өлеңінің

«Менімен ауырмағаныңызды қалаймын,

Қара жердің жоғалмасы анық қой.

Мені толық білмей тұра осынша сүйгеніңіз үшін

Арайлы түнде қол ұстасып бірге жүрмегеніңіз үшін

Әттең, мені сүмегеніңіз үшін

Әттең, менің сізді сүймегенім үшін

Жүрегіммен алғыс айтамын, шапалақ ұрып» деген жолдарынан үзінді келтіріпті. Ләйлә маған Алматыға оралатын сияқты болады да тұрады. Оралшы, Айнам!





Бiрәкiмовтың қайынатасы





«Бiрәкiмовтың қайынатасы қайтыс болыпты» деген хабар қала маңындағы шағын ауылға демде тарап кеттi. Бiрақ, ешкiм қайғырмады. Кейбiр жақын тұрғандары болмаса, көбiсi көңiл айтып кiрмедi де. Кiргенде кiмге көңiл айтпақ, кiмнiң қайғысына ортақтаспақ ешкiмдi танымаса. Жәрайды мұндағы жұртпен араласпады дейiк. Сонда бұның туған ауылына да қадiрi болмағаны ма? Ең болмаса ат арылтып ағайындары да келмедi-ау. Не қылған қадiрсiз адам бұл, өзi. Ә, қойшы осы маңдағы мына сарайларда тұратын бiршама адам қадiрсiз. Бұлардың қай-қайсысы өлсе де ешкiм қайғырмайды. Таң қалмаңыз, әлi-ақ талайы көмусiз қалады.



***



Бұл елдi мекендi қазағы бар, түрiгi бар, күрдi бар ылғи мұсылмандар мекен ететiн. Ендi бiрдi-екiлi славян халықтарының өкiлдерi де тұратын. Дейтұрғанмен көпшiлiгi түркi тектес болғасын аз-кем имандылығы бар ауыл едi. Алматының апорты жарты әлемнiң аузының суын ағызып тұрғанда тура осы совхоз тек қана алмамен айналысқан. Тау бөктерлеген алма бақтары мыңдаған гектар болып саналатын. Кейiн келе сол бақтардың барлығы жекеменшiкке берiлдi де, алма ағаштары түгелдей оталып, оның орнына хан сарайлары бой түзей бастаған. Демек бұл ауылдың ежелгi тұрғындары шаруашылықпен айналысқан қарапайым адамдар да, кейiн келе қоныс тепкендерi тек қана қалталылар едi. Өйткенi таулы аймақтың ауасы таза, салқын, жанға жайлы болғандықтан, қаланың шуы мен аптабынан қашқан бай-манаптардың барлығы да осы ауылдан тұрақ тапқан.

Сол қаптаған байшыкештермен бiрге Бiрәкiмовтың қайынатасы да көшiп келген. Ауылдың байырғы тұрғындары үшiн мұнда кiм көшiп келiп, қандай үй салса да таң қаларлық оқиға болып саналмайды. Өйткенi небiр миллионерлер шетелдiк кинолардан ғана көретiн сарайларды бiр-бiрiмен жарыса салып еттерiн әбден өлтiрiп тастаған. Алайда, Бiрәкiмов келiптi, үй салатын жер iздеп жүр екен деген хабар шыққанда ауыл-ел шуылдасып-ақ қалған. Ауылдың сыртындағы бос жатқан жердi мiсе тұтпай, тура мектеп пен аурухана орналасқан орталықтағы бiр үйдi сатып алып, сол үйдi бұздырып тастап, соның орнына әр этажында туалетi мен ваннасы бар үш қабатты үй тұрғызды. Соқыр үмiтке дауа жоқ, ел-жұрт мәз болысып қалған. Құдайымыз бердi дедi iштерiнен барлығы. Ол кiсi бұл жерге көшiп келетiн болса нешауа жағдайымыз түзелер деген. Бұндай ұлық кiсiнiң мынадай ауылға тұра салатынына бiраз жұрттың көңiлi сенбей жүрдi. Көп ұзамай бұл екiұдай ойдың да шешiмi табылды. «Бұл үйдi Бiрәкiмов қайынатасына арнап салдырып жатыр екен. Қайынатасы тұрады екен» деген әңгiме тараған. Қайран ауыл сонда да үмiт үзбедi. Қайынатасы бөтенi емес қой. Сол арқылы да шарапаты тиiп қалар деген.

Жазға салым Бiрәкiмовтың қайынатасы көшiп келдi. Жетпiстi алқымдап қалған еңсегей бойлы, толықтау келген қара кiсi екен. Сақалы да өзiне жарасып тұр. Өмiрде соншалықты бейнет көрмегенi бет жүзiнен анық байқалады. Мынадай дәулет пен күйеубаланың азды-көптi абыройының арқасы шығар, өзiн аса сабырлы, тәкаппар ұстайды екен. Дей тұрғанмен ойсыз жанарына қараған адам бұл кiсiнiң таяз адам екен тез байқар. Ал анау етжеңдi сары кемпiр осы кiсiнiң өмiрлiк қосағы болса керек. Ол кiсi өзiн неге екенi төменшiк сезiнедi екен. Бiр себебi бар шығар. Бұлардан бөлек әрқайсысы бiр-бiр машина мiнген бiр ұлы мен бiр қызы да бар екен.

Бұл отбасы айналасындағы қазақтарды онша менсiнiңкiрей бермедi. Олардың бұл қылықтарын байқағасын айналасындағы көршiлер де батып араласып кете алмаған. Қазақы қалыппен көшiп келгесiн ерулiк берiп, қонақ қылғысы келген қарапайым адамдар да болған. Бiрәкiмовке жақындаудың төте жолы деп қарап, жағымпаздықпен араласқысы келгендер де табылды. Бiрақ, бұл кiсiлермен араласып кетудiң жолы оңайлықпен табыла кетпедi. Көшеде кездесiп қалып, амандаспақ болып ауыз жыбырлатқандарға бас изеген былай тұрсын, алдарынан сиыр шыққандай әсерде болмаған. Берген сәлемдерiн алмағаннан кейiн-ақ, ауыл тұрғындары күдер үзген.

Бекер обалы не, бұл кiсiлердiң бұл ауыл тұрғындарына тiкелей болмаса да, жанама пайдалары тиетiн болды. Неше жылдан берi жөндеу көрмеген жолдарға жаңа асфальт төселе бастады. Қала жақтан газ құбыры тартылды. Елдiң көңiлi шат шадыман. Бiрәкiмовты мақтаған, айналып, толғанған жұрт. Газ құбырын көрген кейбiр үйдiң ерiншек ұлдары биылғы жазда отынға шықпай-ақ қойсақ болады екен, қыстан газбен шығамыз деп жатып алды. Газды қойшы қысқа дейiн келе жатар, мына асфальт оқиғасының қуанышы ұзаққа созылмады. Қара асфальт төселген қара жол тақтайдай тегiстелiп, Қайынатаның үйiне дейiн келдi де тоқтады. Сол үйге жеттiк пе жетпедiк пе дегендей жол жөндеу мекемесiнiң жұмысшылары iзiм-қайым жоғалды. Осы үйден төмен тұрғандар тәлейiмiз бар екен деп қуанып, жоғары тұрғандар тағдырларына қапа болды. Тiптi, осы ауылдың жоғарғы жағынан жақында үй сатып алған бiр жiгiт төменгi жақтан алмағаным-ай деп өкiнiптi деп естiп едiк, рас шығар. Жол қуанышы осымен бiттi. Елдiң сәулелi үмiтi болған газ құбыры да жол шарапатынан артық болған жоқ. Тiптi, жол шаттығынан әлдеқайда кем болды. Жаңа асфальттың қызығын бiраз адам көргенiмен, газ құбырының мейiрi ондай болмады. Газ құбыры Қайынатаның үйiне дейiн келгенiмен оған дейiнгi үйлерге түк қатысы жоқ екен. Бұл құбыр тек бiр-ақ үйге арналып тартылыпты. Ешбiр үйдiң бұл құбырға қосылуларына рұқсат етiлмедi. Ақыр тартылғасын бiз де қызығын көрсек болатын едi. Газ ортайып қалмас едi ғой деп ниет бiлдiргендер тыңдар құлақ табылмағасын күдерлерiн үзiп тынған. Осы сынды әртүрлi оқиғалар «Алмалы» ауылының тұрғындарының көңiлiн Бiрәкiмовтың қайынатасынан қарадай қалдырған. Оны көрсе жұрт тыжырынып, жек көрiп, суық қарайтын. Шығайбай кәрия тiрiлiп келсе мына кiсiнiң қасында жiп есе алмайтын шығар деген де қойған. Әр заманның Шығайбайы болса, сонымен қатар Алдары да болады екен. Бұл кiсiге де бiр Алдар табылды.



***





Қайынатаның үйiне қызметшi жiгiт пен қыз керек деп Бiрәкiмовтың көмекшiсi келiп бұл ауылға жар салған. Қызметшiнi алыстан iздегiлерi келмесе керек. Сол кезде ауылдың ешбiр адамы бұл үйге қызмет етуге ниет танытпаған. Бар жақсылықтары қара бастарынан аспайтын мынадай жексұрын адамға құл болудан қашқан едi барлық ел. Сол кезде бiрдi-бiрге соғып жүретiн Ахмет деген жiгiт құлшыныс бiлдiрген. Бiреулер оны намыссыз деп кiнәласа, ендi бiреулер бiр есебi бар шығар деген.

Сөйткен Ахмет сол үйдiң бар шаруасын шырқ үйiрiп әкеттi. Аула сыпыру, бақша суару, есiктiң алдына егiлген газонды суғару дейсiз бе, бiздiң Ахмет соның бәрiн тап-тұйнақтай қылды. Қожайындардың әке, көкелеп жүрiп тiлiн тапқаны соншалық: бiрмезгiл қайынатамен де тiлдесiп қалады екен. Бiр күнi аяқ астынан түн мезгiлiнде шал мен кемпiр бiр жерге бармақ болады. Шопыры демалуға қаладағы үйiне кетiп қалған болса керек. Сол кезде осы Ахметтiң сүлiкқара джиптi айдауына тура келдi. Шалекең басында сенiмсiздiк бiлдiргенiмен, басқа амалы қалмағандықтан бiздiң жiгiтке ат тiзгiнiн берген. Сол сапарда Ахмет бар өнерiн көрсетiп, тағы бiр қырынан танылды. Қайтар жолда бiрыңғайын тауып: «аға сiздей адамның шопыры қай кезде де жанында болуы керек қой» деп алдап, айналдырып түсiрiптi. Мiне, содан бастап Ахмет орнына туған iнiсiн орналастырып, өзi тек көлiк айдаушы қызметiне көшкен. Ол аздай бiр күнi:

– Әкей, осы ауылда сiзге келетiн жау жоқ. Ана күзетшi жiгiттерге бекер шығын шығарып қайтесiз. Ықылас-пейiлiңiздiң арқасында балаңыздай болып кеттiк қой. Бiз-ақ қарайық үй-жайға, – деп күзет қызметiнде тұратын екi еңгезердей жiгiттi жұмыстан шығартып жiберiп, солар тұратын кiшi үйге iнiсi екеуi бiрге көшiп келiп, кiрiп алған. Адамнан қулық артылған ба, жоғарыда өздерiңiз байқағандай бiздiң Ахмет Бiрәкiмовтың қайынатасын «Әкей» деп атап алған. Тағы бiрде ретiн тауып:

- Әкей, Құдайдың берген денсаулығы мен дәулетiнiң арқасында абыроймен осы жасқа жеттiңiз. Ел деп жүрiп бар өмiрiңiздi еңбекке арнадыңыз. Ендi сол бейнеттiң зейнетiн көретiн кезiңiз келдi ғой. Бiруақ ел көрiп, жер көрiп қайтпайсыз ба. Шетелге шығыңыз, – деген.

Шал мынадай идеяға шын қуанып, бұрын қалай басыма келмеген дегендей аз-кем ойланып тұрды да:

– Шығуға мүмкiндiк бар ғой. Бiрақ, тiл бiлмегесiн тартыншақтап жүрген жайым бар. Балалардың қолы босаса шығарар, - деген өзiнше бұндай ой өзiмде де болған дегендей қулыққа көшiп. Осы сәттi жiбермейiн дегендей анау да:

- Ой, әкей ол кiсiлердi мазалап қайтесiз. Шаруабасты адамдар ғой. Уақыттарын өлтiрмейiк. Мен-ақ алып шығайын сiздi сол шетелiңiзге,- деген.

- Сен бара аласың ба?

- Әкей-ау қызықсыз ба деймiн. Сiзге атқосшы болу мен үшiн зор мәртебе. Жүр десеңiз барсакелмеске де тартып кетпеймiн бе.

- Жоқ, мен жолы мен жөнiн бiлесiң бе, адамдармен тiл табыса аласың ба дегенiм ғой.

- Әкей, сол ел мақтаған шетелiңiз мына жаман балаңыздан қалған.

- Әй, онда ойланатын-ақ шаруа екен мынауың. Қайсысынан бастағанымыз дұрыс, өзi?

- Бiрiншi мына Түркия мен Қытайды көрейiк. Содан кейiн Араб Әмiрлiгi, Дубай бар. Одан кейiн ниетiңiз болса, Мекке-Мединеңiз қыр астында… Ұрпағыңыз атамыз Қажыға барған деп мақтанып жүрмей ме?

Екеуара осы әңгiмеде Ахмет шалды арман аспанына қиял қанатымен серметiп, басын айналдырып тынған. Көп ұзамай жолға шықты. Бастапқыда Ахметтiң тiлiмен айтқанда шешейдi де ала шықпақ едi. Тура күнi жақындағанда кемпiр ауырып қалып, дәрiгерлер жолға шықпау керек деген шешiм шығарды. Ақша босқа кетпесiн деп барлық құжаттарды осы үйдiң кенже қызының атына ауыстырып, оны да ала шықты. Алматыдан ұшып шыққан самолет әне-мiне дегенше Анталия қаласына келiп қонды. Европа. Сәнi мен салтанаты жарасқан мәртебелi де мәдениеттi қала. Теңiз жағалауы. Жанға жайлы қонақ үй. Әкей мен қарындастың ауыздары ашылып, аңтарылып қалған. Ахмет олардың әрбiр қимылдары мен сөздерiне қарап топастықтан басқаны көрмеген ындыны жарымаған көрсоқырлар екенiне әлдеқашан көз жеткiзген. Шетелге шыққанда олардың бұл кемшiлiктерi тiптi аққа қара жаққандай айқындала түстi. Шал екеуiне екi адамдық бiр бөлме алып, қызды жеке номерге жайғастырған. Осы сапарда шалекеңе қымбат-қымбат арақтардан iшкiзе жүрiп ол бар сырға қаныққан.



***

Бiрәкiмовтың қайынатасының азан шақырылып қойған шын аты – Әбдiкерiм екен. Бар өмiрi мектептiң қарауылы болып өтiптi. Кемпiрi сол мектепте еден жуушы қызметiнде болған. Шетелiңiз не, облыс орталығын көрмей-ақ, осы жасқа жетiптi. Тек кiшi iнiсiнiң қызы қашып кеткенде аудан орталығына барған. Екi ұлы мен екi қызы бар. Бұндай өмiр ой тұрмақ, түстерiне кiрмеген. Түстерiне кiрiп көрмегенiне қарағанда өйдеп қиялдамаған да болса керек. Шал мен кемпiрдiң осы бiр қарабайыр өмiрлерi жалғаса берер ме едi кiм бiлсiн, егер мынабiр оқиға орын алмағанда.



***

Әбдекеңнiң Әйгерiм деген үлкен қызы қалаға оқуға барып, түсе алмай, «ауылға барғанда не табамын» деп сол жақта жұмыс iстеп қалып қойған. Сол Әйгерiм ғайыптан тайып жұмыс iстейтiн қыздармен бiрге тауға демалысқа шығады. Ол жақта бұларды ылғи бiр әйелi бар кексе жiгiттер қонақ қылады. Кейбiрiн теледидардан үзiп, жұлқып көрiп қалған да сияқты. Сөйтсе бұлар ел тiзгiнiн ұстайтын азаматтар екен. Қасындағы қыздар бұрын да талай келсе керек, өздерiн тым еркiн ұстайды. Ал бұл болса жасқаншақтай қарап, тартына қимылдап отырды. Сол күнгi ибалықтың соңы бұның перiштедей таза екендiгiне Бiрәкiмовтың көз жеткiзуiмен аяқталды.

Бұндай қызықтың неше атасын көрген Бiрәкiмов Әйгерiмнiң жастығы мен соған лайық тазалығына қызықса керек, кейiн келе өзiнiң жекеменшiгi қылып алды. Бiр бөлмелi пәтер жалдап, сол маңнан айлығы жақсы жұмыстың да ретiн келтiрiп бередi. Қу тiршiлiктен шаршаған сәттерiнде келiп, саялап қайтатын. «Қылығың–әдетiңе, әдетiң–тағдырыңа айналады» дегендей екеуара түндердiң нәтижесiнде Әйгерiм жүктi болды. Қыз «алдырам» дейдi, Бiрәкiмов «алдырма» дейдi. Екеуара ұзақ талас болады. Қыздың алдырам дейтiн себебi, «менiң осы қателескенiм де жетер. Және бұны жасыра аламын. Ешкiм де бiлмейдi. Ал ендi бұны туатын болсам жарты әлемге жария боламын» деген ойынан туындаған. Бiрәкiмовтың емешегiнiң үзiле қалуының да салдары тереңде жатыр екен. Бiрәкiмовтың жалғыз ұлы болыпты. Әйелi сол жалғыз ұлмен шектелiп, дене бiтiмiм бұзылады деп одан кейiн құрсақ көтермеген екен. Алда-жалда құрсағына шарана бiтсе, шетiнен жасанды түсiктiң құрбаны қылған. Кесiрлiк дегендi қойсаңшы, сол жалғыз ұлы ендi ғана жiгiт болып өскенде қаныпезерлердiң қолынан қаза тапқан. Опық жеген әйелi ендi туайын десе жасы келiп қалған. Ұрпақсыз өтемiн бе деп қорқақсоқтап жүргенiнде мына қыз көтерген екен. Ал оның iшiнде бiр емес екi бiрдей шарана бар. Және оның екеуiн де УЗИ ұл деп көрсетiп берген. Орта жасқа келiп, тағдырдың жазуымен осындай хәлге душар болған, қайғысы мен мұңы ұйықтатпай, өзiн-өзi жеңiл жүрiстермен жұбатып жүрген еркектiң көктен iздегенi жерден табылып тұрса, онда ол не iстеуi керек. Ұрпақсыз өту қаупiнiң бар себебiн әйелiнен iздеп, сол себептi оған суық қарап, сарсаң болып жүргенде ол бәрiне бел шешiп кiрiскен. Айналасы бiрер аптаның iшiнде әйелiне үй жайын жасап берiп, жеке шығарып, өзi кең сарайына Әйгерiмдi алып келiп, кiргiзiп алған. Әрине жөн жобасын толық өтеген. Тек, жасым келген адаммын деп той жасап, дырдулатпаған. Содан берi Әйгерiм би, Әйгерiм қожа. Бастапқыда момын, мүләйiм сияқты едi, кейiн келе өзiнiң тарихи орнын бiлiп, тағына жайғасқан-тын.

Әуелгiдегi «Ендiгi өмiрiмде сен не айтсаң сол болады. Тек екi ұлымды өсiрiп берсең болды. Бәрi де сол екеуiнiң құрбаны» деген уәде бойынша ауылдағы әкесi мен шешесiн және бауырларын Әйгерiмiңiз осы хәлге жеткiзген.



***

Қызын қармақ қылып «алтын балықты» қолдарына түсiрген шал мен кемпiрдiң бастапқыда қалаға көшемiз деген ойлары мүлде болмапты. Ауылдағы үйлерiн қатырып тұрып салып берген екен сүйiктi күйеу баласы. Қу кедейлiкпен осынша өмiр өткiзген бұлар ендiгi өмiрлерiн осы елдiң алдында жарқырап өткiзбек едi. Тек ауылдың адамдары: «Бұның қызы әкесiндей адамның шаңырағын қиратып, тиiп алған» деп маза бермептi. Тiптi ауылдың адамдары бұның атын ұмытып қалғандай, «Бiрәкiмовтың қайынатасы» деп атап кетiптi. «Бiрәкiмовтың қайынатасы келе жатыр, Бiрәкiмовтың қайынатасы өйтiптi, Бiрәкiмовтың қайынатасы бүйтiптi» дейтiн болған. Ол аздай бұл тұратын Батыр баба атындағы көше Бiрәкiмовтың қайынатасы тұратын көше аталып кетiптi. Ауылда бiреу малы жоғалып кездескен адамнан сұраса «мана Бiрәкiмовтың қайынатасы тұратын көшеде жайылып жүрген» деп жауап бередi екен. Оны айтасыз көршi ауылдың адамдары бұл тұратын ауылды «Бiрәкiмовтың қайынатасы тұратын ауыл» деп атап кетiптi. Әгәрәки бiреу ескi атымен атап Әбдiкерiмнiң үйiнен келе жатырмын десе сұрақ қоюшы қайтасынан:–Қай Әбдiкерiм?- деп қайыра сұрақ бередi екен. –Ой, анау Бiрәкiмовтың қайынатасы ше, – дегенде барып қана:– Е-е, сөйтiп турасын айтсаңшы, көп мыжымай,–дейдi екен.

Өлмей жатып атың өшкеннен артық не бар. Бiрақ, қайынатаның басына ондай ой кiрiп-шықпайтын да сияқты. Керiсiнше үлкен абыройға бөлейтiн титул сынды сезiнедi екен. Ол ауылдан қашқанда қайыната деген аттан емес, қызы өйтiптi, бүйтiптi деген аттан ғана қашқан. Әйтпесе, қолынан келсе әркiм-ақ болып алсын Бiрәкiмовке қайыната деп керiлетiн. Жүре беретiн-ақ едi ғой сол абыройымен. Тек қатындардың өсегi маза бермегесiн ғана кеткен.

Демек осы Бiрәкiмовтың қайынатасы сияқты байшыкештер жаңа көшiп келген мекендерiндегi елдермен жүздерi жарық болмағандықтан араласпайтын болса керек. Бiрiнiң ары, бiрiнiң қолы таза емес. Сол себептi де, араласатын болсақ, бетсiрiмiз ашылып қалады деп өздерiн қарапайым адамдардан алыс ұстап жүредi екен.

***

Теңiз бойын жағалап келе жатып Бiрәкiмовтың қайынатасы әбден қызған шағында:

– Айналайын, Ахмет бар шынымды айтқыздың. Солай бiздiң жағдай. Өмiрден осы жасқа дейiн түк көрмей келiп, Әйкенiмнiң арқасында ғана қатарға қосылдық қой,– дедi.

Түркия қанша дегенмен де иманды мемлекет. Ресторандарында iшiмдiк iшуге рұқсат берiлгенiмен, көпшiлiк ортада маскүнемдiкке салынған адамды маңдайынан сипамайды. Бұларды тәртiп сақшылары ұстап алып, өздерiнiң кеңселерiне жүрулерiн бұйырды. Бiздiң Әбдештiң оған көнетiн түрi көрiнбейдi. Танаулап қызып алған. Тәртiп сақшысының жағасына жармасып:

–Менi кiм деп тұрсың?! Мен Бiрәкiмовтың қайынатасымын, – деп салды. Жүзәкiмовтың әкесi болсаң да оларға не iстеп алмақсың. Екеуi бiр күн қамақта болып, айыппұл төлеп жазаларын өтеп шықты. Сыртқа шыққасын байғұс шал:

– Ахмет, сонда мыналар менiң күйеубаламды шынымен танымай ма? Жоқ, әлде ақша алу үшiн әдейi танымағансып тұр ма? Өтiрiк танымай тұрса айтшы, мен бұлардың сазайын тартқыздырайын, – дедi. Ахмет мына шалдың ақымақтығына күлдi.

Сол сапарда Ахмет шалды да, қызды да бiржола өз айтқанына көндiрiп алған. Шалдың Әйгерiм атты байлыққа белшеден батырған қызынан үлкен екi ұлы бар. Екеуi де жағдайлары түзелген осы бiр жұмақ жылдарда бiрiнен кейiн бiрi үйленiп, отбасылы болған. Кiм бiлсiн, бiздiң Әбдiкерiм шалдың құдалары да өз ауылдарында «Бiрәковтың қайынатасының құдасы» атанып кеткен шығар. Екi ұл да үйленгесiн өйтiп-бүйтiп жүрiп кәрi күйеу баланың арқасында жеке-жеке шаңырақ құрып кеткен. Ал Ахмет шал мен кемпiрдiң һәм кенже қыздың басын айналдырып, бұл үйдiң жарты қожасына айналды. Ахметтiң тым аспандап бара жатқанынан қауiптенген Бiрәкiмов және осы үйдiң екi баласы, Ахметтi жұмыстан шығармаққа бел байлады. Бұндай қауiптi Ахмет бұрын да бiрдi-екiлi сезiнген болса керек, өзiн өлтiрмейтiндей жағдай жасап алыпты. Кенже қызды қаладағы керемет мейрамханалар мен түнгi клубтарға қыдыртып жүрiп, өзiне әбден байлап алған. Осы шаңырақтың еркiн тыныстауына жететiндей қаржы түсiрiп отыратын үлкен дүкенi бар едi. Ол үлкен дүкен осы кенже қыздың атында болатын. Ахмет сол дүкендi қыздың ақымақтығын пайдаланып, бiр-ақ күнде өз атына ауыстырып алған. Қиналмай-ақ, қоштасып, кете салды.

Бiрәкiмов қанша мықты болса да бұл жолы Ахметке ешнәрсе iстей алмады. Заң жүзiнде қолдан келер қайраны болмағандықтан қылмыстық топты iске қоспақ болған. Сөйтiп жүргенде атышулы Бiрәкiмовтың өзiнiң басына қара бұлт үйiрiлiп кеттi. Бұрынғы әйелi бұның бұл қылықтарына кектенсе керек. Жоғарғы жақта отырған туыстарын қосып, артына әбден түскен екен. Құзырлы орындар бұл жiгiттi шындап қолға алған кезде артын ойлаған Бiрәкімовыңыз әйелi мен екi ұлын ала салып, алды-артына қарамай шетел асып кеттi. Ал алып шаһарда қалған дүние-мүлкi мен кiрiс көздерiнiң барлығы кәмпескелендi.

Тек бiр адамның ақыл-ойының һәм қулық-сұмдығының жемiсiмен ғана күнелтiп жүрген, өз қолдарынан түк келмейтiн қайынжұрттың да жәй-күйi мәз болмады. Бұрынғыдай емес, балалардың барлығы да осы шаңыраққа жиналған. Басқаларының үйi Бiрәкiмовтың дүниелерiнiң қатарында кәмпескеге ұшыраған. Бұл үйдiң өзi айналып келгенде, Ахметтiң атында едi ғой. Әбдiкерiм ұлындай болып кеткен, «Әкейлеп» тұрған осы балаға сенгенi соншалық, бұның айтқандарының барлығына да көнетiн. Ақыры, бiр күнi сол сенiмнiң жетегiнде жүрiп, мүлде басқа бiр оймен, әлдеқандай қағазға қол қойған едi. Сол құжат бұл қара шаңырақтың болашақ егесi Азанбаев Ахметке мұралыққа қалдыру жөнiндегi заң жүзiндегi қолхат болатын.



***

Сөйтiп былыққа батқан элиталық топтың бейберекет тiрлiгiнiң арқасында көрген түстей өткен бес-он жылдық ертегiдей өмiр осымен тәмам. Қуғынмен келген лас дүние сүргiнмен кеттi.

Шал да өттi бұл жалғаннан мағынасыз тiрлiк кешiп. Өзiнен бұрын Әбдiкерiм деген аты өлген. Тұз дәмi таусылғанға дейiнгi өмiрден алған орны «Бiрәкiмовтың қайынатасы» деген аты ғана. Зая кеткен ғұмыр. Өзiңнiң орның болмаса, жеке адам ретiндегi атың қалмаса бұлай көрген күнiңдi зая демей не дейсiң. Ахметтiң айтысына қарағанда осы Алмалы ауылының тұрғындарының талайының өмiрi зая екен…

Айналасы жиырма, отыз адам «Бiрәкiмовтың қайынатасын» ауыл маңындағы зиратқа, мәңгiлiк мекенiне жерлеп келгесiн, отбасы мүшелерi жүктерiн жинай бастады. Көшпек. Баяғы ескi жұрт, туған ауылдарына кетпек. Бұл үй өзiнiң болашақ егесi – Ахметке қалмақ. Айтпақшы, аяқасты аста-төк дүниеге кенелiп, байып кеткен сол жылдары қалаға көшер алдында ауылдағы үйлерiн сатпақ болғанда ауыл адамдары бәлесiнен аулақ деп алмай қойған екен. Сол кезде өтпегенi де жақсы болыпты. Өтiп кетсе далада қалар едi.

***

«Алмалы» ауылының жас жiгiттерi бiр кездерi облыс көлемiндегi ықпалды адам саналған, бұл күнде бар болғаны, отанын сатқан опасыздардың қатарын толтырған Бiрәкiмов Бiржанның әйелiнiң әкесiне, жемқорлық пен парақорлықтың арқасында келген арам байлығының қос мұрагерiнiң нағашы атасына, бұл күнде о дүниелiк болған Әбдiкерiмге салып берген үйiне жиылды.

Дастархан жайылған. Барлығы масайып алған. Ахмет қолына арақ толы стақанды ұстап тұрып:

- Құрметтi менiң ауылдастарым. Мына ауыл, мына жер халықтiкi. Демек бiздiкi. Ал Бiрәкiмовтер халықтың үстiнен күн көретiн жемқорлар. Әйтпесе соншама байлық оларға қай атасынан мұраға қалыпты. Олар халыққа ортақ қазынаны барымталап алған. Ал қазақтың барымталы даласында қарымта қашанда болған. Менiкi барымта емес, қарымта. Мен бар болғаны қарымтамды қайтардым. Аз ғана күтiңдер сендердiң де қарымта қайтаратын күндерiң туар… Сол үшiн алып қояйық,– дедi де қолындағы арағын әркiммен соғыстырып шықты. Барлығы алып қойды. Тек бiр жiгiт қана iшуге зауқы соқпай үнсiз отырған. Ахмет оның жанына келiп:

–Неге iшпей отырсың,-дедi.

Ана жiгiт жауап берудiң орнына бұл ортада ешкiм атын естiп көрмеген әлдеқандай ақынның: «Қолыма ап сол кесеге қарай бердiм, Iшiнде нақақ көзден жас бар ма деп» деген екi жол өлеңiн оқыды.





«ДЕКАНЫҢА СӘЛЕМ АЙТ»





Кейде бес тиынға құл қылған қала тiршiлiгiнен, қаланың мансап қуып, бақ iздеп, тез арада байып кеткiсi келетiн және сол үшiн ешкiмдi де аямайтын әртүрлi адамдарынан шаршағанда мамыражай ауылға тартып кеткiм келетiнi бар. Елге барып ен далада қой баққым келедi. Шiркiн, керемет өмiр ғой. Кешкiсiн өрiстен мал келiп жатқандағы шудың өзі жанымның жалғыз емшісіндей көрінетін кездері де жоқ емес. Сол қозы, лақтың маңырағанының өзi құдды дала музыкасы. Шындығында, біздер, қалада жүргендер қанша керемет көрiнгiмiз келгенімен ауылдағы адамдар бақытты ғой.

Қалада жүрiп әр ортаға түсiп, әр түрлi пiшiндерге енiп әртiстенiп жүрiп, табиғи қалпымызды жоғалтып алдық па, қайдам... Ал ауыл адамдары о баста Құдай қалай жаратса өле-өлгенше солай ғұмыр кешедi. Бiздер құсап өтiрiк күлудi, өтiрiк қайғыруды олар мүлде меңгермеген.

Мен ауылдың сонысына қызығамын. Қоңыр тiршiлiгiн сағынамын. Содан болар, қолым босай қалса тартып кеткiм келедi де тұрады. Алайда, қаладағы өмiрге ыңғайланып, киiп алған қамытыңды шешiп тастай алмай қиналасың. Бастап қойған iстерiңдi аяқтауың керек. Армандарың бар дегендей. Кете алмайсың. Ауылға жете алмайсың.

Осылай қаладан шаршап, ауылды аңсап әбігерге түсіп жүргенде елге жете алмасымды бiлем де, телефонды қолыма аламын. Бiрiншi әдеттегiдей 8-дi теремiн. Сосын ұзақ гудок кетедi. Одан кейін барып өзіміздің ауданның коды мен өзіміздің үйдің нөмірін теремін. Арғы жақтан «сіз терген нөмір ақысы төленбегендіктен уақытша ажыратылған» деген хабар аламын. Ылғи осы, әкем мен шешемнің орнына осы бір даусы жұмсақ келіншек жауап береді. Шешеме неше рет «ақшасын төлеп қостырсаңдаршы» деп Құдайдың зарын қылдым. Шешем де саспайды. Айтатыны бір жауап. «Оны қостырғаннан пайда жоқ. Сенен басқа ешкім ызбандап қарық қылмайды. Сенің өзің айында бір хабарласасың», дейді. Өзіміздің үйдің телефоны алмағасын талай жылдардан бері қоңсы тұратын көршіміздің үйіне хабарласамын. Олар да бір қызық кісілер. Күнің түсе қалса кергіп шыға келеді. Амандық-саулық сұрасқаннан кейін біздің үйден біреуді шақырып беріңіздерші десең, «ой, сиыр сауып жатыр едім, сүті тарап кететін болды, жәрайды енді бір жолға ештеңе етпес, күте тұр» деп кетеді. Кейде шақырып береді. Ал кейде әр жақта отырып-отырып сәлден кейін: «үйлеріңде ешкім жоқ қой деймін. Айғайлап шығара алмай қойдым. Кірейін десем иттеріңнен қорықтым» дей салады. Әшейінде өзі қант сұрай келгенде итті таяқпен ұрып, ұясына тығып тастап, беймарал кіре беретін Әсемханның аяқ асты өстіп қорқа қалатыны бар. Әйтеуір екі-үш қайтара телефон соғып жатып әкемдi шақыртып аламын. Ауылға деген сағынышымды әкемнiң дауысымен басамын. Ол кiсiнiң айтқан әңгiмелерiнен бүкiл ауылдың өмiрi көрiнiп тұрады. Мен әкеммен сөйлескен сайын ауылға барып қайтқандай, ауылды аралап қайтқандай сезiмде боламын. Содан болар ауылды сағынған сайын өстiп мазасын алатын әдетiм бар. Әкемнің де іші толып қалатын болса керек, мен хабарлассам болды, қалбалақтап әрнәрсені сөз қылып кететіні бар. Онша көп сөйлемейтін адамның әңгіме айтқаны да бір қызық қой.

Бүгiн тағы телефон шалдым. Әкем көршiнiң үйiне аяғын шешпестен кiрiп кеткен көрiнедi. Телефон тұтқасының арғы жағынан «аға аяғыңызды шешiп кiрсеңiз неңiз кетедi, еденді қазір ғана жарқыратып жуып қойып едім. Үйіңізге де осылай аяғыңызды шешпей кіресіз бе» деген көршiнiң келiнiнiң ренiштi үнi естiлдi. Әкем трубканы ала салып:

- Әләу, - дейдi. Ары қарайғы әңгiме төмендегiдей жалғасады.

- Алло, папа мен ғой. Қалдарың қалай?

- Жақсы. Аман-есенбiз. Қойлар туып бiтейiн деп қалды. Анау сен жақсы көретін сарыбас қой биыл тағы да егіз қозы туды. Сенің жаздық демалысыңа дейін семіз марқа болады. Кеше иттi босатуды ұмытып кеткен екенбiз, төрт тауықты ұрлап кетiптi. Содан анау арақ сататын Тәпіштің үйiне бардым. Ойлағанымдай сол үйден таптым. Анау әлгi өзiмiздiң Сәрсек екi бөтелке араққа сатыпты. Өздерiңнiң қалдарың қалай? Анау нағашы әпкеңдердің қалы қалай? Барып, араласып тұратын шығарсың. Не үшiн хабарласып едiң?

- Жәй, сол, амандықтарыңызды бiлейiн дегем. Басқа не жаңалықтарыңыз бар?

- Ой ненiң жаңалығы бар дейсiң. Жаңалықтың бәрi сендерде ғой. Кеше телебiзiрден естiп қалдым, Иранда теракт болып тағы да он адам өлiптi дей ме? Обал болған екен, ә. Анау әкеңнiң аузын ұрайын террористер обал-сауап дегендi ұмытқан-ау деймiн.

- Әке-ау, оны қайтесiң, жүзі қырылса да сiзге бәрiбiр емес пе? Ауылың аман ба?

- Тек-ей, өйтiп айтпа. Олар да Құдайдың жаратқан пендесi. Ауылың аман. Көпберген мәшине аламын деп төрт сиырын сатқан. Соны сойысуға барғанда Ақтанбаймен сөзге келiсiп қалдым. Малдың басын қыбылаға қаратып бауызда десем, сатылатын мал ғой, бәрiбiр емес пе деп көнбей қойды. Соның да әкесін молда деп құран оқытып жүрген бізден не сұрайсың.

Айтпақшы, сенiң оқуыңның ақшасын төлейтiн уақыт келiп қалыпты ғой. Биыл екi мәшинедей шөп артылатын сияқты. Қазiр ауылда шөп қымбат болып жатыр. Сол екi мәшине шөптi сатсам отыз мың теңге болайын деп тұр. Ар жағында бiр он бес мың теңгедей ғана жетпейді ғой. Анау екi қошқардың бiреуiн сатсам ба деп отырмын. Қайымдікі құда шақырайын деп жатыр екен. Сол семiз қой іздеп жүрген деп Гүлбүбіден естiгем. Соған сататын шығармын.

- Қайымдікі не құда шақырайын деп жатыр екен.

Сенен екі клас төмен оқыған қызы бар еді ғой. Сонысы Егіндібұлақ ауылының бір жігітіне байға шығыпты. Құдасы ауылдың әкімі екен дейді. Үкісін жақсы әкеліпті деп шешең әңгіме қылып отырған. Қайым сол қызының үкісіне келген ақшамен дүкендердегі қарызын толық өтепті деп әзілдеп жүр ауылдың адамдары.

- Анау күнi хабарласқанымда Дүйсеннің қаладағы баласы мәшине алыпты, соны жудық деп едiңiздер ғой. Қандай мәшине алыпты?

- Ой, ол иттiң баласы мәшине алмай қалсын. Бәсе, ол қалайша ала қойды дейсiң деп сенiңкiремеп едiм. Сөйтсем сол қаладағы бiр таныс досының мәшинесiн екi күнге сұрап алып келiптi де өзiм сатып алдым деп бүкiл ауылдан сүйiншi жинап кетiпті... Мәшине әкелдiм дегенге бәрiмiз қуанып, бiр-бiр қойдан берсек, өтiрiк алдапты. Сол сүйiншi жинау үшiн-ақ досының мәшинесiн сұрап әкелген ғой. Өзi бiр иненiң көзiнен өткендей әдемi мәшине екен. Бәрiмiздiң қуаныштан есiмiз шығып жүрiп дәукiметiн де сұрамаптық қой. Ей, мейлi-ей, әкесiнiң, қайда кетпей жатқан бiр қой. Сен мәшине алғанда да бердi ғой солар бiр-бiр қойын. Ренжiме оған. Мал табылады, жан аман болса.

- Айтпақшы әпкем ауылдың автобусынан сәлемдеме беріп жібердім деп еді, алған шығарсыздар.

- Алдық қой. Рахмет айт. Шопыр Мұрат бір банкы варениесі сынып қапты деп қалғандарын әкеп берді ғой. Құдай біледі сол сынған жоқ-ей. Өтірік сынды деп өзі алып қалды-ау деймін. Е, бопты әкелген еңбегі бар ғой, ала берсін. Шешең варениесі құрсын нан шақ келмейтін болды деп жүр ғой.

- Әке жақсы, кейiн асықпай сөйлесе жатармыз. Менiң ақшам бiтiп бара жатыр.

- Жарайды, жақсы онда. Ей, ештеңкеге арандап қалмай байқап жүр... Алматың да қорқынышты болып кеттi ғой. Алаңдамай сабағыңды жақсы оқы. Енді қартайғанда сен оқудан шығып кетіпті деген жаман атқа қалып жүрмейік. Мен сенің Нарқозда оқитыныңды айтып жүрген жерімде мақтанып жүремін ғой. Осыдан бітіріп келсең, Қайыптың ызасына сені ауылға әкім қыламын. Көп сөйлеп кеттім бе, бопты енді сау бол. Айтпақшы деканыңа менен сәлем айт.

- Декан сiздi танымайды ғой, не деп айтамын.

- Өй, танымаса танымасын. Ел үшiн жүрген азаматтар ғой, әкем сәлем айтты дей салсаң болмай ма. Деканыңа айт, жазда ауылға келіп бірер күн демалып қайтсын. Қой сойып, күтіп жіберейін.

- Жарайды айтайын.

Әкем таза көңiлiмен «деканыңа сәлем айт» дедi. Мен айта алмаймын. Не деп айтамын. Ол да, мен де қалалықпыз ғой. Ал әкем ауылдікi. Келер жолы хабарласқанда «сәлемiмдi жеткiздiң бе» дейдi. Мен «иә, айттым, сiзге де сәлем айтып жатыр» деп құтыламын. Әкем соған бола мәз болып, «әй, ұлық болсаң кішік бол деген иә, маған да сәлем айтты дейсің бе-ей» деп шын таң қалады. Одан кейін, көрші шалдарға маған анау Нархоздың деканы сәлем айтты деп мақтанып жүреді. Әкем ауылдың өзіндей аңғал. Ал, мен... Қала адамдарымыз ғой...





БІЗДІҢ ЗАМАННЫҢ ШЫҒАЙБАЙЛАРЫ





Ұлы даланың мың жылдар бойғы иегері көшпенділердің мирасқор мұрагері саналатын ұрпағы - бүгінгі қазақтар үшін де малшылық атакәсіп. Ұрпақтан ұрпаққа қан арқылы тараған, сүйекке сіңген. Кемелділер мен кемеңгерлердің құламастай болған өкіметі де бүкіл қазақты колхаз, совхоз қылып өмір сүру, тіршілік ету формасын отырықшылыққа ауыстырғанымен, малшыларды көшпенділік тәртібінен айныта алмаған. Жаз жайлауын жайлаған. Күзде қырда күзеген. Қыс қыстағын қыстаған. Көктемде көктеуінде мал төлдеткен. Заман алты аунап кетсе де бұл қағида өзгермеген қалпында қала бермек. Өйткені табиғаттың заңдылығына ешбір қоғамның заңы қарсы тұра алмақ емес.

Қош, сонымен малшылық турасындағы белгілі жәйттарды қайталап айтып, малтамызды езіп отыра бермейік. Ендігі кезекте малшы туралы әңгімеге ауысайық. Кешегі кеңес үкіметі кезінде де бүгінде де мал баққандар ата-бабасы таяқ ұстағандар болып табылады. Бұл күнде әркім қолынан келгенін істеуге мүмкіндік алған заманда малшылар да өз биіктерін айтарлықтай бағындыруда.

Малды мал қылған малшылар да, малы мал қылған малшылар да бар.

Бүгінгі сөз малы мал қылған малшылар жайында болмақ. Кезінде аудан бойынша да, тіпті облыс бойынша да қызыл туды қолдарынан бермеген «Ленин» колхозының шопандары бұл күнде де ырыс пен берекенің негізгі иегерлері саналады. Бәрі де сол төрт түліктің игілігін көрген жандар. Ал солардың ішінде мыңғырған малдың соңында адамдығын жоғалтып алған екі бірдей қойшы болды. Оның бірі - Әбжан болса, екіншісі - Әділжан еді. Бір қызығы екеуі де тамырларын бір атадан тартатын ағайынды кісілер еді.





Әдірем қалған дүние





Тоқсаныншы жылдардың басында Алматыға кетiп, сол жақта өзiнше тiршiлiк етiп жүрген Арманды ауылдағы әкесi елге оралта алмай жүргеніне де не заман өткен. Жалғыз ұлы болғандықтан шығар, сол баланың шаңырағының отын сөндiрмегенiн қалаған. Ал, Арман болса, әкесiнiң түпкi ойын түсiнгенiмен, ауылға оралуға құлық таныта қоймады. Қаладағы тiршiлiгi де жаман емес едi. Алып шаһардағы он жылдық ғұмырында көп нәрсеге үлгерген.

Бай болмаса да бақуатты едi. Жағдайы дұрысталып, қолы жүрген соңғы жылдары тiптi ауылдағы әкесi мен шешесiн көшiрiп келсем деп те жүрген. Алайда оған төрiнен көрi жақындап қалған әкесi мен шешесi келiсер сыңай танытпаған. Бiрi қалаға тартып, ендi бiрi далаға тартып, әке мен бала бiр-бiрiн көндiре алмай жүргендерiне де бiраз жылдың жүзi болған.

Арманның әкесi ауылдағы ең бақуатты адамдардың санатында. Кезiнде, колхоз тараған жылдары өзiнiң отарындағы бес жүзге тарта қой мен жүз қаралы жылқы, сиырға иелiк етiп қалған. Содан берiде ол кiсiнiң малы тек қана өсумен болып, бұл күндерi мыңдап саналатын күйге жеткен. Құдды баяғының байлары дерсiң.

Қазiргi заманда мыңғыртып мал бағып, жаз жайлауда, қыс қыстауда баяғының байларынша күн кешiп жатқан адамның бар екенiне бiреу сенсе, бiреу сенбес. Тiптi, өзiнiң арғы атасы Көктастың атымен аталатын тұтас бiр сайды өзi иемденiп алған. Бұл күндерi Жүрсiн аты дүрiлдеп тұрған. Ал ендi осындай жағдайы бар адамның бар дүниенi талақ етiп, қалаға кете салуы қандай мүмкiн болмаса, қаладағы бiраз дүкеннiң қожайыны болып үлгерген Арманның да ауылға орала салуы сондайлық мүмкiн емес жайт едi. Баласының ауылға оралмасын сезген Жүрсiн қарт соңғы уақыттарда көңiлсiздiктен арыла алмады. Бұрындары «есi кiргенде келер» деп жүретiн едi. Ендi ол үмiтiнiң ақталмасына көзi жеттi. Сонда «осы дүние, мына мыңғырған жылқы мен табын сиыр, отар қойдың барлығы не үшiн, кiм үшiн керек?» деп ойлаған. Осы дүниенiң барлығының иесiз қалатындығын ойлағанда, iшi удай ашитын. О дүниеге арқалап кете алмасы тағы анық. Әгәрәки құдыретті күштің иесі адам баласына бұ дүниеде жиған тергендерін ана жаққа арқалап кетуге мүмкіндік берсе, Әбекең міндетті түрде бүкіл малын алдына салып айдап кете бармақ. Күпірлік болса тілім жазықты, жұмақтың төрінде малын бағып бақи ғұмыр кешкісі келетіні де бар. Ал, оның мүмкін еместігін сезіп, баянсыз тіршіліктегі осы бір пәтуасыз жиған малын «ақыры ит пен құсқа жем болатын мал екен, өйтiп қор қылғанша ел-жұртыма таратып берсем қалай болады?» деп бiр ойлаған. Бiрақ, артынша ол ойынан да айнып қалды. ¬Өйткенi Жүрсiн қарт сараң едi. Iзгi ойынан айнытқан да сол сараңдық болса керек. Тiптi, баласынан айырған да осы тарлығы едi. Арман соншалықты байдың баласы бола тұра, өз қатарластары құсап туған күн кешiн жасап көрген емес. Әскерге аттанғанда да достарына дастарқан жайып бере алмаған. Тiптi, үйлену тойын да дұрыс өткiзе алмады.

Сөйтiп әкесiнiң сараңдығынан шаршаған Арман өз күнiн өзi көруге бел буып, Алматыға аттанған. Әкесiнiң жиған дүниесiне қол тигiзбеуге бел байлаған. Мiне, сол сараңдықпен жинаған мал-мүлкiне ие боларлық ешкiмнiң жоқ екенiне көзi жеткен Жүрсiннiң кеудесiн өкiнiш билеген. Артынша қасарысқан мiнезiне салып «өлгенiмше бағамын, мен өлгеннен кейiн талап алар, әркiм өз керегiн» деп ойлаған.

Мұрагерсiз байлықтың, «арғы жаққа» арқалап кете алмайтын дүниенiң қызығы кеткен шағында Жүрсiн бiраз малын сатып, қаладан арнайы алып келген сәулетшiге өз атасының атымен аталатын Көктас сайының кiреберiсiне кiлең қара мәрмәрдан үлкен құлпытас орнатты. Құлпытасқа жетi атасының атын жазып, өзiмен аяқтады. Осы сайды ертең басқа пенденiң жайлайтынын, басқа адамның малы жайылып жүретiнiн сезген көңiлдiң қызғанышы едi бұл. Соларға деген ескертпесi, ескерткiшi едi.

Сол құлпытас орнатылған күнi артында мұрагерi қалғандай, ата-бабасы жайлаған жердi өз ұрпағына қалдырғандай, сәл де болса масайраған. Қолы қалт ете қалған кездiң бәрiнде де сол құлпытастың қасынан табылатын. Қарап отырып ойға бататын. Бар өмiрiнiң мал соңында өткенiне, ешқандай мәнi жоқ екенiне, артында ешқандай iз қалмағанына өкiнетiн. Сол кезде осы құлпытасқа қарап отырып жұбанатын. Жалғыз жұбанышы осы едi. Өлер шағында да сол құлпытастың басына барып өлген. Демi бiтiп бара жатып, өткен өмiрiне, жүрген жерiне қарады.

Ең соңғы рет артына бұрылып қарағанда ештеңе де көре алмады. Бос екен. Өмiрi босқа өткен екен. Көзiне бiр iлiнгенi - өзi орнатқан құлпытас болды. Сосын иесiз шұбырып, қамсыз-мұңсыз жайылып жүрген малдары ғана көрiндi. Ол мақұлықтарға бәрiбiр едi.

Жаны шығып бара жатқанда, ең соңғы сәтте бiздiң заманның Шығайбайы «осы малдар үшiн баламнан да, бақытымнан да, денсаулығымнан да айырылдым. Ал бұлар мен өлгенiммен ештеңесiн жоғалтқан жоқ. Мен өмiрiмдi неге арнадым?» деп ойлаған. Өкiнiшi өзегiн өртеген. Опасыз жалған... Арсыз тiршiлiк...

Жүрсiн қарт өмiрiнiң соңғы кездерiнде аты жаман аурумен ауырып жүрген. Дәрiгерлерге қаралса, жазылып та кетер ме едi, кiм бiлсiн? Алайда бiздiң сараң кейiпкерiмiз бiрде-бiр рет емхананың есiгiн ашпапты. Неге екенiн сiз бiлiп отырған шығарсыз. Шығын шығарғысы келмеген. Қымызбен, қымыранмен-ақ емделіп кетпек болсақ. Күн санап саны артып бара жатқан малдарын аяған. Сонда деймiн-ау, «малым жанымның садағасы, жаным арымның садағасы» деген мәтелдiң бұл кiсiнiң өмiрiне қатысы жоқ болғаны ма?

Айтпақшы, сол ауылда тұратын бiр танысымнан Жүрсiн шалдың орнатқан құлпытасын әлдекiмдердiң қиратып кеткенiн естiдiм. Қымбат мәрмәрiн сатып, ақша жасағысы келген бiреулер иесiз жатқан даладағы тегiн байлықты бiр түннiң iшiнде-ақ үптеп кетiптi.

Жүрсiн шалдың жалған дүниедегi адам ретiнде тындырған жалғыз iсi сол едi. Соны көңiлiне медеу етiп, соған қарап жұбанып кеткен едi. Малды, жалған дүниенi «бақ» деп түсiнген Жүрсiннiң маңдайына жазылған сорына орай ол да баянсыз болды.





Қор тірлік



«Миллионерлер келеді, кетеді, миллиондар қалады» деген мәтелді малшылар келеді, кетеді, малдар қалады десе де болатындай. Кең далада алаңсыз жайылған төрт түлік ғасырлар бойына солай жайылып жүре бермек. Тек олардың иелері ғана өзгеріп отырмақ. Тіпті кейбір қойшылар мен жылқышылар сол қой мен жылқының иесі емес қызметшісі сынды ғұмыр кешеді. Өмір бойына соны бағумен өтеді де, өмірінің соңында келесі адамға табыстап кете барады. Ал оны өзіңнің ұрпағыңа табыстасаң жақсы, қай-қайдағы біреудің қолына өтсе ол тіпті сорақы болмай ма.

Тамыр бар, таныс бар дегендей осы кәсіпті қолға алған момын адамдардың үйіне бара қалсаң болды бір кеңдікке кенелгендей боласың ғой. Ит басына іркіт төгіліп жатқан заман жасап алып, келген қонақтың құрметіне бір қойды жайратып салып, етін асып берекелі тіршілігімен адамды қызықтыратын шопандар қанша.

Ал мына біздің Әдекеңнің үйіне барған адам ондай кеңдіктің жұрнағын да көре алмайды. Келген қонаққа қой соймақ былай тұрсын, үйіндегі дайын еттен бір тамақ асса асты, аспаса ол да жоқ. Анша-мұнша адамға қазан көтере бермейді. Өзге түгіл өзіне де семіз қой сойып көрген емес. Қашан көрсең арық-тұрық қойдың етін жеп отырғаны. Тіпті, өлген қойдың етін жейді екен деген де сыбыс шыққан бір жылдары. Әй, сол әңгіменің жаны бар болуы да мүмкін.

Елден жырақ, жайлауда жатқан қойды шопандар негізінде ара-тұра бір санап қоймаса, күнде санай бермейді. Көз мөлшерімен-ақ байқап отырады. Ал Әділжан мырза күн сайын санайды. Неге десеңіз ол қойыларын санаған сайын жаны кіретін. Қойқоршаудың тар есігінен шығып жатқан қойларын ұзын сопқамшысымен санап тұрып, 717, 718, 719 деген сандарды айтқаннан жанына әлдеқандай лаззат табатын. Өз малын санағаны былай тұрсын қойларын кең жайылымға иіріп тастап, қарсы бетте жайылып жүрген аталас бауыры Әбжанның да қойларын дүрбісімен санап отыратын. Санап отыратын да; «Алла қаласа биылғы төлде қуып жетеді екенмін» деп күбірлейтін. Малын өзге түгілі өзі жеуге қимай жүрген себебі де сол екен, қайткен күнде малының санын Әбжанның малдарының санынан асырмақ. Тақ бір колхоз кезіндегі социалистік жарысқа түскендей.

Әділжанның Әбжаннан мал саны кем болағынмен бала саны артық. Қуаныш, Бегжан атты екі бірдей ұлы, бір қызы бар. Және екі ұлы да өзінің жанында. Малын бағысып, шөбін орысып, қолқанат болып жүреді. Әбжанның баласы құсап қала безер болып кеткен жоқ. Тек екі ұлын үйлендірмей отырғандығы болмаса. Қызын да күйеуге бермес пе еді, құдасы бұл ауылдағы 50 мың теңгелік үкіні 70 мың етіп әкелмегенде? Жетпіс мың теңге келгенде тіпті күйеу баласының шалдықұйлы есерсоқтау екендігіне де қараған жоқ. Кемпірі: «Қызымыздың таңдаған байының есі онша дұрыс емес көрінеді, кеше Айтбайдың асына барғанда Күләнда айтты. Бүкіл ел «Өзінің көзі қитар, басы кіп-кішкене, аурушаң адам» деп отыр. Осыған келіспей-ақ қойсақ қайтеді?» - деген. Бұл болса «Біреудің есі дұрыс емес болса да еркелетіп өсірген жалғызы екен, қызымыз қор болмас» деді. Кемпірі байғұс «Қызымыздың есалаңға кетіп бара жатқаны да сенің кесірің, әйтпесе әп-әдемі болып өсіп еді, сенің сараңдығыңнан қашып, әйтеуір біреуге кетіп барады» деп зар жылап қалды. Шалдың есінде тек 70 мың теңге мен ертеңгі елдің «құдасы елу мың емес, жетпіс мың теңгемен келіпті» деген сөзі тұрды. Кеудесін мақтаныш кернеді. Сөйтіп екі ұлдың арасындағы жалғыз қызы да көлденең кездескен көк аттының етегінен ұстап кете берген.

Үлкен ұлы отыздан жасы асса да әлікүнге бойдақ деген атынан арылмаған. Анажылы диірменші Қосайдың кіші қызымен сөз байласып, енді үйленейін деп жүргенде әкесі: - Асықпа, балам. Ана інің мектеп бітірсін. Екеуіңді бірдей үйлендіріп, тойларыңды бірге жасап беремін. Оған дейін малдың саны арта түссін,-деп шегеріп тастаған. Өзі де бір ойнақшып тұрған қыз еді, Әдекеңнің социалистік жарысын күтіп жүргісі келмеген шығар, сол аралықта Қосайдың қызы көрші ауылдағы мұғалім жігіттің отын жағып кете барған. Содан кейін-ақ Қуаныштың шаттығынан мұңы басым болып, қайтіп бұл тақырыпта сөз қозғамаған. Байғұс шешенің ниеті дұрыс болғанымен, ол да сараң шалдан асып кете алмайтын.

Екі ұл қарбалас тірлік кезінде келіп көмектесетін де негізінен ауылдағы үйлерінде болатын. Бір күні ойда жоқта кіші ұлы келді. Келді де әңгімені әріден бастап біраз орағытып отырды да өзінің негізгі келген шаруасына көшті.

- Әке, Құдай қаласа мектепті де бітірдім. Енді біржола қасыңызға келемін ғой. Ертең мектеп бітірді деген куәлігімді аламын. Сол кезде үлкен кеш болады. Артынан дастархан жайылады. Апам қатысады ғой. Қаласаңыз сіз де барыңыз. Сол кешке балалар ақша жинап жатыр. Маған ақша қоспай-ақ қой,-деді деп бір тоқтады. Әдекең іштей «жөн екен» деп қойды. Әйткенмен келесі әңгіме ақ кірген екі қасын бір-біріне жақындатып, қабағын түйдіріп тастады. Өйткені басын жақсы бастаған кенже ұлы әңгіменің соңын: - Сен ақшаның орнына бір қой қос, әкеңнің қойы көп қой деді,- деп аяқтаған еді. Әділжан шал әрине көнбеді. Одан да ел қатарлы ақшаңды қос деп тұрып алды. Қанша шыдамды дегенмен баланың да бір мінез танытатын кезі бар емес пе. Әй-шайға қарамай жайылып жүрген бір қойды алдына өңгеріп алып аттың басын ауылға қарай бұрып, атты тебініп қалған. Көзін шел басқан шал үйінен оқтаулы мылтығын алып шығып ұлына қаратып екі рет атқан. Абырой болғанда екі оқ та тимеді. Тимегенінен не пайда, тисе де болғандай екен. Ауылға келген ұл тауға бірге барған екі жігітке қойды беріп жіберіп, өзі үйіне келіп, ұят өртіне күйіп, намыстың жетегімен барып, ашу қысқан жанына маза таппаған күйі, бір құлаш жіпке асыла салды.

Әділжан ауылға шауып келген қалпында бірден мектепке барды. Мектептің алдында ертеңгі күнге дайындық жүріп жатқан. Қой енді ғана бауыздалған екен. Қанын сорғалатқан күйі алдына өңгеріп алып үйіне келді. Үйіне келе салысымен қорада кендір арқанға асылып тұрған ұлының жансыз денесінің үстінен түсті...

Қайғыр мейлі, қайғырма. Өз қолыңмен өлтіргендей болған ұлдың жаны малдан артық болса көрерің осы дегендей ауыл адамдары да бәлендей аяушылық білдірмеді. Бәрі мүсіркей қарайтындай. Тек анау бейшара ұл мен кейуана кемпірді аяды бәрі.

«Өлгеннің артынан өлмек жоқ. Тірі адам тіршілігін жасайды». Бұл сөз аяулы қазаларда аялы жандарды жұбату үшін айтылса орынды. Ал Әділжан дүние төңкеріліп кетсе де тас қалпынан тайынбас. Ол онсыз да тіршілігін жасайды. Баласының жетісін өткізіп болып үлкен ұлына; - Ақымақ болма, ақылыңнан адассаң сенің де көрерің осы. Осының бәрі саған қалады. Маған керегі жоқ. Тек бірер жыл шыда...-деп ақылын айтып, тауға кетіп қалған.

Арада біраз күн өткенде бауырының қазасы жанына батып жүрген Қуаныш түннің біруағында қысылып ауырады. Бұл ауылға жедел жәрдемнің шақырған уақытыңда келе қойған кезі жоқ. Әркім өзі көлік тауып 70 шақырымдағы аудандық емханаға сүйегін сүйретіп әрең жетеді. Және бұл ауылда жеңіл көлік те көп емес. Әрлі-берлі жүріп жүрген екі-үш көліктің сол түні қырсық қылғандай бәрі де такси болып қалаға кетіп қалған екен. Қуаныштың үйінде де бір шетелдік көлік тұр. Жүруге толық жарайды. Жүргізетін шопыр да бар. Тек кілті жоқ. Кілтін Әділжан «машинаны орынсыз айдамаңдар» деп таудағы үйіне өзімен бірге алып кеткен екен. Ол көліктің кілтін ешуақытта өзінен тастаған емес. Бір жаққа барарда Қуанышқа айдадатып, келген соң кілтін өзімен бірге тауға алып кетіп жүретін. Тағы да сол сараңдығына салынып, кілтті қалдырмай кетіпті.

Осындай қырсығып қымыран іріп жатқан екі ортада, таңға жуық Қуаныштың соқыр ішегі жарылып, мына бір шылқыған байлықтың ортасында отырып жоқтық көрген қу жалғанмен қоштасып кете барды.

Өссек деген, өнсек деген екі ұл да сараңдық пен надандықтың құрбаны болып кете барды. Ел-жұрт гу-гу әңгіме қылған. Өсектің өрті өршіп-ақ тұр. Бас тақырып - Әділжан. Әділжан да ауылға келуді біржола қойған. Ара-тұра қант, шай алуға келеді де ешкімге тіл қатпаған күйі тауына тайып тұрады. Кемпір байғұс күн санап шөгіп барады.

Көзіңді шел баспасын де. Басса қиын-ақ екен. Құдай басқа салмасын екі бірдей қайғыны бастан кешіп, әбден қартайған шағында ұрпақсыз қалған адамның ойында не болуы мүмкін. Ал мына Әділжаныңыз адамның жанын түршіктіреді.

Екі ұлдың қазасына деп екі бірдей ірі қара мен бірнеше қой кетті. Биылғы жыл соғым соймай-ақ қояйын деп бұғы-марал атып алмаққа қарашаның сұрғылт күндерінің бірінде мылтығын асынып таудың биік шатқалдарына жолға шықты. Аң қуып жүріп, таудың қия жартасына қалай шығып кеткенін де байқамай қалды. Түн қараңғысында қабан шошқаны сүйреп түсіп келе жатып, аяғы тастан тайып, биік құздан құлап кетті. Ойпырмай ауырып жатып өлген адамда арман жоқ шығар. Мына бір шорт өлім, Әділжанға ештеңе ойлатып үлгертпеді. Жазушылар жазып жататындай, қас қағым сәтте бүкіл өмірі көз алдынан өткен де жоқ. Енді не болады деп ойлап үлгерген де жоқ. Тіпті, өкінді ме, қайғырды ма ол жағы да белгісіз. Ең құрымаса айғайлап та үлгермеді.

Келді. Кетті. Бітті. Мал, мал, мал!!!

Шалдың қырқы өткен күннің ертеңіне ауыл азан-қазан болды. Кісінеген үйірлі жылқы, мөңіреген табын сиыр, маңыраған үйірлі қой. Ауылдың шаңын аспанға көтеріп бара жатты. Айдап бара жатқан адам Әділжанның әлгі есерсоқ күйеубаласы екен.

Ары-бері шапқылап малға ие бола алмай ар-тұра ысқырып қолындағы қамшысын басынан асыра айналдырып: - Өй, әкеңнің аузын ұрайын арам қатқырдың малдары,- деп боқтап бара жатты. Несін айтасың арам қатқырдың малдары талайды арам қатырды ғой. Неше заманнан бері. Мал үшін қызын мал қылған кешегі қалың малдың заманын да ұмытқамыз жоқ, әлі.





Жанғалидың жазығы





Айғай аттансыз момақан тiрлiк кешiп жатқан осы бiр шағын ауылдың Жанғали болмаса бүкiл жұмысы бiтпей қалатындай. Нұрланның үйi Құдайы тамақ бермек болса, бұл сол үйдiң қойын сойып, отынын жарып, самауырын қайнатып әбiгер болып жүредi. Отан қарағай түсiрмек болса сонымен бiрге тауға барып басысып, үйiне келгенде түсiрiсiп жүредi. Арасында Шәмшияның қорасының қиын ойып бередi.

Осы тақiлеттес тiрлiктердiң бәрiнiң басы-қасында Жанғали жүредi. Тiптi кейде оған ауыл адамдары таласып қалып та жатады. Ол болса ондай талас-тартыстардың ортасында қай жеңгенiңе барамын ғой дегендей үнсiз күлiп тұра бередi. Бiр жақсы жерi ол ешкiмнен ақы сұрамайды. Тек жұмыс барысында аз-кем елу грамын iшетiн де жұмыс аяқталған соң шөлi қанғанша ащы суды берер шишасын тауысады. Содан түннiң бiруағында үйiне келiп құлайды. Алда-жалда үйiне жетуге жағдайы жетпесе жол бойына жантая кететiн кездерi де жоқ емес.

Егер сiз оны өзiңiзден төмен сезiнiп, құл ретiнде қарап жұмсағыңыз келсе, онда оған жерден бiр ши алғыза алмайсыз. Ал, керiсiнше Жәкелеп, әкелеп-көкелеп көндiрсеңiз, оның қолынан келмейтiн бәлесi жоқ. Бүкiл тiрлiгiңiздi бiр демде бiтiрiп бередi. Ол өзiн бiреудiң керегiне жарағанын сезiнiп, шабыттанғанда бар ма, кәдiмгi жас балаша елпiлдеп кететiнi бар. Кейбiр пысықайлар жұмысын iстетiп жүрiп: „Әй, Жәке, осы сiз болмасаңыз бiздiң тiрлiгiмiз бiтпейтiн шығар“ десе, аңғал байғұс соған шүбәсiз сенiп қалады. Кейде тым-тым мақтап жiберсеңiз: „жұмысыңның бiтпегенi түк емес, мен болмасам көмусiз қаласыңдар ғой“ деп асқақтап шыға келетiнi де бар.

Өзi соншалық алып бола тұра баладай елгезек. Момындығын басынғысы келген кейбiреулер сөзбен қағытқандай болса, жынын қағып алатын да мiнезi бар. Жуастан жуан шығатынын осы Жәкең ғой көбiмiзге сабақ қылған. Жайшылықта одан өткен көңiлдi адам жоқ. Кейде бiр әдемi әзiлдердi орнымен айтқанда адамның жаны сүйсiнедi. Елдiң үстiнен күн көргiсi келген әкiмге: „алдымен адам болып ал, содан кейiн барып әкiм бола жатарсың“ деген де осы Жанғали болатын. Жастау бiр пысықай молдасымақ жiгiт: -Арақты қашан қоясың? – дегенiнде: - Сен мал ұрлағаныңды қойған күнi қоямын деп бiр ауыз сөзбен жауап қайырғаны да бар. Жәкеңнiң елде жоқ тағы бiр қасиетi ол қолы бос уақыттың барлығында кiтап оқитын. Ауылдың шағын кiтапханасында ол оқымаған кiтап жоқтың қасы. Сүйiктi жазушысы Соқпақбаевтың құрметiне жалғыз ұлының атын Бердiбек деп қойған. Бiр өкiнiштiсi сол әйелi Жәкеңнiң арақ iшкенiн жақтырмай, Бердiбегiн алып, ажырасып кеткен.

Ол бүгiн де ертемен оянды. Алпамсадай денесiмен таудай болып үйден шықты да, қолжуғыштағы салқын сумен асықпай жуынып алды. Кәрi шешесi есiктiң алдында самауыр қойып, бұған таңғы шайын даярлап жүр екен. Шай даяр болғанша отыра тұрайын деп көшеге қойылған сәкiге жайғасқан. Кеше Болаттың дәретханасының шұңқырын қазып берген. Соның берген бiр пәшкi «полетi» бiтпеген екен. Сол шылымның бiреуiн алып ернiне қыстырып, асықпай тұтатты да, бұрқ еткiзiп түтiн шығарды. Басының ауырып тұрғанын сездi. Аз-кем уақыттан кейiн көршi үйдiң Жантас деген жiгiтi бұның жанына келiп отырды да:

- Қалай Жәке, бас ауырып тұрған жоқ па?-дедi.

- Сынуын сынып тұр. Бердеңкең бар болса әкелшi,-дедi. Жантастың да күтiп тұрғаны осы сөз болса керек, бiрден:

- Жәке, мен де кеше ұрттап едiм. Жүр, бiздiң үйге барып iшейiк,-дедi.

Бiрiн-бiрi Жәкелеген бұл екеуi орындарынан тұрып кетiп бара жатқанда Жанғалидың шешесi:

- Әй, жоғалатын жағыңа тамағыңды iшiп бiрақ жоғалсаңшы,-деп едi, оның орнына Жантас:

- Апа өзiңiз iше берiңiз, Жәкең бiздiкiнен iше салады,-деп жауап қайырды. Баласының бұл тiрлiгiне әбден етi үйренген кейуана үнсiз қала берген.

Екеуi отырып бiр шишаны орталай бастағанда Жантас:

- Жәке, қораның алдына қой қаша жасау керек едi, неше күннен берi мойным жар бермей жүр. Сен көмектесiп жiбершi,-дедi.

Жанғалидың қарсы болған кезi жоқ. Бiрден келiсiмiн берiп, екеуi қаша салу қамына кiрiсiп кеткен. Бiруақытта ақ нивасын аңыратып ауылдың әкiмi келдi. Оның келген шаруасы қаша салудан маңызды екен. Келе сала әй-шайға қаратпай: - Әй, Жанғали, кеттiк жүр,-дедi.

- Тағы кiм өлдi,-дедi Жанғали саспай.

- Жұмаштың шешесi қайтыс болыпты. Қасыңа үш адам дайындап қойдым. Тезiрек барып бастаңдар,-деп Жанғалиды машинасына салып алып кеттi.

Жантас әкiмнiң машинасының соңынан көз алмай қарап тұрып: „арақты бермей тұра тұру керек едi“ деп бiр ойлады да артынша: „түк етпес, тағы бiрде қолы босағанда салып берер, қашамды“ деп өзiн жұбатып қойды. Артынша үйден әйелi шықты да:

- Осы бүкiл ел құл қылған Жанғали көршi отырып саған бiр бұйырмады-ау. Бүгiн бiр пайдалансақ па деп едiк, апаның да дәл бүгiн өле қалғанын қарашы,-деп кейiстiк бiлдiрдi.

Жанғали ескi әдетiнше қасына үш жiгiттi алып ауыл шетiндегi зиратқа тартып отырды. Молдаға құран оқытып алып, қабiрдi қаза бастады. Бұл ауылда өлiм-жiтiм болса болды, соның барлығының белортасында Жанғали жүредi. Адамдардан иман қаша бастады ма кiм бiлсiн, кейiнгi уақыттарда қабiр қазуға адам оңайлықпен табыла бермейдi. Көбiсi қашқақтайтын әдет тапқан. Ал бiздiң Жәкең ондайға жоқ. Алып ұшып барып, қолына күрегiн алып қабiр қазып жүргенi.

Құдығы мен ақымын қазып бiткенен кейiн қасындағы көмешкi жiгiттерге: - Бүгiнше осы да болар. Бiр күнде бiтiруге болмайды. Топырағын ертең торқалайық,-дедi де жiгiттердi алып кетуге келген машинаға отырғызып ауылға бастап әкелдi. Өлiмдi үйге келiп, тамақтанып алғаннан кейiн есiктiң алдына шығып бiраз уақыт тұрды. Абыр-сабырдың арасында Жұмаш бұның жанына жақын келiп, бұл менің анамның қабірі дегендей бәлсініп: - Қалай қылып қаздыңдар?-деп сұрады. «Қазсам сен үшін қазғам жоқ, парызымды өтедім емес пе?» деп бір ойлады да:- Шығып кетпейтiндей етiп қаздық,-деп қырсық жауап қайырды.

Сонымен кешке жақын қонақасы жеуге барлығы дастархан басына жайғасқан. Жәкең қанша iшедi дегенмен оған деген елдiң көңiлi алабөтен. Бүгiн де оған төрден орын тиген. Дастархан басында ол бiраз желденiңкiреп, бөсiңкiреп отырды. Бiр қабiрден шығып, екiншi бiр қабiрге кiрiп жүретiн ол үшiн, өлiмiң мен ойын-тойыңның айырмасы жоқ. Әбден етi өлiп кеткен. Бұл отырған дастарханға ыңғай бiр ығай-сығайлар жайғасқан екен.

Сол бiр ауылдық дөй кiсiлердiң ортасына отырып алып, әзiлдi жiбердi-ай дейсiң келiп. Бұның бұл еркiнсiгенi ауылдық полиция пунктiнiң участковыйына ұнамады. Ол өзiнше қабағын шытып:

-Әй, Жанғали, аузыңа келгенiңдi айтпай, тыныш отыр,-деп ескерту жасаған.

Оны құлаққа iлетiн Жанғали ма, бұқпақ тұрмақ керiсiнше жағасына шен таққан жiгiттiң бетiне тура қарап:

- Сен маған ақыл айтып отырсың ба? Сен әуелi осы менiң кiм екенiмдi ұмытып қалған сияқтысың ғой. Мен ана Алуаның көршiсiмiн,..-дедi.

Сол сол-ақ екен участковыйың жым болды. Сөйтсек Жәкеңнiң көршiсiмiн деп айтып отырған Алуасына тәртiп сақшысы түн жамылып барып тұрады екен ғой. Соны айтып қоймасын деп жұмған аузын қайтып ашпады.

Ертесi күнi сүйекшiлер толық жиналды. Тек Жанғали ғана жоқ. Үйiне қонған екен, бiрақ таңнан тұрып жоғалыпты. Ауылдың үлкендерi қалған үш жiгiтке:

-Негiзгi жұмысы бiтiптi ғой. Ендi тек топырағын торқаласаңдар жетедi. Жанғалиды күтсек кешiгемiз. Түске таман сүйектi жерлеуiмiз керек. Барып өздерiң-ақ бiтiре берiңдер, - деп аттандырып жiбердi. Ақсақалдар: „Жанғалидың мұндайы жоқ едi ғой. Бiреулерiң ренжiтiп алмап па едiңдер“ деп күбiрлесiп жатты.

Жанғалидан үмiт үзген үш жiгiт өздерi зиратқа келiп, қабiрдi аяқтамақ болады. Жүрекжұтқан бiреуi „бiссiмiллә“ деп құдыққа секiрiп түсiп, екi аяғын ақымға салғаны сол едi әргi жақтан бiреу оның екi аяғынан шап берiп: - Келдiң бе, балам?-дедi мейiрiмге толы жұмсақ дауыспен. Ана бейшара шошып кеттi. Аяғын ақымнан жұлып ала салып, құдықтан секiрiп шықты да, ауылға қарай қаша жөнелдi. Оның артынан қалған екеуi қоса зытып берген. Ойларында бiр-ақ сұрақ. „Бұл не, әруақ па, сайтан ба?“.

Бұл сайтан да, әруақ та емес едi. Бар болғаны Жанғалидың дәп өзi болатын. Ертерек келiп бiтiре бермек болған Жанғали қабiрдiң топырағын қос алақанымен үгiтiп, торқалап отырған. Жiгiттердiң келгенiн дауыстарынан естiп үнсiз отыра қалған. Содан кейiн жаңағы батыр жiгiттiң аяғынан тартып: „келдiң бе балам?“ деген. Болды.

Ал ана батыр жiгiттер ауылға барып, ешкiмдi шуылдатпай, ақырындап сыбырлап жүрiп, бас көтерер ел ағаларына осылай да осылай болды деп түсiндiредi. Сүйектi шығармас бұрын, бiрер адам молданы алдыға салып жағдайды анықтау үшiн қабiр басына келедi. Келсе барлық жұмысты бiтiрiп тастап Жәкең жатыр көк шөпте. Үрейлерi ұшып, үрпиiсiп келгендерге түк болмағандай:

- Ей, немене өздерiңдi жерлеуге келдiңдер ме, сүйек қайда?-дедi. Мәселенiң мәнiсiн түсiнгендер тiфу деп жерге бiр түкiрiп, сүйектi әкелуге керi қайтып кеттi.

Сүйектi жерлеп қайтқаннан кейiн бұл әңгiме елдiң iшiне кәдiмгiдей тарап кеттi. „Басқаның бәрi бiтiп, ендi өлiммен ойнай бастағансың ба?“ дегендер: „Мен өлiмен емес, тiрiмен ойнадым“ деп қысқа жауап қайырған.

Бұл ауыл түгелiмен Жанғалиды пайдаланады деп айтпап па едiк. Ниетi жаман адамдар да бiздiң аңғал жiгiттi қара ниетiне пайдаланғысы келiп жататыны бар. Тiршiлiктiң қамымен әркiм саудамен айналысып, үйдi-үйлерде арақ сататын. Сол заңсыз арақ сатқыштарды құрықтамақ болып аудан орталығынан келген бiр топ тексерушi жiгiттер Жанғалиға келедi. Өздерiн ауылға келген қонақпыз деп таныстырған жiгiттер Жанғалиды алдап-сулап қолына ақша берiп: - Мына үй арақ сатады екен ғой. Бiздi танымаған соң сатпайды. Сен алып шықшы, iшейiк,-деп кiргiзiп жiбередi. Жәкең арақты алып шыққанда бас салып ұстап, арақ сататын адамды шырылдатпақ қой, бар ойлары. Әйтпесе Жәкеңдi жарылқап несi бар.

Арақ сатып алып шықпақ болған Жәкең кешiге бередi. Ары күтедi, берi күтедi, жоқ. Басында бермей жатқан шығар, түбi бiр алып шығар деген үмiтпен отырған жiгiттер ақыры күтуден де жалығып, көшеде кездескен жiгiттердiң бiрiне:

- Мына үйге Жанғали кiрiп кетiп едi, шықпай жатыр, шақырып бершi,-дейдi. Жолшыбай жiгiт олардың бетiне қарап тұрып:

- Бұл үйде Жанғали жоқ,-дейдi.

-Оны қайдан бiлесiң?-дейдi тексерушiлер.

- Жаңа ана көшеден көргем. Қолында үш бөтелке арағы бар, бiрiгiп iшетiн адам таппай жүрген. Маған iш деп едi менiң жұмыстарым болған соң, iшпей кетiп қалдым,-дедi.

Аңғал, ақкөңiл жiгiттi пайдаланбақ болған жiгiттерге Жанғалидың жауабы осы болды. Олардың ақымақ қылғысы келгенiн Жәкең о баста-ақ бiлген. Басында бұлардың түпкi ниетiн бiлiп, тас-талқандарын шығармақ болған. Алайда әркiммен бiр жаға жыртыса бергiсi келмей, бұның жауабын басқалай бергiсi келген. Олардың ақшасын алып алып, ол ақшаға арақ сатып алып, керi шықса не болатынын бiлiп, сол арақ сатқыштың үйiнiң бақшасы арқылы келесi көшеге өтiп кетiптi. Ақыры сол ойына жетiп, көшеден iшетiн адам тауып алып, қылдай бөлiсiп үйiне қайтыпты. Үйiне келiп төсегiне құлай бере: „Оңай жерден тапқан екен сатқынды“ деп қор ете қалды.

Жанғалидың жер бетiндегi жалғыз ғана айнымас досы бар. Ол Жылқыбай атты қойшының көмекшiсi болып, соның суымен кiрiп, күлiмен шығып жүрген Сатыш атты жiгiт. Сөйткен Сатыш досы бiр күнi ауылға келiп қайтадан тауға кетiп бара жатқанында Жанғалидың үйiне соға кетедi. Жанғали досын шығарып салып тұрып бiр бөтелке арақ ашады. Анау досы „Жылқыбайға арақты қойғам деп уәде бергем. Бүгiн мас болып барсам менi жөнiме қоя бередi. Бар болса вино iшейiн, әйтпесе менi қинама“ деп азар да безер болады. Жанғалиға не керек, досының айтқан виносын тауып келедi. Екеуi виноның бiрiнiң артынан бiрiн iшiп отырып бiраз уақыт өткiзiп алады. Сатыш мас болып жүруден қалады. Бүгiн тауға жетпесе, жұмыссыз қалатыны анық. Өгiздi де өлтiрмей, арбаны да сындырмай тығырықтан шығудың жолын ойлаған Жанғали Сатышты атына өңгерiп, құламайтындай етiп байлап, „Ойнапсың қызыл арақпен“ дейдi де атты қамшымен бiр салып жiбередi. Ат байғұс үстiндегi есiн бiлмейтiн Сатышты өңгерген күйi жайлауға қарай шаба жөнеледi.

Тағы бiр жолы Жүсiп деген құрдасын күлкiге қалдырды. Жүсiп екеуi ауыл жұмысшылары тамақтанатын ортақазанынында көпшiлiк жиналаған дастархан басында қатар отырып қалады. Елдiң бәрi тамақтанып отырғанда Жүсiп Жанғалидың мүжiп отырған сүйегiне қызығып қарап отырады. Сол кезде Жанғали Жүсiпке қарап отырып, бетiн мыжырайтып: „Р-р-р-р“ итше ырылдайды. Құрдасының бұл қылығына жыны келген досы, сол күнi кешке жақын түннiң бiр уағында, қорқытпақ болып Жанғалидың үйiнiң есiгiн тақылдатады. Жанғали есiгiн ашып шыға бергенде ол да ит құсап „арс“ ете қалады. Төрт аяқтап ит болып тұрған құрдасын: - Кет-ей, қаншық,-деп қақ тұмсықтан бiр тебедi. Жүсiп байғұстың мұрнынан қан саулап кетедi. Әлден уақыттан кейiн, үйiнен су алып шығады да, қалжыңдасқысы келген жiгiттiң бетi қолын жуғызып: - Бұдан кейiн ит болма,-деп шығарып салады.

Ауыл адамдарының ұртына күлкi үйiрмесе жүре алмайтын, ылғи жақсы көңiл күй сыйлап жүретiн Жанғали сөйткен ауылын бiр-ақ күнде жылатып кете барды. Мектеп директорының биiк терегiн жығып бермек болып, ағаштың ұшар басына шыққанда, теректiң бiр бұтағы сынып кетiп, құлап өлдi. Жұлыны үзiлiп кеткен екен, дәрiгерлер арашалап алып қала алмады.

Елi үшiн өмiр сүрген адамға өз кезегiнде ауылдастары да қарап қалмады. Бiреуi қант, шайын, ендi бiреулерi ұны мен майын көтерiп келiп, барлығы Жанғалиды соңғы сапарға арулап, шығарып салды.

Ұлтын сүю деген, ел үшiн өмiр сүру деген осындай-ақ болар. Ешкiмнiң ала жiбiн аттамай, ақ жолмен жүрген жiгiттiң қазасы көпшiлiктiң қабырғасын қайыстырып-ақ кеттi. Оның бар жазығы – арақ iшетiндiгi едi. Сол қу арақтың ғана кесiрi ғой, әйелiмен ажырасып кеткендiгi де. Жерлеуiне әйелi Жанғалидың артында қалған жалғыз тұяғын алып келдi. Бекер обалы не керек, байғұс әйел Жанғалидың қырқына дейiн болды да, қырқын өткiзгеннен кейiн, енесiн өзiмен бiрге көшiрiп алып кеттi.

Жанғалиы жоқ ауыл бiрсұмдық көңiлсiз болып қалды. Бiр жұбанарлығы сол – артында тұяқ қалды.





Қазақы мінез





Бақталастық дегенді қойсаңшы. Әсілі адам адамнан ақылымен озса керек еді. Басқасының барлығының бекер екендігін ұлы ұстазымыз жақсылап түсіндіріп берді емес пе. Бірақ, ұқпайтын адам пенденің айтқан ақылы түгіл, құранның хадистерін де ұқпайды, емес пе. Әйтпесе, біздің мына тірлігіміз не. Бұл күнде бір бірінен озғысы келген адамдар, тауық төбелестіріп те, есек жарыстырып та әлекке түсіп жүр. Бұндай ақымақшылықтардың қасында біз кінәлап жүрген Аспантау ауылының баскөтерерлерінің ақымақтығы кешіруге тұрарлық. Әй, бірақ олардың тірлігі де соншалықты адам құптарлық іс емес.

Елдің барлығы алып жатқаннан кейін өздеріне тиесілі бес-бес гектар жерді бұл ауылдың атқамінерлері де алған. Атқамінер болғанда колхоз кезінде огроном, зотехник сынды бірді-екілі қызмет атқарған жамағайын кісілер ғой. Басқа жегендері аздай әрқайсысы өздеріне тиесілі жерге тағы да бір-екі гектардан қосып алған. Сөйтіп адалынан алғаны бар, арамынан алғаны бар, төртінші, бесінші атадан қосылатын аталас жігіттердің бесеуі қосылып бас-аяғы қырық гектар жерге иелік еткен. Өздері тойғанмен көздері тоймайтын қылықтары ғой баяғы. Шындығын айтсақ солардың бір де біріне жердің аса қажет болып тұрғаны шамалы-тұғын. Тек қолдарында тұрғасын қарпып қалғылары келген де, баяғы. Оңай олжадан кім қашсын. Жалпы алғанда жер бүтін. Тек ана-арықтан мына арыққа дейін Бәкендікі, одан арғы арыққа дейін Жәкендікі деген сынды белгілеп алған.

Содан бері әйтеуір бір жағадан бас, бір жеңнен қол шығарып тірлік етіп жатқан жәйлары бар. Бір жағадан шыққан бес бас әртүрлі болғасын, әрқайсысы әртүрлі ойлайды. Әр кәлләда бір қиял дегендей. Бірақ бір қызық жері бұлардың барлығының ойларының бір жерден шығатын кездері де жоқ емес. Ол жайында сәл кейінірек.

Биыл да көктем шығысымен бәрі бірігіп суармалы алқапқа тұтастай жоңышқа егіп тастаған. Екті деген аты болмаса ектірген. Әйтпесе осылардың бір де біреуі жерге еңкейіп шыбық қадамайтын адамдар. Балалары істейді дейтін де емес. Бұндай бәлелердің балалары шетінен оқу қуғыш қой. Бұлардың да бала-шағасы ұл, қыз демей барлығы білім қуып, қыр асып кеткен. Әр шаңырақта қалқайып кемпірлерімен өздері қалған. Және оқуын бітіріп әке-шешелеріне қызығын көрсетіп жатқан бірін көрмейсің. Бәрінің балалары әлдеқандай, өтірік-шынды қызметке орналасып, сол алып қалада тұрақтап қалып қалған.

Сөйтіп елмен жағаласып жүріп алған жерлеріне елмен жағаласып жүріп жоңышқаларын егіп тастағаннан кейін жандары жай тапқан. Енді оратын кезге дейін жандары тыныш. Ол кезде де жандары соншалықты қиналмайды. Ауыл адамдары қолдарына шалғы мен айырларын алып, арпалысып жүргенде бұлар техниканың күшімен шаптырып, берекесін кетірмей жиып теріп алады. Ал оған дейінгі бір машақат суғару ғана. Егер жер суғаратын техника болса онда қиналмай-ақ, сол техникамен-ақ суарып алатын еді ғой. Өкінішке орай ақылы асқан жапон да, германия да ондай мүмкіндік жасаған жоқ. Амалсыз қолмен суғаруларына тура келеді. Ей, бұлар бәрібір амалын табады-ей. Бесеуі бірігіп ауылдағы нашарлау тұратын, өзі еңбекқор, момын Сетай деген жігітті жалдап, ақысын беріп, соған суартып жүргендеріне де биыл міне үшінші жыл болды. Сетай пұлына келіседі де ала жаздай солардың беделігінің басында жүріп, кереметтей етіп суармаққа серт етеді. Сөйткен Сетай жылдағы әдетінше жазғытұрым жер қыза бастасымен-ақ алдынала алатынын алып, оған қант, шайын саудалап өзі сынды момын қара келіншегімен сол беделіктің басына көшіп барып алған.

Бекер обалы не Сетай алғашқы келген күнінен бастап жерге өз жеріндей қарап, күтіп-баптай бастады. Олардың арасында бұған жақын ешкім жоқ. Содан болар мынау ананың жері, мынау мынаның жері деп алаламай, Құдайдың құнарлы жерінің бәріне бірдей қарап, еңбек етіп жүрген.

Құлақтарды байлап, арықтарды кеңейтіп, су жібере бастаған. Кейбір су жетпейтін жерлерге суды қолмен тасығандай қып жүріп суарды деуге де болады. Сөйтіп жүрген күндердің бірінде егістіктің басына осылардың ішіндегі ең үлкендеуі Дүйсенбек келеді. Жасы үлкені ғана емес, іштеріндегі қулауы да осы кісі. Кезінде осы колхоз тарамай тұрғанда экономист болған. Қулығы ғой осындай дөй кісіні елден бұрын егістікке әкелген. Ол кісі Сетаймен бірге егістрікті аралап көріп жүріп, қайтарында қулана жымиып бір әңгіменің шетін шығарды.

- Сетай, сені түсінеміз ғой. Қолыңнан келгеніңді аямайсың. Бірақ, көңілің адал болғанымен, жалғыз өзің не істеп үлгересің. Саған өкпеміз жоқ. Шыққанынша көрерміз. Дегенмен маған тиесілі жерге дұрыстап қарай жүрерсің. Мынаны келінге апарып бер,-деді де қолынан үлкен бір дорба ұстатып кетті. Сөйтті де арғы жағы түсінікті шығар несін созбақтай берейін дегендей атына мініп тартып отырды. Сетай егістіктің жағасына тұрғызған лашығына келіп, дорбаны төгіп еді, Құдай-ау ішінде не жоқ дейсің. Бір-екі келі тәтті де, сабын да, қыл аяғы нәски де жүр. «Е-е-е...», деді де қойды. Қатыны да бұндай жоралғыға әбден үйреніп алған. Сол баяғы тәубесіздігіне салынып: - Темекі әкелмеген екен, ие,-деді күйеуінің жағдайын ойлағансып. Сетай да саспайды. Сәл үнсіз жатты да:

- Бірер күнде Сейсенбек те келіп қалар,-деді. Сумұраптың бүйтіп керги жауап қатуының да себебі жоқ емес. Айтқанындай-ақ, арада екі күн өтер-өтпесте сары уазына сүйріктей сұлу әйелін салып алып, Сейсенбек те жетті. Ол да құры қол келмеген. Бұл тіпті өзінше бір қамқорси қалады.

- Әй, Секе. Сенің еңбегің еңбек-ақ, тегі. Қашанғы суғара бересің. Темір емессің ғой, бір уақ демалсаңшы. Бір күн су ішпесе қурап қалмас қурағырдың жері. Биыл жауын-шашын да жақсы ғой,-деп өзінше бастық болып, Сетайға демалыс жариялап берді. Сөйтіп сол күні екеуі жақсылап ішті. Ара-тұра аңғал жігітті арқасынан қағып отырып, өзінің жерінің дөңестеу жерге орналасқанын, сол себепті де асықпай суғару керек екендігін түсіндіріп берді. Сетай ықылық атып тұрып:

- Секен аға қорықпаңыз, биыл ешкім сізден асып шөп алмайды бұл жерден,-деп шығарып салды. Соның әкеліп берген темекісін тартып, егістігін суғарып жүре берді. Арада біраз күн өткенде кәкір-шүкір таусылып, сандықтың түбі көріне бастаған бір күні келіншегі ауылға барып келсем дегендей қылып еді, Сетай:

- Мыналардың кешіккенін-ай, а. Жәрайды барсаң бар. Онда сен ауылға бар да Сәрсенбектің үйіне соға кел. Үйіне барып әшейін амандаса кетейін деп кіргем дей сал,-деп әйелін шығарып салды. Бұның әйелі де тегі, көлденең пайдаға әбден үйреніп алған. Ауылға келіп, үйіне соғып, қора-жайын түгендесімен қайтадан атқа қонды. Мәгезінге кірмес бұрын бірінші Сәрсенбектің үйіне келді. Сәрсенбек пен әйелі кеше ғана қаладан келген беті екен: - Өзіміз де ертең барып қайтсақ па деп отыр едік. Анау күннен бері түк қолымыз тимей кетті. Қаладан кеше ғана келдік,-деп әйелі бәйек болды да қалды. Сетайдың әйелі де салдырлақ келіншекке бап қосылып берді.

- Ой, жаным тәте, қойыңызшы. Сіздерге ешқандай өкпе жоқ қой. Ауылға келгесін жолай сіздерге амандаса кетейін деп бұрыла салғам. Қайынағаны аттап кетсек ұят-тағы,-деп бәйбішенің іші-бауыранан бір-ақ шықты.

Сәрсенбектің бәйбішесі қаладан әкелген алмасы бар, қияры бар дегендей бір дорба ұстатты да, екінші дорбаны беріп тұрып:

- Мынау сливаның вареньесі. Сынып қалмасын байқап ұста,-деді. Әбден қоштасар кезде ереңсіздеу қып қана: - Қайныма сәлем айтып бар. Сәрсен ағасының жеріне бөлекше қарасын,-деп ескертіп шығарып салды. Бұндай әңгімелердің талайына жауап беріп үйренген бәле қатын да қарап қалмады.

- Сәлеміңізді жеткіземін ғой, тәте. Әрине, сіздердің жерге дұрыс қарамағанда, ол қайныңыз жұлдыз санайды ма,-деп атына қамшы басып, желіп жөнелді.

Сетай таңнан тұрып жерге жарық түсер-түспестен егіс басына барды. Дүйсенбектің жеріне суды молырақ ағызып, біраз уақыт тастап қойды. Артылған суды Сейсенбектің жеріне бұрып, асықпай сіңсін деп су екеш суға да еркіндік берді. Сәрсенбектің жеріне екінші арықтан су бұрып, оған да молынан жіберді. Ал қалған екеудің жеріне суды әшейін бір жүгіртіп алып шығып кетті. Егер осы беті келмейтін болса, ол екеуінің жерлері осы тойғанымен, шөліркеп қала бермек. Бұрынырақта бұндай қулығы жоқ еді. Сынықтан басқаның барлығы жұғады дегендей бұған да мына бір қулық ағайындылардан ақыры жұғып тыныпты. Тіпті өзінің туабітті қасиетіндей болып бара жатқанын қайтерсің.

Түс әлетінде үйіне келіп, кешкі салқынға дейін көз шырымын алайын деп жата кеткен. Көзі енді ілініп бара жатқанда сырттағы адамдардың дабырынан оянып кетті. Әйелінің көзі жайнап кетіпті. Әй не де болса ана екеудің біреуі келген шығар деп ойлап үлгергенше жүйрек ауыз әйелі: - Тезірек тұр. Аға келді,-деді тақ бір өздерінің бауырмал туыстары келгендей. Аға емес, азық-түлік келді деп қуанып тұрғаны айдан анық емес пе. Бұл жолғы келген ағалары Бейсенбек екен. Ағалары да өз образына мықтап кіріп алған екен. Сетайдың далада өзімен өзі ойнап отырған баласына: - Қалың қалай, Әсетжан. Осы сені өзіме бала қылып алмасам ба. Мектепті бітіргеннен кейін, сені өзім оқуға түсіремін. Қанат ағаңның үйінде жатып оқисың. Үйленгенде тойыңды да өзім жасап беремін, - деп сөзбен жарылқап отыр екен. Қанат деп отырғаны өзінің қалада тұратын баласы. Сетаймен амандасып, қал сұрасқаннан кейін: - Ой, Секем, жатысың жайлы болсын. Аспаның ала болса жерің құла болады дегендей суларың сай жыралы жерлерге үйіріліп, биіктеу жердегі біздің жерімізге жетер жол таппай аласұрып жатыр ғой,-деп әзілмен қағытты.

Ондай-ондай аяқасты сұрақтарға суырып салып жауап беріп үйренген Сетай бұл жолы да қарап қалған жоқ.

- Ана кісілердікін бірер күнде бітіріп тастап, сіздікін асықпай суғарайын деп шештім. Қазірше күйіп кетпесін деп бір жүгіртіп өткем. Сіздің жерге ерекше күтім керек. Топырағы керіштеу,-деп жарылқап-ақ тастаған. Бейсекең қуанып кетіп;

- Әй, Сетай, өзім де солай ойлағам. Білген екенмін,-деді. Ол да өз ағайындарындай, қалыптасқан дәстүрден аттамай, берерін беріп, айтарын айтты. Бұл да сол жаттанды жайдақ жауаптарын төгіп-төгіп тастады. Сөйтіп бұны да шығарып салған. Ендігі келетін бір адам бар. Ол – Жұмабек. Алла жазса ол да келіп қалар. Ой-дөйт деген, Жұмекең келгенде де жақсы келді. Келе салысымен: - Ақыры жеттім-ау сендерге. Жұмысбасты болып кеттік қой. Жұмағамыз биыл келмейтін болды-ау деп жатыр ма едіңдер,-деп еді, Сенбектің орнына әйелі жауап берді.

- Жоқ, а, аға. Басқа келмесе де сіздің бір келетініңіз анық қой,-деді. Жұмекең бұларға қараңғы қоюлана түскенде:

-Жиналыңдар, біздің үйге кеттік. Кешке қайтып әкеліп тастаймын,-деді. Сөйтсе бұл үйіне монша жағып қойыпты. Сетаймен бірге өзі кіріп, бір-бірінің арқаларын ысып беріп, екі сағаттан аса уақыт түсіп шықты. Ал Сетайдың әйелімен бірге өз әйелін кіргізді. Әртүрлі әңгімелер айтылды. Биылғы жаздың жанға да жерге де жайлы болып тұрғанын, жауын шашынның молдығын сөз қылды.

Жұмабек әңгіме арасында:

- Әй, осы биыл тасқа да шөп шығып жатыр. Суармаса да шығатындай болып тұр иә,-деп еді, Сетай қадірін түсіргісі келмей: - Бәрібір суғармаса болмайды,-деді. Адамға керексіз болып қалғаннан жаман не не бар. Жұмабек орынсыз айтқан пікірінің Сетайдың көңіліне келіп қалғанын біліп:

- Ой-бой о не дегенің. Жүз күн жаңбыр жауса да, бір күнгі суарғанға жетпейді деген бе еді, бір мәтел бар еді ғой. Сол бекер айтылған ғой дейсің бе, - деп жуып-шайып кетті.

Моншадан шыққаннан кейін де ет жеп сорпа ішіп отырып, бұлар әңгімені ұзағынан жіберді. Жұмабек те өзінің жерін дұрыстап суғару керек екендігін әңгіменің әр тұсында әдемілеп ескертіп отырды. Түннің бір уағында бұларды егіс басындағы лашықтарына әкеп тастап, қайтар кезінде Жұмабек Сетайға: - Менің саған келгенімді, аз-маз күтіп, тиын-тебен ұстатқанымды ешкім білмей-ақ қойсын,-деді. Сол кезде мастық жеңе бастаған Сетай: - Ешкім білмейді, қорықпаңыз. Үйреніп қалдық қой білдірмеуді,-деді. Жұмабек мынау не деп тұр дегендей бетіне аңтарыла қарап қалыпты. Сол сәтте есін жиып ала қойған Сетай: - Жылда шақырып жүргеніңізді айтамын, - деп еді Жұмабек: - Е, бәсе. Мен аналар да жасырып сені шақырып жүр ме десем,-деді.

- Жоқ, сізден басқа ешкім келген де жоқ. Мен ешкімді көргем де жоқ,- деді.

- Біз сөйтіп келіскенбіз, айналайын. Мен тек сені сыйлағандығымнан ғана қонақ қылдым. Әйтпесе менің мына қылығым ағайындар арасында заңмен қудаланатын-ақ қылық,-деді де кетіп қалды.

Адамды құртатын адам. Болмаса мына жалдаушылар жалданушыға ешқандай да артық сый жасауға міндетті емес еді. Бұл да ешнәрсе алмай-ақ жақсылап күтуге міндетті-тұғын. Бастапқыда солайы солай еді. Кейін келе бұл да пенде емес пе, жаман үйренді. Жаман үйретті десек дұрыс болатын шығар. Және ана ағайындарды айтамын да. Бір-бірінен жасырынып келіп жүріп, жарамсақтанғандары несі. Түк татырмай-ақ нәтижелі еңбекті талап етулеріне болатын еді ғой. Өйткені бұған тиесілі ақша келісімімен берілген. Ал, олар өйтпеді. Өйдемесе қазақ бола ма. Қойшы сонымен енді осындай қазақы тірліктің нәтижесі қандай болды дейсіздер ғой. Дүйсенбектің жерінен бастап Жұмабектің жеріне дейінгі «ерекше күтімді қажет ететін аяулы жерлер» «ерекше күтілді». Ешқайсысы келмей-ақ қойса да дәл осылай күтілетін еді. Дейтұрғанмен, бәрібір әркімнің өнімі әрқалай болды.

Дүйсенбек - 80 тонна,

Сейсенбек - 75 тонна,

Сәрсенбек - 71 тонна,

Бейсенбек – 69 тонна,

Жұмабек – 90 тонна жоңышқа шөбін орып, орамдап, қыстақтарына жеткізіп алды. Және ешкім реніш білдірген жоқ. Өйткені Сетай әркімнің көңілінен шығатын жауабын қайырды. Мысалға ең аз өнім алған Бейсенбекке сіздің шөбіңіз аз болғанымен құнарлылау шықты. Ал, ана Жұмағаңдікі мол болғанымен ол кісінікінің көбісі қурайлау,-деген сынды жылы жауаптармен алдандырып қойған.

Адал еңбегімен, ешкімнен сый сыяпат күтпей-ақ, жерді жақсы суарып, мол өнім алып берген Сетай келер жылы да ағайынды бесеудің жерін суаратын болып келісілді.





«Өзiне сай дауыс керек әр әнге»





Қаладағы ең атақты құрылыс компаниясының жұмысшылары бүгiн бiр айлық еңбекақыларын алған. Бұл күн олар үшiн өтiп бара жатқан айдағы ең тамаша күннiң санатына қосылады. Осы құрылыс компаниясында iстейтiн жастардың қалыптасып қалған әдетi сол, айлық жалақыларын алған күнi барлығы да жұптарын жазбастан iргедегi кафеге келiп отыратын.

Бiр ай бойы кiрпiш қалап, сылақ сылаған жастар бiр күн болса да ел қатарлы демалуды құп көретiн. Отбасылы жұмыскерлер үйдi-үйлерiне қарай асыққанда, жастар жағы түннiң бiр уағына дейiн думандатып отыратын едi.

Бұл жолы да солай болды. Барлығы он қаралы қыз-жiгiт «Аңсар» кафесiнде көңiл көтерiп отыр. Бұларды дәл осы отырыстарына қарап ешкiм де құрылысшыдар деп ойламас едi. Бәрі де сәндi киiнiп алып салтанат құрып отырған. Өздерiн ұстау мәдениеттерi де ешкiмнен кем қалатындай түр көрсетпейдi. Қызып қалған жастар бидiң көрiгiн қыздыра бастаған. Кейбiреулерi кафенiң әншісіне тапсырыс берiп бiрiн-бiрi әнмен құттықтап жатқан.

Бiр уақытта осы құрылысшылардың iшiндегi ең жасы болып саналатын Елдар орнынан тұрып кафе музыкантының жанына барды. Арадағы бiр жарым минуттық үзiлiстi пайдаланып музыкантқа: - Достарыма арнап бiр ән айтып берсем бола ма? - дедi.

Мұндайлардың талайын көрген кафе әншiсi: - Үш жүз теңгеңдi төле де айта бер,- дедi. Елдар қалтасынан керектi соманы шығарып әншiнiң қолына ұстатты да өзiне қажеттi дискiне қосып әнiн бастады. Осы кезде бiр тыңдап, бiр тыңдамай отырған кафе қонақтарының барлығы да елең ете қалды. Өйткенi, оның дауысы шындығында айрықша едi.

Бала кезiнен-ақ қолынан домбырасы мен гитарасы түспейтiн Елдар үшiн қай әндi болса да шырқап кету аса қиындық тудырмайтын. Және жұлдызға айналып үлгерген кейбiр әншiлерге қарағанда әлдеқайда кереметтей айтатын. «Дала академиясының академиктерiнен» сабақ алғандығынан да шығар кәсiпқой әншiлердей бебеулететiн. Әннiң мiнезiн ашып беретiн табиғилығына көп көңiл бөлгендiгiнен де шығар, кафе қонақтарының барлығы да ұйып тыңдаған едi. Бұл әнiн аяқтап бола бергенде басқа бiр үстелде отырған бiр жiгiт келiп тағы бiр ән айтып беруiн өтiнiп, қолына бес жүз теңге ұстатып кеттi.

Ал, ол болса алған ақшаны кафе әншiсiнiң қолына ұстатып келесi әнге көшкен едi. Осыдан кейiн-ақ бiр әннен кейiн бiр әнге тапсырыс берушiлер табыла кеттi дейсiң. Осы уақытқа дейiн мұншалық тапсырысты көрмеген кафе музыканты таң қалды. Отырыстары аяқталып, кетiп бара жатқанда Елдарға кафе әншiсi «келiп тұр» дедi.

Мiне, сол күннен бастап бiздiң кейiпкерiмiз күндiз құрылысшы болып жұмыс iстеп ақша тапса, кешкiлiк аядай кафеде түннiң бiр уағына дейiн ән айтып жүрдi. Кей күндерi ертерек барып аппаратураны қосып алып өзi ән айтып отыра беретiн. Осылай күндер өте бердi.

Күн өткен сайын бұл да осы саланың мың сан құпияларына қаныға түстi. Кей күндерi бұны қасына алып ән айтқызып жүрген әншi жiгiт келмей қалғанда бұл бiр өзi-ақ келген қонақтардың көңiлiнен шығып жүрдi. Құдай берем десе аяқ астынан екен ғой, кафенiң тұрақты музыканты басқа жаққа ауысатын болып бiздiң кейiпкерiмiз соның орнын басып қалды. Табысың бөлек әңгiме, жалғанда өзiң сүйетiн iспен айналысқанға не жетсiн шiркiн.

Сонымен, Елдардың көктен тiлегенi жерден табылып, бiр күнде-ақ әсем шаһардағы әдемi кафенiң әншiсi атанды да шықты. Құрылыстағы жұмысын өткiзiп берiп, бiржола әншiлiкке бет бұрды. Сөздiң ашығын айтқанда, бұл кафеге кейбiр адамдар осы Елдардың әнiн тыңдап қайту үшiн-ақ келетiн едi. Бұл да өз кезегiнде жұрт көңiлiнен шығу үшiн барын салып бағатын.

Бұрын қара жұмыс iстеп жүрiп айына отыз мың теңге тауып жүрсе бұл күндерi әншiлiк өнерiмен-ақ тоқсан мыңның үстiнде табыс табуға көшкен. Оның сыртында әр түрлi тапсырыстардан да қалтасы қалыңдай түскен. Қаржысының басын құрап бiрер айдың iшiнде өзiне жеке музыкалық аппаратура мен жеңiл көлiк сатып алып үлгердi. Бұның барлығына да оның еңбекқорлығы мен ұқыптылығы себеп болса керек. Алайда, қуанышы мен қайғысы алма-кезек ауысып келiп тұратын өмiрдiң заңдылығы емес пе? Ендi ғана ес жиып бас көтерiп келе жатқанда ауылдан жаман хабар алған едi. Анасы қайтыс болыпты. өмiрiнiң бар қызығы мен қуанышынан бiр-ақ күнде айырылды. Қалған ғұмырынан мән-мағына iздеп әуре болғысы келмедi. Анасының жетiсiн өткiзiп, Алматыға аттанды. Әкесiнен айырылғанына да неше жыл болған. Жетiмдiгiн сездiрмей, ешкiмнен кем қалдырмай өсiрген анасынан айырылғасын ендi менiң кiмiм бар дедi. Рас, туған әпкесi мен туыстары жоқ емес едi. Бiрақ өмiрде ананың орнын ешкiм де баса алмайды екен. Үйленсем деп жүрген жоспарын да белiнен бiр-ақ сызып тастады. Ендiгi жалғыз алданышы сол - өзiнiң жаны сүйген кәсiбi ғана. Бар зейiнiн соған аударып, жан-тәнiмен кiрiсiп кеттi. Басқа ештеңеге де қызыға алмады.

Бiр ғана кафеде шектелiп қалуды жөн көрмесе керек, сенбi, жексенбi күндерi өзiнiң жеке аппаратурасын алып түрлi тойларда ән айтып жүрдi. Одан да тек пайда көрмесе зиян шеккен емес. Тек үйлену тойларда баласының қуанышын көрiп шаттанып жүрген аналарды көргенде көңiлi босап жүретiн. Өзiнiң тойында шешесiнiң болмайтынын, бұған тiлек айтып қуаныштан көз жасын төге алмайтынын ойлағанда iшi удай ашитын.

Елдар бүгiн де кеш бата салысымен жұмысына келiп, өз орнына отырып алғашқы әнiн айтып үлгерместен анау төргi үстелде отырған бойжеткендi көрдi. Көрдi де таң қалды. Бұл не қылған адам, жұмысы жоқ қаңғып жүрген бiреу ме деп ойлады. Алайда, олай деп жаман ойлайын десе қыздың өзiн-өзi ұстауы мен жүрiс-тұрысы аса мәдениеттi адам екендiгiн бiлдiрiп тұратын.

Мүмкiн iшi пысқанда осылай ән тыңдағанды ұнататын шығар деп ойлады. Елдардың бұлай ойлауына қыздың қылығы себепкер едi. Сонау төргi үстелдi бiр өзi жайлап отырған қыз бұл кафенiң тұрақты клиентiне айналғалы қашан. Күн сайын келедi. Және әр келген сайын кем дегенде екi-үш әнге тапсырыс бередi. Және бiр қызығы, ылғи жалғыз келедi.

Шешiлмейтiн жұмбақ пен мәңгiлiк құпия күйiнде қалатын оқиғалар аз ғой. Тiптi жоқ та шығар. Елдарды әр келiсiмен таң қалдырып, мың сан ойға батырып жүрген бойжеткен де өз құпиясын жариялап үлгердi. Түннiң бiр уақытында жұмысын аяқтап сыртқа шығып бара жатқан бiздiң әншiмiздiң артынан күндегi әдетi бойынша ол да шықты.

Бiрақ күндегi әдетiнше тiл қатпастан есiктiң алдында қаздай тiзiлiп тұратын таксилердiң бiрiне отырып кетiп қалған жоқ.

Елдарға тақап келiп әй-шайға қарамастан:

- Сiздiң түйсiгiңiз бар ма? - дедi. Елдар тосын сұраққа не деп жауап берерiн бiлмей үнсiз тұрып қалды. Ал тәкаппар бойжеткен бiздiң әншiнiң жауабын күтпестен сөзiн:

- Менiңше сiз әндi қатырып айта алғаныңызбен адамдық сезiм мен түйсiктен жұрдай сияқтысыз,- дедi.

Онысы аздай:

- Рас, сiздiң ән айтқаныңызға қарап ешкiм де сiздi сезiмсiз дей алмайды. Алайда, мен солай ойлап қалдым. Қателессем кешiрерсiз, - дедi.

- Неге олай дейсiз?

- Менiң осы жерге келiп жүргенiме қанша уақыт болды? Сiз бiлмесеңiз де мен бiлемiн, ертең үш айға толады. Сол үш ай бойына мен келiп жүрдiм. Қарнымды тойдыру үшiн емес. Иә, болмаса iшiм пысып зерiккендiктен де емес. Сiзге... Сiздiң әнiңiздi тыңдау үшiн... Неге соны байқамайсыз? Жоқ, әлде өтiрiк байқамаған боласыз ба? Олай болса тым-тым тасжүрек екенсiз. Бiрақ мен сiздi тасжүрек деп айта алмас едiм. Өйткенi, жүрегiңiз тас болса өзiңiз айтып жүрген әндердi келесi жүректерге жеткiзе алмас едiңiз. Рас, менiң сiзге бiрiншi болып тиiсiп тұрғаным ыңғайсыздау болды. Бiрақ мен өз бағамды төмендетпейiн деп сiздi күтiп жүргенiме үш ай болды емес пе? Бұдан ары қаншаға шыдауыма болады.

Екеуi жол бойындағы тротуармен аяңдай басып келе жатыр. Жiгiт үнсiз. Тек қыз ғана iшiне толған құсалы сырын ақтарып болар емес. Қыздың айтуына қарағанда, ол Елдарды бiр туысының тойында көрген екен. Әнiн ұнатса керек, сол тойда туыстарынан ыңғайсызданып әншi жiгiттiң жанына бара алмағанымен, кейiннен мекен-жайын алып iздеп тапқан екен.

Содан бергi тарих Елдардың көз алдында. Екеуi қыстың түнi қалтыратып бара жатқасын қаладағы мың сан қонақ үйлердің біріне кiрдi. Жеке бөлме алып, кiшiгiрiм дастарқан жасады. Дастарқанда бiр шөлмек шампан мен жемiс шырыны және кофе мен темекi ғана болған. Бұларға басқа ештеңенiң де керегi жоқ едi. Қыз қолына шампан толы фужердi алып сөзiн қайта жалғастырды.

- Сiз менi басқалай ойлап қалмаңыз. Мен Сiз ойлағандай адам емеспiн. Менi тек осындай күйге түсiрген Сiз ғанасыз. Мен осы түндi қанша уақыт күттiм. Кешiрiңiз, Сiз қонақ үйге барайық дегенде қуанып кеттiм. Және сол қуанышымды жасыра алмадым. Себебі, бұл түн менiң ең бақытты түнiм. Осы түнiмнiң қысқа болғанын қаламадым. Таңға дейiн созылғанын қаладым. Егер далада жүретiн болсақ бiрер сағаттан арыға шыдамас едiк. Оның үстiне үсiп-жығылып жүрiп айтқан сырда не мағына болсын.

Бiр шетiнен Сiздiң адамдығыңызға сендiм. Басқалай арам ойым жоқ. Осы тосты Сiздiң болашағыңыз үшiн, менiң батылдығым үшiн, бүгiннен бастау алатын екеуара достығымыз үшiн алып қояйық, - дедi.

- Мен iшпеушi едiм,- дедi Елдар.

- Мен де iшпейтiнмiн. Несi бар бүгiн iшейiк,- дедi қыз.

Екеуi қағыстырып алып қойды. Елдар ұрттап татты. Қыз толықтай алды. Қыздың бүгiнгi қуанышында шек жоқ едi. Екеуi балконға шығып салқындап тұрды. Қыз Елдардың бетiне қарап:

- Сiздiң тым салқынқандылығыңызға таң қаламын. Жоқ әлде тағы да мен бастауым керек пе? - дедi.

Елдар құшағын ашты. Қыз бiр уыс болып тығыла түстi. Әрине, бұның соңы тәттi сүйiске ұласқан. Елдар мына сайтан қыз тағы да намысыма тиiп жүре ме деп өзiнше бiр iстi бастамақ болған... Қыз үшiн ғана... Алайда, қыз бiздiң әншiмiзден оны күтпесе керек:

- Олай болмайды. Арыға кетпеңiз,- деп нәзiк ескерттi. Сосын: - Қандай да бiр тәттi кездесулердiң бәрiнiң соңының төсекпен бiтетiнi жаман. Неге осы қыз бен жiгiттiң арасындағы бар жол төсекке бастайды, а? Мен Сiз екеумiздiң арамыздағы тәттi кездесудi жаман аяқтағым келмейдi кешiрiңiз, - дедi де жемiс шырынынан ұрттады.

Осындай кездесулермен арада бiраз уақыт өткен. Екеуi бiр-бiрiне бауыр басып кеткен. Қыз Ұлттық университеттiң халықаралық қатынастар факультетiнiң үшiншi курсын тәмамдағанда екеуi үйленiп тынды.

Елдардың осы күнге дейiн тiрнектеп тапқаны мейрамхана жалдауға жеттi. Екеуi жақын достары мен туыстарын шақырып тойларын жасады. Тойға Елдар бұрынғы жүрген қызын да шақырған. Ол қыз Елдардың анасы қайтыс болғаннан кейiн жетiмдiгiнен қашып, басын аулақтатып үлгерген едi. Жағдайы жоқ қой, той жасай алмас деп ойлаған.

Ал Елдардың мейрамханада өтiп жатқан тойын көргенде iшi удай ашыған. Қызғанған. Тiптi Елдар мен қалыңдығы «Лимузиннен» түсiп келе жатқанда, сенер-сенбесiн бiлмей таңырқап қараған да тұрған.

«Кiшкентай кезiмнен қалыңдықтың той күнгi ақ көйлегiн киюдi армандап өскесiн, сол арманымды сен орындай алмайды-ау деп бас тартып едiм. Бұлай боларын бiлгенде, бәрi басқаша болар едi Елдар. Кешiр, менi» деп ойлап тұрды ол iштей.

Елдарды некелi жарынан қызғанып отырды. Некелi жары тым көңiлдi. Елдардың өзi неге көңiлсiз екен. Әлде менi қимай ма екен дедi iштей. Алайда, Елдардың көңiлсiздiгiне өзiнiң себепкер емес, тек анасының бұл тойға қатыса алмағандығы ғана себепкер екенiн ақылсыз қыз түсiнген жоқ едi. Әйтеуiр жігіт көңiлсiз. Тойы өтiп жатқан адамға ұқсамайды. Қыз өз ойымен алаң. Қалыңдықтың қуанышында шек жоқ.

Той ортасында Елдардың әншiлiгiнен хабары бар достары мен туыстары өзiнiң де бiр ән айтуын өтiнген болатын. Ол көңiл мен құлқы болмаса да көпшiлiктiң сұрауы бойынша Шахановтың әнiн орындап бердi. Әннiң:

Тағдырыңды қатыгез де, сараң де,

Сен сүйгенмен, ол сүймесе шараң не?

Махаббат ол қос жүректiң әнi ғой,

Өзiне сай дауыс керек әр әнге...

деген жерiне келгенде тойға қонақ болып келген болмаған қалыңдық бiраз нәрсенi түсiнгендей болды. Бiрақ кетiп қалуға ыңғайсызданып өзiнiң қолы жетпеген тойдың қадiрлi қонағы болып отыра берудi жөн көрдi.

Той үстiнде тәттi күндер,

тәттi күндер,

Жас жұбайлар шат күлiңдер,

шат күлiңдер.

Ән айтайық, би билейiк, би билейiк.

Шарықтасын шаттық үндер,

шаттық үндеееееер...





Байлар да жылайды





Жалға алған екі бөлмелі жер үйдің түпкісінде етпеттеп жатқанмын. Қағанағым қарқ, сағанағым сарқ болса шалқамнан жатпас па едім. Қажығам, шаршағам, ол аз десеңіз дүниеден түңіліп те кеткенмін. Біріне тартсаң, біріне жетпейтін қу тірлік әбден титықтатып тастаған. Небір қиялдар мен армандардың шырмауында қалғам. Бірақ үміт аз. Қарызға белшемнен батқанмын. Ай сайын келіп тұратын пәтерақы мен несиені уақытылы төлеу мұң болып барады. Оның сыртында бір ұл, бір қызым мен әйелімнің күнделікті тамағы бар. Қатынсыз қалатындай біз сияқты кедейлердің ерте үйленетін жынымыз бар ғой. Онымыз аздай өзімізше намысшылмыз. Тұрсынбайдың баласы жасаған тойды неге маған жасамасқа деп сондай бір тойды мен де жасағам. Үйленбесем, той жасмасам бұндай жағдайға түспес едім ғой деп қамыққаныммен Құдайдың берген ұлы мен қызына қарап өзімді жұбатып қоямын. Осы бір кішігірім шаңырақтың жалғыз асыраушысы менмін. Менің өзімнің жалғыз табысым қалалық таксопарктен ай сайын алатын азғантай тиын-тебен ғана. Басқа кіріс көзі жоқ. Аш қалмас үшін жоспарды орындап болғаннан кейін, түн баласына көз ілмей артық ақша табуға тырысамын. Сөйтіп жүріп денсаулықты да әлсіретіп алғам. Кейде машинаның ролінде кетіп бара жатып қалғып кететін де кездерім бар. Ұйқтай кетсем болды сандырақтайтынды шығарғанмын. Әйелім байғұс маған жаны ашып бәрін тасташы дейтін. Тастағанда не істемекпін?! Мың сан ойлармен арпалысып жатқанымда ұялы телефоным безілдеп қоя берді. Газетке жарнама бергенмін. Бір әйел хабарласты. Шопыр керек екен. Көршіден қарызға ақша ала салып, салып ұрып келіскен жерге келдім.

- Жұмысың соншалықты ауыр болмайды. Тек мен шақырған кездерде кез-келген уақытта жанымнан табылсаң болды. Үйің алыс екен. Егер істеймін десең біздің времянкада тұра бер,-деді өзін Балқия деп таныстырған келіншек.

Амалсыз келістім. Өйткені бұл маған айына үш айлық табысымды төлейтін болды. Үйге келіп, әйелімнің келісімін алып, келіншектің үйіне біржола көшіп бардым. Көштім дейтіндей мен қайбір жүгім бар дейсің. Ауыстырып киетін берер киімім мен некелі жарымның рұқсаты мен келісімін арқалап бардым. Талап солай. Арам жолмен келген байлыққа белшесінен батқан әйел кейде түннің жарымында іздеп қалса жанынан табылуым керек. Әйелім басында қарсылық танытқысы келгенімен, қазіргі жағдайымызға орай көнуге мәжбүр болды.

Жұмысыма бір аптаның ішінде үйреніп алдым. Анау айтқандай онша қиын емес. Таңғы сағат жетіде тұрып, тамақтанып болған соң машинаны дайындап қоямын. Мектепте оқитын Дина мен Динара атты екі қызы мен балабақшаға баратын Диананы мінгізіп, ақылы мектептеріне апарып саламын. Қайтар жолда ақша айырбастау пунктіне кіріп, жүз долларды теңгеге ауыстырамын. Бұл кезде сағат тоғыздар шамасы болады. Содан түске дейін Балқияны тасимын. Оның баратын жұмысы да жоқ. Бар жұмысы сол–мен айырбастап келген жүз долларды тауысу. Супермаркет, сұлулық салоны сынды бірді-екілі жерлер ғана. Үйге келіп, түскі асты ішкеннен кейін сағат кешкі беске дейін, демаламын. Кешкі бесте шығып балаларды кілең ығайлар мен сығайлырдың балалары ғана оқитын мектептерінен алып келемін. Олар алтыға дейін тамақтанады. Алтыда үлкен қызын әлдеқандай курсқа, ортаншы қызын скрипка үйірмесіне апарып саламын да, олар шыққанға дейін кіші қызына жасанды мұз айдынында сырғанақ тептіремін. Сағат кешкі сегіздер шамасында бәріміз үйге ораламыз да тамақтанамыз. Балқияның бір қызық жері мені өздерімен бірге отырғызып тамактандырады. Содан кейін мен өзіме бұйырған құжыраға (шындығында бұл менің үй деп тұрып жатқан пәтерімнің жанында хан сарайы) барып қисаямын. Балқия аяқ асты бір жерге барамыз демесе осы жатқаным жатқан. Жалғыздықтан зеріксем күзет қызыметіндегі жігіттің қасына барып отырамын. Кейде өзіме бұйырған хан сарайындай құжыраға әйелімді алып келіп тұрғым келеді. Бірақ оған мына бай қатынның көнбесі анық. Көнгені былай тұрсын мен оған өзімді бойдақпын деп таныстырғам. Өйткені ол бастапқы келісімде күндіз-түні керек ететіндіктен отбасын құрмаған жігіттер керек деген. Онысы менің еркектік қасиетімді қажетсінгендіктен емес. Бар болғаны шопырлық қызыметіме қашанда дайын болуым керектігінен туындаса керек. Сол себепті де мен өтірік айтуға мәжбүр болғанмын.

Күйеуі шекара аймағындағы басқа қалада кеден қызыметінде. Айына екі-үш мәрте келеді де бірер күндей болып қайта кетеді. Бір қызығы ол келген сайын мен таң-тамаша боламын. Жұбайлық ғұмыр кешіп жатқан бұл екеуінің көрісуі, қоштасуы маған бүртүрлі суық көрінді. Ерлі-зайыпты адамдардан көрі, туысқан адамдар сияқты қатынасады екен. Бір-біріне деген алып ұшқан махаббатты былай қойғанда, азды-көпті мейірімді де байқамадым. Ықылассыз қатынас. Тіпті, өзінің кіндігінен жаралған үш қызына да әншейін әкелік парызын өтеу үшін ғана мейірленетінін байқағанмын. Не де болса бұл еркектің ойының мүлде басқа жақта екені белгілі. Олардың жеке тағдырлары мен сезімдерінде не жұмысым бар. Маған тиесілі айлығымды беріп тұрса болғаны, әрқашан адал қызметімді жалғастыра бермекпін. Кім қалай өмір сүргісі келсе де өзі білмей ме.

Мен бұл отбасында тек қана бойжетіп қалған үлкен қызынан қауіптендім. Мектепті бітіруге таяп қалған бұл қыз кейінгі уақыттарда небір қылықтар шығаратын болған. Өзі сынды байшыкештердің ұл-қыздары жиналатын үлкен түнгі клубтарға алып барып, соның сауық сайраны аяқталғанға дейін сыртта күтіп отыратынмын. Көбіне таңға жуық шығатын. Күнбе-күн тасып жүргендіктен біз бір-бірімізге жақындап кеттік. Бір күні «құпиямды сақтайтындығыңызға сенемін» деп маған да ақша төлеп, алып ғимараттың ішіндегі сайтансарайға кіргізген.

Сайтансарайдың сауық залы қап-қараңғы. Тек қызылды-жасылды ойнақы сәулелердің жарығы арқылы ғана жаныңдағы адамдармен қатынасып, тіршілігіңді жасайсың. Барынша даңғырлата қойылған музыка үнінен басқа ештеңені естіп қарық қылмайсың. Қасыңдағыларға әлдене айтуың керек болса міндетті түрде айқайлап айтасың. Мағынасыз әуенге аласұра билеген жастардың қимылдары өздеріне жарасып тұрады. Бір дастархан басында отырған жастар өретүрегеліп барлығы бірдей жындары шыққанша билеп, екі-үш биден кейін бір кісідей өз орындарына жайғасады. Орындарына отыра қалып алдарындағы қымбат ішімдіктерден тартып-тартып жібереді де қайта тұрады.

Біруақытта Дина менің қасыма келіп:

–Сізге қызықсыз болып кеткен жоқ па. Рөлде жүріп ішуге болмайды ғой, мынадан көріңіз,- деп алдыма бір тал шылым тастады да:–мен қазір келемін,-деп құлағына сырға таққан жігітпен үстіңгі қабатқа көтеріліп кетті. Темекі өзімде де бар емес пе, бұны неге маған беріп жүр деп ойлап қоям іштей. Сөйтсем ол кәдімгі есірткі болып шықты. Бәсе бұл қыз кей кездері есінен адасып, жынды адамша сандырақтап жүруші еді, шегетін бәле екен ғой деген ой келді. Осынша жасқа келіп, әртүрлі қызықтар туралы естіп жүрсек те, дәл осыны, оның ішінде тірі есірткі шегетін адамды бірінші рет көруім еді. Кәдімгідей қорқып қалдым.

Бірақ қой деп айтатындай мен оның ақылшысы емеспін. Және менің ақылымды керек етіп тұрған ол да жоқ. Тыңдамасы тағы белгілі. «Ақылды болсаң неге кедейсің?» деген америкалық мақалын айтып шыға келер тағы да. Жәйіма жүрейін деп шештім. Күл болмасаң бүл бол деп қоя салайын десем, Балқия мені қызына әдейі бақылап жүрсін деп қосып жіберіп жүр емес пе. Шешесіне ескертейін десем, қызының алдында «тоқылдақ» болып қаламын ба деп қорқамын. Ал үш қыздың бірінің қабағы қырын кетсе болғаны машинаны табыстап беріп, үйіңе тайып тұруыңа тура келеді. Осы қыздардың көңілін тапқандықтан жүрмін емеспін бе бір жағы.

Осындай екіұшты ойлармен әрі-сәрі болып жүргенде бұл әңгімені Динаның өзі бастады. Шайтантойы аяқталып, сайтансарайдан қайтып келе жатқан бір жолы ол маған:

- Сіз маған таң қалып жүрсіз бе?-деді.

- Иә, бастапқыда бұндай өнерің жоқ еді,-дедім.

- Рас. Солай болған. Ал кейіннен неге бұлай болып жүр деп ойлайсыз?

- Мектеп бітіретін уақыттарың жақындап қалды. Бірге оқыған достар бірге жүріп қалғыларың келетін шығар.

- Жоқ.

- Енді не?

- Білмей-ақ қойыңыз. Бұған папа мен мама кінәлі...

Осы әңгімеден кейін папасы мен мамасының не кінәсі бар екен деген оймен көп уақыт бас қатырдым. Әкесінің бар кінәсі не ішем, не жейім дегізбей аста-төк ақшаны есепсіз ағызғанында шығар. Шешесінің кінәсі бетімен жібергенінде болар. Жоқ, олай емес екен. Мәселенің мәнісі мен ойлағаннан тым тереңде екен. Оны Балқия екеуміздің жеке өткізген түнімізде бірақ білдім.

Күндегідей кешкілік машинаны гаражға қойып, өзімнің бөлмеме қарай кетіп бара жатыр едім, Балқия мені үйіне шақырды. Бұл күні үш қызды да қала сыртындағы Балқияның шешесінің үйіне апарып салғанбыз. Жуынып, шайынып келіп отырдым. Кішігірім дастархан жасаулы тұр екен. Балқия аздап ішсе керек, жүзі бал-бұл жанып, алаулап тұр. Қолында менің резюмем.

- Мына жерде ішімдік туралы жазылмаған екен. Ішетін бе едің?-деді.

- Ішемін,-дедім.

- Не ішесің? Арақ па, коньяк па, виски ма?-деді, үстел үстіндегі самсаған шишаларға қарап.

- Коньяк дұрыс қой. Бірақ ертең машина айдасам қиындау болып жүрмесе.

- Ертең ешқайда шықпайсың. Шыққан күннің өзінде түк етпейді. Саған баяғыда-ақ ескертпеп пе едім. Жантаевтың келінін тасып жүрмін десең саған ешбір жол полициясы тиіспейді деп.

- Онда коньяк ішейін.

- Жоқ, екеуміз де виски ішейік.

Қожайын не десе сол болады. Екеуміз де виски іштік. Балиқия қанша ішкісі келсе, сонша іштік. Түннің бір уағында ол да қызды, мен де қыздым. Мен өзімнің масайып бара жатқанымды сездім. Мәртебелі ханым бір күледі, бір жылайды. Мен ол туралы мүлде қате пікірде жүр екенмін. Ол мен ойлағаннан әлдеқайда терең екен. Ішіме жел біткендікі ме, кім білсін, мен тым-тым еркінсіп бара жаттым. Оған сұрақ қойған немді алған десеңші.

- Осы сізден бірнәрсе сұрасам бола ма?

- Сұра.

- Сіздің көзіңізде мұң бар сияқты маған.

- Ха-ха-ха. Ақын емессің бе?

- Құдай сақтасын. Тек жаныңыздың түбінде жара бар сияқты.

- Қасіретімді көзіңмен көріп жүрсің ғой.

- Ол не қасірет? Бақыттысыздар ғой.

- Егер байлық бақыт болса, онда біз осы мемлекеттегі он бесінші, не болмаса жиырмасыншы орындағы бақытты адамдар шығармыз. Кіммен көрші тұрып жатқанымызды білесің ғой. Бірақ, олай емес қой. Өзің ойлашы мынау не өмір? Анау камераны көрдің бе?

- ...

- Қорықпа ол бүгінше істемейді. Сол камера арқылы ағаң ано-о-у жақта жатып алып мені бақылап жүреді.

- Сонда сізге сенбей ме? Сіз де камера арқылы қадағалап отырасыз ба?

- Сенбейді. Жоқ мен оны бақыламаймын. Өйткені оның ол жақта тағы бір әйелі бар.

- Басқа әйелі болса сізді неге бақылайды.

- Мен де оның әйелімін ғой. Жоқ мен оның мына көп дүниесінің бірімін. Ал ол өз меншігіне біреудің қол сұққанын қаламайды.

- Бәсе, мен алғаш көргенде-ақ байқағанмын. Бір-бірлеріңізге ықылассыз екендеріңізді. Сіз өзіңіз рұқсат еттіңіз бе, екінші әйел алуға.

- Ол ұрпақсыз қалғысы келген жоқ. Ұл бала керек деген желеумен тоқал алды.

- Сондықтан рұқсат еткен екенсіз ғой?

- Ол ешқашан менен рұқсат сұраған емес. Бірақ сұрап жатса менде қарсылық көрсетер ой да жоқ. Себебі ол қашанда өзі ойға алған істі істеп үйренген.

Өзімнің нәзікжандылығымнан ба, әлде ішкен вискидің буы ма, өзін сыртынан қарап не деген бақытты жан деп тамсанатын әйелге деген әлдебір аяушылық сезімі оянып, тіпті қолын алақаныма салып, аялай бастадым. Қолдары жұп-жұмсақ, нәзік. Менің әйелімнің бақшаның шөбін жұлып, күл шығарып, от жағатын қап-қара қолындай емес. Әрине, бұл күн сайын сұлулық салонына барады, бір күн тырнағын алдырса, екінші күні бетін әрлетеді. Тіпті, шашын таратуға да салонға барады. Өзімнің қап-қара әйелім көз алдыма келді. Ол байғұс күні бойы шиеттей екі баланың кірін жуып, одан қалса тамағымен алысады да жүреді. Ол салонға барып шаш таратпақ түгілі, орамалының астындағы шашы аптасына бір рет, моншаға барғанда ғана таралады. Ал тырнақтары осынша жұмысты істеп жүргенде өздері-ақ түсіп қалатын шығар. Бірақ ол да моншадан келсе, қолдары да, денесі де мына қатындыкінен әлдеқайда жұмсақ да әдемі. Кейде сондай кездерде құдай қосқан жарымды еркелетіп тұрып, «Осы сен моншаға жиі барып тұршы, сен моншадан келгенде басқа біреудің әйелін құшақтағандай рахаттанамын» деп қалжыңдайтыным бар-ды.

Мастықтың әсерімен сол моншадан келген әйелімді көргендей тіпті еркінсіп барады екенмін. Есіме пәтерақы мен төлейтін уақыты жақындаған кредит түскенде, «жеп отырған нанымнан айырылармын» деген ой келіп, бойымды жиып алуға тырыстым. Мұны байқаған Балқия да бойын түзеп, орнынан тұрып кетті:

- Кешір, мені теріс түсініп қалма. Тек... мен... адам шаршайды екен... Бәрінен... Ал сен... Саған ақша төлейтін адам болғандықтан ғана қасымда отырған шығарсың.

- О не дегеніңіз? Осы уақыт ішінде дос адамдардай болып кеттік десек те болады ғой.

- Ақша жүрген жерде сенім аз болады ғой. Көбейген сайын одан ары азая түседі. Мен де солай. Адамдарға сенуден қалдым. Сенің бұл сөзіңе де сеніп тұрғаным шамалы. Бірақ сені досымдай көріп кеткенім рас. Мен әбден шаршадым. Мынау мазасыз өмір, мағынасыз кештерден. Бәрін тастап, айдалаға безіп кетуге де дәрмен жоқ. Осы ақша жайлаған, ақша билік құрған, одан қалса өзінің ғана жазылмаған заңдары бар қоғамда өмір сүруден соншалықты жалықтым. Тек алғашқы мақсатым ана болу болғандықтан ғана осының бәріне төзіп жүрген жайым бар. Еркек үшін қыз баланың бағасы жоқ болса да, анаға ішінен шыққанның бәрі бірдей ғой. Әкесіне керек болмай қалған оларды мен жылатсам не болмақ? Солар үшін ғана... Әйтпесе, анау джакузиге жылы су құйып, тамырымды кесіп жіберіп, рахаттанып өлер едім.

Балқия басын ұстап, хан тағындай креслоға отыра кетті де, еңкілдеп жылай бастады. Қағанағы қарқ мына әйел тұрмақ, бүгінгі асын ертеңге әрең жалғап отыратын менің әйелім ара-тұра өміріне кейісе: «аштан қырылып, көштен қалып жатқан жоқпыз, көзіңе жас алма. Көрсетпе маған көзіңнің жасын» деп қопаңдайтыным бекер екен ғой деп мен тұрмын. Өзім әрең жүрсем де, иығы селкілдеп отырған мына бір нәзік те сұлу әйелді аяп кеттім.

Оны не деп жұбатарымды білмей, қасына барып басынан сипадым.

- Қой, енді, жылама, - дедім, қалай сенге көшкенімді өзім білмей. – Сен осынша байлықтың ішінде отырып жылайсың. Мені көріп тәубаға келерсің. Мен саған шынымды айтайын. Мен отбасылы адаммын, екі балам бар.

Балқия селк ете түсті. Оның бұл «реакциясы» мені де селк еткізгенімен, ақыры бастаған соң, «жұмыстан шықсам шығып кетейін, мына былықтың арасында жүргенше» деген бір ой келді де, әңгімемді жалғай бердім.

- Соларды бағу үшін саған жалданып, жалға алған жаман времянканың ақшасын төлей алмай, одан қалса кредит етектен тартып күн көріп жүрміз. Қазір мен сенімен бірге 20 мың теңгелік вискиді бөліп ішіп отырмын. Ал менің отбасым бұл 20 мыңға бір ай бойы нан жейтін еді. Сенің мына шопырға бола салдырып қойған үйіңнен жүз есе жаман үйшікте қазір екі балам мен әйелім жатыр. Солай бола тұра, менде ешқашан өзіме өзім қол жұмсасам деген ой болған емес. Әйел ретінде бақыт таппасаң, ана ретінде бақытты болу жолдарын қарастыр. Бірақ ешқашан үмітіңді үзбе. Қыз бала деген ата-ананың қолғанаты, өрісі. Қартайғанда қанатымен су сепкен қарлығаштай, көмек қолын созудан шаршамайтын солар болады. Сенің күйеуіңді білмеймін, маған ұлымнан көрі қызым жақын. Мен қызымды бес ұлға айырбастай алмас едім.

- Ана ретінде дейсің бе? Ол да кеш. Өз балалары ақылды болып өскен ана ғана бақытты шығар. Бірақ менің қыздарым үмітімді ақтайтын қыздар болып өседі дегенге ендігі жерде сене алмаймын. Бұл туралы әу баста ойлану керек еді. Енді бәрі кеш. Олар өзім жек көретін осы қоғамның адамдарына айналып үлгерді. Келіні мен баласы айырылысып кетіпті деген атақтан ғана қорыққан атам мен енем, мені ұнатпайтындары анық бола тұра, айырылысуға жол бермеді. Олар тек осы ортаның заңымен ғана жүріп үйренген. Ондай жағдайда осы атақты да бай отбасының «репутациясы» бұзылатын еді. Әкесінің «маған ұл керек, сондықтан да сенің рұқсатыңсыз-ақ екінші әйел алдым » деген сөзін естіп қалған Дина қазір мүлде өзгеріп кетті. Бірде «Қызым, саған не болды, әлдене ойлап жүрсің бе?» десем, «Мама, мы же ведь нежеланные дети, так ведь?» деп қарап тұр. Бұрында бауырмал емес еді, қазір тіпті тасбауыр. Шешесі мен қызы болып бір сырласып отырмаймыз. Үйдегі салқындық тіпті бесіктен белі шықпаған екі кішкене қызыма да әсер етті. Олардың бар ойлары компьютер. Мен тіпті кейде осылардың өзі де компьютер адамға айналып кеткен бе деп қорқамын. Енді қайтсін, әкесі мен шешесі бір-бірін бауырына басып еркелете алмаған үйдің балалары қандай болмақ?

Біраз нәрсеге қанық болдым. Оның ұйқысы келе бастады. Тіпті «неге отбасылы екеніңді жасырдың» деп сұрамады да. Бәріне тойған кейіппен жібек халатын көлбеңдетіп бөлмесіне кетіп қалды. Не істерімді білмей мен қалдым. Бұнысы артымнан кел дегені ме, әлде кет дегені ме? Тіл қатпастан шығып кетсем, «мынау қандай еркек өзі» дей ме деп қоям. Не де болса кірейін деп шештім.

- Кешіріңіз, мен кете берейін бе? – дедім әлдеқалай қайтадан сізге көшіп. Үн жоқ. Қарасам алып төсекке көлденең жатып ұйықтап қалыпты.

Мына әңгімеміздің осылай аяқтала салғанына іштей қуанып, сыртқа шығып бара жатыр ем, Балқияның ұялы телефоны шырылдап қоя берді. Бұл түнгі сағат төрттер шамасы болып қалған кез еді. Осындай уақта бұл кім болды екен деген ой келіп, барып көрмек болдым. Телефонға жақындап қарасам, «Дина» деп жазылып тұр екен. Қайтадан Балқияның бөлмесіне кіріп, «Балқия, тұрыңыз, қызыңыз хабарласып жатыр» деп жұлқылай бастадым. Балқия былқ етер емес.

Бірдеңе болғанын ішім сезді. Егер әжесінен сұранып шығып, бір жаққа барса, шопыр керек болса, маған хабарласса керек еді. Тұтқаны алдым. «Алло, алло» деп жандалбасалаған бір ер адамның даусы естілді. «Иә» дедім мен де бар күшімді жиып.

- Сәлеметсіз бе?- деді орысшалап.

- Иә, - дедім тағы да.

- Сіз Динаның әкесісіз бе?

- Жоқ, осы үйдің көлік жүргізушісімін. Анасы дем алып жатыр. Айта беріңіз.

- Кешіріңіз, Динаны жедел дәрігерге апару керек болып тұр.

- Не болып қалды.

- Білмеймін. Халі нашар. Тез арада.

- Ол қайда?

- Абай мен Саин көшелерінің қиылысында.

- Осы телефонда болыңыз. Тағы хабарласамын, - деп тұтқаны қойып, Балқияны жұлқылай бастадым. Оянар түрі жоқ. «Қойшы, тиіспеші» деп, қолымды қағып тастап, алаңсыз ұйықтап кете береді.

Шындығында да мынау бір қызық отбасы екен. Бала анау - бесіктен белі шықпастан, түн баласы ұйқы көрмей дала кезіп, не болса соны ермек еткен. Шешенің жатысы болса мынау. Әкесі анау - құдды бір ұлы адам құсап «маған ұрпақ керек» деп өз ұясын өзі талқандап жүрген. Оны ойлағанда тіпті зығырданым қайнады. Құдай-ау, осы небір ұлы адамдар да ұрпақсыз-ақ өмірден өтіп кетті ғой. Оның қасында дөңкиіп алып, ақша санағаннан басқаны білмейтін бұған не жоқ. Тіпті сол ұрпағының ертең кім боларын қайдан біледі екен. Әй, ол да алысқа барып жарытпас. Әрі кетсе тағы бір фирма ашылып, иә болмаса кедендік бақылау қызметінде істейтін бір жемқор дүниеге келер. Орыстар айтады «Алма алма ағашынан алысқа түспейді» деп. Сол айтпақшы мынадай алма ағашы қай бір жетіскен алма берер дейсің. Абайдай ұлым болсын десең, алдымен Құнанбайдай болу керек емес пе?

Осылай ойша Динаның әкесін біраз жерге апарып тастадым да, шешесін жұлқылай бердім. Әйтеуір оятып алып, болған жайды әрең деп жатып түсіндірдім.

- Қойшы, бағана өзің апарып салып едің ғой? – дейді аң-таң болып Балқия. Әлі ұйқысы да ашылмаған, мастығы да тарамаған. Әйтеуір аз-маз өз-өзіне келген болды. Өзім де Балқияның ар жақ, бер жағы болып тұрмын. Сонымен жаңағы хабарласқан адамға қайта телефон соғып, айтқан мекен-жай бойынша Динаны іздеп бардық. Сөйтсек, Дина ес-түссіз жатыр. Жанында әлем-жәлем киінген өзі тұстас жап-жас балалар. Әйтеуір мән-жайдан ұққанымыз – бағана қала сыртына апарып тастаған жерден барып достары алып кеткен екен. Баяғы түнгі клуб. Енді жеңіл есірткіні қойып, кокоин иіскеп көрмек болған да, «передозировка» алған.

Балқия екеуміз де есімізді жиып алдық қой деймін, ол зар жылап кетті. «Енді қайттім? Не істеймін? Қайда барамын? Елге қарабет болатын болдым» деп азар да безер.

Осы кезде, ара-тұра шаршағаны, әйелдік бақытты аңсағаны болмаса, Балқияның да мана өзі жамандаған қоғамның белді мүшесі екеніне көзім жетті. Алдында ес-түссіз жатқан бала. Ол болса қызын масқара боламын деген желеумен жедел жәрдем ауруханасына апарудан бас тартып отыр. Сонымен қойшы, біреуден тәулік бойы жұмыс істейтін нарколог-дәрігердің мекен-жайын тауып, соған алып бардық. Мұнда да қызық көп екен. «Ломкамен» келіп отырғандардың бәрі бетін көлегейлегісі, бөгде жұртқа көрінбегісі келеді. Бірақ осылардың барлығы да бай отбасынан шыққаны көрер көзге көрініп-ақ тұр. Кедей байқұстың баласын құдай мұндайға ұрындырмасын де. Ұрынды екен – болды, далада қалады. Өйткені мынадай таңға істейтін дәрігердің есігін қағу үшін ғана төлеген ақшаның өзі мендей кедейдің басын айналдырады.

Сонымен, Динаның есін жиғызып үйге алып келгенде сағат күндізгі ондар шамасы болды. «Кешке дейін дем ал»,- деп бастығым Балқия кетті. Ол да әбден шаршады. Қызын үйден келіп қарайтын арнайы дәрігер де ұялы телефонның көмегімен шешілді.

Мен орныма келіп қисайдым. Мен де мына байлардың осы тірлігінен жалығып кеттім. Шіркін, қазір балаларымның қасында, теледидарды қосып тастап, сықырлауық диванда жаман қатынымның шайын сораптап жатар ма едім? Ойым үйге қарай ойысса, жайбарақат күй кешемін де, Дина жайлы, оның әкесі мен Балқия жайлы ойлай бастасам санам санға бөлінеді. Әсіресе мына Динаны айтам. Мектеп бітірместен жатып, қыз бала мынадайға барып отыр, ертеңгі күні не болар-ау? Әлгі «керемет» әкесі алдымен осы қолында бар ұрпағының сапасын жақсартып алса болмас па еді?

Ертеңіне баяғы тірлік қайта басталды. Тек Балқия менен қашқақтайтын сияқты. Дина үшін ұяла ма, болмаса өз қылықтары қынжылта ма, әйтеуір, мен жаққа көп көз де салмайды. Тек жұмыс бабын ғана айтады, яғни тапсырмаларын беріп, үйіне кіріп кетеді. Не үшін бұлай істеп жүргеніне түрлі болжам жасап мен жүрмін. «Менің үйленген еркек болып шыққаныма ренжи ме екен, әлде» деген дәме де жоқ емес. Екі-үш күннен соң, күтпеген жерден Балқия шақырды. Тағы да. Үйіне. Бардым. Өткенде екеуміз шарап ішкен холлдағы тағында отыр екен.

- Бүгін күйеуім келеді, - деді ол мұңайып.

«Не үшін?» дей жаздадым да, тілімді тістедім. Олардың бөлек адамдар сияқты күн кешетініне мен үйреніп қалған сияқтымын. Оның әйелімен де, балаларымен де суық араласатыны сонша, мен үшін оған бұл үйде орын жоқтай көрінеді. Шынында да, не үшін келіп, не үшін кетеді екен сол. Әйтеуір жұртқа көз қылып сүрген өмірдің не қажеті бар?

- Сені жұмыстан шығарады, - деді біраз үнсіздіктен соң.

- Не үшін? Отбасым болғандықтан ба?

- Жоқ, өткенде ана камера істеп тұрыпты. Арамызда бәлендей ештеңе болмағанын да біледі. Соған қарамастан сені жұмыста қалдырғысы келмейді. Мен оған бәрін айтып түсіндірмек болдым. Бірақ оның алдында үлкен кінәм бар. Дина... Ол біздің отбасымыздың атына кір келтірді. Күйеуімнің алдында менің абыройымды төкті. Сондықтан одан сені қалдыруын өтіне алмаймын. Кешір. Бәріне мен кінәлімін. Қаласаң, сендерге ақшалай көмектесіп тұрайын?

- Жо-жоқ, о не дегеніңіз? Басқа бірдеме табармын. Сізге рахмет, - дедім, шын пейілмен. Себебі, кейінгі кездері осы үйдің ауасының өзі мені қылқындырып тұратындай болып жүр еді. Кетем деуге негіз жоқ. Әйеліме айтып баратын да сылтау жоқ болатын. Енді міне, құдай өзі жөнін келтіріп тұр. Күйеуі де Балқиямен арамызда ешнәрсе болмағанын біледі екен. Ең бастысы сол емес пе?

- Күйеуіңізбен кездесуге міндетті емес шығармын?

- Кездеспей-ақ қойсаң да болар еді, бірақ ол сенің кеткеніңді өз көзімен көргісі келеді.

- Қызық екен. Не үшін? Қазір тағы да камерамен бақылап отырған болар? Мен оған камераға қарап, «қош болыңыз» деп қоштаса салсам болмай ма? – дедім ызаланып.

- Жоқ, ол жолда келе жатыр. Ертең жетеді.

Ертесіне күйеуі келді қорбиып. Осы бәленің түрі о баста ұнамап еді, қазір тіпті ұсқынсыз көрініп кетті. Түстен кейін мені өзіне шақырып, машинасының жан-жағын айналдыра қарап шықты да:

- Боссың, - деді. Мен басымды изедім.

- Не үшін екенін білетін боларсың? - Тағы да басымды изедім. Қалтасынан бір бума ақша алып ұсынды. Бұл жолы басымды шайқадым. «Алмаймын» дегенім. Өзіме тиесілі жалақымды алып қойғанмын. Бүлінгеннен бүлдіргі алып нем бар?

- Өзің біл, - деді де бұрылып жүре берді. Мына арамтамақтың адамды зат ретінде пайдалануға шебер болып алғанын қарашы! Және қорлап кету де қолынан жақсы келеді екен.

Ілби басып аялдамаға қарай жүрдім. Біздің үйге баратын автобусқа отырысымен көңілім жадырап жүре берді. Мені үйде күтіп отыр! Сағына күтіп отыр! Және мен де сағынып келе жатырмын! Бұл жағынан алып қарағанда мен манағы ұрпақ жалғастырғыш божбан қарадан әлдеқайда бақытты емеспін бе?

Кредит пе? Кредиттің де, пәтерақының да бір жөні болар. Ең бастысы әйелім екеуміз балаларымызға дұрыс тәрбие беруіміз керек екен. Қалғанын көре жатармыз.





Қамқоршы





/Эссе/





Әдебиеттегi орнын айтпаған күннiң өзiнде адамдығы мен азаматтығы қазақтың әр баласына үлгi боларлық, қызыметтегi қаталдығы мен талапшылдығы аңызға айналған, журналистикаға аяқ басқан жастар үшiн өзiнше бiр мектеп бола бiлген аяулы аға Баққожаның дүниеден озғанына да бiраз уақыт өттi. Сағынуға тұрарлық және сол сезiмiмiзге лайық тұлғаның шығармашылығы жайындағы бағаны сыншылар мен әдебиет зерттеушi ғалымдар, қала бердi қарапайым оқырмандар бередi. Ал, мен ол кiсiнiң адамдық болмысы жайында аз ғана баян қылғым келедi. Осы бiр мысал арқылы өзгеше жаратылған ерекше болмысты биiк тұлғаның бiр қыры аз да болса ашылар деген үмiт жоқ емес.





***

Бала күнгi арманның жетегiмен босағасын аттаған университеттi жұрналшы мамандығы бойынша шешемнiң һәм өзiмнiң арқамда аяқтап, әне-мiне дипломымды қолыма аламын деп жүрген кезiм едi. Арман – асқақ, мақсат – айқын, жiгер – мол. Бәрiнен үмiт басым.

Кешкi жаңалықтарды қарап жатыр едiм, телефон безек қақты.

- Алло.

- Әлөу. Саламатсыздар ма. Бұл Бейбiттiң шаңырағы ма екен?

- Иә. Мен тыңдап тұрмын.

- Бейбiт, мен Баққожа деген ағаңмын.

- Иә, Бәке не шаруа?

- Бiзде бiр орын бар. Соған жақсы бiр жiгiт iздеп жүр едiм. Үлкен ағаларың сенi айтып, телефоныңды берген. Бiзге келуге қалай қарайсың?

- Оу, айналайын Бәкесi-ау, менiң Алматыда жүргенiме бес жыл болды. Бұлай жарылқайтының бар, неге ертерек хабарласпадың? Әлдеқашан бiрге қызыметтес болып жүрер едiк қой. Сонымен бiрiншi орынбасарыңыз боламын ба?

- Айналайын, өзiң қалай-қалай сөйлейсiң. Алдымен кел. Жазғандарыңды көрейiн. Сенi мен танымаймын да ғой.

Бiздiң өмiрдегi ең алғашқы тiлдесуiмiз осылай басталды. Менiң аты мен азаматтығы бар үлкен адамның алдында бұлай сөйлемесiм анық. Ал, ендi бұлай кеуiп пiсуiмнiң себебi де жоқ емес…

Бiз курстас достар бiр-бiрiмiздi телефон арқылы ақымақ қылатынбыз. Осындай үлкен кiсiлердiң атынан сөйлеп, жұмыс iздеп жүрген болашақ журналистерге қамқор болатынбыз. Өзiм де Нұрлан деген курстасыма Сұлтан Қалиұлы деген ағасы болып, „Ұлан“ газетiне қызыметке шақырып, әуреге салғаным бар едi. Аяулы Баққожа ағаның мына қамқорлығын мен де сол кезектi ойынның бiрi екен деп, образға кiрiп алып сөйлесiп отыр едiм. Ойыннан жалығып кеттiм де; - Болды-ей жетедi. Ойынды доғар. Ермек сенсiң бе. Жоқ Әдiлсiң ба? – дедiм.

- Бәсе, мына бала қалай сөйлейдi деп тiксiнiп тұрсам, сен сенбей отыр екенсiң ғой.

- Сенген жоқпын. Сенбеймiн да. Ешқандай бастық көрген жоқпын маған жұмысқа кел деген. Баққожа менi танымайды да. Жетер болды,-деп трубканы тастай салдым.

Артынша телефон тағы шырылдады. Алып едiм жаңағы дауыс.

– Айналайын сенiмен ойнап тұратын уақытым жоқ. Сенбесең ертең Әйтеке би 28-ге кел. Қайырбеков көшесiнiң қиылысы,-дедi де трубканы қоя салды.

Сенер сенбесiмдi бiлмей мен қалдым. Сол екiұдай сезiммен таңды атырдым. Не де болса бiле салайыншы деп айтылған мекен-жайға бардым. Егер шынымен бұл „Парасат“ журналының редакциясы болса онда керi қарай қайтпақпын. Кешегi әңгiменiң иесi ағамыз болса, онда ұят болатын-ақ едi. Кiрдiм. Хатшы қыздан сұрап, бiлiп кешегi әңгiменiң рас екендiгiне көз жеткiздiм. Ендi қаша жөнелуден басқа амал жоқ. Керi бұрыла бергенiм сол едi, алпамсадай ағамыз алдымда тұр екен.

– Жүр, кабинетке кiрейiк,-дедi.

Кiрдiк. Отырдық.

- Қалың қалай?

- Жақсы.

- Боксерсың ба не?

- Жоқ.

- Мұрның сынық қой.

- Жабайы төбелестiң кесiрi.

- Жақсы төбелесесiң бе?

- Мақтанарлықтай емес. Кейде олар, кейде мен.

- Көбiнде олар жеңедi ғой, солай ма? Жәрайды. Темекi тартасың ба?

- Жоқ.

- Араққа қалайсың?

- Iшпеймiн.

- Онда қайтiп ақын боласың?

- …

- Әкел жазғандарыңды көрейiк.

- Әкелген жоқпын.

- Неге? Мен сенi ендi бетiңе қарап аламын ба жұмысқа.

- Мен жұмысқа тұрайын деп келген жоқпын. Түндегi әңгiме рас па, өтiрiк пе, соны анықтағалы келдiм.

- Ендi сендiң бе?

- Сендiм.

- Онда ана қағазды ал да, өтiнiш жаз.

- Орынбасарлыққа жазайын ба?

- Жоқ. Бөлiм редакторы деп жаз.

Жаздым. Кабинетiмдi көрсетiп бердi. Зәкiр Асабаевпен бiрге отыратын болдым. Ендi кетейiн десем, хатшы қыз Мархабат ешқайда кетпе деп ескерттi. Маған приказ шыққан. Демек дәл осы сәттен бастап менiң бiр минут та ешқайда кетпеуiм керек. Мiне, осы алғашқы сағаттан басталған темiрдей тәртiп мен сол қызыметтен кеткенге дейiн бiр өзгерген жоқ. Сол жерге қызыметке тұрған адамдардың бет жүзiне қарап, «срогын» белгiлеп беретiн Әшiрбек аға маған: - Жас бала екенсiң, бiр жылдан аспайсың,-дедi. Досының мiнезiн бiледi ғой. Мен тоғыз айға шыдадым. Сол тоғыз ай мен үшiн үлкен мектеп болды. Кейiн ойлап қарасам сол мектепте тоғыз жыл iстесем, онда кереметтей маман болатын едiм.

Берген тапсырмасын орындап, жазған мақаламды алдына алып барғанда асықпай қарап шығатын да еш жерiн сызбастан өзiме қайырып беретiн. - Мынау аудандық газетке лайық мақала. Журналға жарамайды. Асықпа,-дейтiн. Ең құрымаса бiр-екi жерiн сызып берсе ол кiсiнiң ненi талап етiп отырғанын бiлесiң ғой. Өйтпейдi. Амал жоқ қайта жазып апарамын. Тағы да еш жерiн түземестен қайырып бередi. „Жарамайды. Облыстық газеттiң деңгейiнде ғана“. Осылай бiр мақаланы екi рет үш рет жаздырып барып қана басуға қол қоятын. Және бiр қызық жерi таңғысын жұмысқа келгенде құшақтап амандасады. Бұнысы ендi бөтен иiстiң бар-жоғын тексеруi едi. Содан кейiн берiлген тапсырмаларды тексерiп алады да артынша жеке басыма қатысты сұрақтарды жаудырады келiп. Кейде кабинетiне шақырып алып иығына массаж жасататын әдетi бар. Сондай бiр массаж үстiндегi әңгiменiң бiр үзiгi мынау.

- Мына костюмiңдi қаншаға алдың?

- Он төрт мың ғой аға.

- М-м-м… Он төрт мыңға костюм алсаң сенiң жағдайың жаман емес қой. Бұл жерден қанша алып жүрсiң?

- Қаламақыны қосқанда отыз мыңның ар жақ-бер жағы.

- Сен жақсылап жаз. Қаламақыны көп ал. Мен айлығыңа тағы бес мың қосып берейiн. Сөйтiп сен елу мың ал. Сенiң осы қызың бар ма?

- Бар.

- Қай жердiкi?

- Өзiмiздiң ауылдiкi.

- Әке-шешесi не iстейтiн адамдар.

- Әкесi лесник. Шешесi үй шаруасында.

- Өзi ше.

- Тарихшы болмақ.

- Асықпа. Әйел таңдауда асықпау керек.

Қайран Баққожа аға. Таудай денесiмен, өр мiнезiмен адамның мысын басып тұратын едi-ау. Кей-кейде өзi көңiлденiп дастархан жасатып, бәрiмiздi арқа-жарқа қылатын. «Мынау өзi бiр қымбат коньяк. Осыны iшiңдер. Анау күнi бiр жiгiт берiп кеткен» деп ашқызып, кезек-кезек тiлек айтқызатын. Бiздiң сол тiлегiмiздi ұйып тыңдап отыратын. Бiзге әзiлдеп тиiсетiн де, соған балаша мәз болатын. Ол кiсiнi мен қамқоршы деп атағым келедi. Сол кезде көрдiм ол кiсiнiң адам баласынан қамқорлығын аяп қалмайтындығын.

Жиырмадан жаңа асқан жас жiгiт бiр орнында тұрушы ма едi. Көбiнде орнымнан табылмай қаламын. Кiре салысымен бiрiншi: «Бала қайда?» деп сұрайтын. Ақылдан көрi сезiмнiң ырқына көп берiлетiн, жалыны жүрек шарпыған жиырма мен суық ақыл мен сабырды серiк еткен кемелiне келген елу бес жарасым таппады. Соңғы уақыттарда кiнәм көбейiп, кешiрiм сұрай беруден де жалығып кезектi бiр айқай үстiнде өтiнiшiмдi жаздым. Шындығын айтсам өзiм азамат басын ардақ тұтқан ағаның алдында тым төмендеудi жөн көрмедiм. Ең құрмаса жақсы ит құрлы болайын деген шешiмiм едi.

Өтiнiшке қарап отырып одан әрi ашуланды. Қорқытты.

- Сен мына жерден кетсең жұмыс таппай қаңғып кетесiң,-дедi.

- Табамын,-дедiм.

- Қайда барасың?

- «Алматы ақшамына». Ерғали аға жұмысқа аламын,-дедi.

- Ол асығыс шығатын газет. Ол жерде таза журналистер iстеу керек. Жазушы, ақын боламын деген адамға қол емес. Жазуыңды құртасың.

- Мейлi.

- Бар онда. Мен саған ұрыспасам ағалығым қайсы? Мен саған бастықпын ғой. Қатты болсам шынықсын дедiм. Жүр өзiңе жақсы болса көптiң бiрi болып.

Аяулы Баққожа ағаның мектебiнен мен осылай кеттiм. Соншалықты өзектi өртер өкiнiшiм де жоқ. Тек, жанымды қинайтыны өзiме соншалық қамқор болған ағаның адамдығын аттап кеткендей болғандығым ғана. Кейiннен кездесiп жүрдiк. Салқын амандасатын.

Жетiншi қаңтар күнi бiр бауырымның әйелiн көлiгiммен перзентханаға алып бардым. Сүйiншi сұрарлық жақсы хабар күтiп отырғанмын. Дәл сол сәтте Қазақ радиосы жаманат хабарды жеткiздi. Тастай қатты, мақтадай жұмсақ мiнезiмен бiрде шiк, бiрде бүк түсiп жататын, көңiлi түссе көл болатын, көңiлi түспесе шөл болатын, қазанда ерiген мұз сынды бiр жағы жылы, бiр жағы суық Баққожа аға дүниеден өтiптi. Жаныңыз жәннатта болсын.





Көбелек





Кең жайлау. Мұлгiген тыныштық. Дәл мынадай мұңлы ұнсiздiк кез-келген адамды зерiктiрiп жiбередi. Бұкiл жер бетiнде жалғыз сен ғана сияқтысың. Кұллi әлемде сенен басқа қыбыр еткен жан жоқтай жалғызсырайсың. Өмiрiн малға арнаған шопандар ұйренiп алған. Оларға бұдан өзге түктiң де керегi жоқ. Ал, ойын-тойды көрiп қалған адам үшiн қу медиен дала алғашқы күндерде жан тыныштығы үшiн жайлы болғанымен, көп ұзамай түрмеге түскендей күй кештiруi де мүмкiн. Және ол қанында жыланы бар әйел болса тiптi бөлек әңгiме…





***





Көктем өз мiндетiн толығымен өтеп, дүниенi жасартып, жаңартып берiп, жазға орын босатқан мезгiл. Сарғалдақтан ұшып шыққан көбелек, қанаттарын көлбеңдете қағып, келер бiр жердегi қызғалдаққа қонды. Дәл соны аңдып артынан еппен басып келе жатқан бұлдiршiн қыз қолындағы қалпағымен көбелек қонған гұлдi жаба қойды. Көбелектi ұстағысы келiп жұр. Бұл жолы да көбелек ұстатпай ұшып кеттi. Өзiне қауiп төнгесiн қанаттарын ерсiлеу қағып, өз әлiнше биiкке самғап, аулақтау жаққа жөнеп бердi. Бүлдiршiн қыз келесi бiр көбелектiң артынан жүгiре жөнелдi.

Бұл Әйгерiм атты қыз атақты жылқышы Әбдiрдiң дөй қалада әлдеқандай қызметте iстейтiн жалғыз ұлынан көрген тұңғыш немересi едi. Келiнi босана салысымен алданыш болсын деп бауырларына басқан. Содан берi де аттай желiп алты жыл өте шығыпты. Кемпiр мен шалдың тәрбиесi жаман болмады. Кiшкентай бұлдiршiн мейiрiм мен ықыласқа қанып өстi. Қазақ қызына тән жақсы қасиетттердi бойына сiңiрдi. Дүниенiң кеңдiгiн көрдi. „Баяғыда бiр кемпiр мен шал болыпты“ деп басталатын ертегiдей ғұмыр кешiп жатқан. Бiр күнi қала мәдениетi мен тұрмысына мейлiнше бейiмделген келiнi келiп, мектепке баруы керек деген желеумен алып қалаға алды да кеттi. Шүйкедей кемпiр мен шал жандарындай көретiн немерелерiн амалсыздан берiп, дастархан басында екеуден екеу болып қамығып қала берген. Сол кұнi кемпiрдiң көз жасындай болып аспанды торлаған қара бұл нөсерлеттi-ау, бiр.

***



Әйгерiм бұл қалаға бұрын да бiрер рет келген. Ұнаған. Дегенмен ол кездерде азғантай күн болатын да апасымен бiрге қайтып кететiн. Ендi бiржола осы қаланың тұрақты тұрғыны болмақ. Бәрi керемет. Тек апасының бұны шығарып салып тұрғандағы жасқа толы жанары көзiне елестегенде кәдiмгiдей көңiлi босап жұрдi. Бiр қызығы бұл үйдегi өзiнен кейiнгi iнiсi мен сiңiлiсiн туған бауырларындай емес, туыстарындай сезiнетiн. Кей тұндерде кейiн ұлкен қыз болып өскенде апам мен атамның қасына барып тұрамын деп қиялға бататын. Алғаш әрiп танып, сөйлем құрай бастағанда аяулы атасы мен апасына: „Мен сiздердi жақсы көремiн. Сағындым. Кейiн ұлкен тәтi болғанда сiздерге барамын. Бәрiмiз бiрге тұрамыз“ деп хат жазған.

Қала өмiрiне Әйгерiм де жақсы бейiмделдi. Алғашқы кездерде каникул бастала салысымен ауылға тартып отыратын. Кейiн келе тек жаздық демалыстарда ғана ат iзiн салатынды шығарды. Өйткенi бұл қызға да өзiнiң өмiр сүрген ортасы әсер етпей қойған жоқ. Мектепте жүрiп сыныптастарының ығына жығылды. Кейiн келе жоғарғы оқу орнындағы студент достарының да ықпалы болмай қалған жоқ. „Қыздың өзi ұйде едi, қылығы тұзде едi…“

Құс ұйқылы шаһар да жайлау сынды. Неон шамдары жарқыраған клубтар мен тұрлi кафе, барлар құдды бiр жайлаудың гүлдерiндей көздi арбайды. Ал, сол мейрамханалардың бiрiнен шығып, бiрiне кiрiп жұрген жастар сол жайлаудың көбелектерiндей.





***



Әйгерiмнiң бүгiн көңiлi көтерiңкi. Тағы бiр киноға түспек. Бұл жолы басты роль болмаса да, соған жете қабыл үлкен кейiпкердi сомдамақ. Әлдеқандай режиссердiң бүгiнгi күндi суреттейтiн ортаңқол фильмiнде бизнессмен жiгiттiң көңiлдесi болып ойнамақ. Кастингтен өттi. Режиссердiң тапсырмасы бар. Жасандылықтан аулақ болу керек. Роль барынша шынайы шығуы үшiн бизнессмен жiгiттi сомдайтын актер екеуi өмiрде де бiр-бiрiне мейлiнше жақын болуы керек екен. Сол себептi де екеуiнiң бiрер күн бiрге жүрiп тұруларына тура келедi.

Бүгiн де сол жiгiт екеуi шағындау бiр кафеге келiп отырған. Дастархан үстiнде азғантай ас мәзiрi мен фужерлер тұр. Сонымен қатар екеуiнiң алдында екi қағаз жатыр. Актер жiгiт өзiнiң алдындағы қағазға бiр қарап қойып, Әйгерiмдi құшағына қысып, мейiрлене иiскедi. Қыз неге екенiн қайдам, жiгiтке ықылассыз сияқты. Көзiнде мұң бар. Сол мұң бейшара қыздың көңiл түкпiрiнде жатқан қасiретiнiң көлеңкесi сынды. Сәлден кейiн барып басын көтерiп жiгiттiң көзiне тiктеп қарады. Содан кейiн:

- Қашанғы осылай жүремiз?-дедi.

Жiгiтiмiз бұл сұраққа бұған дейiн де әлденеше рет жауап берсе керек, тағы да қайталадың ба дегендей ауыр күрсiндi. Үнсiз. Шылым алып тұтатты да, фужердегi iшiмдiктен бiр ұрттап қойды. Қыз жiгiттiң не деп жауап беретiнiн бiлсе керек, артынша;

- Сен ғой ешнәрсеңдi жоғалтпайсың. Әйелiң бар, балаң бар. Өзiңше бiр шаңырақтың иесiсiң. Ал, мен ше? Мен қашанғы осылай жүре бермекпiн. Менiң де бала сүйiп ана болғым келедi,-дедi.

- Жаным, мен бәрiне де дайынмын. Тек отбасыңмен ажырас дегендi айта көрмешi.

- Сүйем дегенiң қайда? Сүйген адам ешнәрседен бас тартпауы керек емес пе. Бастапқыдағы берген уәдеңнiң өтiрiк болғаны ма? Көпiрден өткеннен кейiн қызыңды ұрайын дегеннiң керi сенiкi де. Қыз кұнiмнiң қызығын көрiп алып, ендi жерiнiп шыға келдiң бе?

- Мен саған былай да көмектесiп тұрамын ғой. Ретiн тауып үйiңнiң де жағдайын шешiп қойдым. Ана болғың келсе босан. Мiндеттi тұрде ұйлену керек емес шығар. Неке махаббаттың ажалы деген бар ғой.

- Е, саған салса солай болып тұр ғой. Маған тек сен керексiң. Болды.

- Кешiр жаным, олай болмайды. Бiлесiң бе, мен осы халге қалай жетiп отырғанымды. Қайынатамның арқасында шықтым емеспiн бе осы шыңға. Егер мен әйелiммен ажырасатын болсам бiр-ақ күнде қаңғып қаламын.

- Керегi жоқ ешнәрсеңнiң. Қаңғысақ бiрге қаңғиық. Қол ұстасып жаңа өмiр бастайық.

- Қаңғып жұрiп көрген бақыт пен махаббаттың қажетi жоқ.

- Бетсiрiңдi ендi ғана шешiп отырсың. Сендей адамда ешқандай махаббат болмайды. Жарайды мен көндiм. Үйiңдi алып бер. Мен сенен туамын. Және балаң өскенге дейiн қарайласып тұрасың. Мен сенiң бiр үйiң боламын.

Осы сөздi айтып болысымен Әйгерiм актер жiгiттiң құшағына тығылы түстi. Жiгiт оны мейiрлене иiскеп, маңдайынан екi мәрте сүйдi. Содан кейiн орнанынан тұрды да:

- Бүгiнше осы да болар,-дедi.

Иә, бұл екеуi режиссердiң қолдарына берген сценарилерi бойынша дайындық жасап отырған. Дайындықтары жаман болмады. Бұл бiр ғана көрiнiс. Ендi басқа да сахналарға дайындық жұмыстары керек. Актер да актриса да режиссерға айтуын айтқан. Еркек пен әйелдiң құпиялы көрпеастылық қатынастарын ашық көрсетпей-ақ қойсақ қалай болады деп.

Оған көнетiн режиссер ме. „Бiз сондай қазақы ұяңдықтан арылуымыз керек. Қашанғы қашамыз. Ол да адамдық қатынас. Егер ойнағыларың келмесе, бас тартуларыңа болады“ деген. Қайдан бас тартсын. Айында жылында бiр тұсiрiлетiн кинодан қашып бұларды жын қағып па. Ендiгi киноны кiмнiң, қашан түсрiетiнiн бiр Құдайдың өзi бiлсiн. Оның ұстiне бұл өнер ғой деген түсiнiк тағы бар.

Мейлi, уақыты келгенде көрермiз деген. Оған дейiн өзге эпизодтарға дайындық жүргiзбек. Ал, жаңағыдай қатынастарды сол сәтiнде-ақ жасамақ. Ол кезде ендi оператор, режиссер, жарық қоюшы сынды бiрнеше адам тұрады ғой қастарында.

Болашақ кинода бiр-бiрiне етене жақын рольдi ойнайтын екеудiң бiреуi, яғни актер жiгiт бүгiнгi дайындықты аяқтап, үйiне тартып отырған. Бала-шағасы кұтiп отыр екен. Ал, Әйгерiм ешқайда асықпайды. Өйткенi оны күтiп отырған ешкiм жоқ. Әке мен шеше бойжеткен қыздың өз ақылы өзiнде ғой деп еркiне жiберген. Бiр жағынан жұмыстары осындай болуы заңды шығар деп те ойлайтын. Бiр қарағанда Әйгерiм мен актер жiгiт те өз рольдерiне мейлiнше ұқсайтын. Анау отбасылы еркек. Мынау жалғызбасты келiншек. Рөлдерiнен жалғыз ғана айырмасы сол – екеуiнiң бiр-бiрiне деген сезiмдерi ғана жоқ. Әй, бiрақ сезiм дегеннiң өзi де тұрлаусыз нәрсе емес пе. Лап етiп жануы да, лып етiп өшуi де тез. Егер сол сезiм махаббат болып саналатын болса, онда ет пен терiнiң арасындағы желiк бұл екеуiнiң ортасында да жоқ емес. Егер сол сезiмге берiлетiн болса бұл екеуi ойнап жұрген кейiпкерлерiне бiр-ақ сәтте айналып шыға келмек. Егер сөйтетiн болса өз өмiрлерiн ойнаған болып саналмай ма.

Әйгерiм алакөлеңке залдың бұрышындағы дастарханда отырған кұйi тұпсiз терең ойларыңды шырмауына тұскен. Бұрынғы рөлi тым жақсы болатын. Салиқалы суреткердiң фильмiнде еден жуушы әйелдiң қызының образын сомдаған. Ендi мiне, бұгiн мынадай роль бҰйырып отыр. Шыдасаң осы, шадамасаң жолың әне. Бұл өнердiң заңы. Бала күнгi арманыңды аяқ асты етiп, алдыға қойған мақсатыңды орта жолдан қалдыру әркiм ұшiн-ақ қиын. Жәрайды ойнауын ойнап-ақ берермiн. Бiрақ, ол кино жарыққа шыққанда жұрт не ойлауы мұмкiн? Басқасын қойшы бұның әр қадамына құт тiлеп, ендiгi қалған өмiрдегi бар қызыған осы қыздан кұтiп отырған атасы мен апасы ше. Бәрiн қойшы, сұйiс десе сұйiсе салар-ау, мейлi. Төсек тiрлiгiн ашық көрсетемiн дегенi қиындау болып тұр. Ендi жұз пайыз жыр қылатындай Голивуд емес қой. Кеудеден жоғары жақты-ақ суреттейтiндерi анық. Соның өзi қиындау болып тұр. Ал, бас тартайын десе контрактқа қол қойылып қойған. Қомақты гонорар ол тұр, кұлiмдеп қол жетер жерде. Қайсыбiрiне бас қатырарсың, қыз да қолын бiр сiлтедi. Iштей бұл өнер дедi.





***





Мектеп кезiнде әртұрлi байқауларға қатысып, көзге түсiп үйренген қыз ұлкен өмiрдiң босағасынан аттарында осы бiр қиын да қызық өнер жолын таңдаған. Әкесi аздап қарсылық бiлдiргенiмен шешесiнен асып кете алмаған. Әкесi басқа бiр денi дұрыс оқу керек екендiгiн алға тартқанда да шешесi:

- Сен сол қазақбай көзқарасыңды тықпаламашы. Онсыз да менiң жолымды кескенiң аз емес саған. Менiң жетпеген арманыма қызым жетедi. Кемпiр мен шалдың ықпалынан ендi ғана арылып келе жатқанда, байғұс қыздың жолын байлама. Құдай берген талантқа обал қыласың,-деген.

Мiне, сол бiрауыз сөз Әйгерiмнiң актрисалық жолын ашып берген болатын. Содан берi осы өнердiң соңында. Шыққан биiктерi мен алған асулары да баршылық. Кiшiгiрiм атақтар өз алдына, әшейiн қалалық театрдың белдi актрисаларының қатарында жұрудiң өзi не тұрады. Оны аз десеңiз республикалық арнада дұйiм жұрт тамашалайтын хабарды жұргiзедi. Ауылдағы атасы мен апасы, мұндағы әкесi мен шешесi, қала бердi жақын жуық туыстары мұның танымалдығымен мақтанады деуге де болады.

Осындай екiұдай сезiмдердiң шырмауында қалып, бiр-бiрiне кереғар келетiн ойлармен басы қатып отырған едi. Ол аз болғандай көршi ұстелде отырған жiгiт те мазасын алып бiткен. Өзiнiң де тұр-тҰрпаты өнер адамы деуге келетiндей. Шашын иығына қарай қоя берген. Сақалы мен мұрты да өзiне ерекше өң берiп тұр. Тек, бiр жаман жерi өле iшкен-ау шамасы, кәдiмгiдей тiлiн шайнап отыр. Сөздерiн берекесiз айтып отыр демесең, ойлары сұмдық екен бiрақ. Әйгерiмнiң есi шыға бастады.

- Темекi шегедi екенсiз иә,-дедi жалбыр шашты жiгiт.

- Шегемiн несi бар,-дедi бұл тiксiнiп қалып.

- Коньяк та iшедi екенсiз.

- Iшсе не бопты.

- Қарагөз iшпеген ғой.

- Иә, iшпеген. Ол кезде бұның бiрi де болмаған.

- Болған. Бiрақ, iшетiн әйелдер болмаған.

- Жәрайды. Бәрi болған дейiк. Қаркөз бәрi бола тұра татпаған. Сонымен не айтқыңыз келiп тұр.

- Iшiп, шегiп, әбден ластанып алып, сондай таза, пәк адамдардың рөлiн қалай ұялмай ойнайсыз?

- …

- Адам деген өзi ойнаған рөлге лайық болу керек қой. Егер сiздiң осы қылығыңызды бiр жас бала көрсе, Қаракөзге деген ықыласы суиды ғой.

- Неге?

- Өйткенi ол Қаракөздi сiз деп ұғады. Егер ол бала спектакльдi көрген болса. Менiң өзiм сiздiң мына отырысыңызды көргеннен кейiн сiз ойнайтын спектакльдердi көруден бас тартар едiм,-дедi, анабiр алқашсымақ пәле.

Жан дұниесiндегi мың сан ойлармен басы қатып отырған қызға бұл әңгiме оңай соққан жоқ. Кәдiмгiдей ойландырып кеттi. Шындығында осы уақытқа дейiн, осындай ой мазаламаған екен. Театрда да, кино саласында да ең бiрiншi орында шеберлiк тұрды-ау. Шеберлiктi айтамыз-ау, әшейiн беттiң әрлiлiгiнiң өзiн бәрiнен жоғары бағаладық емес пе. Сонда жан дұниенiң тазалығы, жанның сұлулығы шынымен ұмыт қалған ба. Мүмкiн бiздiң көбiмiздiң сомдаған образдарымыздың жасанды шығып жататының себебi сонда шығар. Жансыз тiрлiгiмiз жанымыздың әбден ластанып бiткендiгiнен шығар деп ойлады Әйгерiм.

Актерлар әлемiндегi рөлге таласудан басталатын атақ, абырой жолындағы тартыстардан, оның сыртындағы бақталастық сынды кәкiр-шұкiрден шаршап жұрген қызды мына iшкiш кәдiмгiдей ойлантып кеттi. Өзiнiң әрiптестерi арасында айтылып жұрген: „Ол онша талантты қыз емес. Бар болғаны Түгеншеевтiң көңiлiн тауып қана жұрген адам“ деген сөзi есiне тұскенде көзiнен жас шығып кеткен. Орнынан сұйретiлiп тұрды да, сыртқа қарай беттедi. Бұндай сәтте не iстеуге болады? Бұл азаптан құтылудың жолы бар ма?

Ол сөмкесiнен ұялы телефонын алып бағанағы актер жiгiтке қоңырау шалды. Үйiнде екен. Әйгерiм оған өздерi қоштасқан жерге кел дедi де қоя салды. Ақыр құрыған дұние екен бiрақ құрысын деп ойлады. Сосын аспанға қарап тұрды да; „өмiрдiң өзi – театр…“ деп кұлдi. Бiрақ, бұл сөздiң авторын есiне тұсiре алмады. Жан тазалығын былай қойғанда бiз сорлыда бiлiм де жоқ екен ғой деген ой қылаң бердi.

Актер жiгiт келдi. Екеуi ұндемеген күйi бiраз жер жұрдi. Жiгiтiмiз қыздың не оймен шақырғанын бiледi. Бiрақ, бүгiнгi мына көңiл күйi жiгiтке мұлде ұнаған жоқ. Бiртұрлi салқын. Жеке қалдық екен деп мойнына асыла кеткен жоқ. Еркелеген жоқ.

- Азат айтшы, мен сен ұшiн кiммiн. Рас сенiң арқаңда театрға келдiм. Киноға тұстiм. Тым жақсы рөлдерге қол жеткiзiп, ойнап шықтым. Тiптi, телевидениеге де сен кiргiздiң. Халыққа таныттың. Ақысын да алдың…

- Бұл не тағы, кезектi дайындық па?

- Жоқ, бұл театрдағы да, кинодағы да рөл емес. Бар болғаны менiң өзiмнiң өмiрiмдегi рөлiм.

- Айтайын. Сен мен үшiн талантты актрисасың. Сол ұшiн саған қолымнан келгенiнше жәрдемдескiм келдi. Бұлақ көрсең көзiн аш дегендей…

- Бар болғаны сол ма? Егер олай болса сол еңбегiңнiң ақысын алу мiндеттi ме едi?

- Жоқ, бар болғаны ол емес. Бiлесiң ғой, сен менiң махаббатымсың. Менiң мынау жалған дүниедегi жұбанышымсың.

- Олай болса мен сенiң бөтенiң емеспiн. Жұбанышың болдым. Ендi саған қуаныш сыйламақпын.

- Қалай сонда?

- Солай. Мен сенен ауыраяқпын.

Жiгiт ұнсiз қалды. Ендi жетпегенi осы едi дедi. Не дерiн бiлмедi. Азат бұл қызды шын мәнiнде жақсы көредi. Өмiрлiк ақиқаты да сол – ол °йгерiмдi көргенде өмiрлiк жары болатын адамға кеш кездескендей әсерде болған. Дегенмен, шындығын айтқанда Әйгерiмнiң артынан аздаған әңгiме ерген едi. Бейшара жiгiт бар болғаны сол әңгiмеден қашқан. Сөйте тұра, қимайтын. Өмiрлiк жар етпесе де қал-қадiрiнше жанына жақын ұстамақ ниетте едi. Егер намыс деуге келетiн болса сол баяғы еркектiк намысы жiбермеген. Осындай да осындай қыздың жары деген аттан қашқан. Ендi бүгiн не де болса көрейiншi деген ниетте келе жатып:

- Қашан тексерiлдiң. Бағана неге айтпадың?-дедi.

- Айтқым келмеген. Ендi амалсыз айтпақ болып отырмын. Бүгiн бардым. Бес апта болыпты,-дедi.

- Сақтанбадың ба. Ендi не iстейсiң?-дедi.

- Не iстейсiң емес, не iстеймiз деп сұра. БҰл сұрақтың жауабы сол – үйленемiз,-дедi.

Жiгiт тағы да үнсiз келе жатқан. Кенет қыз күлiп жiбердi. Күлгенде де дауысымен бар әлемдi тiтiркендiре кұлдi. Жиiркене һәм жиiркендiре күлдi. Содан кейiн жiгiттi тоқтатып;

- Қорқақсың,-дедi.

Жiгiт не айтып тұрсың дегендей Әйгерiмнiң бетiне аңтарыла қарады. Актриса сасқан жоқ. Түк болмағандай әңгiмесiн әрi қарай жалғастырды.

- Бағана сен кеткесiн бiр кiсi менiң мазамды алды. Өзi мас, бiрақ ойлары сау. Сол кiсi маған әрқайсысың өздерiңе лайық образдарды сомдаңдар дедi. Бұл саған да қатысты. Соның ұзақ сонар мылжың әңгiмесiн тыңдап болғаннан кейiн, мен өз басым Томиристiң рөлiн ендiгәрi ойнамаймын деп шештiм. Сен де сөйт. Гамлет пен Төлегеннiң рөлiнен бас тарт. ұят болады,-дедi.

- Қойшы, қайдағыны айтпай. Сенiң қандай рөл ойнайтыныңды мен бiлемiн. Ал, менiң кiмдi сомдайтынымды сен бiлмейсiң. Өзiңе жақсы болса жүр сөйтiп, қайдағы бiр алқаштардың сөзiнiң ықпалымен, -дедi.

- Оның ойы халықтың ойы. Тек қайдағы бiр аузының дуасы жоқ адам айтты демесең. Бiзге солай iстеу керек.

- Айналайын не iстесең, оны iсте. Ана iшiңдегi баланы не iстейсiң. Тойст не iстеймiз?

- Бар қайғың сол болып келе жатса онда қуана бер. Ешқандай да бала жоқ. Және ешуақытта сенiң ойраныңды шығарып опа таппаспын. Қорықпа,-дедi.

Жiгiт қызға бiлдiрмей „уһ-һ-һ“ деп ауыр күрсiнген. Қыз үндеген жоқ. Тек өмiрге жаңа келгендей, бар әлемге жаңаша қарап, жаңаша ойлай бастаған.

- Мына кинодаға рөлiмiз екеумiздiң өз образымыз. Осы өз өмiрiмiздi жақсылап ойнайық, содан кейiн актерлiктi қояйық.

- Қалай өз образымыз? Айтып отырған өз өмiрiмiзiң не?

- Құдай-ау ендi өзiңнiң не ойнап жұргенiңдi де бiлмейсiң бе? Сен отбасын сатып кетуге дайын еркексiң. Ал, мен сенi азғырушы әйелмiн. Бар болғаны осы. Тек басқалай аяқталады. Сен отбасыңмен қаласың, ал мен өлемiн,-дедi.

Актер жiгiтiмiз қыздың мына сандырағына шыдамады, бiлем. үн-түнсiз бiраз уақыт қалшылдап тұрды да, ешнәрсе деместен айналып кетiп қалды.

Әйгерiм шын мәнiнде мына бiр арсыз тiршiлiктен жалыққан едi. Сырттағы басқа адамдарды былай қойған кұннiң өзiнде, ұйiндегi шешесiнiң өзiнiң де кiм екенiн танығандай болды. Шешесi бұл қыздың арзан атағы мен көлденең табыстарына әбден малданып алған едi. Осындай бiр рөлдi ойнайтын болдым, бiрақ, мынадай кемшiн тҰстары бар дегенде сол шеше басқа ешнәрсе айтпастан, бар болғаны; - Гонорары қанша екен?-деп сұрап едi-ау. Гонорарын айтқанда көзi жайнап сала берген. „Ойна. Онда тұрған не бар. Заман басқа, заң басқа“ демеп пе едi. Ендi бұны кiм аясын. Оның ұстiне соңғы уақыттарда әкесi де iстi болып, отбасыларының берекесi қаша бастаған.

Әйгерiмнiң мына бiр лас әлемнен безiп кеткiсi келдi. Ен далаға қой бағып кетсе ғой деп ойлады iштей. Осы ой басына келуi мұң екен, бейшара қыз жаңа өмiрдiң жолын тапқандай қуанып кеттi. Араға кұн салмастан театрға барып, „бiр жыл уақыт мерзiмiне ақысыз демалыс берулерiңiздi сұраймын“ деп өз өтiнiшi бойынша жұмыстан босады. Телевидениедегi хабары жабылып қалып, ол жерден онсыз да босаған. Киноның да мәселесi тез шешiлген. Түннiң бiр уағында қызып алып ұялы телефонына хабарласқан режиссерға; - Беймезгiл уақытта басымды қатырмаңыз. Мiндетсiнгенiңiз рөлiңiз болса, сол рөлге лайық жақсы актриса табыңыз,-деген де қойған. Сонымен бар мәселе шешiлдi. Тек, „Бiрер айға ауылға кетемiн. Демаламын“ дегенде бҰған арқа сұйеп ұйренiп қалған шешесi;

- Айналайын-ау бiз қайтемiз,-деген. Әйгерiм болса:

- Өлмессiздер,- дедi де қайдасың ауыл деп тартып тұрды.





***

Кемпiр мен шалдың қуанышында шек жоқ. Өздерiнiң керек екендiгiн сезiнген көңiлдер масайраған кейiпте. Әйгерiмнiң алғаш әрiп танығандағы хаттарын алып қайта бiр оқыған.

- Қызым айтқанында тұрды. Үлкейгенде келдi,-деп шал мәз-мәйрам болып жұр.

Әйгерiм де жанына тыныштық тапқандай, лас әлемнен құтылып шығып, тап-таза дұниенiң есiгiн ашқандай рахат күй кешiп жүрдi. Тек, кей түндерде әйелге тән құштарлық қинағанда құс жастықты құшақтап, атар таңды көзбен атыратыны болмаса. Ауылға келгенiне он күн өткенде қинала бастаған.

Дастархан басында үшеу отыр. Кемпiр мен шал немерелерi құйған шайды баппен сiмiре тұсуде. Қыз болса, оң қолымен шай iшiп, сол қолымен астындағы бөспектi мыжғылай берген. Бiр уақытта, атасы мен апасына байқатпай астындағы бөспектi үш бұрыштап бұктедi де, үшкiр жағын астына қойып, ат қылып мiнiп отырды. Тек әрi-берi қозғалақтап тыныш отыра алмады. Шәй iшiлiп болғаннан кейiн атасына сiз демалып алыңыз дедi де, өзi атқа мiнiп отарға қарай шаба жөнелдi. Ат шапқан сайын жаны кiре тұстi… Бұл да аттың осы бiр шабысын азсынғандай одан әрi қамшылап, тебiне бердi. Ақыр соңында аттың қан сорпасы шықты. Бұл болса атттан құлай кетiп, көк шалғынның үстiне шалқалай жатты. Содан кейiн киiмдерiн кешiп тастап, сайда сылдырай ағып жатқан өзенге шомылды-ай дейсiң келiп. Бұның құштарлығы қайтып, мауқы басылғанша, аттың да терi кептi. Кешкi салқынмен, қойларды ұйге қарай айдап келiп, ашуына мiнiп тұрған қымыздан екi кесенi қатарынан тартып жiбердi.

Сол бiр күнгi желiкбасар қылығы қызға ұнап-ақ қалды. Сол себептi де кей кұндерi қанындағы жыландары бас көтерiп жатқандай болса, атасына көмектеспек ниеттi желеу қылып, атпен шаба жөнелетiн. Кейде тiптi аттың ертоқымын алып тастап, жайдақ шабатыны тағы бар. Ен жайлауда кiм көрсiн, бүтiн бiр әлемде жалғыз өзi жұргендей тым-тым еркiнсiп, бар бiлгенiн iстейтiн.

Бүгiн де отарды аулаққа айдап салып, өзi атпен шаба жөнелдi. Аттың ұстiнде кетiп бара жатып үстiндегi киiмдерiн бiртiндеп шешiп, лақтыра бастады. Ең соңында лыпалы қалпында таудың салқын суына кұмп берген. Кiм бар бұған қарап тұрған. БҰл қыздың ойы. Ал, шын мәнiнде қарап тұрған адам жоқ емес едi.

БҰлармен iргелес сайда қоңсы жатқан қойшының Мәрлен атты Ұлы бұл қыздың әрбiр қылықтарын таудың беткейiндегi аршаның арасына кiрiп алып, дұрбiмен қызықтап жататын. Күлiп жатып „жын ба, перi ме?“ деп ойлайтын. Дейтұрғанмен қызға қызыға қарап жатып өзi де бiртұрлi болып кететiн. Бiрақ, жанына жақындап бара алмайтын.

Бүгiн бойындағы бар батылдығын жинап қыздың жұрiп өткен жолындағы шашылып жатқан киiмдерiн жинап, өзенде шомылып жұрген қыздың жанына келдi. Айдалада ойламаған жерден кезiккен жiгiттi көргенде қыз тiлiн жұтып қойғандай меңiрейiп қалды. Оның қолындағы өз киiмдерiне көзi тұскенде тiптi, айтарға сөз таппады. Жiгiт қыздың киiмдерiн жерге тастады да:

- Шашылып жатқан бұл не қылған киiмдер десем, сiздiкi екен ғой,-дедi бiлмеген адамша.

- Иә, менiкi. Күн ыстық болған соң, ешкiм жоқ шығар деп шешiп тастағам,- дедi қыз ұялған тек тұрмастың керiне салып.

- Ысттығыңыз басылды ма?

- Қайдам…

- Әрiрек тереңiрек жерге барып шомылсаңызшы.

- Батып кетем бе деп, қорқамын. Онша жақсы жұзе алмайтын едiм.

- Батып бара жатсаңыз мен құтқарып алармын.

- Ақысына не беруiм керек? Онсыз да киiмiмдi жинап келгенiңiзге қарыз болып қалдым ба, қорқып тұрмын.

- Мен жасаған жақсылығыма ақы алып көрген жоқпын, осы күнге дейiн.

- Онда көрейiн, батылдығыңызды,- дедi де қыз терең жаққа қарай жұзе жөнелдi. Бiр уақытта шынымен жүзе бiлмейтiн адамша суға бiр батып, бiр шығып тұншыға бастады. Жiгiт байғұс шешiнбестен суға сүңги кеттi де бұны кеудесiнен қыса ұстап, жағаға қарай сүйреп шығарды. Жағаға шығарды да шалқасынан жатқызып қойды. Қыздың көзiнiң жұмулы жатқанын пайдаланып ақ сазандай денесiне көз жұгiртiп өттi. Қыз көзiн ашқанда жанарын тайдырып әкеткен.

- Жанды екенсiз.

- Есiң дұрыс емес дегенiңiз бе?

- Жоқ, ә. Бiздiң ауылда керемет екенсiз дегендi осылай айтады.

- Қалай, сонда керемет екенмiн?

- Сұмдық сұлу екенсiз. Мен сiз секiлдi жалаңаш қызды өмiрiмде бiрiншi рет көрiп отырмын. Киiнiңiз суық тиiп ауырып қаларсыз.

Қыз киiне бастады. Әдейi асықпай киiндi. Бiрiншi төменгi жақтағы киiмдерiн iлдi. Содан кейiн сәл отырды. Жiгiт бас салар ма екен деп ойлаған. Шын мәнiнде бас салса екен деп армандады. Өмiрiнде бiрiншi рет жалаңаш қыз көрiп тұрған қойшы бала бұл күткен батылдыққа бармады. Бiр кезде әдейi:

- Төстартқышымның iлгегiн iлiп бершi,-дедi.

-Қызық екенсiз өзiңiз тарта алмайсыз ба? Мен жоқ болсам не iстер едiңiз,-дедi.

- Үйге барып апама iлдiрiп алар едiм.

- Онда сөйтiңiз.

- Iле салу менi судан сүйреп шығудан қиын емес шығар, iлiп бере салсаңыз неңiз кетедi.

- Қызық екенсiз. Мен өмiрiмде iлiп көрмептiм, ондайды,-дедi.

- Иә, қызықпын. Кел үйретемiн. Түк те қиындығы жоқ. Тартып тҰрып iле саласың.

Шынымен тұк те қиын емес екен. Тартып тұрып iле салды. Iле салды да тағы да терiс қарап отыра кеттi. Қыз iштей „тормаз“ дедi. Тормаз тормаз болмай шықты. Күтпеген жерден:

- Қызсыз ба?-дедi.

- Ендi шайтан емес шығармыз,-дедi қыз жiгiттiң қойған сұрағын түсiнбегенсiп.

- Жоқ, мен басқалай айтқам.

- Қалай сонда?

- Анандай ғой.

- А, солай десеңшi. Жауап беру мiндеттi ме?

- Жоқ, ә, өзiңiз бiлесiз ғой. Мен жәй әшейiн сұрай салғам.

- Жауап беру керек болса, жауап берейiн. Иә, қызбын. Он екiде бiр гүлiм ашылмаған,-дедi кұлiп.

- Өзiм де солай ойлағам,-дедi жiгiт қыздың қылжағына риясыз сенiп. Екеуi үйге қарай қайтты. Жiгiт өз жолына бұрылар тұста атының басын тартып: - Бiз мына дөңнiң арғы жағында тұрамыз,-дедi.

- Жақын тұрады екенсiңдер ғой. Кешке жақын келiп тұр.

- Не iстеймiз?

- Жұлдыз санаймыз.

- Онда ертең келейiн. Бұгiн аспан бұлтты ғой. Жұлдыздар көрiнбейдi.

Әйгерiм мына жiгiттiң аңғалдығына таң қалды. Не деген таза адам деп ойлады. Кенет қалада қалған актер жiгiт есiне тұсiп едi, мына бiр қойшы баланың тiптi бағасы аспандап шыға келдi.

***

Тұн. Мамыражай тыныштық. Тек ара-тұра әупiлдектiң даусы шығады. Иттер де анда-санда болмаса онша көп шәуiлдемейдi.

- Тоғыз жұз сексен алты, тоғыз жүз сексен жетi. Ой, шатасып қалдым. Ана жұлдызды санадым ба, санамадым ба?

- Қайсысын айтасың. Анабiреуiн айтамын. Жетi қарақшының бесiншi жұлдызының оң жағындағы көмескi жұлдызды.

- Е, санаған жоқ шығарсың.

- Әй, санадым-ау деймiн.

- Болды қойшы жалығып кеттiм. Денем тоңып тұр.

- Атаңның iшiгiн киiп алмадың ба.

- Қойшы, сен жылытшы менi.

Сөйтiп жұлдыз санап отырған жiгiт пен қыз тоңазыған денелерiн жылыту ұшiн екеуi бiр адамдай болып, жiгiттiң ұзын әскери плащының iшiн паналап алған. Жiгiттiң жалын шарпыған оттай демi жиiлеп бара жатты…

Бiр шөкiм кұрең бұлттан жарқ етiп шыға келген айдың нұры екi бiрдей жалаңаш дененi жарқ еткiздi. Екеуi де шалқаларынан жатыр екен. Жiгiт аузына ши тiстеп алыпты. Бағанағы қыздың мұздадық дегенi өтiрiк екен. Мұздаса осылай жата бере ме.

- Мәрлен.

- Ау.

- Жасың қаншада.

- Осы кұзде жиырма жетiге шығамын.

- Түүу. Нағыз шағыңда екенсiң ғой. Үйленбейсiң бе?

- Қыз жоқ.

- Менi ал.

- Тимейсiң ғой, тисең ертең ақ әкемдердi құдалыққа жiберер едiм.

- Кiм айтты тимейдi деп. Алсаң қазiр ақ қол ұстасып кете бермеймiн бе?

Екеуi қайтадан бiр дене болып қалған. Әйел бойындағы жыландар жай тапқандай тамырындағы қаны баппен ағып жатты. Мектептi бiтiре салысымен қой бағып, тау асып кеткен, бұндайдың бiрiн де көрмеген жiгiт байғұс орнынан атып тұрып:

- Үйленейiкшi,-дедi.

Мына бiр аңқау жiгiттiң алаңғасар қылығына сыңғырлап кұлiп алған °йгерiм:

- Кет бар, әрi. Жынданғанбысың. Қой айналайын обалыңа қалып жұрмейiн. Бәрi әзiл ғой,-дедi.

Осылай деуiн дегенмен, шын мәнiнде мерейлi жiгiттiң жары атанудан қашпас едi. Бұндайды көрмептiм деген жiгiттiң бұған деген ықыласы жанын жiбiтiп-ақ жiберген. Мәрлен ондайды көрмесе, Әйгерiм осы кұнге дейiн мынадай мейiрiмдi көрмеген екен. Көздерiнде от ойнаған жiгiттiң мейiрiмiнен кетiп, мына сұм жалғанның қай бұрышынан жылу таппақ. Бәрiн тастауға дайын едi. Бiрақ, мына бiр тап-таза перiштеге өзiн лайықсыз санап қиналды. „Қой құрсын, есiң барда елiңдi тап, деген. Ертең қалама қайтайын“ деп тағы бiр ойлады. Бiрақ, ол ойына жетiп үлгермедi. Үлгертпедi ғой Мәрлен оған.

***

Гүлге қонар көбелек,

Жаңбыр жауар себелеп.

Ден сау болса болғаны-ай,

Аса байлық не керек?

БҰл ән Мәрлен мен Әйгерiмнiң құдалық тойында отырған кемпiрлердiң дастархан басына тойбастар табақтары келген кездегi әуелете салған әнi. Үйдiң iшi екi жасқа бақыт тiлей келген қонақтарға толы. Барлығы да шын қуанып отыр. Тек, шулы қаладан келген Әйгерiмнiң шешесi ғана көңiлсiздеу. „Мына қыз есiнен адасқан шығар“ деп ойлайтындай. Ол әйелдiң салқындығына құдалықтары жарасқан қарт шопандар пысқырып та қарамады. Ойламаған жерден бастала кеткен құдалықтарына мыңжылдық болсын деп мәре-сәре болып жұр.

Мәрлен бұрқылдап қайнап жатқан қазанның астындағы шоқты алып, самауырға салып отыр. Ара-тұра келiншегiне ұрлана қарап, жымиып қояды. Әйгерiм болса бiр гүлден ұшып шығып, келесi бiр гүлге қонған көбелекке көз алмай қарап отыр…





Әңгімелер. – Алматы: «Жалын баспасы» ЖШС, 2009. - б.





