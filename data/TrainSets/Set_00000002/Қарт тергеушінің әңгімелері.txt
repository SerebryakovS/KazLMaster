	Болат Бодаубай

	Қарт тергеушінің әңгімелері



	(Прокурордың ажалы)





	Роман





	«Қарт тергеушінің әңгімелері» романы – кейіпкердің аузымен айтылатын жеке-жеке тартымды хикаяттардан тұратын, жиырмасыншы-отызыншы жылдардағы шиыршық атқан шындық оқиғалар негізінде жазылған, кезінде жұртшылықтың ыстық ықыласына ие болған туынды.





Кілт




	Редакцияға хат келді. Мазмұны мынаған саяды: «Қадірлі балаларым! Ертеректе бір ғұлама: «Көрген-білгенін айтпаса кәрі кінәлі, ал оның айтқанын ынта қойып тыңдамаса, ақыл-ойдың безбеніне салып, елеп-екшеп, пайдалы дегендерін өз керегіне жарата білмесе жас кінәлі» деген екен. Ғалым бабамыз әл-Фараби: «Тарихты білмей тұрып, қазіргінің қадіріне жету, болашақты болжау қиын», – деп ескертіпті. Сол сөздер маған тыныштық бермей, жасым тоқсаннан асқан шағымда калтыраған қолыма қалам алғызды. Өткендегі өмірімді, осы уақытқа дейінгі көрген-білгенімді ой елегінен өткізіп қарасам, көкірегімде күмбірлеп сайрап тұрған, шіркін-ай, желкілдеп өскен құрақтай бүгінгі жастарға әңгімелеп айтып берсем-ау дейтіндей жайлар аз емес екен. Бірақ, бұл – арман ғана. Өйткені, өзімнің ақын да, жазушы да емес екенімді жақсы білемін. «Көңілдегі көрікті ойдың ауыздан шыққанда өңі кететініне» іс жүзінде әлдеқашан-ақ көзім жеткен. Осыдан біраз жылдар бұрын, қызметті қойып, зейнетке шыққаннан кейін, өткендегі бастан кешкен әр түрлі жайларды, килы-қилы шытырман оқиғаларды көңіл экранынан қайтадан өткере отырып, ақ қағазға түсіріп байқағаным бар. Өкінішке орай, менің жазғандарым, қаншама тер төгіп еңбектенсем де, баспа жүзін көруге жарайтындай әдеби шығарма дәрежесіне көтеріле алған жоқ. Бір-екі рет газет журналға әдейілеп алып барғанымда, оқып көрген редакция қызметкерлері солай деп пікір айтып, дәптерлерімді өзіме қайтарып берген еді. Жазбаларым содан бері сарғайған қалпында сандықтың түбінде сақтаулы жатыр.

	Таяуда бір оқиға болды. Совхозымыздың орталығындағы он жылдық мектептің пионерлері мені «революция ардагері» деп құрметтеп, кездесуге шақырған екен. Бардым. Кілең ғана сүйкімді, өзімнің немере, шөберелеріммен жасты балақандар... балапандар... көздері жәудіреп, маған таңданыса қарайды. Менің тоқсан жастан асқан ғұмырым оларға бейне бір тоғыз ғасырдай болып көрінетін сияқты. Мойындарына оттай жанған қып-қызыл галстук таққан кіп-кішкентай бүлдіршіндердің сонау тым-тым алыстағы өткен күндер шежіресін, оқиғаларын білуге деген құмарлықтары, құштарлықтары көңілімді елжіретіп, көзімді еріксіз жасауратып жіберді.

	Өткен күндердің көп суретін көкірегімде қайтадан тірілте отырып, балаларға шама-шарқым келгенше, тілім жеткенше әңгімелеп бердім. Олардың соншалықты ықылас қоя, қызыға тыңдағаны маған да қуат беріп, демеу болып, бір сергітіп тастады. Алайда, балаларға айтқандарымнан айтпағандарым көп еді, әрине... Сол кездесуден келген соң, тыныштықтан мүлде айрылып, қатты мазасыз күйге түстім. Жүректе жалын, бойда күш көп кезінде, қайратымыздың мол шағында, уақытпен де, қиындықпен де, қауіп-қатермен де санаспай, жаңа өмір орнату жолында жан аямай күрескен жылдардың көп оқиғалары, суреттері көз алдымнан елестеп, кетпей қойды. Адам дегеніңіз – ертегі, аңыздарда айтылатын, мың жасайтын дию, пері, шайтан емес қой. Оның үстіне, жас болса талай жерге келіп қалды дегендей... Алайда, менің қорқатыным – өлім емес, шүкіршілік, асарымызды асадық, жасарымызды жасадық; менің қорқатыным – өзім жақсы білетін жайларды, өткен күндер шежіресін шынымен-ақ, өзіммен бірге әлгі молдалар айта беретін «о дүниеге» ала кетемін бе деген күдік. Расын айтқанда, бұған ешқандай көнгім келмейді және арлы-берлі бажайлап, ойлап қарасам, қолдан келетін қайраным да жоқ сияқты. Дүниедегі қиынның қиыны, қорлықтың ең үлкені – өзің білгенді өзгелерге айтып жеткізе алмау екен. «Көкіректе сайрап тұр, Құдай тілді байлап тұр» деген мәтелді шекесі қызған адамның шығармағаны анық.

	Сонымен, ойлана келе, өздеріңе арнайы хат жазып, хабарласуды жөн көрдім, шырақтарым. Ондағы мақсатым – өзімнің өмір жолымды қалайда газетке немесе кітапқа шығартып, тарихта қалдырсам деген пендешілік тілек емес. Мені қинайтыны – басқа жайт. Күні кешегі ұлы төңкеріс, күрес жылдарында қазақ даласында бақытты жаңа өмір орнату жолында құрбан болып, қаза тапқан еңіреген ерлер бар. Олардың көпшілігінің есімі жұртқа белгілі, кітаптарға кірген, ел есінде жаттаулы, сақтаулы. Сонымен бірге әлі күнге дейін тарихшы, журналист, ақын-жазушылардың назарына ілікпей келе жатқан, тасада, кағаберісте қалып, орынсыз ұмытылуға айналған есімдер де жоқ емес, әрине. Жаңылмасам, Иса Байзақовтың «Ақбөпе» дастанында ғой деймін, «мезгілсіз, мерекесіз өткендердің жандары бізді де айт деп сыбырлайды» деген өлең жолдары бар еді. Сондай хал маған да жатсам-тұрсам тыныштық бермейді. Мені мазалайтыны – аяқ астынан ажал жетіп, алай-бұлай бола қалсам, өз халқының келешегі, бүгінгі жастарымыздың бақыты үшін қасықтай қанын, өмірін қиған сол бір ғазиз жандардың есімдері де біржола ұмытылып қалмас па екен деген күдік. Расын айтқанда, осыдан көп жылдар бұрын байыз таптырмай, қолыма қалам алғызып, естелік жазуға итермелеген негізгі себептің бірі сол еді.

	Осы күні кәрілік бойды жеңе бастады. Өткен ғасырда өмір сүрген, айтқандары ел аузында сақталып, бізге жеткен әйгілі ақын Сегізсері Бахрамұлы:



	Тоқсанда тұра алмайсың кәрі атандай,

	Көрінер кең дүние алақандай.

	Белден қуат, тізеден дәрмен кетіп,

	Боларсың жаңа туған балапандай,



	– деген екен. Сол жағдай біздің де басымызға келді: қол мен тізе қалтырайды, құлақ жөнді естімейді, көз бұлдырайды, ұмытшақтық пен ұйқышылдық деген кеселдер келіп жармасты. Сондықтан жазғандарымды өзім апарып көрсететін шамам жоқ. Ал оларды редакциялардың немесе баспалардың біріне поштамен салып жіберсем, ары-бері көз жүгіртіп, шолып қарап, бұл күйінде жариялауға келмейді екен деп, қоқыс салатын жәшікке тастай сала ма деп қорқамын.

	Егер араларыңнан естеліктерімді оқып шығып, пайдаға жаратамын, шығарма жазамын дейтіндей талапкер табыла қалса, іздеп келсе, қолымдағы бар материалды куана-қуана берер едім. Жетпеген жері болса, білгенімше ауызша айтып, толықтырар едім, қалай пайдаланамын десе де қолынан қақпас едім.

	Сәлеммен, 1887 жылы желтоқсан айында дүниеге келген Өміртай Мустин аталарың».

	Осы хатты алған соң Алматы облысының, Қаскелең ауданында зейнеткер қызы Найманбала мен күйеу баласы Қинаштың қолында тұрып жатқан қадірлі қарияны іздеп барғанбыз. Мезгіл – тамыз айының іші болатын. Алматыдан ертелетіп шыққандықтан, совхозға да күн ұясынан құрық бойы ғана көтерілген ерте сәскенің кезінде жеткен едік. Жол-жөнекей «жасы тоқсан бестен асқан қария қазір қандай хал-күйде екен, бізбен әңгімелесуге шамасы келе ме?» деген ой қылт-қылт етіп төбе көрсетіп, күпті еткенін жасырғымыз келмейді. Өмекең өзінің редакцияға жазған хатында бір ауыз өлеңін мысалға келтірген әйгілі Сегізсері ақынның:



	Тоқсан бес – ұядағы жұмыртқадай,

	Еті арылып мұжылған омыртқадай.

	Дәрменсіз бір орында тыпырлайсың,

	Мысалы, илеудегі құмырсқадай,



	– деген де сөздері бар екенін еске алып, көз алдымызға сыртқа кіріп-шығуынан гөрі, күн көзін көрмей көлеңкеде өскен өсімдіктің сабағындай болып бозарып, үйде жатуы көп қария елестеген. Қателесіппіз. Біз келгенде Өміртай ақсақал өз үйінің көше жақ сыртында, қақпа алдында, дәл біздердің келетінімізді біліп, күтіп алуға шыққандай-ақ, жолға қарап тұр екен. Мұны іштей жақсылыққа, «жолымыз болатын шығарға» жорып жатырмыз. Басында түрік халықтарының үлгісімен тігілген шашақты қара тақия, үстінде – жеңін кимей, жейде сыртынан желбегей жамыла салған қара костюм; қолындағы таяқты сүйену үшін емес, өз жасына лайық нәрсе болғандықтан, әйтеуір, зияны тимес деп сән үшін ғана ұстайтын сияқты. Сақал-шашын мұнтаздай етіп қырған, қырау шалған мұрт қана қойған, кең маңдайлы, келбетті қарияның түр-тұлғасына, дидарына қарап жетпіс бес-сексенді әрең қиғандайсыз. Өмекең сәлемімізді алып, жөн сұрап, өзін іздеп келгенімізді естіген соң, үйге қарай бастап жүрді. Біз аулаға кіргенде, самауырға ағаш бұтап жатқан соқтауылдай жас жігіт балтасын жерге тастай салып көрегенділік, әдеп, ізет көрсетіп, қасымызға келіп, қол ұсынып сәлем берген. Өмекең оны «немерем» деп таныстырды. Қызы Найманбала да есік алдында шай қамымен жүр екен.

	Біздер сырттағы ағаш сәкінің үстіне жайғастық, қария шынтағына жастық қойып, жантайып жатты да, маған өзінің жанындағы құрақ көрпеден орын нұсқады. Осы кезде үйден қара торы жүзін әжім іздері торлаған, буырыл тартқан мұрты бар тағы бір егделеу адам шығып, біздің жанымызға келген еді, ол – Өмекеңнің зейнеттегі күйеу баласы Қинаш болып шықты.

	Өмекең редакцияға жолдаған хатында: «кәрілік жеңе бастады: қол мен тізе қалтырайды, құлақ жөнді естімейді» деп жазғанмен, жаңа ол кісімен сыртта алғаш кездескен бойда-ақ байқағанбыз: денесі әлі тік, жүріс-тұрысы қунақ екен. Өңі жылы, сөзі ширақ. Дәрігерлер құлаққа салатын аппарат әперіпті, соның көмегімен естуі қайтадан жақсарған. Біз ол кісінің осындай хал-күйіне қуанып, ризашылығымызды білдірдік.

	– Баяғыда, жастау кезімде ревматизмнен емделуге Кавказға, курортқа барған едім. Сондағы бір дәрігер денсаулыққа пайдалы арнайы жаттығулар жасауды үйретіп еді. Содан бері таңертең тұрғанда, кешкісін жатарда жарты сағат соны істеймін. Мені біржолата жатып қалудан сақтап, жанымды әзірге алып қалып жүрген – сол әдет, физкультура, – деп күлімдеді Өмекең.

	– Тіпә-тіпә, тіл-көзден аман болсын. Атам әзірге ширақ. Өткен жазда қасына адам ертпей, Семей жақтағы туыстарды өзі аралап қайтты, – деді қызы Найманбала біздерге шай құйып беріп отырып.

	Өмекең редакцияға жолдаған хатында: «Қартайдық, жүріп-тұруымыз қиындады. Қолжазбаны өзім апарып көрсетуге шама жоқ» деген сөзді жорта жазған болуы да мүмкін-ау, өткен күндер тарихы, өзі білетін әңгімелер шын қызықтыратын адам болса әдейілеп іздеп келсін деп ойлаған шығар », – деген жорамал жүгіріп өтті. Несі бар, жарасымды. Қазір қатары мүлде селдіреп, сиреп қалған, бастарын аппақ қырау шалған осындай қадірмен ардагерлердің арамызда жүргені қандай қуаныш...

	Дастарқан басындағы әңгімеден және артынан Өмекеңнің дем алатын, ұйықтайтын бөлмесіне кіріп, сандық ішінде сақтаған мұрағатымен: құжаттарымен, әр түрлі қағаздарымен, сонау жиырмасыншы-отызыншы жылдарда шыққан, сарғайған газет қиындыларымен, естеліктерімен таныса келе ол кісінің өмір жолын көз алдымызға елестетуге мүмкіндік алдық. Сол жөнінде аз ғана мәлімет бере кетейік енді. Өмекең Семей облысының Абыралы ауданында дүниеге келіпті. Ол кісінің шет-шеті ақжемделіп тозған ескі дәптерлерінің бірінен:



	«Абыралы, Дегелең,

	Бесікке мені бөлеген,

	Түске енеді туған жер,

	Ыстық еді не деген,



	– 1973 жылдың 7 мамыры күні, Қарасайдағы қыстауымыз түсіме енгенде жазылды», – дегенді оқыған едік. Біз онда бұл өлеңді Өмекеңнің өзі шығарды ма, әлде шыр етіп дүниеге келгенінде кіндік қаны тамған, балалығының бал жылдары көрген түстей зымырап өте шыққан туған жерді жүрегі сыздай аңсаған сәтінде басқа бір жерлес ақынының сол туралы айтқан өлеңін есіне алып, қағазға түсірді ме, ол арасын анықтап сұрамаған едік...

	Өмекеңнің өзінің суреттеуінде әкесі Мұста «баймен айтыспа, балуанмен алыспа» дейтін нақыл құлағына кірмейтін, шамасына қарамай, өзі сияқты кедей-кепшіктің сөзін сөйлеп, жыртысын жыртамын деп ел билейтін жуандармен шақ етіп шайқаса кететін шақар адам болған көрінеді. Сол үшін талай рет қан жоса болып, соққыға жығылып, дүре де жепті. Өмекең жас кезінде әкесінің Семейде тұратын досы, тері илеу зауытындағы марксшілдер үйірмесін басқарған, кейінірек атаман Анненковтың қандыбалақ қарақшыларының қолынан қаза тапқан большевик Василий Черновтың ақыл-кеңесімен, көмегімен үш жылдық қазақ-орыс мектебінде оқып, сауатын ашқан, тіл үйренген. Сол азын-аулақ білімінің арқасында кеңес өкіметі орнағанға дейін және одан кейін де көп жылдар елде мұғалімдік қызмет атқарған. 1922 жылы оқуын ары қарай жалғастыруға ниет етіп, Семейге келіп, педагогика техникумына түседі. Сонда оқып жүргенінде партия мүшелігіне кандидаттыққа қабылданады.

	Бір күні мені губерниялық сот төрағасы Баранов кеңсесіне шақырыпты. Бардым. Шашын аппақ қырау шалған, шағын ғана шымыр денелі, жүзі жылы, қартаңдау адам екен. Қол алысып, амандасқан соң «отырыңыз» деп орындық нұсқады. Содан кейін: «Сізді Қарқаралыға халық тергеушісі етіп жіберуді ұйғарып отырмыз. Қалай қарайсыз?» – деп сұрады. «Ешқандай заң білмеймін, қалай барамын?» – деп едім: «Оған қайғырмаңыз. Қолыңызға кітап береміз. Сонда бәрі жазылған. Оқысаңыз түсінбейтін түгі жоқ», – деп жымиды. Бірақ ол сөзінің маған оншалықты әсер етпегенін байқады ма: «Біз бәріміз партия солдатымыз. Мен де мәселен, заң маманы емеспін. Соған қарамастан, губерниялық ревтрибуналдың төрағасы міндетін атқардым. Жасым ұлғайса да, арнайы дайындығы бар сенімді кадр жетіспегендіктен, партия енді осы қызметке қойып отыр», – деп шынын айтты. Содан соң жер-жердегі заң мекемелеріне кіріп алған тап жауларының істеп отырған зиянды әрекеттері жайында бірқатар әңгімелер шертті. «Олардың орнына жіберуге қазақ халқының әдет-ғұрпын білетін, өзің сияқты кедей таптан шыққан, сауатты адамдар аз болып тұр. Осыны түсін. Әрі партия жауынгері екеніңді ұмытпа. Ертеңге дейін жақсылап ойланып кел», – деп қоя берді.

	Жатақханаға қайтқан соң бірге оқитын жолдастарға жағдайды айтып, ақылдасып көріп едім, қайсыбірі:

	– Ауданның халық тергеушісі болу деген лауазымды, үлкен қызмет. Ойланатын несі бар. Келіскенің жөн, – десті. Тек Мұсатай Ақынжанов пен Әлкей Марғұлан ғана:

	– «Түс аяғы маймақ, төре аяғы тайғақ» деген. Төрелікке, лауазымға қызығып қайтесің. Оқығаның, орнықты білім алғаның жөн емес пе? – деп кеңес берді. Өзімнің де оқуға деген құмарлығым күшті еді. Жарық сәулеге ұмтылған көбелектей-ақ, оқи берсек, білім ала берсек деген талпыныс бәрімізде бар болатын. Сол оқу бізді неге жеткізеді, түбінде кім боламыз деген сұраққа көбіміз нақты жауап бере алмас та едік. Арманымыздың жетер жері – «шын сауатты мұғалім болсақ, балаларға жаңа заманның талабына сай жан-жақты білім бере алсақ», деген ғана тілек болатын. Техникумда менімен бірге оқыған Мұсатай кейінірек белгілі тарихшы – ғалым атанып, қазақ жерінде тұңғыш ашылған университетте сабақ берді, ал Әлкей Марғұлан – бұл күндері атағы алысқа жайылған академик, халқымыздың аяулы адамдарының бірі, – деп Өмекең өткен күндерді еске түсіріп, ойланып, тәтті қиялдарға бой алдырғандай болып, аз ғана үнсіз отырып қалды. Содан соң қайта сергіп, әңгімесін ары қарай сабақтай түсті.

	Иә, бірді айтып, бірге кетіп барады екем-ау, сөйтіп, сол күні кешкісін басым жастыққа тиген соң да кірпігім ілінбей, көпке дейін ойланумен болдым. Оқуды қанша қимағаныммен, өңінде шаршаудың ізі бар қызыл шырайлы қартаң большевик Барановтың «Біз бәріміз – партия солдатымыз, ойлан... ойланып кел», – деген сөздері құлағымнан кетпей қойды. Ақырында Қарқаралыға халық тергеушісі болып баруға бел байладым... Мінеки, сол кезден бастап зейнетке шыққанға дейін ұзақ жылдар бойына Қазақстанның тоғыз облысында заң орындарында әр түрлі жауапты қызметтер атқарыппын. Талай қауіп-қатерден аман қалып, бүгінгі күнге тірі жеткеніме ризашылық етемін... Өкіметім адал еңбегімді бағалап, омырауыма «Еңбек Қызыл Ту» орденін, төрт медаль тақты. Грамоталар аткөпір. Ұлдар мен қыздардан тараған үрім бұтағым, тұқым-тұяғым қазір алпыс бір адам болыпты. Осыдан артық бақыттың да, байлықтың да керегі жоқ. Шүкір... шүкіршілік... – деп отырды Өмекең әңгіме үстінде.

	Қоштасарда менің қолыма ескірген қалың дәптерді ұстатты:

	– Осында өзім тергеуші болып қызмет атқарған жылдарда бастан кешкен, көзбен көрген, өзгелерден естіп-білген оқиғалар қысқа-қысқа жазылған. Ішінде бір мысқал да жалғаны жоқ. Асықпай оқып шығып, ойланып көр. Мүмкін, шығарма жазуыңа негіз болар. Әсіресе мені мазалайтыны – осы дәптерде айтылған, жарық күндерге жете алмай, жаңа өмір орнату жолында мерт болған ерен ерлердің, есіл азаматтардың тағдыры... Солар ұмытылмаса екен. Ең алдымен соларды ескерші, соларды жазшы және газет-журналға, кітапқа шыққаны болса – шетінен жібере бер. Тірі жүргенімде оқып, көңіл көтерейін, – деді.

	Мен Өмекеңнің бұл тілегін қолымнан келгенше орындауға уәде бердім...

	Әдетте, бүгінгі таңда бұрынғы кеңес өкіметі кезіндегі оқиғалар сөз бола қалса, бірыңғай қара бояуды қалыңдата жағуға бой ұру байқалып қалады. Сондай-ақ бұрын көп жылдар бойына кеңес өкіметіне шаң жуытпай келген де кездер болған. Қазақстанның Кеңес Одағы құрамында өмір кешкен жетпіс жылдан астам тарихы еңсені езер қасіреті де, білімге, өнерге, өндіріс ошақтарын ашу мен экономиканы заман талабына жақындатып қайта құруға талпынысымен де ерекшеленетінін есте ұстаған абзал сияқты. Адамдар тағдырын ойыншыққа айналдырған, халқымыз ашаршылықтан шыбынша қырылған, арыс азаматтарымыз жазықсыз қуғын-сүргінге ұшыраған нәубет жылдарды да, кешегі сұрапыл соғыста ерлік жасаған, ғылымда, өнерде, шаруашылықтың әр саласында жарқырап көзге түскен небір асыл жандарды да жадымыздан шығармаған ләзім шығар. Өйткені, біздің бүгінгі тіршілігіміз – кешегі күндердің заңды жалғасы.

	Адамдар өздері өмір сүретін уақытты да, дәуірді де таңдай алмайды. Тағдыр-талайына не жазылса соны көреді. Пенде болған соң, әрине, жарық сәулеге ұмтылады, бақытты болуға талпынады. Қуанады, үміттенеді, қателеседі, тағдыр тауқыметіне қарсы тұрып күреседі, жеңеді, жеңіледі. Біздер бүгінгі күн ұрпақтары өзімізден бұрын ғұмыр кешіп, дүниеден өткен әкелеріміздің, ағаларымыздың бастарынан өткерген оқиғаларын білген үстіне біле түссек, мұның өзі кешегімізді ғана емес, бүгініміз бен ертеңімізді де дұрыс пайымдауға көмектесері сөзсіз. Сондықтан мен Өмекеңнің жазбаларына сүйене отырып, өткен күндер хикаяларын ешқандай әсірелеп, әшекейлемей-ақ, өмірде болған қалпынша баяндауға тырыстым.





Күлжәміш




	1928 жылы Өміртай Павлодар облысының Қызылтаң1 ауданындағы Үлкен Ақжар селосында тұрып Қызылтаң, Семьяр, Бесқарағай аудандарын қамтитын халық тергеушісі болып қызмет атқарып жүрген-ді.

	Мезгіл – маусым айының іші еді.

	Кеңседе қолдағы қылмысты іс бойынша айыптау қорытындысын жазып отырғанында, есік сықырлай ашылып, үстіне көнетоздау жеңіл тоқыма шекпен киген, орта бойлы қалың қабақты, қара сұр жігіт кірді.

	– Ассалаумағалайкум, – деп сәлем берген қалпында ілгері озуға батпағандай, есік көзінде бөгеліп тұрып қалды.

	Оның абыржыған өңіне, қолындағы бүктей ұстаған қамшысына қарап, әлдеқандай шұғыл шаруамен елден келген адам екенін сезе қойды.

	– Әліксалам, төрлетіңіз.

	Жігіт жазу үстеліне жақындап келді де:

	– Сіз тергеуші боласыз ба? – деп сұрады.

	– Иә.

	– Онда менің сізде жұмысым бар еді.

	– Мына орындыққа отырыңыз да, шаруаңызды айта беріңіз, – деді ол алдындағы қағаздарды жинаңқырап, жігітке енді анықтап, көз тоқтата қарап, әңгімесін тыңдауға ыңғайланып.

	– Мен өзім Кеңтүбекте тұрамын, – деді жігіт. – Жалғыз қолау құнаннан басқа жылқым жоқ. Қолымда кәрі көксау шешем бар. Сол кісі: «Қымыз ішкім келеді. Бие сатып ал», – деп мазалап, қоймаған соң, көршілес Бесқарағай ауданындағы нағашымнан қарызға ақша әкелмек болдым. Сөйтіп, кеше кіші бесінде жолға шықтым. Нағашыма барып, ақша алып, бүгін таңға жуық ауылға қайтып оралдым, – деп кеберсіген ернін жалап жұтынды да, үндемей отырып қалды.

	– Е, сонан соң? – деді Өміртай оған қадала қарап.

	– Үйге кіре бергеннен шешем аңырап қоя берді. «Сорлатты! Сорлатты!» – дейді. «Не болды?» – деп едім: «Қатының әбдіредегі жүз жиырма сом ақшаны, алпыс алты кез бұлды, он тақта шайды алып қашып кетті», – дейді. Жолдас тергеуші, менімен тұрғысы келмесе, байлап ұстайтын заман ба? Өзі кетсе бір сәрі. Ақ адал, маңдай терімді сыпырып, тапқан мүлкімді әкеткеніне күйемін. Сол дүниелерімді қайтарсаңыз екен, – деп қалтасынан мұқият бүктелген бір парақ қағаз алып ұсынды.

	– Бұл не? – деп сұрады.

	– Арыз. Осында түгел жазылған.

	Жігіттің бүгежектеп, қипақтаған түрі ұнамады. Арызына көз жүгіртіп еді, жаңағы айтқандары онда да қайталаныпты. Оларға қосымша білгені – өзінің аты – Алпысбай, әйелінің аты – Күлжәміш екен. Өміртайға оның үйінде 120 сом ақшасы бола тұрып, құлынды бие алу үшін нағашысынан қарызға ақша сұрай барғаны күдікті көрінді. Өйткені, базарда құлынды биенің құны мықтағанда отыз-қырық сомнан аспайтын.

	– Әйеліңмен қосылғаныңа көп болып па еді? – деп сұрады.

	– Бір жыл да толған жоқ.

	– Екеуің жаман тұрушы ма едіңдер?

	– Жоқ... былай... енді... әр түрлі жағдай болатын, – деп күмілжіді жігіт.

	– Нағашың Бесқарағай ауданының қай аулында тұрады?

	– Орталығында.

	– Нағашыңның аулына не мініп бардың?

	– Қолау құнанды.

	– Қазір мұнда немен келдің?

	– Сол қолау құнанмен.

	Өміртайдың оған деген күдігі онан сайын қоюланып, күшейе түсті. Өйткені, Алпысбай тұратын Кеңтүбектен Бесқарағай ауданының орталығына дейінгі қашықтық – шамамен елу шақырым. Кешегі кіші бесінде қолау құнанмен жолға шыққан адамның бүгін таңға жуық қайтып орала қоюы, ол аз болғандай, салып ұрып, ауданға жетуі сенімсіз.

	– Әйеліңнің қайда кеткенін білмейсің бе? Кімнен күдігің бар? – деп сұрады жігіттен күмәнданғанын сездірмей.

	– Білсем, сізге келем бе? Өзім-ақ іздеп бармаймын ба? Көмектесіңіз, жолдас тергеуші, – деді ол тершіген маңдайын жеңімен сүртіп. Қалың қабағының астындағы шүңірек көзі тура қараудан тайсақтап, жанарын тайдыра береді.

	– Жарайды. Қайта беріңіз. Тексеріп анықтаймын, – деді Өміртай.

	Жігіт қайтып бір ауыз сөз айтпастан шыға жөнелді. Өміртай ойланып, отырып қалды. Сот, тергеу жұмыстарына араласқалы бері бірнеше жыл ішінде талай-талай қылмысты істермен айналысуына тура келген-ді. Әсіресе, қыздарды қалың малға сату, ретін тауып әр түрлі қызметтерге орналасып кеткен пиғылы теріс, оқыған бай балалары мен солардың құйыршықтарының кеңес заңын бұрмалауы, парақорлық, ұрлық, барымта сияқты жайлар ел ішінде әлі де жиі кездесетін. Кеңес өкіметінің «әйелдер өзінің көңілі қалап, сүйген адамына қосылуға ерікті» деген заңына арқа сүйеп, жергілікті әкімшілік, сот орындарына арыз беріп күйеулерінен ажырасып, бас бостандықтарын алып жатқан келіншектер де аз емес-ті. Олардың бәрі де бір кезде қалың малға сатылып қор болған, көңілдері мүлде қаламайтын адамдарға еріксіз барған мұңлықтар еді. Жаңағы келген жігіттің: «Менімен тұрғысы келмесе, байлап ұстайтын заман ба?» – деп отырғаны сондықтан. Әйтсе де Өміртай оның айтқан сөздері мен түр-түсінен секем алып, бұл істе әлдеқандай бір шикіліктің бар екендігін сезінгендіктен де қазбалап сұрақ қоймады. Мұндайда дұрысы – күмәнданғаныңды сездірмеу, оқиға болған жерге барып, істің мән-жайын біраз зерттеп, анықтап алғанша сабыр сақтап, сыр бермеу. Әрі ол Кеңтүбектегі қызыл отау қызметкерлерімен таныс-ты. Ал олар ауыл жастарын жақсы біледі. Ең әуелі соларға жолығып, осы оқиға жөнінде не дейтіндерін білгенім жөн болар деп ойлаған.

	Ертесінде Кеңтүбекке жүрмекші болып отырғанда, «Құланның қасуына мылтықтың басуы» дегендей-ақ, қызыл отаудан хабаршы келді. Мұрты жаңа ғана тебіндеп келе жатқан жас жігіт сауатсыздықты жою мектебінің мұғалімі жазып, жолдаған хат әкеліпті. Онда: «Өмеке, біз жаққа келіп кетуіңізді өтінеміз. Саужой2 мектебінде оқитын, бай-молдаларды келемеждейтін спектаклімізге қатысатын, әдемі дауыспен ән салатын Күлжәміш атты келіншегіміз жоғалды. «Діннен безген кәпірлердің жынойнақ отауына барма» деп енем мен күйеуім ұрсады деуші еді. Күйеуі ұрып өлтірді ме деп күмәнданамыз. Тергеп, анықтасаңыз екен», – деп жазылыпты. Осы хатты алған соң аспан бұлттанып, күн райы бұзылайын деп тұрғанына қарамастан, асығыстау атқа мініп, хат әкелген жас жігітті қасына ертіп, отыз шақырымдай жердегі қызыл отауға бөгелместен жүріп кетті. Бұлар ауыл шетіне іліккенде, жаңбыр да себелеп жауа бастаған-ды.

	Қызыл отау орналасқан киіз үйге жақындай бергенде-ақ шаңқылдаған әйел даусы құлаққа келді. Аттан түсіп, тізгінді жанындағы серігіне ұстата салып, үйге кірді. Мұғалім мен бірнеше жігіт-желең, қыз-келіншектер – шамасы Саужой мектебінің оқушылары болса керек, – ақ араласқан бурыл шашын жайып жіберіп, ойбайлап киізді сабалап отырған қара кемпірге басу айтып, тоқтата алмай әуреленуде екен. Кемпір долданып, өзінің бетін өзі тырнап қанатып тастапты. Мұны көрген бойында айғайын тіптен күшейтті.

	– Тілімді алып күтетін жақсы келінімді азғырып, біреуге ертіп жібердіңдер. Табыңдар деймін, ойбай, табыңдар! Әйтпесе бұл үйден тірі шықпаймын. Қолдарыңда өлемін! – деп киізді тоқпақтауын үдете түсті.

	– Шешей, қойыңыз енді. Бағанадан бері әурелегеніңіз жетеді. Сабағымыз тоқтап қалды. Күлжәмішті өзіміз де таппай отырмыз. Мінеки, күткен тергеушіміз келді. Келініңізді табуға осы кісі көмектеседі, – деп мұғалім Өміртайды көріп қуанып қалды.

	– Мен сіздің балаңыздың арызы бойынша келдім. Келініңізді де, ұрланған ақшаңыз бен дүниеңізді де таптыртамын, – деп Өміртай кемпірді әрең дегенде үйіне қайтарды. Үйі қызыл отауға жақын екен.

	Сұрастырып байқап еді, сырттан ешкім келмепті. Жергілікті жігіттер де тегіс ауылда болып шықты. Күлжәміштің ең жақын деген үш құрбысын оңаша үйге шақыртып сөйлесіп, сыр тартты.

	– Сіздерді куә ретінде сотқа шақыртпаймын. Айтқандарыңызды жазбаймын. Бірақ маған Күлжәміштің тағдырын анықтауға көмектесіңіздер. Күлжәміш жайында өз білетіндеріңізді жасырмастан түгел айтыңыздар, – деп өтінді.

	Құрбылары бірі бастап, қалғандары қостап, кейде бірін-бірі толықтырып, жарыса сөйлеп, мынадай жайды баяндап берді. Күлжәміш кішкентай бала кезінен-ақ тағдыр тауқыметін аз көрмепті: оң мен солын танымай жатып шешесі өліпті. Өгей шешесі қатігез адам болып кездесіп, ұрып-соғып, күн көрсетпейді. Үйдің барлық жұмысын қаршадай баланың иығына артып қояды. Күлжәміш осындай қиындықтардың бәрін жеңе біліпті. Қайырымды, сымбатты, құрбы-құрдасқа сүйкімді қыз болып, бой жетіпті. Жастар бас қосатын ойын-сауықтарда, той-томалақ, шілдеханаларда әуезді дауыспен ән салып, көзге түсіпті. Сөйтіп жүріп, осы ауылдағы жалғыз атты, домбырашы жігіт Ақылбекпен көңіл қосады. Алайда қыздың әке-шешесі қалың малды көп сұрап, кедей жігітті маңына да жолатар болмапты. Ақырында Ақылбек Күлжәмішті алып қашуға бел байлайды. Бірақ қыздың әке-шешесі мұны сезіп қалады да, ол әрекеті іске аспайды. Сол оқиғадан кейін-ақ өгей шеше күйеуінің құлағының етін жейді. «Сен мәңгіріп, аузыңды ашып жүргеніңде мына қызың жалаң аяқ кедеймен қашып кетіп, жер соқтырады. Одан да кешегі келген Алпысбайдан 120 сом ақша мен он қой алып, соған берейік», – деп күйеуін үгіттеп көндіреді. Айтқанын жүзеге асырып, түн ішінде Күлжәмішті Алпысбайға өңгертіп жіберіпті. Ақылбек санын соғып, бармағын шайнап, өкініп қалады.

	Ауылға қызыл отау орнаған соң, Күлжәміш долы енесі мен томырық күйеуінің ұрып, ұрысқанына қарамастан, Саужой мектебінің сабақтарына қатыса бастайды. Қызыл отауда мұғалім ғана емес, сондай-ақ кедейлер мен жалшылар арасында кеңес өкіметінің саясатын түсіндіріп, дінге қарсы насихат жүргізетін үгітші, әйелдердің арызын қарап, бас бостандығын әперетін сот та бар еді. Солардың ықпалымен көп нәрсеге көзі ашыла бастайды. Мұғалімнің ұйымдастыруымен алғаш рет спектакль қойылғанда Күлжәміш кішкентай кезінде әке-шешесі өліп, көрінгеннің қолжаулығына айналған жетім қыздың рөлінде ойнапты.



	Ғазиз әке, жасымда еркелеттің,

	Бірақ та өмірден тым ерте кеттің.

	Қоңыр қозың зарланып қала берді,

	Артыңнан анашымды ерте кеттің.

	Осылай жетімдіктің зарын көрдім,

	Дүниеде қорқаулардың барын көрдім,

	Бай үйінің қорғансыз күңі болып,

	Тірлікте тауқыметтің бәрін көрдім.

	Бай енді мені малға сатпақ екен,

	Күйеу келді, сақалы аппақ екен,

	Жемтік көрген құзғындай молда жетті,

	Неке қиып, нәпақа таппақ екен.

	Жас төгіп, жапа шегіп зарланамын,

	Тағдырға лағнет айтып, қарғанамын.

	Әйелге бостандық таң атты деген

	Хабарға құлақ түріп, алданамын,

	Мұңымды қызыл отау естір ме деп,

	Көңілге медеу етіп, малданамын,



	– деп Күлжәміш желек астында жылап отырған жетім қызды бейнелеп, зарланып әнге салғанда, көзінен моншақтап жас ағып, өзгелерді де еріксіз жылатқан еді десті қүрбылары. Спектакльдегі оқиғаның даму барысында қызыл отаудағы сот келіп, жетім қызды арашалап алып қалады, қалың малға тыйым салатын кеңес өкіметінің заңымен санаспағаны үшін байды жазалап, жауапқа тартады. Осы спектакль Күлжәміштің өзіне де қуат беріп, ой түсіреді. Ақылбекпен қайта кездесіп, табысады. Осыдан бірнеше күн бұрын ол қызыл отаудағы сотқа арыз беріп, күйеуінен ажырасуға, сүйген жігітіне қосылуға бел байлағанын айтыпты құрбыларына. Сөйткен Күлжәміш, мінеки, аяқ астынан бір-ақ түнде із-түзсіз жоғалып кетіп отыр.

	Осы жайды естіп білген соң, Өміртай Ақылбекті тауып алып, оңашалап сөйлесіп еді, жоғарыдағы әңгімені ол да түгел айтып шықты.

	– Күлжәміш менен басқа ешкіммен кетуі мүмкін емес, – деді ол. – Соңғы рет кездескенімізде қызыл отау сотына арыз жаздырып алдым, енді аз күн шыда деп еді. Күйеуі ұрып өлтірді ме деп қорқамын. Егер ол жазым етсе, сүйегін жоқ қылып жібере алмас, маңайдағы бір жерге көмген шығар деп екі күннен бері қарай айналаны шарқ ұрып, қарап, түгел кездім. Ешқандай белгі таба алмадым, – деп жағы сопайып азып кеткен жас жігіт мұңайып, күрсінді.

	Өміртайдың көңілінде күмән қалмады: жауыздықтың Алпысбайдан келгені анық. Енді сөзбұйдаға салудың жөні жоқ. Сондықтан оны қызыл отауға шұғыл шақыртып, жауап алды.

	– Ал, жігітім, – деді түсін суытып, – жасырынбақ ойнағанымыз жетеді. Егер шындықты айтатын болсаң, жазаң жеңілдейді. Өтірік айтсаң – өз обалың өзіңе. Қалай келісеміз?

	Алпысбайдың өңі құп-қу болып, бозарып кетті. Бірақ тіс жарып, үн қатпады.

	– Сонымен, нағашыңа қолау құнанмен бардым дедің. Кіші бесінде жолға шығып, таңға жуық оралыпсың. Кеңтүбектен Бесқарағай ауданының орталығы елу шақырым. Арғы-бергі жолды есепте. Қанша болады? Жүз шақырым. Мінгенің – жарау ат емес, құнан. Мүмкін емес қой, жігітім. Кімді алдайсың?

	Ол сұрланып, бедірейген қалпында үндемей, сәл бөгеліп барып:

	– Нағашымның ауылына жетпей, орта жолдан қайтып едім, – деп жалтарды.

	– Неге өйттің?

	Қарыз алсам деген ойымнан айныдым.

	– Сен өткенде нағашыма барып келдім деп айтқансың. Енді бұлтақтама.

	– Бұлтақтап отырғаным жоқ. Өткенде: «Нағашым аулына барайын деп шықтым» дегем.

	– Айтқан сөздерің есімде. «Нағашыма барып ақша әкелдім» дегенсің. Мына арызыңда да «елу сом әкелдім» деп жазылған, – деді Өміртай оның өткен жолы өзі алып келген арызын алдына тосып. Алпысбай сәл үндемей қалды да:

	– «Елу сом әкелуге» деген сөз қате жазылып кеткен шығар, – деп тағы тайқып шықты.

	Ол мына сабындай жылпылдаған жігітті сөзінен ұстап, шынын айтқызудың оңай болмайтынын ұқты. Өткенде айтқан сөздерін қағазға түсіріп куәландырып алмаған екенмін деп ойлады Өміртай. Бірақ қағазға жазылған сөзден де айнып шыға келуі қиын емес.

	– Үйіңде жүз жиырма сом ақша бола тұра, нағашыңнан қарыз алмақ болғаның да сенімсіз. Құлынды бие құны – отыз-қырық сомнан аспайды. Сөзіңнің бірде-бірі қиыспай тұр. Одан да шыныңды айт! – деп, біраз тақымдап, қыстап көрді. Бедірейген безбүйрек екен. «Әкем былтыр өлген. Үйдегі ақшаны әкеме ас беріп, құран оқытуға сақтап жүргенмін», – деп, оған да сылтау тауып, міз бақпады.

	Ойлап-ойлап: «Күлжәміш ешқайда кеткен жоқ, не де болса Алпысбай жазым етіп, жасырып отыр. Бірақ менің қолымда оның айыбын мойнына қойып беретіндей дәлел жоқ. Сондықтан қайткен күнде де Күлжәміштің денесін іздеп таппай болмайды», – деген шешімге келді. Егер Алпысбай әйелінің денесін Ертіске тастаса толқынмен жиекке шығуы мүмкін екенін ескеріп, құс атуды сылтау етіп, мылтық асынып, күні бойы өзеннің жағасын кезді. Ешқандай белгі таба алмай, биік жардың басына шығып, дем алып, «әлде қорасының маңына, не ішіне көміп, көң-қимен жауып тастамады ма екен» деп ойланып отырғанда, Ертістен бөлінген қалың қамысты Қарасу үстінде ұшып-қонып жүрген сауысқандарға көзі түсті. Қарға тұқымдыларға жататын бұл құстың да жемтікке әуес екендігін есіне алып, шешініп, суға түсті. Терең екен. Алыстан қарайған бір нәрсені көзі шалғанмен, қасына маңайлап бара алмады.

	Ертісте екі бәкінші жүретін еді, көріп келуге соларды жұмсады. Олар екі кісілік кішкене қайықпен тез барып қайтты:

	– Өлген кісі екен. Ісініп кетіпті. Киімшең жатыр, – деп хабарлады.

	Өміртай қызыл отау адамдарына айтып, ат, арба, үлкен қайық таптырып, өзі де бірге барып, Күлжәміштің денесін алып қайтты. Семьяр селосында тұратын дәрігер қарап, келіншектің бас сүйегінің жарылғанын анықтады.

	– Кім де болса әуелі ұрып өлтірген, суға сонан соң ғана тастаған, – деді ол.

	Күлжәміштің қалтасынан су тиіп, былғанған, күйеуінен ажыратып, бас бостандығын әперуді өтініп, қызыл отаудың сотына жазған арызы қоса шықты. Оның өліміне қатысы бар деген күдікпен Алпысбайды уақытша тұтқындауға енді негіз бар. Өміртай қасына қызыл отау қызметкерлерінің бірін ертіп, үйіне келсе, ол саптыаяққа насыбай үгейін деп отыр екен. Жанында жатқан қол шоқпарына көзі түсіп еді, басын үлкен адамның жұдырығындай етіп қайыңның безінен жонып жасапты. Алпысбайды тұтқындап, жанындағы жігітке: «Шоқпарды да ала жүр», – деп тапсырды. Өйткені, шоқпардың домалақ, жұмыр басынан қоңырқай дақ пен шаш сияқты бірер тал қылды байқап қалған-ды.

	Күдігі шындыққа айнала бастады. Тексеріп, зерттеген кезде шоқпардың басындағы дақ – адам қаны, жабысқан қыл – Күлжәміштің бірер тал шашы екені анықталды. Осыдан кейін ол қамауда отырған Алпысбайды милиционер жіберіп алдырды.

	– Ал, жігітім, енді саған бұлтаруға жол қалған жоқ, – деді оған. – Ең бірінші куә – мына алдымыздағы жатқан шоқпар. Тексерудің қорытындысында шоқпардың басындағы дақ – адам қаны, ал мына жабысқан қыл – Күлжәміштің шашы екені анықталып отыр.

	Алпысбай шоқпарға жалт қарады да, түсі бұзылып, қап-қара болып түтігіп кетті. Ішкі жан дүниесінде арпалыс болып жатқандай. Азырақ ойланып отырды да:

	– Айтайын, жолдас тергеуші, – деп басын көтеріп, Өміртайдың бетіне қарады. Осы бірер минуттың ішінде ол бірнеше жасқа қартайып кеткендей болып көрінді. – Бәленің бәрі Күшікбай молданың сөздерінен басталды. Жұма күндері ол үйге келіп, әкеме құран оқитын. Келген сайын шешем екеумізді Күлжәмішті кәпір отауына жібермеңдер деп үгіттеуші еді. «Менің айтқанымды істемесеңдер күнәға батасыңдар, өлгенде тозақ отына күйесіңдер», – деп қорқытатын. Бірақ Күлжәміш біздің тілімізді бәрібір алған жоқ.

	Жігіт ауыр күрсінді де, үндемей отырып қалды. Өміртайдың есіне қызыл отау қызметкерлері айтқан басқа бір әңгіме түскен еді. Олар: «Қасқырбай деген байдың тоқалы қызыл отау сотының шешімімен бас бостандығын алып, жылқышысына тиіп кеткелі бері бай мырзалар мен молдалар қызыл отауды жамандап, әр түрлі өсек сөздер, қисынсыз әңгімелер таратып жүр деп естиміз», – деген еді.

	– Шешем ұрсып, мен ұрсам да Күлжәміш қызыл отауға баруын тоқтатқан жоқ, – деп Алпысбай әңгімесін қайта жалғады. – Содан соң «мейлі, өзі білсін» деп, үндемей-ақ қояйын деп едім, молданың тіліне ерген шешем: «Қатыныңды тыймасаң, төркініме кетемін... Ертіске құлап өлемін», – деп, күнде жылап, мазамды алды. Бір күні кешкілік қол шоқпармен насыбай уқалап отыр едім, Күлжәміш әдетінше тағы да қызыл отауға жиналды. «Барма», – деп едім, айтқаныма көнбеді. «Қызыл отау сотына арыз беріп, бұл үйден біржола кетемін», – деді. Сөйтіп, шыға бергенінде ашуланып, шоқпарымды лақтырып қалған едім, басына тиіп жығылды... Тіл тартпай кетіпті. Өлтірейін деген жоқ едім, ойым – тоқтату еді... – деп Алпысбай айыбын толық мойындады... – Содан, сасқанымнан, молдаға барып ақылдастым. «Жерге көмсең, топырағынан табады. Ертіске тастасаң толқын шығарады. Түн ішінде адам бармайтын Қарасуға апарып таста, сонда ешкім білмейді», – деп кеңес берді. Мен оның айтқанын істедім. Бірақ қара басып, тас немесе темір байлап тастау ойыма келмепті...

	– Арызыңды кім жазды?

	– Сол Күшікбай молда жазды. Шешеме: «Қызыл отауға барып, шаңын қақ. Келінімді азғырып, біреуге ертіп жібердіңдер деп бәле сал. Сөйтіп, мазаласаң қызыл отау бұл жерде көп отыра алмай, көшіп кетер», – деп ақыл үйретті.

	Өміртай Алпысбайдың шешесін шақыртып, жауап алып еді, ұлының айтқандарын ол да еріксіз мойындады. Күшікбай молда ғана:

	– Мен түк білмеймін. Өзі құтылып кету үшін өтірік айтып, маған жала жауып отыр, – деп азар да безер болды.

	Мына арызды сіз жазыпсыз ғой, – дегеніне:

	– Мен емеспін. Хат білетін адам көп қой. Біреуге жазғызған шығар, – деп, ант су ішіп, мойындамады. Сонан соң, Өміртай оның алдына бір парақ қағаз қойды да, арызды дауыстап оқып отырып, сондағы айтылған сөздерді барлығын қайталатқызып жазғызды. Қолын өзгертуге тырысып, тайқақтай жазса да, сарапшылар комиссиясы екі қағаздағы жазуды бір адамның жазғанын бұлтартпастан дәлелдеп берді.

	Осыдан соң ол Алпысбайдың, молданың, қызын қалың малға сатқаны үшін Күлжәміштің әкесінің үстінен іс қозғап, сотқа тартты. Барлығы тиісті жазасын алды...





Шегебай мен Алдаберген




	Кеш қараңғылығы үйіріліп, ауыл адамдары малдарын жайғап болған, жер ошақтарда жылтылдап от жана бастаған қоңыр іңір шақта ауыл сыртындағы дөңеске қарай екі кісі әңгімелесіп келе жатты. Бұлардың бірі – жасы отыздан әлдеқашан асып кеткен, тікірейген қара мұртты, өткір қара көзді, сөйлескенде адамның жүзіне тіке қарап, ойындағысын мәймөңкелемей тура айтатын ауылдық кеңестің төрағасы Сырлыбаев Шегебай еді де, екіншісі – ауылдық кеңестің хатшысы Қамбаров Алдаберген деген жас жігіт еді.

	– Иә, сонымен не болды? Бардың ба? Сөйлестің бе? – деді иықты, мығым денелі Шегебай жанындағы жіңішкелеу, бойшаңдау келген Алдабергенге бұрыла қарап, тағатсыздана сұрақ қойып.

	– Сөйлестім, – деді Алдаберген. – Бірақ түк бітіре алмай, бос қайтқан сияқтымын.

	– Сияқтымын-пияқтымын деп былқылдатқанды қой, – деді Шегебай. – Қызын беретін болды ма, жоқ па? Соны айт.

	– Беремін деп те, бермеймін деп те айтпады. «Қызым жас, бірер жылға дейін қоя тұрайық», – деп байлауы жоқ құр сөзбен шығарып салды.

	Бұлар дөң басына шыққан соң, қырдан ескен салқын самалға арқаларын тоса, беттерін ауылға бере, малдас құрып отырып, әңгімелерін ары қарай жалғай түсті.

	– Қап, болмаған екен, – деді Шегебай ойланып. – Өзім де осылай болар деп күткен едім. Жарайды... Сен маған Кесікбайдың не дегенін басынан бастап түгел айтшы.

	– Мен үйлеріне кіріп барғаннан-ақ Кесікбай молда тұнжырап, жылы қабақ көрсете қоймады. Өзім де әңгімені қалай бастауды білмей, біразға дейін қысылып-қымтырылумен болдым. Дәті берік екен. Қабағының астымен ғана анда-санда қарап қойып, таспиғын тартып отыра берді. Әйелі жүн түтіп отыр. Екеуі де тымырайып, тіл қатпайды. Рымбала үйінде жоқ екен. Мен бұған ренжірімді де, қуанарымды да білмедім. Егер Рымбала үйінде болғанда, әкесімен батылырақ сөйлесер ме едім, әлде, керісінше болар ма еді, оны қазір де айта алмаймын... Әлден уақытта барып молда: «Иә, бала, үндемес ойнауға келіп пе едің? Шаруаңды айта отыр», – деді. Содан соң тәуекел дедім де: «Рымбаланы айттыруға келдім», – деп төтесінен қойып қалдым. «Мынау не дейді» дегендей кемпірі түтіп отырған жүнін қоя салып, ажырайып бетіме қарады. Молданың да таспиық тартып отырған қолдары бір орнында қозғалмастан қатып қалды. Мен үнсізбін. Молданың бетіне қарауға, шынын айтқанда, тәуекелім жетпеді. Ал ол керісінше тесірейіп менен көзін алар емес. Үшеуміздің ішімізде алдымен тіл қатқан тағы да молда болды. «Өзіңе ме, әлде басқа біреуге айттыра келдің бе?» – деп сұрады. «Өзіме», – дедім. Тағы үнсізбіз. Молданың қолдары үйреншікті жұмысына кірісіп, таспиығын бүрынғыдан да жеделдетіп санай жөнелді. Содан соң қайта бөгелді. «Қыз айттырар жігіттің біраз дайындығы болатын еді. Менің шығарған заңым емес, ата-баба дәстүрі. Бұл жөнінде не айтасың, бала?» – деп сұрады. Алғашқыдай емес, ептеп өз-өзіме келейін дегендеймін. Молданың емеуріні ап-анық. «Егер қазір мен емес, бақуатты басқа біреу қызын айттырып келген болса, екі ауыз сөзге келместен Рымбаланы малға сатып жібере салар еді-ау» деп ойлап, жыным келді.

	«Молдеке, әкем жоқ, шешем ғана бар. Есігіміздің алдына қара-құра құтайған емес. Және осы күнгі тәртіп бойынша, қалың мал дегенге тыйым салынғанын өзіңіз білесіз», – деп келе жатыр едім: «Иә, иә, білемін», – деп, сөзімді бөліп кетті. Сонан соң бетіме тіке қарап: «Рымбала әлі жас. Тұрмысқа шығуға ерте. Бірер жылға дейін қызымды жылы орнынан қозғамаймын. Ешкімге бермеймін», – деді. «Біз Рымбала екеуміз сөйлесіп сіздердің алдарыңыздан өтейік деп келіскен едік. Сол үшін келдім», – деп шынымды айттым. Манадан бері әңгімеге араласпағанымен күйеуінің де, менің де бірде-бір сөзімізді қағыс жібермей, кимешегінің бір құлағын ашып қойып, тыңдап отырған кемпірі: «Не дейді, көтек! Мен ол салдақыға келіскенді көрсетейін! Байсырап жүрсе, шашын жұлайын!» – деп долданды. «Байқаңыз, шешей. Қызыңыз комсомол мүшесі. Ал комсомолға қол көтерген адам айыпты болып, жазаға тартылатынын ұмытпаңыз», – деп ескерттім. Әйеліндей емес, молда әккі, залым ғой. Алара бір қарап, кемпірінің үнін өшірді де: «Рымбала жас. Оң-солын тани қоймаған бала. Адам балалықпен, жастықпен не демейді. Тағы айтамын, тұрмысқа шығуды сөз етпек түгілі, ойлану да оған ерте. Сондықтан бүл әңгімені әзірге қоя тұрайық», – деді. «Қызыңыз сіздің айтқаныңыздай тым жас емес, балиғатқа толған. Тұрмысқа шығамын десе зорлап ұстап тұра алмайсыз, өз еркі өзінде», – дедім. Байқаймын, менің осы соңғы сөздерім молданы қатты абыржытып тастаған сықылды. Бірақ ішіңде ит өліп жатса да сыртқа ешқашан сыр білдірмейтін мәттақым ғой, кемпіріне: «Әй, не қылып отырсың? Шай қой», – деді. Мен шайына рақмет айтып, шығуға айналдым. «Ал Алдаберген қарағым, – деді молда алғаш рет өңін жылытып. – Жаңағы сөзім – сөз. Қайталаудан әңгіменің мәнісі кетеді. Бір-екі жылға дейін Рымбаланың тұрмысқа шығуына рұқсатым жоқ. Одан кейінгі жағдайды кезінде тағы көре жатармыз», – деді.

	– Иә, ә... – деп Шегебай ойланып қалды. – Енді не істемексің?

	– Білмеймін, – деді Алдаберген. – Молда әуелгіде маңына да жолатқысы келмеп еді, аяғында әйтеуір, біраз икемге келіп жібігендей көрінді маған. Бірақ бір-екі жыл күту – тым ұзақ.

	– Меніңше, молда Рымбаланы саған бір-екі жылдан кейін де бермеуге тырысады, – деді Шегебай. – Ол әншейін, қызымды тектен-текке алып қояды деп қорыққанынан айта салған сөзі болар. Сені құр сөзбен алдап, емексітіп қойып, бір амалын қарастырмақ шығар.

	Алдабергеннің өзінің де көңілінде күдік мол еді. Мына сөздерден кейін ұнжырғасы түсіп, ауыр ойларға беріліп, үндеместен отырып қалды.

	– Жарайды, – деді Шегебай өзінің өжет мінезіне басып, әлдеқандай оқыс іске бел буғандай болып. – Молдаға: «Қызыңыздың өз еркі өзінде», – деп дұрыс айтқансың. Алдынан осы өткенің жетеді. Рымбала сөзінде тұрса болды, ендігі қалған әңгімені маған қоя бер.

	– Рымбала сөзінде тұрады. Өзіме қалай сенсем, оған да солай сенемін, – деді Алдаберген көңілінде үміт оты қайта тұтанып, бозбалаға тән албырттықпен қызулана, толқи сөйлеп.

	– Таяу күндерде колхозға кірмей отырғандардан салық жинауға шығатынымызды білесің ғой, – деді Шегебай. – Молдамен ісім сонда түссін. «Қызына қалың мал сұраған адам да, берген адам да сотталады», – деп біраз қысайын өзін. Егер айтқанға көнбей шалқақтай берсе, Рымбаланы мілитсә ертіп апарып алуға да болатынын ескертейін оған.

	Шегебайдың мына сөзі Алдабергеннің алып ұшқан жүрегін дүрсілдетіп, қатты соқтырып жібергендей болды. Соңғы бір-екі жыл ішінде ол Шегебайды туған ағасындай жақын тартып кеткен еді. Оны қатты сыйлайтын. Сөздеріне қалтқысыз сенетін. Одан жасыратын сыры да жоқ-ты. Ол әсіресе кішкентай бала кезінен байдың есігіндегі жалшысы болып өскен Шегебайдың иығына ерте түскен ауыр салмақтан езіліп, мүжіліп кетпегеніне, жасқаншақтық дегенді білмейтін қайсарлығына қатты сүйсініп, таң қалатын. Басынан өткерген азап, қорлықтары әлде оны от пен суға салған сайын шыныға түсетін болаттай етіп шыңдады ма екен деп ойланатын. Әйтеуір, қалай болғанда да, жігерлі, өжет Шегебайды өзіне әрдайым асқар таудай сүйеніш көріп, өнеге тұтушы еді.

	Ал Шегебай өзінің бай есігіндегі малайлықтан, жалшылықтан құтылып еңсесін жазғаны, сөзімен жұрт санасатын адам ретінде қатарға қосылғаны – кеңес өкіметінің арқасында ғана болып отырған іс деп есептейтін. Әйтпесе революция жеңгенге дейінгі кез болса, ол сияқты ең аяғы мінерге аты да жоқ жыртық тонды жаман кедейге кердеңдеген кесір байлар есе-теңдік берер ме еді? Осыны жақсы ұғынған ол өзінің сауатсыздығына қарамастан, газет-журналдарда жазылған жайларды өзгелерге оқытып тыңдап, партияның, кеңес үкіметінің саясатын түсінуге барынша ден қоятын. Әр түрлі науқандық жұмыстарға байланысты ел аралап шыққан өкілдердің қасынан табылып, олардың сөзін тыңдауға, түсінбеген жайларын тәптіштеп сұрап алуға құштар еді. Еңбекшілердің көсемі ұлы Ленин дүниеден қайтқанда, туған әкесі өлгендей ботадай боздап жылаған болатын. Партия қатарына өтуге де сол бір азалы күндерде арыз берді. Бай, молдалардың: «Өлген көменесті жер алмай, көрінен шығарып тастапты. Содан кейін көр ішіне долана қазық қағып, соған байлап қайтадан көмген екен, бірнеше түн қатарынан жанын қинамауды өтініп, жалбарынған, шыңғырған даусын жұрт естіпті», – деген сияқты өсектеріне қарамастан, партия қатарына өткен еді.

	Осыдан бірер жыл бұрын ауылдық кеңестің төрағасы болып сайланғаннан кейін сауатты кедей баласы, комсомол мүшесі Қамбаров Алдабергенді өзіне хатшы етіп алып, жұмысқа қызу кірісіп кеткен-ді. Осы елдегі шынжыр балақ, шұбар төс, аты шулы, ірі байларды кәмпескелеуге, кедейлерді колхозға біріктіруге аянбастан ат салысты. Әр түрлі науқандар кезінде ауқаттылар мен атқамінерлерге, солардың сөзін сөйлеп, сойылын соғатындарға тізесін үнемі қаттырақ батыратын. Сондықтан бұл елде оған іштей кектеніп, өшігіп жүргендер де жоқ емес еді. Алайда Шегебай ондайлардың кіжінгеніне еш уақытта мән беріп, айылын жиған емес.

	Шынтуайтқа келгенде, Шегебай ызақор да, кекшіл де адам емес еді. Ол тек қана әділет болса дейтін. Бай, мырзалардың кедейлердің еңбегін қанап, баюын әділетсіздіктің ең үлкені деп білетін. Ауылдағы жас қыздардың қалың малға сатылып, сүймеген адамына зорлықпен берілуіне де жан-тәнімен қарсы еді. Қысқасы, кеңес үкіметінің жүргізіп отырған саясаты оның осындай ең ізгі арман-тілектеріне әрдайым мейлінше сай келіп, үйлесіп жататын.

	– Ал, жарайды, үйге қайтайық, дем алайық, – деп, Шегебай алдымен орнынан тұрды. – Уайымдама, бір амалын табармыз, одан да тойға әзірлене бер, – деп күлімдеп Алдабергеннің көңілін демдеп, арқасынан өзімсіне қағып қойды.

	* * *

	Алдаберген шығып кетісімен-ақ, молданың жүзіндегі жалған күлкісі лезде жоғалып, ұстап отырған таспиығын жанына тастай салып, шарасы таусылып шаршағандай, қажығандай кейіппен жүк үстіндегі жастықты жұлып алып, басына жастанып жата кеткен, кемпірі «бұл байғұсқа не болды?» дегендей, оған таңырқай көз тастап қойып, жүнін түтіп отыра берді. Молда өзінің ішкі ойларымен алысып, арпалысып жатыр. Алдабергеннің жаңағы айтқан сөздері жанын жегідей жеп жатыр. Әсіресе: «Рымбала екеуіміз алдарыңыздан өтейік деп келіскен едік... Қызыңыз жас емес, тұрмысқа шығамын десе, зорлап ұстап отыра алмайсыз», – деген сөздері құлағынан ызыңдап кетер емес. Расында да, егер Рымбала Алдабергенге тұрмысқа шығамын десе, бөгет бола алмасын молданың іші жақсы сезеді. Онда: «Рымбаланы қалың мал алып, тұрмысқа берсем» деген арманының біржолата өшкені де.

	Молда бұрын-соңды қыздарын жақсы жерге ұзатқан талай кісіні білетін еді. Соңғы уақыттарда әке-шешесінің тілін алмай, өздері ұнатқан жігітке тұрмысқа шығып кетіп жатқан өнегесіз қыздар мен «әуел баста мал беріп, зорлап алған» деп арыз жазып, күйеулерінен ажырасып жатқан бетбақ әйелдерді де көзі көрді. Бірақ өзгелердің басына туған ондай күн өз басыма келер деп әсте ойламаған. Рас, қазір баяғыдай барша жұртқа паш ете, ешкімнен именіп, жасырмай-ақ ырғалтып-жырғалтып қалың мал алатын, сән-салтанатпен қыз ұзататын заман жоқ. Әйтсе де осы елде кәмпескеге іліне қоймаған, «орташа» саналатын, өз дәулеті өзіне жетіп артылатын ауқаттылар да жоқ емес. Ең болмаса сондайлардың ішінен қолайлы біреуі кезіксе жең ұшынан жалғасып та іс бітіруге болады ғой. Молда осыдан үміткер еді.

	Молданың қызын Алдабергенге бергісі келмей шоршып түсуінің екінші себебі – діннен безген коммунист Шегебайға ілесіп алып, «Құдай жоқ» деп жар салып, ауыл жастарын дүрліктіріп, бүлдіріп жүрген осы жігітті бұрыннан да суқанының сүймейтінінде жатқан еді. Соңғы уақыттарда қызының комсомолдарға тым үйірсек болып кеткенін жақтырмайтын. Ал бір күні қызынан «комсомолға өтіп келдім» деген сөзді естігенде тас-талқан болып ашуланып, бурадай бұрқылдаған-ды. «Жалғыз қызыңа ие бола алмадың», – деп әйелін көк ала қойдай етіп сабап салған. Бұрын ешқашан ұрмаған қызына да қолы қаттырақ тиіп кеткен-ді. Бірақ қанша қасарысып бақса да, өмірдегі көп өзгерістерге қарсы тұрудың мүмкін болмай бара жатқанын іші сезетін. Алласына жатпай-тұрмай арыз айтып, тағдырдың салған осындай тауқыметіне наразылық білдіріп, қатты назаланатын. Қолынан келсе дүниенің тегершігін теріс айналдырып, баяғыдағы жұрттың бәрі «молдеке» деп, қол қусырып, қарсы алатын, шариғат айтқызып, бас шұлғып, ұйып тыңдайтын, той-томалақ, бала сүндеттеу, өлім шығару сияқты оқиғалардың бірде-бірінен қағыс қалдырмай, өздері іздеп келіп, қолқалап алып кететін, садақа, табыс өз-өзінен құйылып жататын бақытты күндерін кері қайтарып алар еді. Бірақ ол – осы күні арман ғана. Заман азған, ел бұзылған. Жастар тіпті бетімен кеткен: дін мен молданы мазақтап ойын қояды. Табыс мүлде азайып барады. Бүйте берсе молданы жұрт сыйламақ түгілі, адам деп көзге ілуден де қалатын шығар, тегінде... Осының бәрін ойлаған кезде молданың іші қазандай қайнап, өз-өзінен аласұрып, үй ішіне сыймай кететін. Қаны тасып, шекесі шағып, басы ауырып, жатып қалатын. «Шіркін-ай, – деп армандайтын сондай сәттерде, – Құдай тағаланың құдіреті шексіз, кешірімі де мол-ақ қой, әйтпеген күнде осы елді ала тайдай бүлдіріп, бұзып болған көменес Шегебай мен комсомол Алдабергеннің жер басып жүретін орындары жоқ-ақ қой. Құдай тағала соларға зауалын неге жібермейді екен?» Іштей осылай ойлайтын молда іс жүзінде Шегебайдан жасқанып, ығып жүретін. Ал Алдабергенді Шегебайдың аузына қарап сөз айтып, іс істейтін, соның «барып кел, шауып келіндегі» бала санайтын. Әйтсе де екеуін бір-бірінен бөліп жармайтын... Сол Алдаберген бағана үйіне кіріп келгенінде кірпідей жиырылып қарсы алған молда оның өз қызын айттыра келгенін білген соң, іштей тіксініп, қатты сескеніп қалған еді. Сол сәттен бастап көңілінде: «Рымбаланы бұған бермеуге тиіспін» деген ой ғана аласұрған. Дегенмен: «Қыз айттырып келіп отырған жігіт қой, дайындығы бар ма екен, түпкі ниеті қандай екен, біржолата білейін» деген әуестікке жеңдіріп, әрі қалың мал жөнінде сөз қозғасам, беті қайтып, аптығы басылар деген де үміті болып, емеурін білдіріп, сұрақ қойып қалған да, оған өзі өкінген еді. «Саудаласатын адамыңды тапқан екенсің, жалаң аяқ комсомолдан қусаң құмалақ түсуші ме еді? Рымбала екеуіміз келістік дейді, қалың мал төлеуге заң жоқ дейді, естімегің сол шығар!» – деп өзін-өзі іштей сөгіп, қыжыртқан. Сондықтан да ізінше: «Қызым әлі жас, ешкімге бермеймін», – деп қашырта сөйлеп, құтылып кетуге тырысқан еді. «Мен ол салдақыға келіскенді көрсетейін!» – деп кемпірі долданғанда: «Комсомолға қол көтерген адам жазалы болады», – деген Алдабергеннің сөзі молданың ішін қылп еткізген. Қызым әнеугүні комсомолға өттің деп ұрғанымды айтып қоймады ма екен деп ойлаған... Алдаберген шығып кеткеннен кейін де күйзеліс, күдіктен арыла алмай, дөңбекшумен әлі жатыр. Мұның қазіргі қаупінің үлкені – Шегебайда. Алдаберген айтса болды, ал оның айтатынына күмән жоқ, әрине Шегебай мұның қызын осы күнгі заңға сүйеніп, тізеге салып, зорлап отырып оған алып беретіні сөзсіз сияқты.

	Осылайша не істерін білмей дал болған, қиналған молданың ішінде қасқыр ұлып жатқандай, көңілі әлем-жәлем мазасыз еді. Кейде, осындай сәттерде ілік іздеп, кемпірін сабап, ашуын басатыны болатын. Бірақ қазір оның септігі тимесін сезді. «Япыр-ай, – деп ойлады ол іштей қапаланып, – тығырықтан шығар жолдың шынымен-ақ қалмағаны ма? Не істеген жөн?» Адамның басына іс түскенде, шамасы, өзімен пікірлес, тілектес, сөзімен немесе ісімен демеу болатын әлдекімдерді іздеуі заңды шығар. Молда да қазір осы елдегі Шегебай мен Алдабергенді атарға оқтары жоқ болып жүрген наразы адамдарды біртіндеп есіне ала бастады. Солардың ішінен өзінің халін түсінетін, өзіне мұңдас біреулерді іздейтін сияқты. Ондай адамдарды тапты да. Олар – осы елдегі орташа дәулетті кісілер қатарына жататын, соған қарамастан, ұрлық та жасайтын, қатігездіктерімен, қараулықтарымен атағы шыққан ағайынды Қошқарбай мен Текебай еді. Кешегі аумалы-төкпелі заманда екеуі үйлеріне қонған ұлты бөлек бір бай саудагерді өлтіріп, аты мен ақшасын алған деген еміс-еміс қауесет бар болатын ел ішінде. Сол екеуі Шегебайға тісін қайрап, өштесіп жүр деп еститін. Оған себеп – Шегебайдың тікелей араласуымен Қошқарбайдың көрші ауданнан жоқ іздеп келген бір кедейге жылқысын амалсыз қайтарып беруі, «ұрлық жасады» деген айып тағылып, түрмеге отырып шығуы еді. Молданың бүгін сол ауылға барып қонуға, Қошқарбаймен және Текебаймен алаңсыз әңгімелесіп, Шегебай мен комсомолдарды жамандап, ең болмаса іштегі шерді тарқатуға аңсары ауды. Жүрегінің басына шемен болып тұрып қалған уайым-қайғысының емі табылмаса да, азын-аулақ жеңілдеуі мүмкін. Осындай ниетпен орнынан тұрды. Кемпіріне ертең қайтып келетінін айтып, атқа мініп, жүріп кетті.

	* * *

	Ағайынды Қошқарбай мен Текебай Балықтыкөл жағасында өзге жұрттан бөлініп, оңашалау, оқшаулау отыратын әдеті еді. Қошқарбай түрмеге қамалып, қайтып келгелі бұлардың үйіне бірен-саран туыстар ғана ат ізін салған. «Жақындасақ – бәлесі жұғар» дегендей, өзге ешкім баспай қойған-ды. Бұл ауылға қонақ келмегелі де біраз уақыт өткен екен. Енді міне, анау-мынау жай жүргінші, жолаушылардың бірі емес, осы өңірге аты мәлім Кесікбай молда өз үйінің алдына келіп, атынан түсіп жатқанын көргенде, Қошқарбай мұны іштей жақсы ырымға жорып, қуанып қалды. Өзінің аюдай қорбаңдаған зор денесімен балпаңдай басып келіп:

	– Ассалаумағалайкум, – деп сәлем берді.

	– Әликімассалам! Аман-есен қайттың ба? Оралдың ба, азаматым, – деп, молда да оның сәлемін ықыластана алған еді. Сұсты қабақты, суық жүзді Қошқарбай молданың атын мама ағашқа өзі байлады. Сонан соң қонағына құрмет көрсетіп, үйге қарай бастап жүрді. Әйелі шапшаң қимылдап, төр алдына көрпе төсеп үлгерген еді.

	– Келін қарағым, амансың ба? Жолдасың жолдан келіп, көз айым болдың ба? – деп молда қайыстай қатқан арық қара келіншекпен де жылы сәлемдесіп, төрге өтті. Сол сәтінде-ақ дастарқан жайылып, қымыз келді. Әні-міні дегенше көрші отаудан Текебай да жеткен еді. Ол ағасындай етжеңді, ірі емес, ашаңдау келген, безгектен тұрған адамдай-ақ үнемі қаны қашып, сұрланып жүретін жігіт еді. Ағайынды екеуі молдаға айрықша пейіл білдіріп, өрістен соятын мал алдырып, жік-жаппар болып күтісті.

	Молданың да Қошқарбай мен Текебайға деген ықыласында қапы жоқ бүгін. Екеуінің бұрынырақта дүниеден көшкен әкелеріне бағыштап, бабына келтіре құран оқыды. Тәтті тілімен, майда сөзімен аузына қаратып, баурап алды. Бұрынғы-соңғы жайлардан әңгіме қозғап, олардың әкелерінің ғана емес, арғы бабаларының да өзі білетін ерлік істерін, мәрттігі мен өжеттігін, әсіресе ешкімге кеудесін бастырмай өткен намысшылдығын жеріне жеткізе дәріптеп айтып отырды. Содан соң әңгіме төркінін бірте-бірте бүгінге аударып, заманның бұзылғанын, адамдардың азғанын, жастардың тіпті бетімен кеткенін, жарлы-жақыбай, құл-құтандарды айтпағанда, әйелдерге дейін еліріп, құтырып жүргенін, жұртшылық ежелгі дәстүрлер мен мұсылманшылықты, дінді сыйлаудан қалып бара жатқанын сөз етті. Соның бәріне кінәлі – өмір бойы ішер ас пен киер киімге жарымай, қадір-қасиет дарымай келіп, енді бүгін жаңа үкіметке арқа сүйеп, шікірейіп атқа мініп, адам бола қалған, ел-жұртты ірітіп, бүлдіріп жүрген Шегебай мен Алдаберген сияқты белсенділер дегенге әкеліп тіреді сөзінің төркінін. Шегебайдың аты аталғанда Қошқарбайдың жүзі түнеріп, Текебай қанын ішіне тартып, сұрлана қалған. Молда бұны бірден аңғарып, әңгімесін одан әрі тірілтіп, жалғай түсті.

	– Бүгін тосын жағдай болды, – деді ол. Мана таңертең бұрын ешқашан бас сұқпайтын Алдаберген албастыдай болып, біздің үйге жетіп келіпті. Сәлемін ернімнің ұшымен ғана қабылдап, қабақ ашпай отыра бердім. Сөйтсем, дінсіз кәпір ит менің қызымды сұрап келіпті.

	– Әдетте, мұндай жағдайда кісі салатын ғұрып бар емес пе? Қызыңызды ол жігіт өзі айттыра келіп пе? – деп сұрады Текебай.

	– Жөн-жоралғы, ата-баба дәстүрі дегенді білмейтін мақұлық қой, – деді молда. – Қызыңызды маған бересіз. Қалың мал сұрамайсыз. Бойжеткен баланы үйде ұстап отыруға қақыңыз жоқ деп дікеңдейді.

	– Апырмай, әбден басқа шыққан екен де, – деді Қошқарбай қозғалақтап қойып. – Өзімізде де, шынын айтқанда «берсе – қолдан, бермесе – жолдан» дейтін жайлар болатын кейде. Ал мына комсомол қаршадай басымен бәрімізден асып түсіпті, – деп мысқылдай езу тартты.

	– Ол итті төріңізге шәнитіп отырғызып қойғаныңызша, үйден қуып шықпадыңыз ба? – деді Текебай.

	– Ей, қарағым-ай, қазір бізде ондай күй бар ма? – деді молда күйзеліп. – Олар мықты, біз әлсіз болып тұрған заман ғой. Мен емес, арыстай азамат мына сендерге Шегебайдың істеп отырған ісі анау.

	Молда өзінің бұл сөздерінің ағайынды екі жігітке шаншудай қадалып, намыстарына тиетінін біле тұра әдейі шаптап айтқан еді.

	– Молдеке, жарамыздың аузын қаси бермеңіз, – деп Қошқарбай көзінде суық жарқыл ойнап, гүж ете қалды.

	– Шегебайдың бір өзі емес, жанына ерген күшігі – Алдабергенімен қоса мойындарын жұлып алуға болар еді. Тек қана бұлар да мұсылман баласы ғой. Алла тағала алдында күнәкар болармыз деп өзімізді-өзіміз тежеп жүрміз. Әйтпесе... – деп қалш-қалш етіп, ашуға булығып отырып қалды. Молда оның әлем-тапырақ болып өзгеріп кеткен жүзіне қарап, жаңағы сөздерді бар ділімен, шынымен айтқанын аңғарғанда, жылы үйде отырып-ақ суық аяздың демін сезгендей болып қалтыранды. «Иә, бұл екеуі адам қанын жүктеуден тайынбас» деген ойдың келуі мұң екен, өзінің осыдан бұрынғы алласына талай рет «Шегебай мен Алдабергеннің жер басып жүретін орындары жоқ-ақ қой» деп шағымданғаны есіне түсіп, санасында тосын болжам жарқ ете қалды. «Иә, иә, дәл солай. Алла-тағала мұның арызын естіді ме, әлде өзі-ақ солай ұйғарып, шешті ме, әйтеуір, қайткен күнде де діннен безген қос имансызды өз әміріндегі екі пендесі – Қошқарбай мен Текебайдың қолымен жазалауды ойлаған сияқты ма, қалай? «Құдайсыз қурай сынбайды» дегендей-ақ, бүгін мұны өз-өзіне тыныштықтан айырып, байыз тапқызып үйде отырғызбай, осылай қарай бастаған күш те – Алланың әмірі екеніне енді ешқандай күмәні қалмағандай. Алдында отырған қос арыс – Қошқарбай мен Текебайға бойға сыймайтындай ашу-айбатын дарытып, қайрауы жеткен қылыштай қылшылдатып қойған да – сөз жоқ, құдіреті күшті Құдайдың ісі. Қажет десеңіз мұның басына дәл қазір айдай анық осы ойды жарқ еткізіп ұялатқан да Алла тағаланың өзі екеніне күмәні жоқ. Ендеше, мұның міндеті – Алланың әмірін жүзеге асыруға қызмет ету...» Осындай ойлармен жігерленіп, тебіренген молда өзін қазір бейне бір көктегі Құдай тағаланың жердегі өкіліндей, елшісіндей сезініп, аса бақытты күй кешті. Аппақ сақалын еті қашқан саусақтарымен салалап, екі иығын қомдап қойып, екі жігіттің бетіне кезек-кезек көз тастай отырып: «Қасиетті кітап – Құранда мұсылман баласы өзінің күнделікті іс-әрекеті, тұрмыс-тіршілігінде басшылыққа алатын талай ғажап қағидалар жазылған ғой, – деп шабыттана сөз бастап, біраз әңгіме шерте келе: «Қүранның тоғызыншы сүресінде «ия аюхал нәби, хоразил мүхмина ғалел хател» деген аят бар, оның мағынасы – «Қүдай Мүхаммед пайғамбарға кәпірді аямай қыр деді» дегенге саяды. Яғни, кімде-кім діннен безген, дінді аяққа таптағысы келетін кәпірлерді өлтірсе, ол – ешқандай күнә болып саналмайды, қайта ондай адам мүсылманшылдық жолына лайықты іс істегені үшін о дүниеде сауапқа батады», – деп тоқтады. Осы айтқаным ағайынды екі жігіттің санасына әбден сіңсін дегендей, сәл үндемей отырды да, Шегебай мен Алдаберген жөніндегі манағы үзіліп қалған әңгімесін қайта жалғап, сабақтай түсті. Екеуін тілі жеткенше, қүмары қанғанша жамандап бақты. Жерден алып, жерге салды. «Бүлар ма... бүлар кәпірлерден де асып кеткен кесапаттар, игі жақсылардың ізіне шырақ алып түсіп жүрген итаршылар» деді. Қошқарбай мен Текебайдың оларға деген өшпенділік отына май құйып, маздата түсті.

	– Менің тағы бір білетінім – таяу күндерде Шегебай мен Алдаберген қалқозға кірмей отырған жұрттың малының есебін алуға, төлемеген алымдарын толық өндіруге шықпақшы екен, – деді молда.

	– Апыр-ай, солардан-ақ тыныштық болмады. Өзгелердің малында не жұмыстары бар екен осы, – деді Текебай сұрланып.

	– Әсіресе, сен екеуіңе: «Бұрынғысының үстіне салықты баса салмасақ па?» – деп кіжінгенін естігендер бар көрінеді. «Онымен де қоймаймыз. Екеуін орташа емес, бай деп көрсетіп, мал-мүлкін кәмпескелетеміз. Өздерін ит-жеккенге айдатып, қаңғыртып жібереміз. Көздерін құртпай тынбаймыз», – десетін көрінеді.

	– Кімнің көзін кім құртқанын көрерміз әлі, – деді Қошқарбай қайтадан ашуға мініп, тістерін шақыр-шұқыр еткізіп қайрап, көзінде манағы молданы сескендірген сұрапыл суық от қайта тұтанып. – Осы уақытқа дейін оларды мұсылман баласы деп аядық. Өлтірсек күнәкар болармыз деп қолымыз бармай келді... Бүгінгі әңгімеңіз жақсы болды. Көп нәрсеге көзімізді аштыңыз. Егер құранда бұлар сияқты дінсіз мақұлықтардың көзін жою сауап десе – бізге керегінің өзі сол ғана!

	– Пай-пай-пай-пай, арысым-ай! Атаға тартқан азаматым-ай! – деді молда көңілі босап, көзі жасаурап, Қошқарбайға катты сүйсініп, риза болғанын білдіріп. – Бәсе деймін-ау, бәсе. Қалай шыдап жүр екен деп ойлап едім-ау өзім де. Атаға тартқан ұл екеніңді білуші едім. Әншейін іштен тынып, амалсыздан ғана жүр екенсің-ау, сабазым. Мына бүгінгі кер баққан тірлікте мән, тұрмыста береке қалмай бара жатқан кесір заманда, өмірден түңілгендей болған сәттерде, өздеріңдей асыл азаматтарды көргенде ғана бір жасап қаламын. Бүгін сендермен кездесіп, ақтарыла сыр ашысып сөйлескеніме қуаныштымын. Шынымды айтсам, мана күндіз әлдеқандай белгісіз күш, тылсым сезім үйде тыныш тапқызып отырғызбап еді. «Тұр-тұр» мен «жүр-жүрдің» астына алып, осылай қарай жетектегендей болған еді. Енді қазір соның өзін жақсы нышанға, Алланың әміріне жорып отырмын... Иә... бәрі Алланың ісі, Алланың мархабаты. Өзіне адал пендесін Алла ешқашан адастырмақ емес. Назарынан тыс қалдырмақ емес. Бүгін менің, һәм сендердің де ауыздарыңа манадан бергі сөздерді салып отырған Алла тағаланың өзі екеніне менің ешқандай күмәнім жоқ... Сондықтан қазір сендерге ойға алған мақсаттарыңды орындап шығуға Алланың өзі жар болсын, ата-бабаның аруағы қолдасын, әулие-әнбиелер, періштелер демеп, жебесін дегім келеді. Ақ батамды бергім келеді, – деп молда қолын жайып, ернін жыбырлатып, әлденелерді күбірлеп айтып, біраз отырды да: «Аллау акбар!» деп бетін сипады. Молданың шабыттана айтқан сөздері, өздерін мақтап, марапаттағаны, қату сөз бен қарғыстан басқаны көп естіп дағдыланбаған екі жігітті қатты толқытып жіберген еді. «Жарықтық, қасиетті адам деп естуші едік, рас екен-ау» деп ойлады Қошқарбай оған риза болып. «Молдекеңнің өзі қолдап, ақ батасын беріп отырса, тартынатын не қалды енді» деп ойлады Текебай қанын ішіне тарта түсіп.

	– Батыр адам аңғал келеді дейтін еді. Екеуіңнің қандай істен де қайтпайтын ер екендеріңе, батылдықтарыңа шүбәм жоқ, – деді молда әңгімесін одан әрі сабақтай түсіп. – Бірақ қазір қайыспай қарсы тұрар ашық ерліктің заманы өткен. Оның үстіне Шегебай той-томалақта күреске түсіп жүрген, бірер адамға дес бермейтін, әлді жігіт. Қапысын тауып іс қылмасаңдар, жеме-жемге келгенде, алдырмай кетуі әбден мүмкін, – деді молда ескертіп. – Әйткенмен, жақсылап ойланса, амалын табуға болатын сияқты, – деп, тағы бірдеме айтуға оқтала беріп, есік жақтан әлдекімнің аяғының тықырын естіп, сақтық жасап тына қалды. Үйге сәл имене басып, иба сақтап, Қошқарбайдың әйелі кірді.

	– Тамақ дайын. Түсірейік деп едік, – деді ол

	– Молдеке, рұқсат етсеңіз...

	– Жарайды, тамақты суытпайық. Әкеле берсін, – деп молда рұқсат берді. – Ал онда сыртқа шығайық. Дәрет алып, қол жуып келейік, – деп орнынан тұруға ыңғайланғанда, ағайынды екі жігіт лып етіп, одан бұрын ұшып тұрып, молданы қос қолтығынан сүйемелдеп, демей берді.

	Олар далаға шығып қайтып келіп, төр алдына жайылған дастарқанды жағалай көрпе үстіне қайтадан жайғасып отырған соң, буы мен иісі бұрқыраған төре табақ етті көтеріп, Қошқарбайдың қойшысы Рахымбай кірді. Жаңа сойылған жас қойдың майлы етінің үстіндегі сап-сары, жеңді білектей сұр қазы көздің жауын ерекше алады...

	Үстеріне бөтен ешкімді кіргізбей, үшеуі ғана оңаша отырып жеген қонақасы үстінде де, одан кейін де сөз еткендері – Шегебай мен Алдабергенді қапысын тауып, қақпанға калай түсірудің жайы болды.

	Дәл осылай істесек, екеуінің қайда жоғалып кеткенін ешкім білмейді, біздерге кінә қоюға дәлелдері болмайды, – деген байламға келген еді.

	Кесікбай молда үнемі қоржынына салып өзімен бірге тастамай алып жүретін қасиетті кітап – Құранды үшеуі кезек-кезек кеуделеріне басып, өздері құрған қанды жоспарларын қайткен күнде де іске асыруға серт берісті.

	* * *

	Шегебай мен Алдаберген Балықтыкөл жағасында оңаша отырған Қошқарбай мен Текебайдың аулына кіші бесін кезінде келіп, аттан түскен. Ағайынды екі жігіт өздерін арада ешқандай ренішті оқиға болмағандай-ақ қабақ шытпай қарсы алғанына олар қайран қалысты.

	Үйге кіріп отырған соң, Қошқарбай әйеліне айтып қымыз әкелдірді. Қаншырдай қатқан арық қара келіншек келген қонақтарды иттің етінен жек көре тұра, күйеуінің: «Бүгін аяғыңның ұшымен жүріп қызмет қыласың», – деген тапсырмасын орындауға еріксіз мәжбүр болған-ды. Бабына келіп, балбырап тұрған күздің салқын сары қымызы тандай үйірер татымды екен. Шегебай мен Алдаберген әуелгіде бір-бір кесені дем алмастан бастарына бір-ақ көтерісіп, сонан соң ғана дәмін ала, асықпай ішуге көшкен еді.

	– Жеңгеміздің қымызы дәмді екен, – деді Алдаберген кесесін қайтып ұсынып жатып.

	– Шынын айтқанда, бүгін бұл ауылда аузымыз аққа тиер деп ойламап едік, – деді Шегебай күлімдеп.

	«Менің үйімде отырып, мені шымшылап, кекетуін көрдің бе? Тұра тұр, бәлем. Алла сәтін салар болса, барлығының есесін артығымен қайтарармын әлі» деп ойлады Қошқарбай зығырданы қайнап. Бірақ молданың: «Қайткен күнде де екеуін үйге қондыруға тырыс», – деген сөзін жадынан шығармаған ол ашу ызасын ішке бүкті.

	– Бекер олай ойлағансың, – деп зорлана жымиды. – Бұл үйден сусын ғана ішпек түгілі, қонақасы жейтін де уақыттарың болған.

	– Апыр-ай, ә, мен сені танымай қалып отырмын, – деді Шегебай таңданғанын жасырмай. – Мүмкін, сен біздердің қандай шаруамен жүргенімізді білмейтін шығарсың?

	– Айтып отырғандарың алым-салықтың жайы болса оны түгел төлеуге әзірміз, – деді Қошқарбай жайбарақат.

	– Қызық екен... Түрме өзіңді мүлде өзгертіп, түзетіп жіберген бе, қалай? – деп Шегебай күлімдеп, ащылау әзіл тастады.

	«Атаңның басы!» деп ойлады Қошқарбай іштей зығырданы қайнап. Тілінің ұшына келіп қалған сол сөзді дауыстап айта жаздап барып, өзін-өзі әрең тежеді.

	– Түрме мені түзетті ме, жоқ па, ол арасын білмеймін. Бірақ қапас тас үйде қандалаға таланып, қамалып жатқанда, адамның басына неше түрлі кермек ойлардың келетіні рас, – деді түнеріп.

	Текебай Шегебайдың жаңағы қиқар әзіліне ағасы шала бүлініп, ашуланып, жауап қайтарса, араздық қайта тұтанып, әңгіме ушығып кетер де, ойға алған жоспарымыз іске аспай қалар деп қауіптенген. Сондықтан, қазір ол сөз төркінін тезірек өзге арнаға бұруға тырысып:

	– Алдаберген, сені жұрт Кесікбай молданың қызын алатын болыпты деп жүр ғой. Той қашан? – деп сұрады.

	Жас жігіттің өңіне лып етіп қызғылт бояу тепкендей болды.

	– Молданың қызын айттырғаным рас. Бірақ ол кісі беремін деген жоқ, – деп жауап қайтарды ол шынын айтып.

	– Қай әке қызын бір дегеннен беремін деуші еді. Молда өткенде біздің үйге соққан болатын. Сөз әлпеті теріс емес сияқты көрінген. «Жігіттің өз басын кемсіте алмаймын. Балалар өзара келісіп, қосыламыз десе қарсы тұратын заман ба?» – деп отырды.

	Мына сөзді естігенде, Шегебай мен Алдаберген еріксіз бір-біріне қараған еді. Осыдан бірер күн бұрын ғана Алдаберген Кесікбай молданың үйіне өзі барып, қызына құда түсіп, ризашылығын ала алмай қайтқалы көңілі басыңқы, күпті болатын. Оның ендігі бар үміті Шегебайдың сол күнгі кеште өзінің көңілін демдеп айтқан: «Рымбала уәдесінде тұрса болды, қалғанын маған қоя бер», – деген сөзінде еді. Бағана, түс ауа, Шегебай екеуі ауылдан шығып, осылай қарай бет түзеп келе жатқандарында да жол бойы Алдаберген Рымбала туралы ойланумен болған. Соңғы кезде шешесі қызының әрбір қадамын аңдып, қия бастырмайды, үйінен бір адым сыртқа шығармайды. Алдабергенге ілесіп, қашып кетеді деп ойлай ма, кім білсін. Олай күдіктенуіне негіз де жоқ емес, әрине. Алдабергеннің басына Рымбаланы алып қашып, нағашыларымның аулына апарсам кайтеді деген ой келген. Бірақ өзінің ауылдық кеңестің хатшысы екенін, заңға қайшы келетін іс істемеуге тиістігін ойлап, ол ниетінен бас тартқан. Шегебайдың сол кештегі: «Уайымдама. Бір амалын табармыз. Одан да тойға әзірлене бер», – деген сөзін өне бойы есте ұстап, көңіліне жұбаныш, медеу тұтқан. Сол күн тезірек туса екен деп тағатсызданумен жүр еді. Енді қазір күтпеген жерден «молда қызын беруге қарсы емес сияқты» деген хабарды естігенде, жүрегі қуаныштан алып ұшты.

	Текебайдың әлгі сөзі Шегебай үшін де мүлде тосын жаңалық еді. «Әр нәрсені әріден болжайтын әккі молда қызын үйінде бәрібір зорлап ұстап отыра алмасын түсінді ме екен әлде» деп ойлады ол.

	– Жолдарың түсіп келіп қалыпсыңдар. Бүгін қонақ болыңдар. Шаруаларыңды ертең таңертең түгел тындырамыз, – деді ашуын ауыздықтап, бойын қайтадан билеп алған Қошқарбай өтірік жалпақтап. Бұл ұсынысына Шегебай мен Алдаберген не деп жауап қайырарын білмей, әрі-сәрі, екі ойлы болып бөгеліп қалғанын аңғарған ол інісіне:

	– Сен молдекеңе барып қайтшы, – деп жеделдетіп тапсырма берді. – Ол кісі де үйден дәм татып, құдаларымен бірге болып, әңгімелесіп отырсын бүгін.

	Қошқарбайдың әдеттегісіне ұқсамайтын мінез-құлқы Шегебайды едәуір ойландырып тастап еді. «Бұл ит неге соншалықты жалпақтап кетті? Қонақ етіп сыйласа, бұрын көзі көрмей келді ме? Кездесіп қалған жерінде тікенегін сыртқа беріп, кірпідей жиырылып тұрмаушы ма еді? Оның үстіне түнеугүні жылқы ұрлағанын мойнына қойып, сотқа қағаз түсіріп түрмеге өз қолымен айдатқаны бар... Жоқ, әлде, мұның өзгеріп, тәубеге келуіне түрменің әсері тиді ме екен. «Аюға намаз үйреткен таяқ» дегендей, біраз қиындық, корлық көрген соң, бұрынғы ұрлық-қарлығы мен содыр-сотқарлығын біржолата қояйын деп ойлады ма? Қаншама қасарысып, қарысып бақса да, жаңа заман Қошқарбай мен Текебай тұрмақ, бұлардан әлдеқайда зорлардың өздерін де терідей илеп, тезге салып жатқан жоқ па? Ата-бабасынан бері қарай бақ-дәулеті арылмай келген, өзге жұртты адам деп көзге ілмейтін, кеудесіне нан піскен талай шонжарлар кәмпескеленіп, құрып кетті. Әлде сондайларды көрген соң, бұл екеуіне де ой түсейін деген бе? Рас, бұлардың кәмпескеге ілінерліктей оншалықты көп малдары жоқ, екеуара бір отар қой мен бірер үйір жылқылары ғана бар. Сонда да болса көңілдеріне күдік алып, бір бәлеге ұшыратып жіберер деп бұдан сескене ме? Жалпақтап жатқандары сондай бір нәрсенің ықпалы ма? Қалай болған күнде де бүгін өздері иіліп, қонақ болыңдар деп қолқалап отырғандарында кеуделерінен итерудің қажеті жоқ сияқты. Оның үстіне молда да келіп, мәжілістес болып бірге отырса – теріс болмас. Ондай жағдайда Алдаберген мен Рымбаланың жайын сөйлесіп, екеуінің тойын тезірек өткізу мәселесін біржолата шешудің сәті түсер мүмкін». Осындай ойлардың жетегіне еріп, сәл үндемей отырып қалған Шегебай екі жігіттің жүзіне сынағандай тесіле, тіктеп қарады да:

	– Жарайды, бүгін ықыластарың түсіп тұр екен. Дәмнен аттап кетпейік. Молданы шақырам десеңдер қарсылық жоқ, – деп жымиды. – Бірақ естерінде болсын, ертең таңертең іске кірісеміз. Салықты осы жолы түк қалдырмай түгел аламыз. Ал қазір... қане, анау керегеде ілулі тұрған домбыраны әперші маған. Бұл шіркінді қолға ұстамағалы да біраз уақыт өткен екен, – деп Текебайға иек қақты.

	Шегебайдың көңілдене айтқан осы сөздерін естігенде, Алдабергеннің жүрегі алып-ұшып дүрсілдеп кеткендей болды қайтадан. «Молда келсе... Шегекең онымен сөйлессе... Бүгін не дер екен? Келісімін бере ме, жоқ па?» деген ой көңілінде аласұрған. Одан басқаны ойлауға оның зауқы соқпаған, мұршасы да келмеген еді.

	* * *

	Бүгінгі кештің қалған бөлігі Алдаберген үшін ғажайып түс көргендей болып өткен-ді. Көз алдында үзік-үзік суреттер: молданың келуі... Шай ішілуі... Қуырдақ желінуі... Дастарқан басындағы әңгіме үстінде Рымбала екеуінің тойын өткізу мәселесі бірден шешілгені... Шегебай бұған күлімсіреп, көз тастап қойып, домбыраны шабыттана шерткені... Содан кейінгі кезектің өзіне келгені... «Ал кәне, қайын атаңнан қысылмай, әдемілеп ән салып жібер!» – деген Текебайдың қолқасы... Кеңес өкіметін, колхозды мақтасқан сөздер... Одан кейін етпен бірге арақ келгенде, Шегебайдың: «Осының қажеті болмас, алып кетіңдер», – дегені... «Бұл өзі көптен үйде тұрған нәрсе еді. Сыйлы қонақ келе ме деп сақтап жүргенбіз. Сендерге бұйырыпты. Шамалап алып отырыңдар», – деген Қошқарбайдың өтінішін молданың қызу қостап: «Ұжмақта төрт өзен бар көрінеді, соның бірі кәусар шарап – тәтті арақ екені құранда айтылған. Алыңдар. Алып отырыңдар», – деп үгіттегені... Үй иелеріне молда қосылып, қиылып, өтініп қоймаған соң, Шегебай екеуінің арақ ішкені... Төсек салынып, бастары жастыққа тиісімен тастай қатып, қаннен-қаперсіз ұйықтап кеткендері... Ақырында әуелдегі қуанышты түстің аяғы қорқынышты, жаман түске айналып кеткендей болып, Шегебай екеуінің ауыздарына шүберек тығылып, аяқ-қолдары байланып, тырп ете алмай, киіз үйдің ішінде, алаша, көрпесі сыпырылып тасталған тап-тақыр жерде жатқаны... Жоқ, мұның өзі түс емес екен.

	– Менің қызымды алмақ болдың ғой, арам ит! Малғұн! Мә, саған, қыз алған! – деп молда келіп Алдабергенді басқа тепті.

	– Бізді кәмпескелеп құртпақ едің. Сені алдымен біз құртайық! – деп Қошқарбай мен Текебай да Шегебайдың үстіне төніп, тепкілеп жатыр.

	Басына тиген ауыр соққыдан Алдабергеннің есі ауыңқырап, талықсып кетті. Самайынан жып-жылы бір нәрсе аққандай болғанын сезді. Бірақ оның қан екенін білген жоқ.

	– Екеуін қалай өлтіреміз? – деген Қошқарбайдың суық үні құлағына келді.

	– Құдай жолына құрбандыққа шалайық. Иә, Алла, тілекті қабыл қыла гөр! Екі күнәкар пендеңді өз һүкіміңе жөнелтпекпіз. Айыбын кеш, жандарын жаһаннамға сал! Әумин! – деген молданың жауабын естіді.

	– Әумин!

	– Әумин! – деп екі жігіттің қосарлана қостаған үні қабат естілді.

	Ізінше Шегебайдың бұлқынғаны, қырылдағаны құлағына келіп, жаны түршікті... Қолындағы қанға малынған пышағы білте шамның күңгірт жарығымен жалт етіп, қараңдаған, қорбаңдаған әзірейілдей әлдекім өз үстіне төніп келе жатқанын көрді...

	Далада, үй сыртында астына тулақ тері төсеп, үстіне түйе жабуын бүркеніп, өтірік ұйықтаған болып жатқан Рахымбай қойшы үйдегі барлық сөздерді естіп, сұмдық оқиғаны сезіп, біліп жатса да үнін шығаруға шамасы келмеді. Ояу екенімді біліп қалса, бұл жауыздар өзімді де өлтірер деп ойлаған ол қыбыр етіп қозғалуға да қорыққан еді.

	Қылмыскерлер өз құрбандықтарының денесін ауыл жанындағы Балықтыкөлге тастамақ болып ала жөнелгендерінде, орнынан екі-үш ұмтылып әрең тұрған Рахымбай қойшы көзінен аққан жасы сақалын жуып, қараңғыда сүріне-жығыла, ауыл жанында оттап жүрген Шегебайдың атын ұстап алып, ер салуға шамасы келмей жайдақ мініп, болған оқиғаны хабарлау үшін күндік жердегі ауданға шапты.

	Шегебайдың аты мен Рахымбайдың жоқ болып кеткенінен күдік алған үш қылмыскер де сол күні үйлерін тастап, алды-арттарына қарамастан тайып тұрыпты.

	...Бірақ екі бірдей арыстың денесіне тас байлап, терең суға тастап кеткен сол қанды балақ қарақшылар да көп өтпей-ақ тағдырдың тар қыспағына түсіп еді.

	Тас байланып тасталған екі азаматтың денесі келесі, 1932 жылы ғана балықшылардың ау-кұралына ілініп, табылып, Семей облысы, Жарма ауданының жеріндегі Жалғызтөбе маңына жерленді...





Жамал




	1905 жыл.

	Қыркүйек айы.

	Күн бұлыңғырланып, жел ұйтқи соғып тұрған кешқұрымғы уақытта Сүлеймен қажының әйелін толғақ қысып, босана алмай, қиналып жатты.

	Үстіне қамқа шапан, басына құндыз бөрік, аяғына саптама етік киген, толықтау келген, сақал-мұртына, самайына әлі ақ кірмеген, қабағы сұсты қажы өзінің күнделікті дағдысы бойынша үй іргесіндегі кішкене төбешіктің басына шығып, қойы маңырап, сиыры мөңіреп, жылқысы шұрқырап азан-қазан болып жатқан ауылдың кешкі абыр-сабыр тіршілігін сырттай бақылап тұр еді. Жай тұрған жоқ, ара-тұра малшыларына айқайлай сөйлеп, таяғын шошаңдатып:

	– Батыстан қара бұлт қаптап келеді. Күннің бұзылатын түрі бар. Малды ертерек қораға қамаңдар... Биелерді ағытыңдар, – деген сияқты шолақ-шолақ әмір беріп тұр.

	Осы кезде сегіз-тоғыз жас мөлшеріндегі кішкентай ұлы үкідей ұшып, жүгіріп келді де:

	– Көке, апам сөйлей алмай ауырып жатыр. Қатындар сізді шақыр деді. Жүрші, жүр!.. – деп қолынан тартқылап, әкесінің жүзіне жасқана, жаутаңдай қарады.

	– Тәйт әрі, бармаймын, – деп қажы ұлының нәзік қолын серпіп, жекіп тастады. – Қатындарға айт, апаң қиналса молданы шақырсын. Иманын айтқызсын. Мен барғанда жанын алып қалады дей ме екен, о несі-ей.

	«Иман» деген сөздің не екенін түсінбеген бала ұмытып қалмайын деп қайталап, үйге қарай құйын-перен болып, зымырай жөнелді. Әлденеге сүрініп кетіп, мұрттай ұшты.

	Тастақ жерге тізесі мен алақанын сүргізіп, қанатып алды. Қиналып жатқан апасының түрі көз алдына елестеп, қолы мен тізесінің қанағанын елең етпей, алып-ұшып үйіне жетті.

	– Көкең не деді? – деп сұрады шешесінің жанында абыржып тұрған әйелдер.

	Молданы шақырып, иманын айтқызсын деді.

	– Апырай, жарықтықтың аузына жақсы сөз де түспеген екен, – деп жыртық киімді жалшы әйел қабағын түйді...

	Басына кірлеп кеткен көк сәлде орап, қолына ақ таяқ ұстаған аласа бойлы, ет-жеңді молда асықпай талтаңдай басып келді де, киіз үйдің есігін ашып, ішке кірген бойда толғатып жатқан ананың жанындағы көмек көрсете алмай, әбігерленіп, есі шыққан әйелдерге:

	– Былай тұрыңдар, түге! – деп жекіре сөйледі. Сонан соң қара терге түсіп, ішін басып, жан даусы шыға, аласұрып қиналып жатқан әйелге аяушылығы жоқ жанарымен түйіле қарады да, сарғайып кеткен кетік тісінің арасынан ірге жаққа шырт еткізіп түкіріп:

	– Марту басып, туғызбай тұр. Дұға оқып, қуып шығамын. Үстіне тулақ жабыңдар! – деп әмір берді.

	Жерге төселген бөстекте мүсәпір кейіпте бүк түсіп, бүрісіп жатқан бейшара ананың үстіне тулақ жабылды.

	– Иә, Алла! – деп көзін аларта, құтырына ақырған молда ернін жыбырлатып, әлденелерді күбірлей жөнелді де, ара-тұра әлдеқандай қорқынышты, түсініксіз сөздерді зіркілдей айтып, онсыз да қиналып жатқан әйелді қолындағы таяғымен тулақтың сыртынан жүн сабағандай сартылдатып ұра бастады. Ананың шыбын жаны шырқырап, көзіне көрініп, жан даусы шыққанда жаңа ғана әкесіне барып қайтқан кішкентай ұлы өзін жібермей ұстап тұрған әйелдің қолынан жандәрмен жұлқынып босап кетіп, шешесін денесімен қалқалай құлады.

	– Апамды ұрма! – деп шырылдай жылады бала.

	– Әкетіңдер мына күшікті! – деп молда ақырып қалды.

	Әйелдер баланы көтеріп әкетпек болды. Бірақ анасын тас қылып құшақтап алған бала жақындаған әйелді аяғымен тепкілеп, тырысып, көнбеді.

	Молда ананы «басып, туғызбай жатқан сайтанды» осы сабағаным жетті деп ойлады ма, әлде жас баланың шырылдай жылап, ара түскені және қатты семіріп, толып кеткендіктен май басқан жүрегі мен ауыр тартқан денесі соңғы уақыттарда оқыс қимылды оншалықты жаратпай жүргені әсер етті ме, енді керегеге ала арқан кергізіп, ананы қолтығынан соған асқызды. Екі әйелге екі қолынан мықтап ұстатып, далада мал жайғап жүрген жалшы жігітті үйге шақыртып, ананың ішін төмен қарап сылай тартқызып еді, бала шыр етіп жерге түсті.

	– Ә, Құдай, ақсарбас!

	– Оңдай көр жолын, бейшараның!

	– Сүйінші, сүйінші! Аман босанды!

	– Ат ұстар ма, кесте тігер ме?

	– Кесте тігер екен, – деген дауыстар шығып қалды. Талып кеткен ана сәлден кейін есі кіріп:

	– Уһ, Бибі-Бәтимә пірім-ай... – деп күрсінді. Төрге жайған көрпе үстіне малдас құрып, таспиық тартып, мүлгігендей болып отырған молда жартылай жұмылған сілеусін көздерін ашып, анаға суық жанарын қадады.

	– Бибі-Бәтимә піріңе сауыңда арнап Құдайы бермеген соң, өле жаздадың, пақыр, – деді. Таспиығын жиып, әлдене деп күбірлеп, бетін сипап, екі қолымен жер тіреп, орнынан тұрды да:

	– Бала аман туғанмен, алдынан қатер тосады, – деп тағы бір жаманшылықтың шетін қылтитты.

	Бұл кезде есі кіріп, азырақ өзіне-өзі келген ана абысынына ымдап, ілулі тұрған мақпал бешпентін молдаға бергізді. Молда оны үн-түнсіз қолтығына қысып, шығып кетті.

	Мана молданың бұйрығымен ананың ішін тартып, босануына көмектескен куақы тілді жалшы жігіт:

	– Құдайдан өлім тілеп, жаназа шығарып, құран бағыштап, табыс табам ба деп келген еді. Ол тілегі қабыл болмай, ренжіп кетті-ау, әлгі молда, – деп күлді.

	Бір кемпір:

	– Тек, молдаға тіл тигізбе. Алланың кәріне ұшырайсың, – деп оған тыю айтты.

	Баланың кіндігін кескен қажының жеңгесі Раушан төбенің басында тұрған қайнысына барып:

	– Бәйбішең аман босанды, – деп сүйінші сұрады.

	– Не тапты?

	– Әйел бала.

	– Соған да далақтап сүйінші сұрап келдің бе? – деп қайнысы қабағын түйді. – Әйел бала – тұқым емес. Жат жұрттық. Қызығын бөтен біреу көреді.

	– Ең болмаса бәйбішеңнің жаны қалғанына да қуанбайсың ба? – деді жеңгесі.

	– Қатынның өлгені – қамшының сабы сынғандай-ақ, – деді қажы міз бақпай. Содан соң жеңгесіне қайтып назар аудармастан, бұрылып, малқора жаққа қарай аяңдап жүре берді.

	– Жеңгесі оның бұл қылығына ауыл әйелдерінің әдетінше аузын сылп еткізіп, сұқ саусағымен бетін сызғылады да:

	Е, жазған, қатыным өлсе – төсегім жаңғыратын еді деп өкініп барасың-ау, шамасы, – деп үнсіз кейіп тұрып қалды...

	Арада бірер күн өткенде, арнайы шақыртумен келген молда әуелі ықылық ата етке тойып, сонан соң бір сом күміс ақша алып, азан шақырып, нәрестеге шешесінің тілегімен Жамал деп ат қойып берді.

	* * *

	Жамал ақ құба өңді, әр нәрсені тез ұғатын, тіл алғыш, сүйкімді, зерек қыз болып өсіп келе жатты.

	Бір күні ауылдың шет жағынан оңаша қоңыр үй тігілді.

	– Молда бала оқытады дейді.

	– Анау үй соған тігіліпті.

	– Сабақ білмесе шыбықпен шықпыртып сабайтын көрінеді.

	– Менің оқығым келмейді... – десті ауыл балалары. Өзімен бірге ойнайтын ұл балалар таңертең көздерін тырнап ашып, ұйқыдан ояна салысымен-ақ қоңыр үйге барып, молдадан дәріс ала бастағалы Жамал да сол үйді төңіректейтін болып жүрген. Кейде іштегі балалар әлденелерді айтып, жамырай шуласқанда, үй сыртындағы Жамалға олар қосылып ән салып жатқандай болып естілетін. Сондайда оның да балалармен бірге сабақ оқығысы, ән салғысы келіп қатты қызығатын. Бірақ ішке кіруге молдадан қаймығады. Енді ол:

	– Апа, мені де оқуға берші. Оқығым келеді, – деп жиі қыңқылдайтынды шығарған.

	– Қыз баланы молда оқуға алмайды, – деді апасы.

	– Неге?

	– Шариғат қоспайды.

	– Шариғат деген не?

	«Шариғаттың» не екенін жас балаға қалай түсіндірудің жөнін білмей, енді анасы дағдарды.

	Қызы қыңқылдауын қоймаған соң, ақырында бір күні, қажы жолаушылап кеткенде, шешесі Жамалды молдаға ертіп апарды. «Мына баламыздың оқығысы келеді», – деген өтінішіне баяғыда Жамалы туарда өзін сабап өлтіре жаздаған молда:

	– Әйел мен еркекті бірге оқытуды шариғат қоспайды, – деп түксие жауап беріп маңына жолатар болмады.

	– Тақсыреке, бұлар еркек, әйел емес, бала ғой. «Оқимын» деп, кеткісі келмей, күні бойы осы үйдің жанынан шықпайды. Далада күн көзіне қақталып отыра берсе, ыстық өтіп, ауырып қалар деп, өзіңізге әкеліп тұрмын. Алты ай оқытқанда алатын бір қойыңызды бергіземін. Жұмалық та әкеліп тұрар. Мынау – тіл ашары, – деп елу тиындық күміс ақша ұсынып еді, молда жаңағыдай емес, райынан қайтыңқырап:

	– Апыр-ай, қоймадыңыз ғой. Жарайды. Қалсын онда, – деп, Жамалды ұл балалардан бөлектеу отырғызды.

	Үш күн өткенде, Жамал шиді жарып қыстырған бір жапырақ қағазға жазылған «әліпбиін» қолына ұстап, пора-пора болып жылап келді.

	– Молда оқытпаймын деді. Қостан итеріп шығарды, – деп өксіп-өксіп, шешесіне мұңын шақты.

	Шешесі қызын қолынан жетелеп, молдаға қайтадан ертіп апарып:

	– Жарықтық-ау, баланы оқудан неге қудыңыз? – деп сұрап еді, молда басын кегжитіп:

	– Қажы сәлем айтыпты. «Оқытпасын» депті. Әйел даусы мәкүрүк. Дауыстап құран оқуға шариғат қоспайды. «Байтал шауып бәйге алмас» деген. Әкет! Байталыңды әкет! – деп жекіді.

	– Кішкентай баланы байтал деуге аузыңыз қалай барады? Өйтіп күнәға батпаңыз, – деді Жамалдың шешесі күйіп кетіп.

	Сол оқиғадан кейін де Жамал қоңыр үйді төңіректеуін қойған жоқ. Апасы:

	– Молда сені бәрібір оқытпайды. Ол жаққа бармай-ақ қой, күнім, – деп талай айтты. Бірақ сонда да ол сөздер Жамалдың құлағына кірмеді. Әкесінің де ұрысқанын елемеді. Сөйтіп жүріп, бір күні әлденеден шошынғандай болып, үйге ентіге жүгіріп келді де:

	– Апа, апатай! Молда бір баланың құлағын қып-қызыл ғып, аямай бұрады. Жылап еді, үлкен балаға арқалатып қойып, арқасынан шыбықпен ұрғызды. Неге сабайды? – деп сұрады.

	– Бала оқытқан барлық молда сөйтеді, күнім, – деді шешесі. – Бара берсең сенің де құлағыңды жұлады. Шыбықпен шықпыртады. Өзі де, оқуы да құрысын оның. Ол жаққа қайтып бармашы. Одан да үйде отырып, кесте тік, – деп қызына ине, жіп, шүберек беріп еді, қызы бұған қуанып қалды. Саусақтары майысып, кесте тігемін деп әуреленіп, сол күні кешке дейін апасының жанынан шыққан жоқ.

	* * *

	Жамалдың жасы тоғызға қарай аяқ басқанда қажының қонысы жанынан кен табылып, кеніш ашылып, жан-жақтан жиналған орыс, қазақ жұмысшыларына арналып жер барақтар қазылып, мектеп үйі салынды. Жамал қазақ тілін білетін, жасы өзімен шамалас Мәрия деген сары шашты, көк көзді орыс қызымен танысып, достасып кеткен-ді. Екеуі өне бойы бірге ойнайды. Тек қана мектепте оқу басталып, Мәрия сабаққа баратын болғалы бері Жамал қайтадан жалғызсырап жүр. Бір күні шешесіне еркелеп отырып, бота көздері жәудіреп:

	– Апа, кеніштегі мектеп жақсы дейді. Мені сонда оқуға берші, – деп тілек айтты.

	– Ол мектептің жақсы екенін кім айтты?

	– Мәрия айтты.

	– Әлгі сенімен бірге ойнайтын орыс қызы ма?

	– Иә.

	– Күнім-ау, орыс балалары оқитын мектепте сен оқи аласың ба?

	– Апа, онда қазақ балалары да оқиды екен. Әрі мұғалімі қазақ көрінеді. Орысша да, қазақша да оқытады дейді. Сағат сайын балаларды далаға шығарады. Ойнағанға ұрыспайды. Ұрмайды. Сабақпен бірге өлең де үйретеді екен. Терезеден көріп жүрмін. Балалар молданың алдындағыдай тізерлеп жерге отырмайды. Тақтайдан жасалған орындықта отырады, жазуды үстелде жазады. Апатай, апаршы. Мен де оқиын, – деп қиылып болмады. Шешесі:

	– Әкең ұрсады... Апармаймын, – деп еді, қызының көзіне мөлт-мөлт етіп жас үйірілгенін көріп, аналық жүрегі шыдамай елжіреп кетті.

	– Апармасаң Мәриямен бірге өзім барамын. Мәриянікінде тұрып оқимын, – деді Жамал бұртиып.

	– Жарайды, ботам, – деді анасы оны бауырына қысып, бетінен, көзінен сүйіп. – Кешке әкең келген соң, айтып көрейін. Мүмкін, рұқсат етер.

	Сүлеймен қажы қызының орыс мектебінде оқығысы келетінін естігенде, алғашқыда шоршып түскен, артынан мұғалімі қазақ екенін, орыс, қазақ балаларын қосып екі тілде бірдей оқытатынын білген соң, азырақ сабасына түскендей болды. «Осы қызым өзі онсыз да орыстың балаларымен көп ойнап, солардың үйінен шықпайтын болып жүр, өйтіп кәпірдің үйін төңіректей бергенше, мектепке барып, қазақ мұғалімінің алдында отырып, содан дәріс алып, уақытын өткізсін» деген ой келді ме, әлден уақытта:

	– Мейлің. Апарғың келсе апар. Мұғалімімен сөйлесіп көр, – деп рұқсат етті.

	Қуанышы қойнына сыймаған Жамал басы жастыққа тиген соң да өзінің ертең мектепке баратынын ойлап кішкентай жүрегі дүрсілдей соғып, көпке дейін ұйықтай алмай жатты. Соған қарамастан, таңертең құлқын сәріден оянып алып анасының қолынан тартып, тұр-тұрлады.

	– Күнім-ау, әлі ерте емес пе? – деді анасы. Таңертеңгі шайларын ішкен соң, шешесі Жамалдың күн иісі сіңген қап-қара шашын асықпай тарап, әдемілеп өріп, үстіне кеше кешкісін жуып дайындап қойған тәуір көйлегін кигізіп, мектепке ертіп келгенінде, сабақ басталып кеткен екен. Ішке кіруге бата алмай, қызын қолынан ұстаған қалпында, дағдарып, далада тұрған әйелді терезеден мұғалімнің өзі көріп сыртқа шықты.

	– Сәлеметсіз бе, жеңгей? Қызыңызды мектепке әкелдіңіз бе? – деп сұрады.

	– Иә. Оқимын деп болмаған соң...

	– Талабы өте дұрыс екен. Оқуға әкелгеніңіз жөн болған. Атың кім, қалқам?

	– Жамал.

	– Атың да өзіңе сай, жақсы екен. «Жамал» деген сөздің түпкі мағынасы не екенін білесіз бе, жеңгей? Көрікті, әдемі деген сөз... Ал енді маған өзің айтшы, Жамал, оқығың келе ме?

	Тікелей өзіне арналып сұрақ қойылады деп күтпеген Жамал қызарып кетіп: «Иә» – деп басын изеді. Мұғалім енді Жамалдың шешесіне қарап:

	– Қазақтан қыз баланы оқуға әкелген әзірге жалғыз сіз ғанасыз, – деді. Үнінде қуанышты толқу бар. – Сондықтан сізге рақмет!

	– О не дегеніңіз, қайным, – деп бұл алғысқа Жамалдың апасы ыңғайсызданды. – Баланың талабын қайтармай, оқытамын дегеніңіз үшін сізге біздің алғыс айтуымыз керек. Ақысын да уақтылы төлеп тұрармыз.

	– Ешқандай ақының керегі жоқ. Айлықты маған қазына береді, – деді мұғалім. – Ал сізден өтінерім – балаларды қазақша, орысша, екі тілде бірдей ақы алмай тегін оқытатынымды ауыл кісілеріне айтсаңыз екен. «Үл», «қыз» деп бөлмеймін. Сабақ жаңа басталып жатыр. Балаларын оқытқысы келгендер болса алып келсін.

	– Жарайды, айтайын, – деп уәде берді Жамалдың апасы. Сонан соң қызының шашынан сипап: – Ал, ботам, қала ғой енді. Мен қайтайын. Мәриямен бірге оқығым келеді деп қайта-қайта айтып қоймап едің, тілегің орындалатын болды енді, – деп жымиды.

	– Сау болып тұрыңыз, жеңгей, – деп мұғалім шешеймен жылы қоштасты. Сонан соң Жамалды қолынан жетелеп, сыныпқа ертіп кірді. Мәрияның жанындағы баланы басқа жерге ауыстырды да, Жамалды құрбысының қасына отырғызды...

	Сол күннен бастап Жамалдың шешесі жаңа мектеп пен мұғалімін аузынан тастамай, мақтайтын болды.

	– Орыс, қазақ балаларын бірдей оқытады дегенге мұғалімін орыс екен деп ойлағам. Сөйтсем, жап-жас қазақ жігіті екен. «Жеңгей» деп, сызылып тұр. Қызыңызды әкелгеніңізге рақмет дейді. Балаларды бір тиын ақы алмай, тегін оқытамын, осыны ауыл адамдарына айтыңызшы дейді. Екі тілге бірдей жетік, білімі зор көрінеді. Мұсылманша медресе «Ғалияны», сонан соң, орыстың семінәрә деген оқуын тауысыпты. Өз аты Мұхамәди, әкесінің аты Райыс екен. Жамалым мектепке барғалы күнде қуанып келіп жүр. Ешкімді ұрмайды дейді. Бір мезгіл хат танытып, қара үйретіп, енді бірде қызық-қызық әңгімелер айтып, өлең жаттатып, ән салғызатын көрінеді...

	Мұны естіген ауыл адамдары еріксіз таңданысты. Олардың ішінде жасында бірер жыл молданың алдын көргендері, бірақ білім алудан гөрі таяқ жеулері көбейіп, арқаларын шыбық тілгілеп, азарда-безер болып жүріп, оқудан әрең құтылғандары да жоқ емес-ті. Әдетте баласын молдаға әкелген әке: «еті сіздікі, сүйегі біздікі» дейтін. Онысы: қалай ұрсып, ұрсаңыз да еркіңізде. Әйтеуір мертіктіріп, өлтірмесеңіз болды дегені. Өзі шала сауатты, білімі таяз, хат танитын ғана қауқары бар дөкір молда осыдан кейін ойына келгенін істеп бағатын. Бала сәл-пәл тәртіп бұзса, молда оның жейдесін шешкізіп, етпетінен жатқызып, немесе ересек балаға арқалатып қойып, солқылдаған жас шыбықпен дүре соқтыратын. Осылайша азап шегіп, зәрезап болып жүдеген бала бір жыл бойы оқығанда, бес-алты әріпті әрең үйреніп шығатын еді. Бұрын оқудың осындай түрін ғана білетін ата-аналар, молдаға ақыға төлейтін еш нәрсесі жоқ болғандықтан, сондай оқуға да қолдары жетпей қор болып жүрген кедей-кепшіктер балаларын жаңа мектепке әкеле бастады.

	* * *

	Жаңалық хабар ауыл-ауылға тез тарады:

	– Сүлеймен қажының қызын Түрген сопы кіші баласына айттырып, құда түсіпті.

	– Әлгі шоқыншы мұғалімнен сабақ алып жүр дейтұғын қызына ма?

	– Иә.

	– Сүлекең сол баласын орыс мектебіне қалайша бергеніне түсінбеймін.

	– Оған сенің қабырғаң несіне қайысады?

	– «Заманың түлкі болса, тазы болып шал» деген. Қазір орыстың тілі мен оқуын білген жөн. Сүлекең өзгеден ақыл сұрайтын адам емес. Бір ойлағаны бар шығар.

	– Ана жылы, осы қызы туған соң, есейіп қалған ұл баласы өлді ғой. Содан кейін қажы қайтадан бала көрмеді. ¥лы да, қызы да жалғыз сол болған соң бетінен қақпайын дегені шығар.

	– Осыған дейін оқытса да, енді мектептен шығарып алатын болар. Бой жетіп қалған, біреуге атастырып қойған баланы бетімен жіберу ұят-тағы, – десті ауыл адамдары.

	Сүлеймен қажының қызына құда түскен Түрген сопы алдына алалы мал біткен кісі еді. Қай жағынан алғанда да Сүлекеңмен терезесі тең адам. Екі ұлының үлкені Күсетайды әлдеқашан бөлек шығарған. Ендігі кезек кіші ұлынікі болатын.

	Түрген сопы саудаласып жатпай-ақ Жамалдың қалың малына он екі түйе құнын3 берейін деген соң, Сүлеймен де қашыртқыға салмай, бірден келісті. Құдасын құрметтеп, қонақ қылып, құйрық-бауыр асатып, ырза қылып аттандырды.

	– Жамалжан әлі жас емес пе? Он үшке жаңа толды. Асықпай тұра тұрсақ та болмас па еді? – деп күңкілдеген әйеліне суық жанарымен жалт қарап:

	– Сандалмай отыр. Саған қалған сөз жоқ, – деп тыйып тастаған...

	Қүдалар келіп жатқанда, күндегі көп қонақтың бірі болар деп Жамал оларға ешқандай мән бермеген еді. Тек қана шешесінің әлденеге үнжырғасы түсіп, өңі қашыңқырап, ренжіп жүргенін байқаған. Қонақтар кетіп, үйде екеуден-екеу, оңаша қалған бір сәтінде Жамал өзінің дағдылы еркелігін істеп, шешесінің мойнына асылды.

	– Апа, бір жерің ауыра ма? Көңілсізсің ғой, – деп сүрады.

	– Сенің күнің не болар деп, соны ойлап, күйзелемін, – деді шешесі қызынан сыр жасырмауға бекініп.

	– Оған күйзелетін не бар, апа. Денім сау, сабағым жақсы. Бірер жылда оқу бітіремін. Мүхамәди ағай сияқты мүғалім боламын, – деді қаперінде еш нәрсе жоқ Жамал күлімдей, жайраңдай сөйлеп.

	Шешесі күрсінді. Қызына жауап қайырған жоқ.

	– Апа деймін, – деді Жамал. – Сонда мен әйелден шыққан алғашқы мүғалім болады екенмін. Қалай ойлайсың, жүрт маған балаларын оқуға бере ме?

	– Қайдан білейін, – деді шешесі. – Егер әкең ол тілегіңе жеткізсе.

	– Неге олай дейсің, апа. Көкем оқуыма өзі рұқсат етті ғой.

	Шешесі қызының басы бос, бақытты кезеңі енді біржола келмеске кетіп, мойнына бұғалық түсуге таянғанын, Түрген сопының баласына айттырылып қойғанын қалай естіртудің ретін білмей, тағы кідірген.

	– Апа, – деді Жамал. – Кешегі кісілер неғылған адамдар? Әсіресе ана қызылкөз шалдың көзі бір түрлі жаман екен. Маған тесірейе қарағанда, тұла бойым мұздап кетті.

	– Ол кісі туралы ондай сөз айтпа, күнім, – деді шешесі. – Өйткені... Ол кісі... сенің болашақ қайын атаң болады.

	Бұл хабар Жамалға үстіне бір шелек мұздай су құйып жібергендей немесе басына таяқпен салып қалғандай әсер етті.

	– Сонда қалай, апа? – деді даусы дірілдеп.

	– Әкең сені Түрген сопының баласына бермек болып келісті, – деп шешесі болған оқиғаны қызына жасырмай түгел айтты.

	Жамалдың өңі бозарып, қуқыл тартып, тұнжырап отырып қалды. Көзіне мөлтілдеп жас үйірілді.

	– Ең болмаса қарақан басының еркі жоқ, әйелден сорлы бар ма екен? – деді шешесі қызының ғана емес, өзінің тағдырына да қоса қарғыс айтқандай назалана, нали сөйлеп.

	– Әй, сен не деп оттап отырсың? – деді үйге кіріп келген қажы әйеліне жекіп. – Балаға ақыл айтудың орнына, былшылдап, баяғыдан бері қоймай келе жатқан сандырағыңды қайталап, тантып отырғаннан саумысың, әй, атаңа нәлет!

	Сүлеймен қажы әйеліне ашулана, алара қарап, сәл бөгелді де, төрге өтіп, жата кетті.

	Жамалдың шешесі жаулығының етегімен көзін сүртті.

	– Қызыңның орнықты жерге баратын болғанына қуанудың орнына жылағаның не, әй, малғұн! – деп қажы қайтадан ашу шақырды.

	– Көрмеген, білмеген адамға... бір дегеннен...

	– Сандалма өйтіп! – деп Сүлеймен қажы әйелінің сөзін бөліп, тыйып тастады. – Өзің баяғыда мені көріп, біліп келіп пе ең?

	Жамалдың шешесі жауап қатпай, булығып отырып қалды. Он екіде бір гүлі ашылмаған жап-жас кезінде әке-шешесінің ықтиярымен осы үйдің босағасын еріксіз аттағаны есіне түсті.

	Сүлеймен ол кезде тіпті есірік, әумесер еді. Оның сондай мінезін білетін қайсыбір қылжақбас құрдастарының: «Әйелің сені менсінбей ме, қалай өзі!?» – деп әзілдеп айта салған сөзіне бола, еліріп, жоқ жерден сылтау тауып келіншегін соққыға жығып салатын. Қит етсе болды, қамшысы мен жұдырығын ала жүгіретін осындай ұр да жық дөкір мінезімен қосылғанына көп уақыт өтпей жатып-ақ әйелінің қөңілін әбден суытып, біржола қалдырып болған еді. Ерлі-зайыпты екеуі бір шаңырақтың астында бірге тұрып келе жатқанымен, бір-біріне деген жүрек жылуын еш уақытта сезінген емес. Ерлі-зайыптылар арасында өздерінікінен өзгеше, бір-бірін қас-қабақтан танитын, бір-біріне жанашырлықпен қарайтын, шуақты, жылы қарым-қатынастар да болуы мүмкін шығар деген ой жаратылысынан дөрекі, сезімі топас Сүлейменнің қаперіне кіріп те шықпайтын. Сезімтал Жамалдың шешесі, керісінше, көпке дейін өзінің басындағы хал-күйіне көндігіп, үйрене алмай жүрді. Алғашқыда «Құдай қосқан қосағының» өрескел мінездері бірте-бірте қалатын шығар, үйренісіп тіл табысып кетерміз деп үміттенетін. Бірақ оның кеудесіндегі осындай әлсіз үміт шырағын да Сүлеймен қайта-қайта табанымен таптап, өшірумен болды. Амал не, бірте-бірте өзінің талайсыз тағдырына мойын ұсынып, еріксіз көнгендей еді. Тек анда-санда ғана сонау бір жылдары, ел жайлауға шығып бара жатқан кезде, қырда, ат үстінде кездесіп, әзілдесіп, сөйлескен жылқышы жігітті есіне алатын. Ыстық жүрегінің бұлқынысын көзімен ғана аңдатып, өзімен қимай қоштасып:



	Ей, қалқа, сен қандайсың мен дегенде,

	Ұшар қанат менде жоқ сен дегенде,



	– деп, құлаққа жағымды қоңыр дауыспен әндетіп, торы атымен асықпай аяңдап, артына қарай-қарай қыр асып бара жатқан бейнесі көз алдына келетін.

	Ана жылы Сүлеймен әлдекімдердің сөзіне желікті ме, әлде басқа бір себебі бар ма, ойламаған жерден тосын мінез шығарып, Меккеге аттанды. Сүлейменді шығарып салуға жиналған ағайын-туыс: «Мекке сапарының жолы ауыр. Алыс. Қауіп-қатері аз емес. Алла тағала жар болсын. Аман барып, сау қайтқың!» – десіп, жыласып-сықтасып қоштасып жатқанда, Жамалдың шешесі көзіне жас алмаған. Өз жарынан көңілі мүлде қалып, сезімі қасаңданып, еті өліп кеткенін сонда анық түйсінгендей еді. Жамалы дүниеге келерде толғақ қысып, босана алмай, қатты қиналып жатқанында, Сүлейменде де әйеліне деген аяушылық сезімі болған жоқ. «Егер өлсе мал жетеді, қатын табылады. Таңдап жүріп жас қыздардың бірін аламын» деп ойлаған.

	Жамал есейіп, өсе келе шешесіне алданыш, серік болды. Әкесіне қыңқылдап айтып қоймай жүріп Семейден біраз кітаптар алдырған. Солардағы қисса-дастандарды әуезді дауыспен шешесіне әдемілеп оқып береді. Бірде ол: «Абай атамыздың шығарған өлеңдері екен. Мұғалім ағайдан көшіріп алдым», – деп бұрын естімеген, мүлде тосын өлеңдер оқыды. «Сөздері қандай бой балқытатын мағыналы еді, – деп ойлады Жамалдың шешесі таңданып. – Әсіресе, әлгі:



	Қаймақ еді көңілімде,

	Бізге қаспақ болды жем,



	– дегені тура менің басымдағы, мен сияқты қазақтың талай мұңлық әйелдерінің басындағы хал-күйді айнытпай бере алғандай екен-ау...» Сол сәтте оның кеудесінде сағыныштың самалы аңқылдай есіп, көңілінің терең түкпірінде бірте-бірте алыстап, өшуге айналған, талай жылдардан бері ұмытылып кеткен жылқышы жігіт бейнесі бір ғана сәтке қайтадан қыбырлап тірілгендей болған-ды. Ол сонда Алласына шын жалбарынып, мінажат етіп, жалғыз қызының тілеуін тілеген. «Менің қолым жетпеген бақытқа осы құлынымды жеткізе гөр. Осы жұлдызымның маңдайының бағын жарқыратып аша гөр», – деп жалынып сұраған. Сол тілегі періштенің құлағына шалынбаған сияқты. Шалынбағаны емей немене, алды-артын енді-енді ғана аңғарып, қызғалдақтай құлпырып өсіп келе жатқан Жамалына әлдекімдер суық көздерінің сұғын қадап, қатігез қолын созып отыр. Қазақтың талай ару қыздарының соры болып жабысып, армандарына жеткізбей «аһ» ұрғызған «қалың мал» атты қыл бұғалық мұның ерке ботасының да мойнына тасталды. Уақыт алға жылжыған сайын қыл бұғалық тарыла бермек. Одан әрі... одан әрі бөтен біреудің жат босағасын еріксіз аттау, көңілі қалап қосылмаған әлдекімнің қолжаулығына, ойыншығына айналу... Жамалдың шешесі өз басынан өткерген таныс жайт. Сонда қалай, көзінің ағы мен қарасына балаған жалғыз қызы да мұның талайсыз тағдырын қайталауға тиіс пе? Осындай ой жанын жаралап, көзінен ыстық жасты еріксіз бұршақтатты.

	– Сен неменеге жылайсың, ей! Жетті енді! Доғар! – деп Сүлеймен ашуға мінді. – Жамалды жаман жерге бергелі отырмыз ба? Байлық-бақуаты ешкімнен кем емес. Біреудің алақанға салып, әлпештеп отырған баласы ол да.

	Жамал да, шешесі де ешқандай жауап қатқан жоқ.

	– Сен енді ертеңнен бастап мектепке баруды қоясың, – деді Сүлеймен қажы қызына.

	Мына сөз Жамал мен шешесіне «жығылған үстіне жұдырық» дегендей, қосымша соққы болып тиген еді. Жамалдың шешесі көзінің жасын орамалының шетімен сүртіп, күйеуіне жалт қарады.

	– Неге бармайды? Оқи берсін. Саған оның ауырлығы түсті ме? – деп қарсылық білдірді.

	– Ер жетіп қалған баланы, біреудің келінін бетімен жіберіп, ел-жұртқа масқара болар жайым жоқ, – деп Сүлеймен кесіп айтты. Әйелі:

	– Неге олай дейсің, жазған. Жамалжан бізді ұятқа қалдырғандай жері бар ма еді, – деп тағы бір нәрселер айтпақ болып келе жатыр еді, Сүлеймен қажы шарт сынды. Орнынан ұшып тұрып, тобылғы сапты, бұзау тіс қамшысына жармасты.

	– Сен малғұнның жоныңнан таспа тілмегелі біраз болып еді. Қайтадан тілің шығайын деген екен. Көрсетейін саған! – деп әйелін қамшының астына ала жөнелді.

	Жамал шырылдап, әкесі мен шешесінің арасына түсті.

	– Апамды ұрма, көке! Оқыма десең оқымай-ақ қояйын, – деді көзінен жасы моншақтап.

	Жамалдың оқуы орта жолдан осылайша үзіліп қалғанына мұғалімі қатты ренжіді. Бірақ көкірегі қараңғы, үгіт, ақыл санасына кірмейтін Сүлейменді райынан қайтарудың, айтқанына көндірудің еш шарасын таба алмады.

	Әкенің мінезін жақсы білетін, есі кіріп қалған Жамал қасарысудан еш нәрсе өнбейтінін сезді. Өзінің ренжіп, қапа болып жүргенін көрсе, шешесінің жаны қоса ауыратынын ойлады. Кесте тігуді, үй шаруасына колғабыс етуді, әр түрлі қисса-дастан кітаптарды оқып, жаттауды, өзі де ара-тұра өлең шығаруды ермек етіп, уақытын өткізді.

	* * *

	– Патша тақтан құлапты...

	– Кедейге теңдік әперетін бәлшебек дегендер шығыпты дейді.

	– Әй, қайдам... Жарлы-жақыбайдың бағы жанады дегенге бәрібір сену қиын...

	– Ақ патшаның жолын қуғандар өздерін «ақтар» дейді екен. Бәлшебектер қолына қызыл ту алып соғысатын болғандықтан, «қызылдар» атаныпты. Ақ пен қызыл бір-бірін әлі жеңе алмаған дейді.

	– Жоқ, ол жай сөз. Ақ қашып, қызыл қуып келе жатқанын қалаға барған Мақаш айтып келген жоқ па?..

	Осындай хабарлар ел ішіне дүңк-дүңк тарады. Сан-саққа жүгіртілген әңгіме, алып-қашты сөздер көп. Бірақ анық-қанығын білетін, елге түсіндіріп айтып бере алатын адам жоқ. Қалың көпшіліктің білері – осындай хабарларға құлақ тігіп, құр дүрлігу...

	Алыпқашты хабарлар жай ғана сөз емес екен. Кешікпей-ақ ақтар мен қызылдардың әскерлері елге шықты. Аударыспақ, төңкеріспек күндер өтті. Ақыры, ақтар жеңіліп, қызылдар жеңіп тынды.

	Жаңа заманның таңы атты...

	Алғашқыда әліптің артын бағып, енді не болар екен дегендей, ел адамдары тегіс елеңдескен. Көп өзгеріс бола қоймады. Байлар бұрынғысынша – бай, кедейлер – кедей күйінде қалды. Ауылнайлық пен болыстыққа байлардың өздері болмағанымен, әлі де солардың сөзін сөйлеп, сойылын соғатын пысықайлар көбірек сайланып кетіп жатты. Жаңа өмір нышандарының ауылға тезірек жетуіне олар қолдарынан келгенше кедергі жасап бақты...

	«Кедей теңдігі», «әйел бостандығы» деген сөздер ел ішінде еміс-еміс естіле бастағанымен, байлардың кедейлерді жалшылықта ұстауы да, қыздарды қалың малға сату да тыйылған жоқ.

	Түрген сопы мен кемпірі бір жылдың ішінде қабат өлді де, үлкен ұлы Күсетай ата-баба дәстүрімен: «Ендігі қара шаңыраққа ие болатын сенсің», – деп, кіші інісін үйлендіруге асықты. Уәделі қалың малын түгел төлеп, жүз кез кездеме, тойына деп ту бие мен құнан қой әкелген соң, Сүлеймен де Жамалды одан әрі үйде ұстап отыра беруді жөн көрмеді.

	Жамалдың жасы он беске жаңа толған кезі. Талшыбықтай бұралған, қараған көз сүйсінетіндей ақ құбаша, әдемі қыз болып өсіп еді. Шешесі мен өзіне салса «тұрмысқа шығу» жайын әлі әзірге ауыздарына да алмас еді, бірақ аюдай ақырған дойыр әкенің айтқанын орындамасқа амалдары жоқ.

	Әйтеуір, көңілдеріне аз да болса демеу ететіндері Жамалдан бірер жас қана үлкендігі бар күйеу бала, жұрттың айтуынша, қой аузынан шөп алмайтын момын көрінеді...

	Ұзату тойы жасалды.

	Ауылдан аттанар шағында, Жамал үлкендердің:

	– Енді рәсім бойынша ағайын-туыстардың үйін аралатып, сыңсу айтқызайық, – дегендеріне көнбеді.

	– Бөтен босағаға ықтиярсыз бара жатырмын. Көзімнің жасын көрдіңіздер... Ол аз болғандай, қалай шырылдап, зарланатынымды да естігілеріңіз келе ме?.. Соны естімей-ақ қойыңыздар, – деді. Жалғыз-ақ үйінен кетерде:



	Қыз болып, мұңлык, болып неге тудым?

	Амалсыз көз жасыммен бетті жудым.

	Мен саған не жазып ем, шұнақ Құдай.

	Он бесте шырылдатып үйден қудың,



	– деп, іштегі мұң-зарын, өзінің тағдыр-таланына наразылығын өлеңмен айтып білдірді.

	– Енді қайтсін-ай!.. – десіп, әйелдер жағы аяушылық білдіріп, көздерін шыласты.

	«Жамалым бұрын үйден шықпаған бала еді. Мұңайып жалғызсырамасын. Өзім бірге барып, құтты орнына қондырып қайтайын», – деп шешесі күйеуінен рұқсат алып, ере шыққан. Жамалының қасында бірнеше күн болды. Күйеу баласының расында да момын жігіт екендігіне көзі жеткен соң, көңілі азырақ сабасына түскендей еді. Енді үйіне қайтуға жиналды. Қызы мен күйеу баласына білген ақылын аяған жоқ. Құда-құдағиы – Күсетай мен бәйбішесіне де Жамалының әлі жас екенін, кішкентай кезінен бар зейіні оқуға ауып, шаруашылыққа көп ынта қоймай өскендігін, сондықтан әсіресе алғашқы уақытта қайсыбір білмейтін нәрселері болса кешірімділікпен қарауларын өтінетінін айтып, қызымен:

	– Ал, күнім, бағың жансын! Алдыңнан бақытың ашылсын! – деп аналық ақ батасын беріп, қимай қоштасып, жылап аттанды.

	Келін болып түскеннен кейін оң жақтағы бұрынғы балалық бал дәурені біржолата келмеске кетіп, артта қалғанын, енді өзінің жаңа жағдайына бейімделіп іс қылуға, өмір сүруге тиіс екенін түсінген Жамал тез ширады. Өз үйінің бар шаруасын ешкімнен көмек сұрамай-ақ өзі атқарды. Келісті, сымбат-көркіне ақылы сай, өз жанынан өлең шығаратын, домбыра тартып, ән салатын, ою ойып, кесте тігетін, қисса-дастандарды жатқа айтатын, кедей-кепшік, жарлы-жақыбайға жанашырлықпен қарайтын, жүзі жарқын, қолы ашық жас келін талайларға ұнады. Жас келіннің сөйлеген сөзін, істеген ісін, жүріс-тұрысын, жастарға берген үлгі-өнегесін ұнатпай, әр қылығын міней сөйлеп, жыландай жиырылғандар да болмай қалмады.

	«Қыс кетпейін десе де көктем ерікке қоймайды» дегендей-ақ, жаңа құрылған, күн өткен сайын нығайып, буыны бекіп келе жатқан кеңес өкіметінің шапағаты арқасында сақарадағы самарқау тірлікке де жаңалық, өзгерістер ене бастады. Жердің шұрайлысын байлардан кедейлерге алып беру, ел басқару ісіне қолдарына есе мен билік тиіп көрмеген кедей тап өкілдерін тарту, бай-мырзалардың жалшыларды бұрынғыша құл менен күң орнына ұстауына жол бермеу сияқты алғашқы кезекте қолға алынған істердің бірі – халықтың санасын торлаған қараңғылық бұлтын ыдыратып, сауатын ашу еді. Қалың көпшілікке кеңес өкіметінің саясатын түсіндіріп, насихат жұмысын жүргізу, жер-жерде оқу ісін жандандыру мақсатымен ел аралап шыққан Уәли атты өкіл Күсетай аулына да келген-ді. Ол еркек-әйел, кәрі-жас деп бөлместен, жұртты жаппай жинатып, жиналыс өткізген. Сөзінің аяғында:

	– Бұл ауылда хат танитын, газет-журнал оқи алатын сауатты адам бар ма? – деп сұраған еді. Мұндай сұраққа көпшілік абыржығандай болып, тосылып қалған. Еркектер жағы бір-біріне қарасып, жөткірініп, қозғалақтасқан. Содан соң әлдекім қарлығыңқы үнмен:

	– Ондай адамымыз жоқ, – деп жауап беріп еді. Ізінше:

	Неге болмасын. Бар, – деген әйел даусы елең еткізді. Өкілдің де, өзгелердің де назары еркектерден оқшауланып сәл әрірек отырған әйелдер арасындағы ақ құба келіншек Ақбалаға ауды. Ешкімнің бет-жүзіне қарамайтыны, басынан сөз асырмай, жайқап тастайтын өткір тілі, өжет мінезі үшін құрбы-құрдастары әзілдеп оны Ақжайқау атандырып жіберген еді. Ол бұрын мұншалықты көп адам жиналған жиында сөйлеп көрмегендіктен, алғаш сәл абыржығандай болып, қызарып, қысылса да, келесі сәтте-ақ бойын тез билеп алып, өкілге тура қарап:

	– Ондай адамымыз бар. Мына отырған жақсы келініміз Жамал оқи да, жаза да біледі, – деді.

	Басында шетін кестелеген шашақты жаулығы бар, жинақы, таза киінген уыздай жап-жас келіншекке өкілдің көзі сонда түсті. «Жасы көп болса, он алтыда ғана болар. Үріп ауызға салғандай сүйкімді жан екен. «Келініміз» дейді. Қазақтың қыз баланы тұрмысқа ерте беретін қатал заңы мұны да аямаған екен-ау» деген ой жүгіріп өтті.

	– Қазір кеңес өкіметінің алдыңғы кезектегі мақсатының бірі

	– халықтың сауатын ашу екенін жаңа айттым, – деді өкіл сөзін жалғап. – Жер-жерде сауатсыздықты жою мектептері ашыла бастады... Бірақ оқыған адамдар аз. Мұғалім жетіспейді. Сондықтан, кеңес үкіметі ауылдағы көзі ашық адамдарды мұғалім болуға, жұрттың сауатын ашуға көмектесуге шақырады. Жамал, шырақ, сіз бұған не дейсіз?

	– Тәйір-ай, кеңестің ісі осындай балаларға қарап тұрмаған шығар, – деді Күсетай зорлана күлімсіреп, жақтырмай сөйлеп.

	– Жаңа түскен келін... Ең болмаса балалар емес, үлкендерді қалай оқытады?

	– Сіз кеңес саясатына кесел келтіретін сөз айтпаңыз. Сізден сұрап тұрған ешкім жоқ, – деді өкіл түсін суытып.

	– Сонда бұл не? Еріксіз істелетін іс пе? Әлде жұрттың ықылас, пейілі ескеріле ме? – деп сұрақ қойды Күсетайдың жанында отырған сүзеген бұқадай күжірейген бұжыр қара.

	– Әрине, жұрт тілегі ескеріледі, – деді өкіл.

	– Ендеше бұл ауылға ондай мектептің керегі жоқ. Әкеміз бала кезімізде молдаға беріп көрген. Сонда басқа қонбаған оқу еді, енді қонып оңдыра қоймас, – деді бұжыр қара күлімдей сөйлеп, «дұрыс айттым емес пе?» дегендей Күсетайға, жанында отырған өзге де еркектерге қарап қойып. Әр тұстан жырқ-жырқ күлкі естілді.

	– Буынымыз қатыңқырап кеткені рас.

	– Балалар оқыса да болар-ау.

	– Қолы бос адам жоқ, жұрттың жұмысын біреу істеп бере ме екен?.. – деген дауыстар шықты.

	– Масқара-ай, шал-кемпірлерге де оқы дей ме? – деп бір кемпір бетін шымшып жатыр.

	– Тынышталыңыздар... Мен тағы қайталаймын, – деді өкіл. – Кеңес өкіметі кедейлердің, жалшылардың қолын бақытты өмірге жеткізбек. Ол үшін олардың санасын оятып, сауатын ашу жөн деп отыр. Зорлық-зомбылық көргендер мен қаналғандардың көсемі Лениннің өзі еңбекшілерді оқып білім алуға шақырып отыр. Оқыған көзі ашық адам көп нәрсені түсінеді, байларға да, басқаға да қолжаулық болмайды. Жаңа өмір орнату жолында күресе алады. Сондықтан есейіп кеттік, буынымыз қатып кетті дегендеріңіз қате. Егер еркектер шаруа басты болып, қолымыз тимейді десе, әйелдерін оқытуға болады. Еркек пен әйел тең. Қазір жер-жердегі сауат ашу мектептеріне ерлерімен бірге кіріп, оқып жатқан әйелдер баршылық, – деді. Содан соң қайтадан Жамалға қарап: – Ал, Жамал, менің жаңағы ұсынысыма не айтасыз? – деп сұрады.

	Бағана, өкіл алғаш сөйлей бастағанда, Жамалдың есіне өзінің осыдан бірер жыл бұрынғы «тағы да оқи берсем, мұғалім болсам» деген арманы түскен еді. Ұзатылып, осы ауылға келін болып келгелі ол арманы сағымдай бұлдырап, артта қалған бақытты балалық шағының қол жеткізбейтін тәтті қиялындай біржолата сөнуге айналған-ды. «Қазіргі мақсат – жұртты жаппай оқыту» деген өкілдің сөзін естігенде, сол арманы қайтадан қыбырлап оянғандай күй кешіп, жүрегі әлденеге дүрсілдей соққан. Қала үлгісімен киініп, шашын қала әдетінше ұзын қылып өсірген, түр келбетінде ме, сөйлеген сөзінде ме, өзінің бұрынғы мүғалімі Мұхамәди ағайға, әйтеуір, бір ұқсастығы бар сияқты көрінген, жылы жүзді өкілден әлдеқандай жақсылық күткендей, жаудырай қараған. Өкіл, бірақ Жамалды аңғармады. «Ауылда хат танитын адам бар ма?» – деп сұрап, бар үмітін осы ауылдың ер-азаматтарына артқандай болып, соларға қарап, жауап тосты. «Ондай адамымыз жоқ» деген сөзді естігенде, Жамал таңырқап қалды. Жоғы қалай, осы ауылдың кісілерінің бәрі де Жамалдың хат танитынын білсе керек еді ғой, «оқыған келін» деп ат қойған да өздері емес пе? Соның артынша-ақ: «Неге болмасын. Ондай адамымыз бар», – деген, сөйтіп өзінің атын атаған Ақбаланың ақ жарқын үнін естігенде, Жамалдың екі беті ду етіп қызарды... Жамал өкілден жақсылық, үміт күтсе, өкіл, керісінше, Жамалдың өзінен ауыл адамдарының сауатын ашуға кеңес өкіметіне қолғабыс ет деп көмек сұрайды... Мұның өзі ойламаған іс болды-ау. Жамал, әрине, аянбас еді, бірақ үлкендерді оқыту деген бұрын ойына алмаған шаруасы болғандықтан, әрі қайнағасы бастаған еркектер жағы бұл істі қолдамайтынын анық аңғартып, қарсылық білдіріп отырғанын көрген соң, не дерін білмеді. Әйткенмен, өзінен үміт күткен өкілдің көңілін қалдыра алмай:

	– Қайдан білейін... – деп күмілжіп, екіұшты жауап қайырды.

	– Сіз бұрын қайда оқып едіңіз? – деп сұрады өкіл.

	– Кеніштегі мектептен. Мұхамәди Раисов ағайдан.

	– Қанша уақыт оқыдыңыз?

	– Үш жарым жыл.

	– Онда сауатсыздар мектебіне сабақ беруге шамаңыз келеді екен, – деді өкіл қуанып. Сонан соң басындағы қалпағын шешіп, артқа қайырған қара шашын саусағымен салалап тарады да: – Біз сізді осы ауылдағы сауатсыздар мектебіне мұғалім етіп тағайындаймыз. Оқу құралдарын береміз. Қалай оқыту керегін айтып, көмектесеміз, – деді.

	Жаңа өкіл Жамалдан мұғалім болуға келісімі бар-жоғын сұрағанда, Күсетай «келінім бұл істен бас тартар» деп үміттеніп еді. Қажет десеңіз, манағы өкілдің қитығына тиген сөздерді өкілдің өзіне арнағандай болғанымен, келінінің құлағына да тисін деп айтқан болатын. Сөйткен келін «мұғалім бола алмаймын» деп анық жауап берудің орнына, «қайдан білейін» деп майыса қалғанына, өкілдің ол үшін бар мәселені өзі кесіп-пішіп, билеп-төстеп әкетіп бара жатқанына жыны ұстады.

	– Өкіл жолдас, – деді даусы қатқылдау шығып. – Жамал келін мұғалім бола алмайды. Оған менің ризалығым жоқ.

	– Бұлай сөйлейтін сіз өзіңіз кімсіз? – деді өкіл де ашу шақырып, Күсетайға өткір жанарын қадап.

	– Мен қайнағасымын, – деді Күсетәй, іштей «кәпірдің көзі қандай жаман еді» деп ойлап, қаймығыңқырай жауап беріп.

	– Былай, қайнағасы, – деді өкіл әр сөзін шегелегендей етіп айтып. – Сіздің қазіргі көрсетіп отырған қылығыңыз – кеңес саясатын түсінген, қолдайтын адамның ісі емес. Солай деп протокол жазып, жауапқа тартуға болар еді, бірақ бір жолға кешірім жасаймыз. Кеңес өкіметі әйел мен еркекке бірдей қарайды. Бірдей право береді. Қазір әйелді кемсітетін, күйеуінің, қайнағасының, қайын атасының айтқанымен ғана жүрсін деген заман жоқ.

	Өкілдің аузынан шыққан «протокол», «жауапқа тарту», «право» деген сөздердің әрқайсысы Күсетайға әзірейілдей көрініп, жүрегін шайлықтырып тастады. Өздері алдынан қия басып өтіп көрмеген Күсетайдың халі мынадай болғанын көрген соң, ауылдың өзге еркектері де жым болысқан. Алайда, сауат ашу мектебіне жазылуға ешқайсысы тілек білдіре қоймап еді.

	– Әй, қатындар, – деді Ақбала қайтадан құлшынып шығып. – Өкімет бізге бар жақсылықты жасап отыр. Еркектермен теңгеріп отыр. Енді оқыңдар, сауаттарыңды ашыңдар дейді. Оқытатын өзіміздің жақсы келініміз Жамал екен. Ендеше неге тартыншақтаймыз. Еркектер оқымаса, өздері білсін. Біз оқимыз. Қане, жазылыңдар. Жазыңыз бізді, – деді өкілге қарап.

	Ақбала бастап: «Әй, қатын, сен де жазылмайсың ба?», – десіп, бір-бірін сөзбен қамшылап, сүйрей тартып, бірнеше әйел тізімге жазылды.

	* * *

	Өкіл келіп кеткен соң Жамал ол кісінің өзіне айтқан әрбір сөзін, ақыл-кеңестерін еске алып, көп ойланды. «Кеңес өкіметі – кедей өкіметі. Адамдарды ұлтына, жынысына бөліп, алаламай, барлығын теңгеруді, бәріне бірдей жақсылық жасауды көздейтін өкімет. Бірақ бұрын өзгелердің еңбегін қанап үйреніп қалған бай-мырзалар, халықтың жоқтан өзгеге сенгіштігін, қараңғылығын пайдаланып, қанын сорып келе жатқан қожа-молдалар жаңа өмірді болдырмауға жандарын салып бағуда. Бұл жолда олар қандай істен де тайынбақ емес. Бірақ қанша жанталасып, қарсыласып бақса да, бұрынғыдай тірегі, қауқары жоқ... Қазір ауылдағы Жамал сияқты көзі қарақты әрбір жас кеңес өкіметінің алға қойып отырған мақсаты мен саясатын өзі түсініп қана қоймай, өзгелерге де түсіндіруге тырысқаны жөн. Бұл істе оларға жол нұсқайтын, жөн-жоба, көмек көрсететін газет-журналдар шыға бастады. Соларды алдырып оқу ләзім. Бүкіл елде, Ресейде, солардың үлгісімен қазақ даласында да комсомол аталатын жастар ұйымы кұрыла бастады. Сол ұйымға Жамалдың өзі бастап кіріп, бірте-бірте ауыл жастарын тартуына болар еді...»

	Жамал өкілдің осындай барлық сөздерін жан-жүрегімен түсініп, құп көріп, қабылдап еді. «Қазақ қыздарының мойнындағы нәлет қамыты сияқты болып келген «қалың мал» да құриды енді», – деген өкіл. Құрысын, қарасы батсын тезірек!.. Күні кеше-ақ бала кезінде оқысам деп армандап, талай таңды тәтті қиялдармен атқызып еді, қатал әке үкімі ол қиялының қанатын бір-ақ күнде қырқып түсірген. Енді жаңа өкімет ер, әйел деп бөлмей, жастардың бәрін жаппай оқытуды мақсат етеді. Осындай жайларды қазбалап ойланған сайын Жамал кеңес өкіметінің халық бақыты үшін құрылған өкімет екенін, елдегі қолға алынып, жүзеге асырыла бастаған істердің мән-мағынасын, маңызын бұрынғыдан да тереңірек ұғынып-сезіне түскендей болды. Өкілдің ақыл-кеңесімен, көмегімен жаздырып алдыра бастаған газет, журналдардың әр санын асыға күтіп, құлшына оқиды. Өзі ғана оқып қоймайды, үйіне күнде жиналатын жастарға да оқып береді.

	Алғаш Жамал үйіне әйелдерді жинап оқыта бастағанда осы ауылдың дүмше молдасы Итеке мұны сорақы іс көріп, «Келініңізге тыйым салып қойғаныңыздың артықшылығы болмас еді-ау», – деген пікірін Күсетайға аңғартқан. Бірақ бұған Күсетай оншалықты мән бермегендей түр көрсетті.

	– Түнеукүні келген өкіл біздің келінге осы ауылдың қатындарын оқытып, молда қылып шығар деп тапсырып кетті емес пе? «Әйелдердің шашы ұзын, ақылы қысқа» деп өзіңіз айтушы едіңіз. Бұл байғұстарда ес болсашы. Өкіл айтқан сол сөзге желігіп жүргендері-дағы. Бірақ желіктері қаншаға барар дейсіз. Күйеулері шықпыртып бір-бір реттен сабап алса... қалады-дағы, – деп мысқылдай күлген.

	Молда Күсетайдың неге меңзеп отырғанын, сөзінің астарында қандай жымысқы ой жатқанын бірден түсінген.

	Бірақ ауылдың «шашы ұзын, ақылы қысқа» келіншектері кемпір-шалдардың жақтырмаған сөздеріне, молданың үгіт-насихатына, күйеулерінің ұрып-соққанына қарамастан, Жамалдың отауына жиналып, сабақ оқуларын қойған жоқ. Бүған Жамалдың «Қыз Жібек», «Қозы Көрпеш – Баян сұлу» сияқты қиссаларды домбырамен қосылып жатқа айтатынының, ауданға барғанда алып келген кітаптарының пайдасы тиді. Ол сабақ үстінде тек әріптер жазуды үйретумен шектелмей, кітап оқып беріп, кейде өзі білетін қиссаларды домбырамен қосылып жатқа айтып қызық жеріне келгенде тоқтап: «Ендігісін ертең жалғастырамыз», – деп, әйелдерді үйіне қайтаратын. Жалғасын естіп-білуге қызыққан әйелдер ертеңгі күн тезірек туса екен деп асығып, дегбірсізденетін.

	Бірде Ақбала бастаған бірнеше әйел Жамалдың үйіне келе жатқанында алдарынан молда шықты.

	– Ей, қатын, – деді молда Ақбалаға көзін қадап. – Осы ауылдың қатындарын желіктіріп жүрген сен көрінесің. Өлгеніңде сол үшін тозақ отына күйетініңді ойладың ба?

	– Күндіз мысықша көздеріңді ашып-жұмып, зина харам деп, түнде еркегі жоқ әйелдерді қойыныңа ал деп мазалайтын сендер жанасыңдар тозақ отына, – деп Ақбала қасындағыларды ду күлдірді.

	– Сауап болды!

	– Сол керек өзіне!

	– Сыбағасын алды, – десіп өзге әйелдер мәз болып қалысты.

	Ақбаланың молдаға олай деп жауап беруінің себебі бар еді. Осыдан біраз жылдар бұрын, Ақбаланың жасырақ кезінде бір жас молда «қайын сіңліңе апар» деп қайта-қайта қолқалап қоймаған соң, Ақбала «жарайды» деп келіскен болады. «Қыз жатқан үйдің есігі мықтап байланған, жабықтан түс», – деп, молданы алдын-ала әдейі дайындалып қойылған малма күбіге түсіріп, мазақ етіпті. Қыз шешесі оянып кетіп, малмадағы теріге ит түскен екен деп ойлап, киіз үйдің ішін айналып бұға қашқан молданы қараңғыда қуалап жүріп, қолындағы көсеумен ұра беріпті. Жас молда сөйтіп бүкіл ауылға күлкі болған.

	Ақбаланың өзіне қайтарған сайқымазақ жауабына да, сол сөзге айызы қанып сылқ-сылқ күлген әйелдерге де молданың ызасы келді.

	– Сендер неменелеріңе жетісіп жырқылдайсыңдар – деп енді Ақбаланың жанындағы әйелдерге шүйлікті.

	– Шайтан дыбысты домбыра тыңдап, азғырынды сөзге еріп жүрсіңдер. Бәрің де жанасың дозақ отына.

	– Егер домбыра сайтан болса, Абай ақын тартпас еді, – деп серіктері үшін тағы да Ақбала жауап берді. – Жақсы келініміздің домбырасын тыңдап, әнін естігеніміз сендердің айтып жүрген жұмақтарыңнан артық. Жұмақ, жұмақ деп қақсайсыңдар. Сол жұмаққа баруға өздерің неге асықпайсыңдар? Сендердің сол жұмақтарың туралы жақсы келініміз Жамалдың шығарған өлеңі бар. Естіп пе едің? Естімесең, тыңда:



	Молдеке, жұмақ дейсің, ол қай жерде?

	Таттың ба кәусар суын барып сен де.

	Болмаса естігенді даттайсың ба,

	Білмес деп мен білгенді ешбір пенде.

	Үят қайда, ар қайда, ойланбайсың,

	Су ақпас, сылдыры жоқ кепкен сайсың.

	Қарынбайдай қалтырап қолың жайып,

	Құлқынынды ойлайсың, бір тоймайсың.



	– Тоқтат, былшылды! – деп шаңқ ете қалды ызадан күреңітіп, түтігіп кеткен молда терісіне сыймай, жарыла жаздап. – Құдайдан безген кілең жүзіқара. Азғындаған албастылар. Бетімен кеткен бетбақтар... Ә, Қүдай! – деп келесі сәтте алласына арызданып, шағына бастады. – Көрмегенімді көрсеттің! Естімегенімді есіттірдің. Жазала мына бетімен лаққан дінсіздерді! Төк қаһарыңды! Жібер зауалыңды!.. – Молда өзінің бүл сөздерінің әйелдерге оншалықты әсер ете қоймағанын сезді ме, әлде оларға алыстағы Алланың айбынынан гөрі, үйлеріндегі күйеулерінің қамшысы мен жұдырығының өтімдірек екенін ескерді ме, немесе таз ашуын тырнадан аладының кебі ме, кім білсін, әйтеуір, осы ауылдың еркектеріне де ызалана, тиісе сөйледі. – Заман азған. Еркектерде де ес қалмаған. Ер емес езге айналған. Әйтпесе мынадай бетімен кеткен қатындарын тыймас па? Жонынан тарамыс еспес пе? Улы тілдерін кеспес пе?

	– Молдеке, саған ашуланған жағады екен. Ақындарша ағыттың ғой, – деп күлді Ақбала. – Бірақ есіңде болсын, қазір әйелін сабағандар жазаға тартылады. Газетте солай жазылған. Жамал келін оқып берді. Байқағын, осы ауылдың еркектерін әйел сабауға азғырып жүр деп үстіңнен қағаз түсірсек, өкімет басыңнан сипамас.

	– Түсірт, жүзіқара, түсірт! Көріп алдым, – деп тепсінді молда.

	Ақбала жанындағы әйелдермен бірге езулері жиылмаған қалпында сылқ-сылқ күліп ұзап бара жатқанында, молда олардың сыртынан атарға оғы болмай, кектене қарап тұрып калған. Іші қыж-қыж қайнайды. Бірақ шарасыздығын сезеді. Шарасыздығын сезген сайын: «Япырмай, заман не болып барады? Азды ғой. Азғаны емей немене, бұрын бетімнен алмақ түгілі алдымнан кесе-көлденең өте алмайтын осы ауылдың жаман қатындарына дейін ауыздарына келгенін айтып, мазақтап, басыма шыққан соң» деп ойлап іші-бауыры өртеніп тұр. Келесі сәтте есіне әйелдердің Жамал шығарды деп айтқан жаңағы өлеңі түсіп, одан сайын қапаланды. «Осылардың бәрінің қолтығына су бүркіп, құтыртып жүрген Жамал келін. Бәленің бәрі сол келіннен», – деп ойлады.

	* * *

	Ауыл еркектері алғашқыда Жамалдың сауат ашу мектебіне жазылмағанымен, кешікпей-ақ әуес көріп, әйелдеріне ілесіп, олар да келе бастаған. Бұған әйелдерінің Жамалды: «Әріп жазуды үйретіп қана қоймай, қызық кітаптар, газет-журналдар оқып береді, домбыраға қосылып ән салып, қисса-дастандарды жатқа айтады», – деп ауыздарының суы құри мақтағандары себеп болды. Бірте-бірте Жамалдың үйі жастардың қуана-қуана бас қосатын, сабақ оқитын, газет-журналда жазылған жайларды, өзге де жаңалықтарды естіп білетін, сауық құрып, көңіл көтеретін орнына айналды.

	Жамалдың ұйымдастыруымен ауылда алғашқы комсомол ұйымы құрылды. Көрінгенге қолжаулық болып, есе-теңдік тимей, санатқа қосылмай келген жарлы-жақыбай, кедей-кепшік жастардың біразы енді комсомол қатарына кіріп, қауымдасып қолға алса өздерінің де талай шаруа тындыра алатынын сезініп, елеңдесіп, саяси науқандарға араласа бастады. Осындай істер жаңа өмірге талпынған ауыл жастарының еңселерін көтерумен бірге Жамалдың өзін де күннен-күнге ширатып, жігерлендіре түсіп еді...

	Арада тағы біраз уақыт өткенде, жасы он жетіге де толмаған Жамал ауылдық кеңестің төрағасы болып сайланды. Егер бұрынғыдай «тасы өрге домалап тұрған» заманы болса, қайнағасы Күсетай бастаған ауылдың бай-мырзалары, жуандары оның қолына ел тізгінін ұстатпас еді. Олар Жамалды «Құл-құтанды құтыртып, бұзып болды», – деп онсыз да өлердей жек көріп, ғайбаттап жүретін. Бірақ сайлау өткізуге келген өкіл ешкімге ырық бермеді. Ол Жамалдың жақсы істеріне қанық екен, соларды алға тарта сөйлеп:

	– Қане, осы ұсынысты қуаттап, Жамалды сайлаймыз дегендерің қол көтеріңдер, – деп еді, жиналған қауым, комсомолдар бастап, өзгелері ілесіп, көпшілік дауыспен қолдап шықты...

	Жамал жастығына қарамастан (әлде керісінше, сол жастығының арқасы ма, кім білсін), жаңа қызметке сайлана салысымен-ақ анау-мынау ер-азаматтың тәуекелі жетпейтіндей үлкен іске мұрындық болды. Оқиға былай өрістеп еді. Содан біраз уақыт бұрын Мариновка селосының кулактары кеңес үкіметінің азық-түлік салғырты жөніндегі шешіміне қарсы шығып, ішіп-жеуден артылатын астығын мемлекетке беруден бас тартқан-ды.

	– Табан ақы, маңдай термен жиған дәніміз.

	– Ешкімге тегін бермейміз.

	– Мұның аты – тапа-тал түсте тонау, – дескен еді олар. Өздері қарсылық білдіргенімен тынбай:

	Сендер осындай өмір үшін күресіп пе едіңдер? – деп астығы бар орташа, кедей шаруаларды да азғырған. Сөйтіп, олардың біразын айтқанына көндіріп, соңдарына ертіп, қолдағы бар астықтарын сатып, сата алмағанын тығып, одан қалғанын қап-қап етіп көлікке тиеп, «Енді өкімет бізді бәрібір тыныш қоймайды», – деп жан-жаққа бытырай тарап, көшіп кеткен. Село үйлерінің көпшілігі қаңырап бос қалған.

	Көктемнің хабары білініп, жер жіпсіп, тұқым себетін уақыт жақындаған кез еді. Жамал өз аулының адамдары мен сол маңдағы әр сайда кетпен, күрекпен там-тұмдап егін салып, күнелтіп келген қазақ кедейлерін селоға көшіп баруға, артель болып бірігуге үгіттеп көндірді.

	– Егер қауымдасып біріксек, егін егіп, шөп шапсақ, өкімет қарызға тұқым мен сайман береді. Бір жерде көп жұрт жиналып отырғандықтан, арнайы мұғалім жіберіп, балаларды оқытады, – деді ол.

	– Орыстардың шошқа ұстаған сасық үйіне кірмейміз.

	– Жалаң аяқтар-ақ жарылқансын.

	– Кәпірлермен аяқ-табағымызды араластыра алмаймыз, – десіп, Күсетай сынды ауылдың ауқаттылары бұрынғы отырған жұрттарынан қозғала қоймаған еді. Сөйтіп кедейлер мен байлардың ара жігі өзінен өзі-ақ ашылып, ажырап тынған.

	Кулактардың азғырған сөзіне ермей, селода қалған он шақты үйлі кедей орыстар иесіз тұрған бос үйлерге келіп кіріп, орналасып жатқан қазақтың өздері сияқты екі қолының күші мен адал еңбегіне ғана сыйынған кедей шаруаларын жылы қабақпен қарсы алды. Аз-ақ күнде танысып, білісіп, бала-шағаларына дейін араласып кетті.

	– Кулактар ойлаған, олар кетсе село қараң қалады деп. Сендердің келгендерің жақсы болды. Енді бірігіп артель боламыз. Ешкімге жалынбаймыз. Өкімет өзі көмектеседі. Соқа, сайман, тұқым береді, – дейді қазақша судай білетін Метірей деген орыс мұжығы жаңадан табысқан қазақ тамырын өзімсініп, арқаға қағып...

	Ойға алған мақсаты жүзеге аса бастағанына қуанған Жамал жарғақ құлағы жастыққа тимей, артельдің жұмысы деп шапқылап, ала жаздай тыным таппаған. Көктемде селоға көшіп келген қазақ кедейлері орыс шаруаларымен күш біріктіре қимылдап, жер жыртып, үкіметтен тұқым алып сепкен еді, еңбектері жанып, егіндері көз қуанта бітік өсті. Енді соны көлденең сұқ көзден, мал тұяғы мен өрттен сақтап, төкпей-шашпай жинап алса, қамбалары астыққа толып, қарық болар түрлері бар. Жаз айларын босқа өткізбей, қолдарындағы азын-аулақ малдарына пішен де әзірлеп алысты. Осылай ұйымшылдығы, бірлігі жарасқан қазақ, орыс шаруалары селоның бұрынғы атын өзгертіп, «Бірлікшіл» деп атандырды.

	Әне-міне дегенше тамыз аяқталып, қыркүйек те келіп қалды. Жамал село орталығындағы өздері мектеп етеміз деп ұйғарған тәуір үйдің айналасын тап-тұйнақтай етіп тазартқызып, іші-сыртын қайта сылатты. Үй-үйді тегіс аралап, мектепке баруға тиісті балалардың тізімін алды. Ендігі өзіне қарап тұрған шаруа – таяу күндерде ауданға бару, «Бірлікшіл» селосынан биыл қанша баланың оқи алатынын оқу бөліміне мәлімдеу; арнайы мұғалім жіберуін өтіну, қағаз-қалам мен оқу құралдарын сұрау. Басшылар түнеукүнгі берген уәделерін ұмытпаған шығар, ұмытуға тиіс емес... Бүгін өзі үй-үйді аралап жүргенде, көрген жалаң аяқ, жалаң бас, көпшілігі жүдеу, күні бойы қозы-лақтың соңынан жүгіремін деп қайсыбірінің еріндері кезеріп, аяқ-қолдары тілімденіп, күстеніп, жарылып кеткен, жәудір көзді ұл-қыздардың бүкіл келешек ғұмырының қаншалықты дәрежеде мағыналы, бақытты болмағы өзінің ертеңгі ауданға баратын сапарының нәтижесіне де байланысты екенін Жамал жақсы түсінеді. «Мұғалім алмай қайтпаймын. Балалар биыл қайтсе де оқуы тиіс», – деген шешімге табан тіреп, іштей бекіне түседі.

	Үйіне таяп келгенде бір-ақ аңғарды: есік алдындағы мама ағашта қайнағасы Күсетай мініп жүретін күрең жорға байлаулы тұр екен. «Бұл кісі біздің үйдің табалдырығын аттамағалы біраз болып еді. Нендей пиғылмен келді екен?» деп ойлаған Жамал үйге кіріп, төр алдына төселген көрпе үстінде шынтағына жастық қойып, жантайып жатқан қайнағасына ұстамдылықпен, ізет сақтай амандасты. Қайнағасының қабағы қату екен. Келінінің сәлемін салқындау қабылдап:

	– Иә, өздерің, әлгі қалай еді... әртелдеріңде аман-есен жүріп жатырсыңдар ма? – деді.

	Жамал қайнағасының бұл сөздерінің ар жағында кекесін жатқанын ұқты.

	– Шүкіршілік, – деді сабырлы қалпын өзгертпей.

	– Жаңа жол-жөнекей көрдім, – деді Күсетай. – Егіндерің бітік екен. Құдай да, өкімет те кедейлерді жарылқап тұр ғой.

	– «Еңбек етсең ерінбей, тояды қарның тіленбей» деген екен Абай.

	– «Еңбек етпейді» деп сырттан бізді кінәлайтыныңды да естіп жатамыз, – деді Күсетай ащы мысқылмен езу тартып. – Бірақ еңбек етейік, етпейік, біздің де қарнымыз ашып жүрген жоқ әзірше.

	– Дұрыс айтасыз, оның бәрі әзірше ғой, – деді Жамал да именбей, мысқылға мысқылмен жауап қайтарып.

	– Жамал, мұның не? – деді манадан бері үйде бар-жоғы білінбей, мағынасыз ыржиып, әйелі мен ағасына жалтақ-жалтақ қарап отырған Жамалдың күйеуі әңгіменің ушығып бара жатқанын аңғарып, күңк етіп. Даусы әуелде бір нәрсе деп зекіп тастайтын адамға ұқсап оқыстау шыққанымен, сөзінің аяғын күмілжіп, бүгежіктеп, қожыратып бітірді: – Сен, былай... айтыспай... нетіп... Аға жолдан келді. Шай қойып... ет асып дегендей...

	Жамал күйеуіне бір қарады да, үн-түнсіз самауырды алып сыртқа шықты. Шай қойып, қазан көтерудің қамына кірісті.

	Күсетай келінінің жаңағы кері баққан сөзіне орай қатты бірдеңе айтып тастауға оқтала бергенінде, інісінің үнін естіп, бөгеліп қалған. Ә дегенде: «Бұл шіркінге де тіл бітіп, ақыл кіріп, адам болайын деген бе?» деп, таңданғанмен, ізінше інісінің әдеттегі мүсәпір, жасық кейпін қайта танып, сөзінің соңын былжыратып жібергеніне ызасы келді. «Бір биеден ала да, құла да туады» деген. Атадан азып туған ынжық неме. Тұқымымызда мұндай жоқ еді. Кімге тартқан. Бәрі осының ездігінен. Малға сатып алынған ақ қаншықты ағасының бетінен алғызып, абалатып қойғанша, қыңсылатып, сойып-сойып алса ғой!» деп ойлады зығырданы қайнап. Бірақ ондай еркектік іс інісінің қолынан келмесін де жақсы біледі. Әкесі марқұм өлерінде: «Бұл өзі бір бейшара, мүсәпірлеу бала ғой. Ешкімге залалы жоқ, бірақ оның есесіне басқалардың кесірі бұған тие ме, кім көрінгенге қолжаулық болып, күнін көре алмай ма деп қорқамын. Әйтеуір, әбүйір болғанда сен барсың. Өзің бас-көз болып, қамқорлық жаса», – деп тапсырған. Күсетай әке аманатын әлі әзірге есінен шығарған емес. Шама-шарқының жеткенінше орындауға тырысып келеді. Сондықтан да әкесін қайтпас сапарға аттандырып салған соң-ақ келінін тезірек қолына қондыруға асыққан. «Аумалы-төкпелі заман болып кетті. «Әйел теңдігі» дейтұғын кесапатты сөз шықты. Келін бала көрікті, зерек деседі. Кім біледі, кешіктіріп соза берсек, аузымызға түскелі тұрған несібемізді біреу жырып әкетіп жүре ме?» – деп қауіптенген. Бекер асығып, қауіптеніпті. Кесірдің үлкені – келін баланың өзі болып шықты. Түнеукүні Күсетай келініне катты бір ашуланғанда, інісіне де: «Адам емессің! – деп тепсінген. – Адам болсаң қатынынды жөнге келтір. «Аюға намаз үйреткен таяқ» деген, сойып сал! Оған да болмаса үйіңнен қуып, айдап шық!» – деп зіркілдеген. Інісі бұл сөздерге шын қысылып, бір қызарып, бір бозарып, ақырында ағасына: «¥ра алмаймын... Өйткені... Жамал өзіме ұнайды», – деген ыржиып. Сонда ағасы біржола қатты түңіліп еді. Содан бері інісінің үйіне келуді қойған. Мүмкін бүгін де келмес пе еді, бірақ кешегі оқиға, игі жақсылар жиналған тамам қауым алдында өзінің жұртқа қарауға жүзі шыдамай, жер болып ұялғаны жанын жегідей жеп, үйінде шыдатқызып отырғызбаған.

	Ол оқиға былай болған-ды. Бүкіл Семей өңіріне аты мәлім, кеңес өкіметі орнаған соң да ырысы шайқала қоймаған Бақыршық қажы құрбан айтқа бағыштап құнан өгіз шалғызып, мешіттегі айт намазына жиналған тамам жұртты дәм татуға шақырған еді. Қымыз ішіп отырғанда әлдекім:

	– Биыл намазға адамдардың жылдағыдан аз келгені несі екен? – деп сұрап қалды.

	– Заман азып барады ғой, – деді екінші біреу.

	– Жер жүзіне топан су қаптарда жұрт намаз оқуды қояды депті баяғыда бір ғұлама. Сол рас шығар, – деді тағы бір сопы.

	– «Ақырзаман туарда сиыр бұл болады, қатын би болады» деген рауаят бар шариғатта, – деді төрде отырған қазірет ақ сақалын салалап.

	– Әзір ондай би болған қатын жоқ қой, – деді жиналғандардың бірі.

	– Мына отырған Күсетайдың келіні ыстаршын болып, діннен безіп, насихат айтып, өзгелерді де бездіріп жүрген көрінеді, – деді қазірет.

	Өзінің аты аталып, тамам жұрттың көздері бірі сынай, бірі табалай, бірі таңдана, енді бірі өңменінен өте өзіне қадалғанда, Күсетай қысылғанынан терлеп кеткен-ді. Жердің жарығы табылса кіріп кетерліктей халде еді. Қазіреттің әлгі сөзін Бақыршық қажы одан әрі жалғастырды:

	– Түрген сопы өмір бойы «Алла» деп өткен, ақ жолдағы адам еді. Енді соның қара шаңырағы жын-сайтанның ойнағына айналса, одан өткен қасірет бар ма?.. Марқұмның аруағын қорлауға бола ма? – деп күйзеліс білдірді. Бұл сөз Күсетайға алдындағыдан да ауыр тиді.

	– Сопы келіні үйіне құл-құтанды жинап алып: «Құдай жоқ, ал дінді уағыздаушылар халықтың қанын сорғыштар» дейтін көрінеді. Молдаларды мазақтап өлең шығарыпты, – деді тағы бір молда.

	– Астапыралла!

	– Көрмегеніміз көп екен ғой.

	– Сопы тұқымы сондайды тыймаған соң, ақырзаманның жақындағаны рас шығар, – деген дауыстар естілді.

	– Күсетай, сенің әлгі жаман інің әйелінің сөзіне еріп, қамсамалға жазылған дейді. Сол рас па? – деп қағытты тағы бір құрдасы...

	Құрбан айт намазынан Күсетай осылайша жұрттың бәрі жиналып бетіне түкіргендей-ақ күйзеліп, қапаланып, жерге қарап қайтқан еді. Өзі өз болып ең қатты қорланғаны, ашынғаны, ашуланғаны дәл осы жолы шығар. Қайтар жолда қатуланып, түнеріп, әлдене ойларға берілді. Қасындағы өзімен ертіп шыққан қошеметшіл, сойыл соғар серіктерімен де сөйлеспеген. «Әкесінің аруағын қорлатты... Сопының шаңырағын жын-сайтанның ойнағына айналдырды... Сопы тұқымы соған тыйым салмаған соң...» – деген сөздер құлағынан ызыңдап кетпей қойды. Кердеңдеген кесір келінге не істегені жөн? Інісінің сұрқы анау. Беті жылтыраған сайқалды сабап-сабап жөнге келтірудің, айтқанына көнбесе, үйінен қуып шығудың орнына өткен жолы: «Әйелім өзіме ұнайды», – деп былжырады емес пе? Ондай ініден не қайран, не қайыр? Осындай жайларды ойлана келе Күсетай ең сұрқия, сұмдық іске бел буды: інісінің үйіне өзі барып, Жамалдан қызметті қоюын, қатындарды, құл-құтанды үйіне жинап оқытпауын, жастарды комсомолға өт деп желіктірмеуін, молдаларға, дінге қарсы үгіт таратпауын талап етеді. Егер айтқанына осы жолы да көнбесе – өз обалы өзіне. Ондай кесірлі келінге бұдан былайғы уақытта жер басып жүрудің өзі күнә. Күсетай оған әке аруағын қорлатып қоя алмайды. Талай-талай шырғалаң мен сынақтан өткен бірер сенімді жігіттері мен бір қараңғы түн жалынсын... Күсетай бүгін келінінің үйіне осындай оймен келген еді.

	Шай үстінде ол інісі мен Жамалға кешегі мешітте болған әңгімені айтты.

	– Сол сөздерді естігенде ұяттан өртеніп, жерге кіріп кетердей болдым. Келін шырақ, үлкен басымды кішірейтіп өтініш етемін. Әкемнің қара шаңырағын сыйла. Аллаға шеттік істеріңді тый. Қызметті таста. Жалаң аяқ құл-құтанды желіктіргеніңді қой.

	– Өтініш емес, бұйрық сияқты ғой мынауыңыз, – деп күлімдеді Жамал.

	– Қалай түсінсең еркіңде. Бірақ осы айтқандарымды орындауға тиіссің, – деді Күсетай жүзін суытып, даусын қатайтып.

	– Мен өзімнің істерімді теріс деп санамаймын. Сондықтан ондай талаптар қоймаңыз, қайнаға. Орындай алмай, көңіліңізді қалдырып жүрермін, – деді Жамал.

	– Жә, жетті! – деді Күсетай орнынан атып тұрып. – Түсінікті болды... Ал, сен! – деді інісіне. – Сен неге үндемейсің, ынжық ит!

	– Мен не дейін, Жамал айтты ғой, – деп міңгір етті дастарқанды шұқылап отырған інісі. Дәл сол сәтте есік әндете ашылып:

	– Сәлеметсіздер ме? – деп таза қазақ тілінде амандасып Метірей кіріп келе жатты. Оның көзі бірден-ақ төр алдындағы ашулы мырзаға, мырзаның көзі оған қадалды. Метірейдің орыс екенін аңғарған Күсетай сәл тыжырынғандай болды да, қамшысын бүктеп ұстаған қалпы қайтадан Жамалға жалт қарап:

	– Айту парызым еді. Айттым! – деді ызбарланып. Сонан соң есік алдында состиып тұрған Метірейді қамшысымен нұсқап:

	– Мынау өздеріңмен қоңсы қонып отырған орыстардың «Бүкірді көр ғана түзетеді» деген мақалы бар көрінеді. Дұрыс айтылған... Ендігісін тәңірінің өзіне салдым, – деп есікке қарай бет алды.

	– Ал қазақта «Ауру қалса да, әдет қалмайды» деген мақал бар. Сіздер, мырзалар, біздің кулактар сияқты, кедейлерді иықтамай, қорқытпай жүре алмайсыздар-ау, – деді Метірей тұсынан өте берген Күсетайға. Мырза оған алара бір қарады да, есікті сарт еткізіп шығып кетті.

	– Бұл кім? – деді Метірей дастарқан басына тізе бүгіп отырып жатып.

	– Қайнағам ғой.

	– Өзі сізге ашуланып, сес көрсетіп бара ма, қалай?

	– Жай, сізді көрген соң, тіліне оралып, айта салған мақалы да, – деді Жамал мән бермей.

	* * *

	Бірер күннен соң, Жамал таңертең ерте тұрып, атын ерттеп жатқанында, өріске мал айдай шыққан Ақбала көріп, қасына келді.

	– Бір жаққа кетіп барасың ба? – деп сұрады.

	– Ауданға барамын. Балалар биыл оқуы керек. Мектебімізге мұғалім сұраймын. Оқу құралдарын әкелемін, – деді Жамал.

	– ¥ры-қары көбейді деп жүр ғой. Жалғыз барма. Қасыңа кісі ертсеңші, – деп кеңес берді Ақбала.

	– Атым жүйрік. Әрі тың. Онша-мұнша ұрыға шалдыра қоймас, – деп күлді Жамал. Ал егер қуып жетсе мынаумен атып, сыбағасын беремін, – деп етегі мен өңіріне, жаға, жеңіне зер салып тіккен жарасымды жеңіл шапанының қалтасынан кішкентай тапаншасын алып көрсетті.

	– Қане, қандай өзі? Оқтаулы ма? – деп сұрады Ақбала.

	– Көресің бе? Оқтаулы, – деді Жамал.

	– Құрысын онда. Атылып кетіп жүрер, – деп күлді Ақбала.

	Жамал жеңіл қимылмен лып етіп, атына мініп, жолға түсіп, аяңдап кетіп бара жатқанында, Ақбала оның келісті тұлғасына сыртынан сүйсініп қарап қалған-ды...

	Тұп-тура бір тәулік өткенінде, келесі күні таңертең, тағы да малын өріске жіберейін деп айдап шыққан Ақбала үстіндегі ері бос, қанжығасына байланған бөктеріншегі бар, шылбырын шұбата сүйретіп, әр дыбысқа елеңдеп, құлақтарын қайшылай түсіп, өзінің жем жеп үйренген үйіне қарай шұлғи басып келе жатқан Жамалдың атын көргенде, жүрегі әлдеқандай сұмдықты сезгендей, дүрсілдеп кетті. Сонда да болса жамандыққа жорығысы келмей, Жамалдың үйіне кірген еді, ұйқыдан жаңа ғана оянған күйеуі есіней түсіп, оның кешегі кеткенінен осы уақытқа шейін келмегенін айтты.

	– Апыр-ай, бір сұмдық іс болмаса игі еді, – деді Ақбала абыржып.

	Кешікпей-ақ Бірлікшіл ауылының бас көтерер азаматтары ақылдасып, сөйлесе келе, Метірейдің қасына бір жігіт қосып беріп, ауданға шұғыл аттандырды. Бәрінің көңіліне талғажау болған үміт: Жамалдың аты байлаулы тұрған жерінен босанып кетіп, түні бойы аяңдап жүріп отырып, ауылды өзі тауып келген шығар деген болжам болатын. Қараңғы түсе Метірей мен жанына ерген жігіт қабақтарынан қар жауып, иықтары салбырап, еңселері түсіп, қайтып оралды.

	– Жамал кеше ауданда болған екен. Оқу бөліміндегілер кешіктірмей мұғалім жібереміз деп уәде етіпті. Содан соң Жамал: «Келген шаруам осы еді. Енді кеш те болса қайтамын», – деп шығып кетіпті. Сұрастырып жүріп тағы бір қосымша дерек білдік. Комсомол мүшесі, активист Қарымсақов Мұқатай деген жігіт кеңсе алдында тұрып көріпті. Жамал атына мініп, кеңседен енді ұзай бергенде, үстінде жыртық шапаны бар, жиырма екі – жиырма үш жас шамасындағы ұзын бойлы жігіт тоқтатыпты. Оның: «Жаяу едім, мені ала кетпейсіз бе?» – деген сөзін Мұқатай анық естіпті. Жамал сәл бөгеліпті де, жігітті мінгестіріп әкетіпті. «Шамасы, танитын, өз ауылының адамы шығар деп ойладым», – дейді Мүқатай. Содан басқа ешқандай дерек біле алмадық. Жол-жөнекей көлеңкелі, күдікті сай-жыраларды қарай жүрдік. Із-түз жоқ, – деді Метірей түнеріп. Содан соң ойланып тұрды да – Әйтсе де менің бір күдігім бар, – деді.

	– Иә, ол не? – деп артель мүшелері елең етісті.

	– Осыдан бірер күн бұрын Жамалдың үйіне қайнағасы келіп кеткен. Сол Жамалға: «Қызметті таста», – деп қоқан-лоқы жасапты. Жамал көнбеген. Содан соң қайнағасының: «Орыстарда бүкірді көр түзетеді» деген мақал бар. Ендігісін Аллаға тапсырдым!» – деп ашуланып, аттанып кеткенін көрген едім. Бір бәле содан келіп жүрмесін, – деді.

	– Апырай, сөзі қандай жаман еді.

	– Түйені түгімен жұтатын қорқау ғой ол.

	– Жамалға кіжінуі қатты деуші еді.

	– Кісі қанын жүктеуге де жүзі жанбас, – деп артель мүшелері дабырласты.

	– Ал онда былай етейік, – деді Метірей. – Қазір уақыт тым кеш. Бірер сағат көз шырымын алайық та, ертелетіп атқа қонайық. Күсетайды кыстасақ бір дерегі табылып қала ма, кім біледі.

	* * *

	Түнеукүні, мешітке барып келгелі, Күсетайдың қабағы бір жадырап ашылмап еді. Шүкіршілік, кешелі-бері бетіне қан жүгіргендей болып, Алланың атын аузына қайта-қайта алғыштап, «тәубе» деген сөзді де жиірек айтады. Жас тоқалының жүзіне де біраздан бері көңілденіп күле қарағаны кеше шығар. Күйеуінің жықпыл-жықпыл жан дүниесінде не болып жатқанын білмесе де, тоқалы мұны өзінше жақсылыққа жориды. Кеше таңертең құлқын сәріден тыныш ұйқыларының шырқын бұзып, ауыл иттерін абалатып, өз үйлерінің жанына келіп, сықырлауықты жайлап қана қамшысының сабымен қағып белгі берген адамның кім екенін білмесе де, күйеуінің қабағындағы өзгерістің содан бері болғанын тоқалы сезеді. Жайшылықта өзін мезгілсіз мазалағанды жек көретін Күсетай әдеттен тыс сергектік, елгезектік танытып тоқалынан бұрын өзі тұрған. Көйлек, дамбалының сыртынан жеңіл шапанын иығына іле салып, тоқалына: – «Сен жата бер», – деп күбірлеп, сонан соң: «Иә, Алла!» – деп, Қүдайына сыйынып, сыртқа шығып кетіп еді. Әлдекіммен күбір-күбір сөйлесіп, тез оралды. «Кім екен?» – деген тоқалының сүрағына жауап та бермеді. Тоқалы да қайта сүрап мазалаған жоқ. Күйеуінің қай бір ісін біліп жатыр. Сопы дүниеден қайтқалы мал мен жанның бар билігі Күсетайдың өз қолына көшкен еді. Үйір-үйір жылқы мен қора-қора қойлардың санын, қайсысы қайда қыстап жайлайтынын да өзінен басқа ешкім білмейді. Әуел баста інісін бөлек үй етіп шығарған соң, еншісін беруді ойлап еді, алайда келінінің кері баққан мінезін көрген соң, ол ойынан айныған. Әділетін айту керек, келіні мен інісі де бұған: «Әкеміздің малында үлесіміз бар еді-ау», – деп жұмған ауыздарын ашқан емес. Інісі мен келінінің жайын сұраған ағайындарының біріне: «Келініміз белсенді болып, еңбекшілердің артелін басқарып, өздері де солармен бірге еңбек етіп, күндерін көріп жатыр», – деп мысқылдап жауап қайырған. Күйеуіне қарсы келіп, сөз айтпақ түгілі, бетіне тура қарауға дәті шыдамайтын жас тоқал өзінен әлдеқайда кіші әрі қазақ дәстүрімен «жолы жіңішке» саналатын Жамал келіннің ешкімнен именіп, ықпайтын, қажет десеңіз қайнағасының да бетінен алып тастайтын бетбақтығына, тамам жұртты аузына қаратып, соңынан ертіп, ел басқарып жүрген көсемдігіне таң қалатын...

	Алты қанат ақ үйдің уықтарын қаусатып жіберердей болып, жапырлай тиген соққыдан таңертеңгі тәтті ұйқының құшағында жатқан Күсетай шошып оянды.

	– Ойбай! Аттан! Жау келді! – деп үрейлене баж еткен тоқалын итеріп тастап, сүріне-қабына атып тұрған. Одан әрі не істерін білмей, сасқалақтап қалған еді. Есікті жұлқи ашып кіріп келген әлдекімнің темірдей тегеурінді қолы кеңірдегінен ала кетті.

	– Иә, бай! «Судың да сұрауы бар» деген, қазына адамын, келінің Жамалды жоқ қылып, қайда жібердің? Айт, жаныңның барында! – деп ай-шайға келтірмей кеңірдегін сығымдап қысып барады.

	– Білмеймін. Босат! – деп қырылдады Күсетай. Есіктен енген бозамық сәулемен өзін қылғындырып, қысып бара жатқан адамның түнеукүнгі келінінің үйінде көрген орыс екенін аңғарып қалған-ды. Жауыздыққа, зұлымдыққа жүйрік Күсетай бір ғана сәттің ішінде талай нәрсені бағамдап үлгірді. Бұл келгендер – артель адамдары. Мынау орыс түнеукүні Күсетайдың келініне айтқан сөздерін естіген. Бұлардікі – жай күдік, қолдарында дәлелі жоқ. Егер бір нәрсе білетін болса «қайда жібердің?» демес еді. Ендеше, сасып-салдыраудың реті жоқ, сабыр... сабыр... Осылайша азырақ өзіне-өзі келген Күсетай күш қайратын жинап, бұлқынып: «Өлтіресің бе! Қоя бер!» – деп, Метірейдің қолынан босап шықты. Сонан соң:

	– Ау, ағайын, бұл келістеріңнің мәнісін ұқпадым. Айтып істесеңдерші, не істесеңдер де? – деп өз үйіне топырлап кірген артель кедейлерінің әрқайсысына жалтақтап қарады.

	– Білмегенсуін.

	– Жамал қайда? Тап!

	– Өлтіріп, көме салудан да тайынбайды, бұл жауыз!

	– Сойылмен бір-ақ ұрып, миын ортасына түсірейін бе! – деген ашулы дауыстар естіліп, көпшілік аппақ көйлек дамбалмен үй ортасында аруақтай болып ағараңдап тұрған Күсетайды қайтадан қысымға ала бастады. Көйлегінің жағасы жыртылып, әддекімнің жұдырығы желкесінен сүйкеп өтті.

	– Ағайындар, бұларың не? Титтей де жазығым жоқ. Алла атымен ант ішіп, басыма құран қоямын. Жамалды көрген жоқпын. Ешқандай жамандық істеген жоқпын. Тіпті не айтып тұрғандарыңды білсем бұйырмасын. «Жоқ, жоқ», – дейсіңдер. Жоқтарың қалай? Түсіндірсеңдерші, тым болмаса, – деп, ант-су ішіп, жалбарына сөйледі Күсетай.

	Ат тұяғының дүрсілінен, бөгде адамдардың дабыр-дұбыр үндерінен, иттердің шулап үргенінен Күсетай аулының кісілері де оянып, бір-біріне дыбыстап:

	– Ә, Құдай, сақта!

	– Бұл не?

	– Не шу?

	– Мырзаның үйіне мезгілсіз топырлап келген не қылған адамдар? – десіп, үрпиісіп, еркектері сойыл, шоқпар, бақандарын қолдарына ұстай шығып, Күсетайдың есігінің алдында сұстанып, топтанып тұрған артель кедейлерімен дауыстап, жөн сұрап, тілдесе бастады. Жаңа, үйге бейтаныс адамдар баса-көктеп кіріп келгеннен-ақ зәресі ұшып, шошынған, жалаңаш-жалпы денесін көрпесімен қымтана түсіп, төсектің бір бұрышында бір уыс болып дірілдеп отырған тоқалдың: «Құдай-ай, сақта! Құдай-ай, сақта!» – деген даусын:

	– Әй, Күсетай, аярланба өйтіп! – деп саңқ ете түскен Метірейдің үні бөліп кетті. – Сенің сырың мәлім маған.

	Әнеукүнгі сөзіңді ұмытқам жоқ. Не болса да жауыздық сенен келді. Айт, Жамал қайда?

	Манағыдай емес, өзіне-өзі келіп, есін жинап алған, әрі сырттағы өз аулының адамдарының дауыстарын құлағы шалған Күсетай енді қорғаныстан шабуылға көшті.

	– Әй, орыс, – деді шаңқ етіп. – Түн ішінде жатақтарды желіктіріп әкеліп, ауылымның үстін шу қылдың. Тіл тигізіп, қол жұмсадың. Әнеукүні Жамал келінмен шәлкем-шалыс сөзге келгенім рас. Бірақ ол маған айып тағуыңа дәлел бола алмайды. Одан өзге айғағың болса айт, әйтпесе адамды босқа күйдірме. Кеңес өкіметінің жазықсыз адамды жазаласын, жәбірлесін деген заңы жоқ. Біраз жерге біздер де барыса аламыз!..

	Күсетайға қаншалықты кіжініп келгенімен, айыбын бұлтартпастан мойнына қойып берерліктей дерек, айғақтары жоқ болғандықтан, Метірей мен серіктері батыл қимылға бара алмай, еріксіз тосылып қалған еді. Түлкідей қу, зымиян Күсетай Жамалдың ауданға барып, қайтпай қалғанына артель адамдарымен қосыла мазасызданғандай түр көрсетіп: «Апыр-ай, ұры-қарыға кездесті ме? Бекер-ақ жалғыз кеткен ғой... Әлде, несін жасырайын, маған сол келіннің сыланып, үсті-басын түзеуі ұнамаушы еді, сөз байласқан біреуі болып жүрмесін...» – деген сияқты жымысқы күдіктің де шет жағасын шығарып қойып жатыр.

	– Жарайды, қазір дәлеліміз жоқ болғанымен, әлі табылар. Зұлымдықтың, өтіріктің құйрығы қысқа. Егер қастандық жасалса, қылмыс бәрібір ашылмай қалмайды, – деді Метірей Күсетайға тесіле қарап. Сонан соң өзінің серіктеріне бұрылды. – Бұлай босқа тұрғанымызбен іс бітпейді. Ауданға шейінгі жол бойын, айнала төңіректі түгел шолып, жақсылап іздестіруіміз керек. Таба алмасақ милиция, тергеу орындарын құлақтандырайық, – деді түнеріп.

	Осылай дабырласып тұрғандарында, Жамалдың жұмбақты жағдайда жоғалып кеткені жөнінде хабарланған төркіні жағынан да қаруланған он бес жігіт келіп жетті. Артель мүшелеріне солар және Күсетай аулының біраз адамдары қосылып, ұзын саны елуге тарта кісі бірнеше топқа бөлініп үш күн бойына тыным таппай, тау-тасты, сай-жылғаларды түгел кезіп, іздеп, сұрау салса да, өлі-тірісін анықтай алмай, дал болысты. Күсетайдың ауылында тұратын Тұштанның Мұсатайы деген ауылдық орындаушы ғана іздестіру басталған күні бықсыған бір әңгіме айтып, жұртқа жайып жіберген еді.

	– Мен Жамалмен жолда кездесіп, ауданға бірге барғанмын, – деген еді ол. – Жамал менен: «Сіз қашан қайтасыз?» – деп сұрады. Мен атымның болдырып келгенін айтып: «Ертең қайтамын» деп жауап бердім. «Ал мен бүгін қайтатын шығармын», – деді Жамал. Содан, кешкісін, күн ұясына қона атымды суарып, тұсап қоя берейін деп өзенге барып едім, әріректе, ат үстінде тұрған Жамалды көрдім. Жалғыз емес екен. Қасында есік пен төрдей торы атқа мінген еңгезердей жігіт бар. Екеуі ат үстінде бір-біріне тақалып, қол ұстасып сөйлесіп тұрды да, қырға қарай бет алып, бұлаң құйрыққа салып, асығыстау жүріп кетті.

	– Ол жігіттің түр-түсін байқай алмадың ба? – деп сұрағандарға Мұсатай:

	– Олар менен алыстау болды және жігіт сыртын беріп, ары қараңқырап тұрған еді, – деп жауап берді.

	– Жамал ондай жеңілтек мінездің адамы емес. Биыл қайтсек те балаларды оқытамыз деп, есіл-дерті сол болатын. Әрі біреумен кеткен болса, аты шылбырын сүйретіп келмес еді, – деп артель адамдары Мұсатайдың сөзіне де, өзіне де күдікпен қарай бастаған соң ол:

	– Қайдан білейін. Көрген көзде жазық жоқ. Мен көргенімді ғана айттым, – деп сөзден сытылып құтылған.

	Үш күн бойы айналаны түгел шарлап қарағандарымен түк шығара алмаған соң, Метірей бастаған іздеушілер тобы болған оқиғаны тергеу орнына хабарлап, амалсыз тарқасқан. Бұл істі зерттеу – қазақ аулының жағдайын біле бермейтін тәжірибесі аздау орыс тергеушіге жүктеліпті де, ол біраз әуреленіп, түк шығара алмаған соң, Мұсатай сияқтылардың айтқан сөзіне сеніп, Жамалды көңілі қалаған біреумен кеткен болар деп жорамалдап, істі қысқартыпты.

	* * *

	Келесі жылы қар кетіп, көктем шыққанда, кешкісін, малын өрістен айдап қайтқан қойшы бала:

	Қалың қарағанның ішінде байлаулы біреу өліп жатыр, – деген үрейлі хабар әкелді...

	Жамалдың денесі осылай табылды...

	Былтыр оны іздегендер сай-жыраларды тінткенмен, жазықтағы қалың қарағанды түгел сүзіп, дұрыстап қарамапты.

	Әлдеқандай жауыздар түн түнегін жамылып, мойнынан, аяқ-қолынан кендір арқанмен қарағанға керіп байлап, азаптап өлтіріпті.

	* * *

	1938 жылы Өміртай Мустин Жамбыл облысының Мерке ауданында прокурор болып қызмет атқарып жүрген еді. Мезгіл көкек айының ортасы болатын. Аудандық қауіпсіздік сақтау бөлімінің қызметкері оған әдейілеп келіп жолығып, көршілес Қытай мемлекетімен екі арадағы шекарада біздің елге жасырынып өткен Қауен Жатқанов деген біреудің қолға түскендігін хабарлап, тұтқындап, қамауға рұқсат алды. Арада тағы екі-үш күн өткенде, мемлекеттік қауіпсіздік комитеті аудандық бөлімінің бастығы телефон арқылы қайта хабарласып:

	– Өмеке, бүгін біздің кеңсе жаққа аз ғана уақытқа соға кетуге мүмкіндігіңіз бола ма? – деп сұрады.

	– Жарайды, кіріп шығайын, – деді Өміртай. Түскі тамақты үйден ішіп, қызметіне бара жатқан жолында қауіпсіздік комитетінің аудандық бөліміне соққан еді, бөлім бастығы әдеттегідей амандық-саулық сұрасып болған соң:

	– Өмеке, сіз осы Семей жағынан емес пе едіңіз? – деп күтпеген сауал тастады.

	– Иә.

	– Онда, мүмкін, жиырмасыншы жылдардың бас кезінде Семей жағында болған бір сұмдық оқиғаны естіген де боларсыз, – деп бастап, бірсыпыра әңгіменің басын қайырды. – Өткендегі ұсталып қамалған Қауен Жатқанов деген кісі Семей облысының Жарма ауданының қазағы екен. 1922 жылы көршілес шет елге қашыпты. Шыққан табы – кедей шаруа көрінеді. Түрген деген бай сопының есігіндегі жалшысы болыпты. Тергеу үстінде адамның жаны түршігерлік бір оқиғаны егжей-тегжейлі баяндап беріпті. Оның айтуынша, 1922 жылы Жамал деген жап-жас келіншек белсенділігімен көзге түскен. Ауылда комсомол ұйымын құрып, өзі де соған мүше болып кірген. Бірлікшіл деген селода ауылдық кеңестің бастығы болып істеген... Жатқанов сопының үлкен баласы Күсетайдың тапсыруымен ауданнан үйіне қайтып бара жатқан Жамалдың артына мінгесіп шығып, тосқауылда жатқандардың үстінен түсіріпті. «Жамалды ұстауға көмектестім. Бірақ азаптап өлтіруге қатысқаным жоқ», – деп ант-су ішіп қарғанады. Содан, артель адамдары атқа мініп, Жамалды іздей бастаған соң, «қолға түссек оңдырмас» деп, кеңес заңынан қорыққан Жатқанов қасындағы қылмыстас серіктеріне еріп, шет елге қашып, өтіп кетеді. «Ол жаққа барғаннан кейінгі көрген күнімді итке бермесін. Ақыры, өлтірсе де, кешсе де туған елге қайтайын деп, жасырынып, кері өттім», – дейді.

	Осы жайларды қысқаша ғана баяндап болған соң, қауіпсіздік бөлімінің бастығы:

	– Жауап алу хаттамасы мынау. Танысасыз ба? – деп алдында жатқан қағаздарды Өміртайдың алдына қарай ысырды.

	Өміртай еріксіз ойланып отырып қалды. Иә, кез келген қылмыс ерте ме, кеш пе, бәрібір ашылмақ. Жамалға ор қазып, жамандық жасаған Күсетай кезінде қолға түспегенімен, кейінірек бәрібір кәмпескеге ілініп, құрып кетті. Сол Күсетайға қолшоқпар болған Жатқанов арада көп жыл өткен соң, қателескенін түсініп, өзінің жасаған қылмысын мойнына алып отыр. Енді жазаға тартылады. «Кісі ақысы кісіге кетпейді» деген сөз, бәлкім, бекер айтылмаған шығар...





Прокурордың ажалы




	Қалт-құлт етіп өлеусірей жанған білте шамның жарығы стол басындағы қағаз жазып отырған адамның жүзін әдеттегісінен жүдеу етіп көрсетеді. Ол қолындағы қаламын алдындағы сия сауытқа тық еткізіп батырып алған сайын білтенің оты да қимылына ілесе бұраң етіп қисая шалқып барып, ізінше қайта түзеледі. Жазу жазып отырған адам кейде даладағы сатырлай жауған нөсер үніне құлақ түргендей немесе өзінің ойын анығырақ жеткізу үшін аса қажетті әлдеқандай сөзді қаламының ұшына іліктіре алмай, қиналғандай болып, қыбыр етпей отырып қалады. Сондай сәттерде оның жағы сопайып, өңіндегі шаршау белгісі бұрынғысынан да айқындала түседі.

	Уақыттың кештігіне қарамастан, Өміртай Мустиннің үйіне қайтуға асықпай, кеңседе қалып, ала қағазға үңіліп, әуре-сарсаңға түсіп отырғаны – еріккендіктен қолға алған шаруасы емес-ті. Өткенде қалаға барғанда газеттегі жігіттер одан ел ішіндегі хал-ахуал, партия қатарын жалған белсенділерден, тонын айналдырып киген тап жауларынан тазарту науқанының қалай жүріп жатқаны жайында мақала жазып жіберіңіз деп өтінген болатын. Ол орындауға уәде еткен. Содан бері едәуір уақыт өтіп кетіпті. Қат-қабат қызу істерден қолы босамаған. «Осылайша соза берсем, менен хабар тосып жүрген редакциядағы жігіттердің алдында ыңғайсыз болар» деп ойлаған ол бүгін осы шаруаны қалайда бітіріп тастау ниетінде еді.

	Жасы қырықтың төртеуіне қарай иек артқан Өміртайдың бүкіл саналы ғұмыры тіршіліктің алыс-жұлыс шайқасымен, тартыс-тайталаспен өтіп келе жатқан-ды. Кеңес өкіметі орнаған соң, көп кешікпей-ақ сот, тергеу орындарының жұмысына араласуына тура келген. Бас-аяғы сегіз-тоғыз жыл ішінде Қазақстанның бірнеше аудандарында қызмет атқарып, талай қиын сынақтардан өтті.

	Осы жылдардың бәрінде де ол газетпен байланысын үзген жоқ. Алғашқыда кеңес үкіметінің ағымдағы саясатын тереңірек түсіну үшін газетті өзіне ақылшы, ұстаз санағанды. Бірте-бірте газеттің ақылшы ғана емес, жаңа өмір орнату жолындағы күресте алмастай өткір қару бола алатынын да ұғынды. Қиналған сәттерде газетке арқа сүйеді. Ел ішінде қызмет атқара жүріп, редакцияға мақала жолдап тұратын жергілікті тілшілердің өміріне қастандық та жасалуы мүмкін екенін, қауіп-қатер төнетінін ескерген редакция қызметкерлері кейде оның өткір мақалаларын бүркеншік атпен жариялайтын-ды. Олар Өміртайға қатты сенетін. Тексеру барысында оның көрсеткен фактілерінің рас болмай шыққаны жоқ. Өзі анығын біліп, ақиқатына жетпеген нәрсені ол еш уақытта жазбайтын. «Бізге қазір ел ішінде, ауыл арасында, жер-жерде қандай оқиғалар болып жатқанын дер кезінде бұрмаламай, боямай, бүкпесіз хабарлап отыратын жергілікті тілшілер аса қажет. Өзіңізге белгілі, хат танитын, оқыған, сауатты адамдар әлі аз, бар болғанмен барлығы бірдей сенімді емес. Кедейлердің қолы білімге енді-енді ғана жетіп келеді. Ал сіз болсаңыз тікелей еңбекші таптан шыққан, көзі ашық адамсыз, тексеру, заң орнының қызметкерісіз, көп жағдайды өзгелерден артығырақ білесіз. Сондықтан, әрдайым хабарласып, жазып тұрыңыз. Қолымнан келмес деп қорықпаңыз. Бізге қажеті – жылтыраған сылдыр сұлу сөз емес, боямасыз өткір фактілер», – деген еді газет редакторы оған редакция табалдырығын алғаш рет аттаған жолы-ақ. Одан бері де біраз жыл сынаптай сырғып өте шығыпты. Ел ішіндегі жағдай әлі де болса бірқалыпты ізге түсіп түзеліп кете қойған жоқ.

	Қаламын сияға қайтадан батыра бергенде, далада жасын жарқылдап, үй іші жап-жарық болып кетті де, ізінше аспан қақырап қарс айрылғандай, қаһарлы, жойқын дыбыс естіліп, оның арты гүрілдеген сатыр-сұтыр жаңғырыққа ұласты. Өміртайдың көз алдына өзінің жұмыстан келуін тосып, даладағы құлақ жарған күн күркірі мен найзағай жарқылынан зәрелері ұша қорқып, әйелі Қамыланың бауырына тығыла түсіп, үрпиісіп отырған кішкене балалары елестеді. Бүгін кешігетінін айтпаған еді-ау. Олар қазір не күйде екен? Күн райы – аласапыран, мезгіл – тынышсыз, қауіп-қатер аяқ астынан; келіншегі әр нәрсені ойлап, алаңдап, мазасы кетіп, өңі қашып, неше түрлі долбар жасап отыр ма?.. Кенет ол селк ете қалды. Кіре беріс есік аузындағы ұзынша орындық әлдекімнің ауыр салмағынан сықыр ете қалғанын естіді. Бөлмеде өзіңен басқа да біреудің барын анық сезді. Жалт бұрылып қарағанында, шамның әлсіз күңгірт жарығымен үстінен суы сорғалап, өзіне тесіле қарап отырған еңгезердей біреуді көрді. Оң қолы қалыптасқан дағдысы бойынша еркінен тыс жамбасындағы тапаншасына қарай жылжи берген-ді.

	– Өмеке, ассалаумағалайкүм, танымай қалдыңыз ба? – деген салмақты, қоңыр үнді естіп барып, сабасына түсті. Бұл келіп отырған – Ұлан аудандық ОГПУ бастығының орынбасары, әрі Өміртайдың өзі басқаратын аудандық Жұмысшы-шаруа инспекциясының президиум мүшесі Абылғазин Бектемір еді.

	– Уағалайкүмассалам. Ұрыларша сыбдырыңды сездірмей, бас бағып жүргенің неткенің? – деді Өміртай өзінің жаңағы оқыс селк ете қалғанына ыңғайсызданғандай күй кешіп.

	– Сіз жазуға беріліп отырған соң, ойыңызды бөлгім келмеді, – деді Бектемір ақтала сөйлеп.

	Абылғазиннің қазіргі мезгілсіз жүрісінен секем алған Өміртай енді оның бет әлпетіне көз тоқтата барлай қараған. Жасы жиырманың жуан ортасындағы кесек тұлғалы нар жігіттің өңі қашыңқырап, танауы сорайып, жағының жүні үрпиіп кетіпті (әлде бөлме ішіндегі қоңыр көлеңке солай көрсетіп тұр ма екен?), жүзінде әлдеқандай мазасыздықтың белгісі бар сияқты.

	– Түсің қашып кетіпті. Ауырғаннан саумысың? Жай жүрсің бе?

	– Қайдан жай болсын. Ауырғаннан да ауыр жағдайға душар болдық, – деді Бектемір жүдеңкірей сөйлеп. Сонан соң,

	– Сіз Жарма ауданының прокуроры Кәрім Байбосыновты танушы ма едіңіз? – деп сұрады.

	– Иә, – деді Өміртай елең етіп.

	– Сол Кәрімді аудандық партия комитеті көкек айында Қодас ауыл советіне қарайтын үш колхоздың егініне көмектес деп жіберген екен, сол бетінше із-түзсіз, ұшты-күйлі жоқ болып кеткен.

	– Жоғы қалай? – деді Өміртай әлдеқандай бір жамандықты жан-жүрегімен тітіркене сезінгендей болып, дегбірі қашып.

	– Адам дегенің ине емес қой, жоғалса табуы қиын дейтін. Белгілі азамат. Прокурор... Ешкім артынан іздемеп пе?

	– Іздеудей-ақ ізделді... Семейден арнайы жасақ келді. Оған осы төңіректегі үш-төрт ауданның ГПУ-ының қызметкерлері және қосылдық. Бармаған жер, баспаған тауымыз қалмады. Сұрау да салынды. Күдікті дейтін адамдар тұтқынға, тергеуге алынды. Тіпті сонау Тарбағатай өңіріне дейін барып қайттық. Бірақ қанша сарсылып іздесек те, табанымыздан таусылып шарқ ұрсақ та, еш нәтиже шығара алмадық. Жер жұтқандай жым-жылас. Өлі-тірісінің өзі белгісіз, – деді Бектемір әбден шаршап, тауы шағылған, амалы таусылған адамның шарасыз кейпімен.

	Мына әңгімені естігенде Өміртайдың ішкі жан-дүниесінде аяқ астынан алай-түлей дауыл тұрғандай болып, қатты мазасыз күйге түсті. «Бәсе, бәсе, – деп күбірлей берді ол, – екі айдан бері хат-хабар неге үзіліп қалды деп таңданып жүрсем...»

	– Өмеке, бір нәрсе дедіңіз бе? – деді бейне бір қиын жұмбақтың шешуін Өміртай осы қазір-ақ қолма-қол тауып беретіндей, оның жүзіне үміттене, телміре көз тіккен Бектемір.

	– Екі айдан бері Кәрімнен хат алмап едім. Себебін біле алмай дағдарып жүргенмін. Өзі бір ақ көңіл, әділ, білімі көп, аяулы азамат еді. Оқыс жағдайға душар болған-ау шамасы. Аман болса игі еді. Сен енді... асықпай, байыппен, оқиғаның қалай болғандығын рет-ретімен әңгімелеп берші, – деп өтінді Өміртай.

	– Онда қысқаша айтуға тырысайын... – деп Бектемір ойын жинақтағандай болып, сәл бөгелді де, әңгімесін ары қарай тез ширатып, сабақтап әкетті: – Ұлан аудандық партия комитеті көкек айында Кәрімді Қодас ауылдық кеңесіне қарайтын «Мөртас», «Жаңа ауыл», «Жаңа өмір» колхоздарының егін шаруашылығына басшылық жасайтын, көмек көрсететін уәкіл етіп тағайындағанын жаңа айттым ғой. Ол осы міндетіне кіріседі. Шаруашылықтарды аралап жүреді. «Мөртас» колхозына келгенде үлкен әбігердің үстінен шығады. Колхозшылардың қабағы қату, тұнжыраңқы, абыр-сабыр күйде екен. «Жұмысты неге тоқтатып қойдыңдар?» – деген Кәрімнің сұрағына олар тұқымдыққа арнаған астығы мен екі семіз атын Бақыршық қажының ескі қорасын паналап жүрген мылтықты ұрылар тапа-тал түсте зорлық жасап, тартып әкеткендерін айтады. Осы жағдайды білісімен-ақ Кәрім ұрыларды ұстауға әрскет жасайды. Сол жердің милиционерін тапқызып алып, қасына ертеді. Колхоздың өз адамдарынан сойыл, шоқпар, бытыралы құс мылтықпен қаруланған біраз адамды атқа қондырады. Осындай аз ғана топпенен тәуекел деп Бақыршық қажының қыстауында бекініп жатқан ұрыларға аттанады. Ұрылар бұлар ойлағаннан әлдеқайда көп адам болып шығады. Қарулары сай: бесатар, винтовка. Кәрімнің соңынан ерген колхоз мүшелері төбелерінен оқ зулай бастасымен-ақ тым-тырақай қаша жөнеледі. «Кәрім екеуіміз де бандиттермен атыса отырып, амалсыз кейін шегінуге мәжбүр болдық, – дейді милиционер. – Сөйтіп, кері қашып келе жатқанымызда, Кәрім бір қалың талды сайға түсіп кетті де, мен ізіме түскен қарақшылардан құтылуға тырысып, қырмен кеттім. Астымдағы атым жүйрік еді, олар маған жете алмады. Кейінірек, қараңғы түсе оңтайы келсе, Кәрімді құтқармақ болып кері қайтқанмын. Қанша іздесем де таба алмадым. Алыстан Қытайға қарай бет алып бара жатқан қалың тобырдың қарасын байқадым, көш пе, бандиттер ме, ажырата алмадым. Жақындауға батылым бармады...» – дейді. Барлық білген дерегіміз осы-ақ.

	– Кәрім түскен талды сайды іздеушілер дұрыстап қарап па екен? Алысқан-жұлысқан адам ізі, қан дағы көзге шалынбап па?

	Ондай еш нәрсе байқалмапты.

	– Сонымен қандай долбар, болжам жасалды? Нендей қорытындыға келіп тарастыңдар?

	– Ешқандай да, – деді Бектемір. – Іздеушілердің біразы: «Кәрімді, мүмкін, бандиттер байлап-матап, Қытайға алып кеткен болар», – деген пікір айтқан еді.

	– «Оны онда апарып неғылсын?» – деп көпшілігі ол пікірге қосыла қоймады. «Өлтіріп, бір жерге көмген шығар», – деген де күдік айтылды. Бірақ ондай жағдайда ендігі бір дерегі шығып қалуға тиіс еді.

	– Ұрылар, бандиттер қолға түскен жоқ па?

	– Олардан да із-түз жоқ.

	– Қызық екен... – деді Өміртай ойланып. – Сол маңдағы адамдардан, колхозшылардан сыр тартып, сұрап көрмедіңдер ме?

	– Қорқа ма, жасыра ма, ешкім еш нәрсе айта қоймады.

	– Кәрімнің аты табылмап па?

	– Жоқ.

	– Ұрылардың колхозшылардан тартып әкеткен бидайы мен жылқылары ше?

	– Оларды әлдеқашан-ақ бөлісіп алып, өңештерінен өткізіп жіберді ме деген күдік бар.

	– Сонда бандиттер қайда кетуі мүмкін? Жерге кірді ме, аспанға ұшты ма? Сен өзің қалай ойлайсың? – деп Өміртай Бектемірге қадала сұрақ қойды.

	– Кім білсін, – деп күмілжіді Бектемір. – Ол жақтың жері – таулы-тасты, ойлы-қырлы. ¥ры жыра, сай-сала, қолат-қойнаулары толып жатыр. Бандиттер жер жағдайын жақсы біледі. Мына оқиғаның ізі суығанша бой тасалай тұруға тырысатындары анық.

	– Сонда олар аш қасқырдың үйіріндей болып топтанған қалпы сай-сала, қырат-қырқаларды кезіп, қашып жүр деп ойлайсың ба? Біреу болмаса біреудің көзіне түсулері анық қой онда.

	– Менің сізге келуімнің себебі де, Өмеке, өзіңізбен осы жайында ақылдасып, ой-пікіріңізді білу еді. Қанша айтқанмен талай жылдар тергеуші болып істедіңіз. Тәжірибеңіз мол. Қиын жұмбақтың шешімін әлде, мүмкін, сіз тауып қаларсыз?

	Өміртайдың өзі де қазір көңілін қауіп, күдік жайлап, ішкі ойларымен алысып, қатты қобалжулы күйде еді. «Қайран Кәрім, аяулы дос, айтулы азаматым-ай. Қапылыста мерт болмасаң неғылсын...» – деген қауіппен жүрегі құрғыр суылдай береді. Ер-азаматтың қайрат-жігерінің нағыз толысатын дер шағы – жиырма беске әлі толып үлгірмеген, жалындап тұрған жас жігітті еш жамандыққа қиғысы жоқ. Қия алатын емес... Бірақ өзі дәл қазір Бектемірден естіген жайларды ақыл безбеніне, ой таразысына салған сайын күдігінің бұлты қоюлап келе жатқандай. Адам емес аң ғой олар. Байқамаса бола ма? Аңдамай басқан әр қадамың сенің әрбір қимылыңды қас қақпай аңдыған қас дұшпаныңның қанды қақпанына апарып ұрындыра салуы оп-оңай. Ал олардан бұл күнде ешқандай рахым күтуге болмайды. Жер-жерде ұры-қары, бандиттер көбейіп, қарулы қақтығыстар қылаң беруде. Дәл осындай кезеңде, тап тартысы қайтадан шиеленісіп, ушығып тұрған мезгілде қару-жарағы сақадай сай әлеңкідей жаланған, еш нәрседен тайынбайтын қанды балақ қарақшылар тобына шын шайқастың не екенін білмейтін, ешқандай ұрыс тәжірибесі жоқ, сойыл, шоқпар, құс мылтықпен қаруланған селдір топпен қарсы баруын Кәрімнің үлкен қателігі деп ұғынған. «Апыр-ай, жас та болса көргені көп, көш бастайтын салиқалы азаматтың нақ өзі еді-ау. Қайтіп қана жаңсақ басты екен!? Ауданға, қажет болса Семейге хабарласып, арнаулы отряд шығартпай, аранын ашқан ажалға асығыс қарсы аттануының себебі не? Шамасы, дәл осы тұста бір шикіліктің жатқаны анық. «Ұрылар бірер адам ғана. Оп-оңай ұстап аласыз», – деп біреулер әлде желіктірді ме? Жанына сеніп ерткен серігі – милиционер жігіт – екіталай қиын сәтте Кәрімнен неге бөлініп қашады. Екеуі жұптарын жазбай, шегіне отырып ұрыс салып, қатар қимылдаса – алдыңғы жақта қалың қауым ел-жұрт бар дегендей – қарақшылардан құтылып кетудің мүмкіндігі де жоқ емес қой».

	Өміртайдың өзі де осыған дейін талай рет «өмірі қыл үстінде қылпылдап тұрды» дерліктей жағдайға тап болып, ажал аузынан аман қалған-ды. Сонда мұны өлімнен алып қалған елден асқан сақтығы, қырағылығы, тапқырлығы немесе ерлігі емес, кездейсоқ жайлар екенін кейініректе ой таразысына сала отырып, сан рет мойындаған. Сол оқиғаларды еске алса әлі күнге жон арқасы мұздағандай болып, дәм-тұзының таусылмағанына шүкіршілік етіп отыратыны бар-ды. Сол оқиғалар Өміртайға ұмытылмастай сабақ болған, «жау жоқ деме жар астында» деген халық даналығының қаншалықты шыншылдықпен дәл айтылғанына көзін анық жеткізе түскен...

	Алғашқы оқиға 1921 жылдың көкек айында болған еді. Өміртай онда Дегелең болысында жер бөлімінің меңгерушісі болып қызмет атқаратын. Бұлар жергілікті тұрғын халықтың мал-жан есебін алуға кіріскен-ді. Жанына ауылдық кеңестің төрағасын ертіп, бір бай ауылға келіп түскен беті еді. Ол кездерде әсіресе байлардың малдарының есебін алу оңайға түспейтін. Тұтқиылдан сап ете қалып, бұлтартпай санап жазып алмасаң, малдарын жасырып әлекке түсіретін. Бұл жолы бай ауыл оны оншалықты жалпақтамай, әбігерленбей, ұстамдылықпен қарсы алды. «Жол соғып шаршап жүрсіңдер ғой, бүгін бұйырған қонақасыларынды жеп, дем алыңдар. Ал ертең ертелетіп, мал өріске шықпай тұрып, іске кірісіңдер», – деп ұсыныс жасады бай. Ауылдық кеңестің төрағасы бұл ұсынысты бірден жөн көріп, қабыл алып, «мына тұстағы жақын маңда көптен көрмеген ағайынымыз отыр екен, сіз әзірше осында дем ала тұрыңыз, мен жеделдетіп соларға барып келе қояйын», – деп үйден лып етіп шыға жөнелген. Бабына келген бал қымызды шөлі қана рахаттанып ішкен Өміртай қисайып жатып ұйықтап кетіпті, әлден уақытта иығынан біреу түрткенге оянып, көзін ашып алған еді, үстінде шоқпыт-шоқпыт киімі бар, қозы бағатын малай бала екен.

	– Аға, тезірек қашыңыз, – деді асыға сөйлеп.

	– Неге?

	– Жаңа қозы алып жүріп естідім. «Патша әскері Қарқаралыдағы комоносты түгел қырды. Енді біздің жаққа келе жатыр. Семейдегілердің де күні санаулы. Бүгін мынау үйіміздегі комоносты өзіміз құртайық» деп уәде байласты, – деді де жүгіре басып шығып кетті.

	Үй иелерінің манадан бері дүрлігіп сыртта жүргенінің, ауылдық кеңес төрағасының аяқ астынан жоқ болып кетуінің тегін еместігін Өміртай енді сезді. Үйқысы шайдай ашылып кетті. Сыр бермеуге тырысып, манаурап есінеген болып, керіліп, созылып сыртқа шықты. Жан-жаққа шола көз салған еді, әбүйір болғанда мама ағашқа байлаған аты сол орнында тұр екен.

	Үй жанындағы көгалда әңгіме-дүкен құрысып отырған үш ер кісі Өміртайдың оянып сыртқа шыққанын көрген соң, шапандарының етегін қаға орындарынан тұрысып бері аяңдады. Ортадағы үй иесі бай екен. Өміртай:

	– Әлгі менің серігім, ауылдық кеңес төрағасы әлі қайтып келген жоқ па? – деп бейғам кейіпте сауал тастаған.

	– Е, келеді-дағы. Қайда кетер дейсіз. Өзіңіз қалай, азырақ тынығып, көз шырымын алдыңыз ба? – деп күлімдеп, мүләйімсіді бай.

	– Қатты ұйықтағаннан тұла бойым сіресіп, ұйып қалыпты. Шамалы атқа мініп, бой сергітпесем... – деп Өміртай атына қарай бет алған.

	Үш еркек аңтарыла бір-біріне қарап тұрып қалды. Өміртай лып етіп атқа отырып, аяңдап жүре берген-ді.

	– Басеке, ау, басеке, онша алысқа ұзамаңыз. Тезірек қайтып келіңіз. Сіздерге арнап қой сойғызып, қазан көтертіп қойып отырмыз, – деп дауыстады артынан бай.

	Өміртай сол бетінше төбе аса берді де, атына содан соң ғана қамшы басып, болыстық атқару комитетінің кеңсесіне карай төтелей тартқан-ды. Бұл келгенде, кеңседе тірі жан жоқ екен. Мұнда да енді бөгелуге болмайтынын сезген ол жылдамырақ із суытып тайып тұруды жөн көрген... Қызыл әскерден күйреп жеңілген ақ бандының қалдығы Қытайға қашқан жолында Қарқаралы қаласын басып алып, 78 азаматты қапылыста мерт еткенін бірер күннен кейін білді. Сол бандиттер таң ата Өміртайды қондырғысы келген бай ауылына да соққан екен, арттарынан тақымдай қуған қызылдармен атыс болып, аялдауға шамалары келмей, одан әрмен жөңкіле қашыпты. Егер де үй иесінің жат пиғылын жалшы бала сезіп қалып, Өміртайды сақтандырмаса, жымысқы жаулар сол жолы-ақ мерт етуі мүмкін еді.

	Өлімнен ол екінші рет 1924 жылдың наурыз айында аман қалған-ды. Өміртай Мустин онда Қарқаралыда халық тергеушісі болып қызмет атқаратын. Ал әйгілі революционер Угар Жәнібеков уездік милиция бөлімінің бастығы еді. Өміртай өзіне партияға өтуге кепілдеме берген, «қанды жексенбі» бүкіл Ресейді ұйқысынан дүр сілкінткен 1905 жылы Чита маңындағы Замятин кенінде жұмысшылар көтерілісіне қатысқан, 1912 жылы Лена алтын кенінде жүргенде, адам төзбес қысым-қорлыққа шыдай алмай, наразылық білдірген жұмысшыларды патша солдаттары қорғасын оқтың астына алып, аяусыз қырғынға ұшыратқанда, ауыр жараланып, тұтқынға түскен, аяқ-қолы кісендеулі қалпында бір жылдай түрмеде жатып шыққан, одан кейін де талай рет ақкөз ажалмен тайсалмай бетпе-бет келген, революция жылдарындағы ерліктері елге аңыз болып жайылған Угарды әрдайым өзіне ақылшы тұтатын. Сол жолы да соның көмегі тиіп еді-ау. Оқиға былай болған-ды.

	Әдеттегідей бір күні Хорошов селосында тұратын болыстық милиционер жұлма-жұлма киімді, бір көзі көгеріп ісіп кеткен, өңі бозарып, қолы артына байланған қазақ жігітін Өміртайдың кабинетіне нұқи итеріп кіргізді де, өзі еркінси басып, едіреңдеп, тергеушінің үстелінің алдындағы орындыққа келіп отырды.

	– Жылқы ұрлап дәніккен екі кәззапты ұстап едім. Айдап алып келе жатқанымда біреуі қашты, тоқтатайын деп атқан оғым қата тиіп, өліп қалды. Екіншісі мынау, – деді орысшалап.

	– Тәртіп бойынша алдымен өзіңнің бастығың Угарға неге апармадың? – деп сұрады Өміртай.

	– Уезд прокурорының нұсқауы бойынша сізге алып келіп тұрмын, – деп, өзі және болыстық атқару комитетінің төрағасы қол қойып, мөр басқан, «Жолдас Мустинге» деп уезд прокуроры бұрыштама соққан айыптау актісін мұның қолына ұстата берген. Қағаздағы жазуды асықпай, мұқият оқып шыққан Өміртай:

	– Ұрлық сендерді ұшпаққа шығарады деп пе едіңдер? Неге қоймай жүрсіңдер? – деп қабағын түйіп, тұтқын жігітке кінәлай сауал тастаған-ды.

	– Ағатай, біз ұры емеспіз. Айтып отырғаны шылғи өтірік. Жала. Ағам екеуіміз село маңындағы қыстақта тұрамыз. Малымыз болмаған соң, жеріміздің шөбін сатып күнелтеміз. Биыл да сол тірлігімізге кіріскен едік. Аяқ астынан селодағы алты кулак қасына осы мілитсә мен болысты ертіп сау ете қалды. Келісімен балағаттап боқтап, «жанымыз қалсын десеңдер, аттарымызды ұрлағандарыңды мойындап, мына қағазға қол қойыңдар. Хат танымасаңдар бармақтарынды басыңдар», – деп зорлай бастады. «Ұрлаған жоқпыз» деп едік, сабап-сабап, селоға ала жөнелді. Онда әкелген соң, жерге етпетімізден жатқызып қойды да, үстімізден үлкен қақпамен бастырып, өздері соның үстіне шығып, «мойындап, бармақ басатын болсаңдар ғана босатамыз» деп таптауға кірісті. Есімнен танып кеткен екем, селодағы бізбен бірге жалданып жұмыс істейтін орыстың кедей мұжықтары көріп қалып, қолдарындағы күрек, шоттарымен кулактарды үркітіп, үстімізден қуып түсіріп, біздерді арашалапты. Ағам сол бойда ес жия алмай өліп кетті. Мені соттатам деп осында әкелді, – деп еңгезердей жас жігіт баладай еңіреп жылап жіберді.

	Мынадай жағдайда не істеуге болатынын білмей дағдарған Өміртай Угарға адам жұмсаған. Ол келісімен-ақ болған жағдайды қысқаша мәлім еткен-ді. Угар жігіттің қолын босатқызды да:

	– Қане, киіміңді шеш! – деп саңқ етіп әмір берді. Шоқпыт шапанын шешкен еді, үсті-басы көкала қойдай қан жоса екен, сау жері жоқ, адам аяғандай. Көзінде ашу оты жарқ ете қалған Угар орнынан атып тұрды да, милиционердің қаруын сыпырып алып, өзін тұтқындады.

	– Бұл сұмырай Қарқаралыға мен келмей тұрған кезден-ақ милиционер екен. «Бұрынғы ақтың офицері» деген сыбыс естіп едім. Тексеріп, анықтамақ болып жүргенмін. Өзін-өзі әшкереледі. Ана жігітті босат та, мынаған тұтқындау қаулыңды бер! – деп, ресми қағаздарды қолма-қол ретке келтіріп, милиционерді алдына салып айдап әкетті.

	Өміртай Хорошов селосына өзі барып, өлген жігіттің ажалы неден болғанын анықтап, тергеу жұмыстарын жүргізбекші болды. Бүкіл уезде үш-ақ дәрігер бар еді: екеуі – қазақ әйелі, біреуі – патша өкіметінің тұсында жер ауып келген поляк шалы болатын. Қасына өзінің хатшысы мен сол дәрігер шалды ертіп, жолға шыққалы тұр еді. Жасы алпыстардан асып қалған, жергілікті жердің тұрғыны, орысша тәп-тәуір сауаты бар, Угар «адал кісі» деп жақсы көретін Бектібаев Ахмет деген қария бұлардың қасына келді де:

	– Шырағым, баратын жерің өте қауіпті, – деп ескертті. – Хорошов деген помещик қоныс теуіп, үрім-бұтағын жайған жер. Село халқының көпшілігі – соның туыс-жұрағаттары. Болыстық атқару комитетінің төрағасы мен милиция да солардың қойған кісілері. Ана жылы ақ бандыны жоюға жіберген комотрядты «ақтар мына жақтан келе жатыр» деп алдаусыратып бұрып жіберіп, бандыны Қарқаралыға бастап әкелген, коммунистерді қырғынға ұшыратқан да солардың адамы десіп жүр жұрт. Жаныңа көбірек милиция ерт, – деп кеңес берді.

	– Егер мен сіз айтқандай сайланып барсам айыптылар сезіктеніп, қашып кетер, орындарын сипап қалармын, – деген де, бөгелместен жолға шыққан. «Иә, жасаған, азаматтарды сақтай гөр өзің!» – деп Ахмет қария бұлардың тілеуін тілеп қала берген.

	Хорошов селосына келген соң, болыстық атқару комитетінің төрағасы Өміртайды жанындағы хатшы жігітімен қоса жалғыз терезесі бар тар бөлмеге орналастырды да, дәрігерді бөтен үйге алып кетті. Қаза болған жігітті сойып көрген дәрігер: «ауа жетпей, тұншығып өлген, оқ жансыз денесіне тиіпті», – деген қорытынды жасады. Оңашада Өміртайға: «Нағыз зұлымдар екен, сыйлық берейік, актіні біздің пайдамызға лайықтап жаз» деп біраз әуреледі, көнбейтінімді білген соң, қорқытып та көрмек болды, бұлар түктен тайынбауы мүмкін, абайламаса болмайтын сияқты», – деп ескертті. Қазақ жігітін өлімнен құтқарған орыс кедейлері кулактардан көресіні әбден көріп, ашынса керек, еш нәрседен тайсалмастан шындықты айтты. «Көптен бері бұлардың көздерін қызықтырып, көкейлерін тесіп келе жатқан нәрсе – ағайынды екі жігіттің иелігіндегі құйқалы жазық болатын. Сол жерді өздеріне қаратып алу үшін істеп отырған иттіктері», – десті олар.

	Сол күні кешкісін Өміртай қылмыскерлерді жауапқа тарту үшін бестік шамның жарығымен терезе алдындағы кішкене үстелде айыптау қағаздарын толтырып отырған-ды. Далада әлдеқандай алыс-жұлыс болды да, үстіндегі формасын тастап, ауыл адамдарынша киінген таныс милиционер бөлмеге асығыс кіріп келді. «Сіздер осында жүріп кеткен соң біздерді – бесеуімізді Угар осында әдейілеп арттарыңыздан аттандырды, – деді ол. – Бәріміз қазақша киім киіп, «тұқымдық астық сатып алмақшы едік» деген сылтаумен селоны араладық. Сізді түнде терезеден атып өлтіріп, айғақ қағаздардың барлығын құртып жібермек болып жоспар құрғандарын сенімді адамдарымыздан естіп білдік. Ол ойларын жүзеге асыртпау үшін қараңғы түсе-ақ осы үйді торуылдағамыз. Жаңа ғана бір адам бұқпантайлап келді де, терезеге қарап мылтығын көтере бергенде бас салып ұстап, байлап алдық. Мылтығы – винтовка екен», – деді.

	Өміртай ертесінде таңертең айыптыларды тұтқындауға қаулы беріп, Қарқаралыға қайтадан жүріп кеткен. Сол жолы оны ажалдан Угардың қапысыз қырағылығы ғана құтқарып қалған еді...

	Келесі жылы Өміртай Көкпектіге қызмет ауыстырып, алты болыс елді қамтитын тергеуші болып тағайындал-ды. Осы жерде егін салып, адал еңбектерін сауып, диқаншылықпен күнелтетін екі орыс селосы бар екен. Сол село жылқыларын қайдан келетіндері белгісіз ойда жоқта сап ете қалатын мылтықты ұрылар қайта-қайта тартып әкетіп, маза бермей жүр екен. Ел ішіндегі әр түрлі адамдардан сыр тартып сұрап көргенінде, «олар, шамасы, Тарбағатай жағынан келетін сияқты» деген долбар естіді. Сол өңірді әдейі аралап шығып, қатар отырған екі бай ауылға келген. Өміртайды олар: «Е, жаңадан болған тергеуші сіз екенсіз ғой», – деп жылы қабақпен қарсы алып, бірі түстендіріп, екіншісі қой сойып, қонақ етті. Кешкісін қыз, бозбаланы жиғызып, алтыбақан құрғызып, ән салдырып, қонақтардың көңілін аулаған. Өміртай құдық басына су ішуге байдың қалың жылқысы келгенде, жанына ертіп жүрген атқосшысын жұмсап бай малының ішінде ен таңбасы бұзылған, мойындарын қамыт қажаған жылқылардың да бар екендігін анықтап білді... Көкпектідегі азғана милиция тобының қарулы ұрыларды ұстауға шамалары жетпейтінін білген соң, қарулы отряд жіберуін сұрап, өздері қарайтын Зайсан уезіне өтініш жолдаған. Кешікпей-ақ тілегі қанағаттандырылды. Атқа мінген, сақадай сайланған он бес кісілік қарулы отряд ұрылармен шайқасып, бірін өлтіріп, екіншісін жаралап, төртеуін тұтқындап, байлап әкелді. 105 оғы бар жеті мылтық қолға түсті, үшеуі – қанды ауыз бесатар екен. Асықтары алшысынан түсіп, қағажу, тыйым көрмей, кердеңдеп келген екі бай тұтқынға алынып, сотқа тартылды, мал-мүлкі кәмпескеленді. Село тұрғындары бай малынан өз жылқыларын танып алды. Ұрлық саябырлады. Өміртай осы оқиғаны қысқаша баяндап, губерниялық «Қазақ тілі» газетіне жолдаған еді, 1926 жылғы 30 қарашадағы санына басылды.

	Сол жолы сотқа тартылғандардың жора-жолдас, жақын жұрағаттары өзінен кек алуды көксеп жүргеніне кешікпей-ақ көзі жетті. Бірде ол хатшысы мен курьерін ертіп, тау ішінде келе жатқанда мылтық асынған он шақты жау қапылыста қоршауға алды. Әбүйір болғанда бой тасалап, бекініп үлгірген-ді. Үшеуара қарулары – жалғыз ғана винтовка еді. Жау бұлардың жатқан жеріне жақындап келуге батылдары бармай сақтық істеп, алысырақтан айқайлап, қоқан-лоқы жасауға көшті.

	– Атыспай, өз еріктеріңмен берілсеңдер – өлтірмейміз, ат-саймандарыңды аламыз да, өздеріңді қоя береміз, – дейді алдаусыратып.

	– Сендер менің тергеуші екенімді білесіңдер ме? Біздерге оқ атқандарың – өкіметке қарсы қару көтеру болып табылады. Мына білместіктеріңе кешірім жасаймын. Бізді бөгемеңдер, өздерің де жөндеріңді табыңдар! – деп айқайлады Өміртай.

	– Біздің де іздегеніміз, ендеше, сенсің! Дұрыстап сөйлесейік. Түріңді көрейік. Қатын болмасаң тасаға тығылмай, бері қарай шық! – деп дауыстады қарсы жақтан әлдекім.

	– Мен сендерге ескерттім. Айтпады демендер. Өкініп жүрмеңдер! Осы әзілдескеніміз жетер енді.

	– Біздің де әзілдесуге зауқымыз жоқ. Соңғы рет ескертеміз. Ешқайда құтыла алмайсыңдар! Қаруларыңды тастап, бері шықсаңдар, тірі қалдырамыз. Болмаса бәріңді де шүрегей үйректей қып атып алуға тура келеді.

	– Кімнің кімді атып алатынын көрерміз әлі!

	Сол әңгімеден кейін арада азғана тыныштық орнаған. Ізінше таудың ішін жаңғыртып, Өміртайлар жатқан тұсқа тасыр-тұсыр оқ жауып кетті.

	– Жағдайымыз онша жақсы емес. Бірақ саспайық. Әр оқты үнемдеп пайдаланайық, – деді Өміртай серіктеріне дем бере сөйлеп, ұзақ қорғанысқа әзірленіп.

	Атыс ет пісірімдей уақытқа созылған. Екі жақтан да шығын жоқ. Өміртайлар бірер ғана оқ жұмсады, оның есесіне жауларының әр қимылын қалт жібермей, қапысыз андумен жатыр. «Әзір өлімге бас тігіп, ашық шабуылға шыға қоймас. Ал қараңғы түсе халымыз қалай болар екен?» – деген күдік жанын жейді. Дегенмен көретін жарықтары таусылмаған екен, әлден уақытта алысырақтағы қырқадан суыт жүріп, бері қарай бет алған көп аттылардың қарасы көрінді.

	– Біз сенімен әлі кездесеміз, тергеуші! – деп айқайлаған қарақшылар бұларды тастай берді де, тасадағы аттарына асығыс мініп, дем сәтте шатқалды тауға сіңіп, жоқ болып кетті. Қырқадан көрінген көп аттылардың артында көшіп келе жатқан бір қауым ел бар екен. Бұларға бұрын жеткен топтың алдындағы қылаң аттысы – губерниялық кеңестің мүшесі Сиырбаев, ал оның жанындағы үзеңгі қағысып келе жатқан екінші адам милиционер болып шықты. Жандарына ерген қазақы киімді ел кісілері де қамсыз емес. Қайсыбірінің иығында шошайған мылтық, жоқ дегендерінде – сойыл, шоқпар. Көшкен жұрт бұл жаққа соқпай, қиястай өтіп кетуі мүмкін екен, Өміртайларды бір топ ұры қамауға алып, атыса бастағандарын қырқада жүріп байқаған қойшы хабар беріпті, сөйтіп, ол үшінші рет те тікелей келген ажалдан аман қалғанды... Сиырбаев сол жолы өз көзімен көрген жағдайды жоғары жақтағыларға жеткізген екен, олар: «аңдыған жау түбінде алмай қоймас, өшіккендер бір күні мерт етіп жүрер» деп ойлап, Өміртайды Алтай тауындағы Бұқтырма уезіне ауыстыруды жөн көріпті...

	Өткендегі осындай оқиғаларды есіне түсірген Өміртай Кәрімнің ең әуелі бандылардың жай-жапсарын біраз байқастап біліп алмай, асығыстық жасағанына қатты өкінді. Кәрім өзінен әлдеқайда жас болғанмен, алғашқы танысқан сәтінен-ақ сөйлеген сөзі, айтқан ақылы, істеген істерімен көргені де, білетіні де көп, кекірегі жүйрік, ойы орнықты азамат ретінде әсер қалдырған-ды. Көп кешікпей онымен одан да жақын араласып, достасудың сәті түсті, жүрегі таза, көңілі жарқын, жаны жайсаң азамат екеніне көзі біржола жете түсті. Екеуі ұзақ-ұзақ әңгіме-дүкен құрысып, өткен өмір жолдарын еске алысып, болашаққа жоспар жасап, қиялға да ерік беретін-ді. Кәрімнің армандары қандай биік еді. Өз қамын күйттеуден гөрі өзгелердің бақытын ойлау, келешек жарқын өмірді жақындата түсуге деген құштарлық пен тағатсыздық әрбір сөзі мен ісінен аңғарылып тұратын-ды. Ол бір ғажап, алаңсыз, мамыражай, шуақты күндері екен-ау. Содан бері небары бір-ақ жыл өтті дегенге қазір тіпті сенуі қиын сияқты. Өйткені, осы мерзім ішінде өзінің де, Кәрімнің де бастарынан қилы-қилы жайлар өтіпті; өзгесін былай қойғанда, екеуінің де мекен тұрағы, қызметі өзгерді. Кәрім Жарма ауданына прокурор болып тағайындалды да, Өміртай ақсақалдар айтатындай «дәм-тұз айдап» соған іргелес Ұлан ауданынан бір-ақ шықты. Ал ол кезде, Кәріммен алғаш танысатын өткен 1930 жылдың көкек айында Өміртай Шыңғыстау ауданында тергеуші болып қызмет атқарып жүрген-тұғын. Көңілінде жоғары жақтағы басшыларға деген қыжылы мен өкпе-наразылығы да жоқ емес-ті. Өйткені, мұны бір жерде екі жылдан артық тұрақтатпай, қайта-қайта қозғай берді. Салт басты, сабау қамшылы болса бір сәрі ғой, шиеттей бала-шағамен артынып-тартынып бір ауданнан екінші ауданға қоныс аударып көше беру – бір емес, екі емес, өне бойы қайталана берсе, адамды еріксіз запыс қылады екен. «Ұшарын жел, қонарын сай білетін қаңбақ құсап, ойға-қырға домалана бергенше, мазасыз заң қызметімен біржолата қоштассам қайтеді» деген ойға беріліп жүретін. Шыңғыстаудағы сот, тергеу орындарының жұмысын бақылап, тексеруге келген округтық соттың мүшесі Кәрім Байбосыновқа Өміртай осындай өкпе-назы мен көңіліндегі түйткілдерін жасырмастан айтқан еді. Шағын ғана шымыр денелі, ақ құба өңді, қыр мұрынды, келісті кескін-келбетіне көз тояттағандай жас жігіт өзінің қызмет-дәрежесі жоғарылығына қарамастан, әңгімелесіп отырған адамының сөздерін барынша ықылас қойып тыңдай білетін кішіпейіл жан екен. Өміртайдың сөздерін бөлмеді, айтқандарын теріске де шығарған жоқ; мұның жүзіне баяғыдан бері танитын адамындай іш тарта, зерттей, қызықтай қарап, ойланғандай болып, сәл үнсіз отырып қалды.

	– Айтқандарыңыздың бәрі дұрыс, – деді сонан соң. – Өкпеңіздің де орны бар. Алайда сіз, Өмеке, біраз жайларды ескермей отырсыз. Ең әуелі жаңағы: «Қызылтаң, Бесқарағай, Семьяр аудандарында жұмысты жан сала, өліп-тіріліп істеп жүрген жерімнен ешқандай себеп-салдарсыз, бір ауыз кінә тақпастан, келісімімді сұрап жатпастан, осы Шыңғыстау еліне қызметке ауыстырып жіберді», – дегеніңіз жайында. Сіз, шамасы, жоғары жақтағы басшылар жергілікті жердегі кадрларды жөнді білмейді, әрі бағаламайды деген ойда сияқтысыз. Ол пікіріңіздің жаңсақ екеніне көзіңізді қазір-ақ жеткізіп берейін. Мысалы, әлгінде ғана өзіңіз айтқан үш ауданда сіздің жұмысты адал атқарғаныңыз, бай-бағландар мен солардың сойылын соғатындарға тізені аямай батырып, кедей-кепшікті батыл қолдағаныңыз округ басшыларына жақсы мәлім. Сіз туралы олардың пікірі жоғары. Әрі-беріден соң, сізді сол үйреніп қалған жылы орныңыздан қозғауға, Шыңғыстау өңіріне қызметке ауыстыруға себеп болған да – сізге деген көзқарастың түзулігі дер едім мен. Осы тобықты еліне сізді тергеуші, ал Ақжал кенінің жұмысшысынан көтерілген Серікбаев Түгелбайды сот етіп тағайындағанға дейін бұл өңірде қандай сорақылықтар орын алғанын менен гөрі өзіңіз артық білесіз. Сіздерден бұрын істеген талай адам кеңестік сот, тергеу орындарының атына кір келтіріп, ұятқа қалдырған. Қайта-қайта пара жеп қойып, қызметтен қуыла берген. Міне, сондай жағдайда, кемшіліктерді түзетіп, кеңес өкіметінің беделін қайтадан көтеру үшін ең лайықты адамдар деп сіздерді таңдаса, сенім артып осында жіберсе – оған өкпелеудің орны бар ма?..

	«Қой асығы демегін, қолыңа жақса сақа тұт» дейді ғой, сырт көрмеге бозбалашылық ауылынан әлі ұзап шыға қоймаған жап-жас жігіттің сабырмен тауып айтқан салиқалы сөздері өзінің шыншылдығымен, орнықтылығымен Өміртайды еріксіз баураған. Бірін-бірі жатырқамай, жатсынбай, сенім арта ашылып сөйлескендерінің нәтижесі ме, әңгімелері де тез үйлесіп, жарасым тапқан.

	Кәріммен сыр ашысып сөйлескен соң, Өміртайдың да көңілі демделіп, соңғы кезде иығынан басқандай болып жүретін көңілсіздік пен енжарлықты сілкіп тастап іштей қунап, сергіген еді. «Кәрім сияқты санасы сәулелі, көзі ашық жігерлі жігіттер көп болса ғой, шіркін! Ескілік атаулымен есепті тез айырысып, алға басқан қадамымыз қалай шапшаңдай түсер еді» деп ойлаған. Дәл жүрерінің алдында Кәрім мұны оңашалап тағы бір жайдың бетін ашты. «Райком хатшысы колхоздарға несие беретін «қарыз серіктік» банкі ашамыз, соған сізді меңгеруші етеміз деді. Шамасы, сіздің заң қызметінде жүруіңіз кейбіреулерге ұнамайтын секілді. Қазіргі жағдайда ондай ұсынысқа көнуге болмас. Мен ол пікірге бірден-ақ қарсылығымды білдірдім.



	«Қайырсыз болған жазыңнан,

	Қайырлы болған қыс артық.

	Пара алатын билерден

	Қарғы таққан ит артық,



	– деген сөз бар халқымызда. Мустин жолдас 1923 жылдан бері сот, тергеу орындарында істеп келе жатқан тәжірибелі қызметкер, ешкімнен пара алмайтын, ешқандай әділетсіздік пен заңсыздыққа жол бермейтін адал коммунист. Сондықтан оны қозғаудың жөні жоқ деп айтып кеттім», – деп ескертті.

	Содан кейін кешікпей-ақ Өміртай ойламаған жерден Семейге шақырылып, округтық прокурорға көмекші болып тағайындалған. Келген соң білді, мұның округтық прокуратураға ауысуына себеп болған Кәрім екен.

	Араларындағы алғаш жолығып, танысқан кезде-ақ пайда болған, мағыналы мақсат бірлігінен туындаған ыстық ықылас пен шынайы тілеулестік сезімі Семейде бірге өткізген қызулы, қызық күндерінде тамырын тереңге жая келе, бірін-бірі бір тәулік көріп, әңгімелеспесе сағынысып, елеңдеп тұратындай халге жеткізген-ді. «Нағыз достық балалық, бозбалашылық кезде қалыптасады. Есейгенде дос табу қиын» деген пікірдің жаңсақтығын біреуінің жасы қырықтан асып кеткен, екіншісінің жасы жиырма беске әлі толып үлгірмеген осы екі азаматтың арасындағы кір шалмаған абзал сезім артығымен дәлелдегендей еді. Айтылмаған әңгіме, ашылмаған сыр қалмағандай еді-ау сонда. Бұлар кейде дойбы ойнап, әңгіме соғып отырып, уақыттың тым кеш екенін байқамай қалып, бірінің үйіне бірі қона салатын кездері де болып тұратын. Жұбайлары оған ренжімейтін-ді...

	Бірде Кәрім жол жүріп, Көкпекті ауданына барып, көшпелі сот құрып қайтты. Келген бойда кеңседегі Өміртайға соғып:

	Кешкісін балаларды алып үйге келіңдер. Тамақ салдырып қоямын. Әңгімелесіп отырайық, – деген еді.

	Сол жолы ол өзінің ауданға барып қайтқан сапары жайында ой саларлықтай, есте қаларлықтай, арасында әзіл-қалжыңға да тұздық болған бірсыпыра әңгіме айтты.

	– Семейден Көкпектіге жіберілген екі арба кооператив мүлкін төрт ұры талапты. Артынан бәрібір ұсталған. Соларды жергілікті халық алдында ашық сотпен жазаладық, – деді бітіріп қайтқан жұүмысын қысқа ғана хабарлап. – Бара жатқан жолымызда бір әдемі көгалға кездестік. Тас астынан шымырлап қайнап шығып жатқан мөлдір бұлақты, көк шалғыны жайқалған ғажап жер екен. Жол бастап келе жатқан кісіміз: «Анау Бақыршық қажының қыстауы, мынау соның туысқаны Шалабай байдың мекені. Ал қазір осы аялдап тұрған жерімізді «Мөртас көгалы» деп атайды», – деп түсіндірді. «Аты қызық екен» деп едім: «Анау сәл биіктегі жақпар тастарда ерте заманда қашалған таңбалар мен суреттер бар», – деген соң ерінбей, жоғары шығып соларды қарадым. Таутеке, адам, жылқы, садақ суреттері. Жаңбырдан, желден, уақыттан көнеріп, қайсыбіреуі өшуге айналғандай. Қай ғасырда салынғаны белгісіз, бес жүз, мың жыл, әлде тіпті одан да көп. Уақыт деген тылсымның түпсіз тереңдігіне, тарих деген шалқар көштің таусылмас тізбегіне еріксіз таң қалып, адам өмірінің тым келте қысқалығын ойладым.

	– Сен өзің бұл сапардан әрі ойшыл, әрі пессимист болып оралғаннан саумысың? – деп әзілдеді Өміртай.

	– Қолдан келсе ойшыл болған жақсы ма деймін, Өмеке. «Адам бір мезгіл кешегі мен бүгінді ойлап, бір мезгіл ертеңіне көз салмаса болмайды» депті ғой данышпандар. Ал, пессимизм дегенге келсек, оны өзің де, мен де өне бойы соттап жүрген, соттай беретін, күндері біржола батуға таянған байлардың, шонжарлардың, ұрылардың, жемқорлардың үлесіне-ақ қалдырғанымыз жөн шығар, – деп қашанғы сөзден тосылмайтын әдетіне басып, қолма-қол жарасымды жауап тауып айтқан-ды.

	– Сонымен... тастағы мың жыл бұрын салынған суретке қарап отырып, адам өмірінің келтелігін ойладым дедім ғой жаңа. Маған сонда тағы да бір ой келді, ол – адамның уақыт алдында дәрменсіз бола тұра, әрдайым оған өзінің күштілігін де таныта білетіні. Екеуінікі – ертеден итжығыс түсіп келе жатқан тайталас тіршілік. Адамды уақыт алдында жеңіліске ұшыратпайтын екі нәрсе бар, ол – кейінге мирас етіп қалдыратын ісі және ұрпағы.

	– Сен мұны жаңалық аштым деп айтып отырсың ба? Ғұламалар бұл пікірді де баяғыда-ақ айтып қойған, – деп жымиды Өміртай досына сүйсіне қарап әрі оны әзілмен қамшылап, әңгіме отына май құя түскісі келіп. Егер одан дәл қазір «қай ғұлама айтты?» деп сұраса нақты жауап бере алмас еді, бірақ әйтеуір осыған ұқсас пікірді әлдеқайдан оқығаны бар сияқты.

	Мынау жарық дүниеде бізден бұрын айтылмаған пікір, ашылмаған жаңалық, мүмкін, жоқ та шығар, – деді Кәрім дос сөзіне дауласпай. – Бірақ мен тастағы суретке карап тұрып, мың жыл бұрын дүниеден өткен, сол белгілерді ерінбей-жалықпай қашаған арғы бабамызды көз алдыма елестетуге тырыстым. Бірақ, әрине, елестете алмадым. Солай бола тұрғанмен өзінен сан ғасыр кейін туатын келер ұрпаққа, мына біздерге сәлемдеме ретінде өзінің қолтаңбасын қалдырып кеткен жартылай жабайы, бейнетқор сол бабамның тегін адам болмағанына шүбәланғаным жоқ.

	– Жарайды, тасқа қашап өрнек салған ол бабамыздың уақытпен есебі түгел делік. Жаңағы сен айтқан тұрғыдан келсек, артында қолтаңбасы, ұрпағы қалсын-ақ. Ал бізден, өмірдегі кір-қоқыс, зорлық-зомбылық, зұлымдық, ұрлық-қарлықпен арпалысып күн кешіп жүрген екеуімізден қандай белгі қалар екен? Осыны ойладың ба? – деп сұрады Өміртай бұған енді не деп жауап берер екен дегендей досына сынай қарап.

	– Мөлдір бұлақ суынан шөл қандырып, беті-қолымызды жуған соң, тұнып тұрған көгалға ат шалдырып, аяқ суытып, біраз тынығып алайық деп бөгелгенбіз. Қисайып жатып, қиялға беріліп біраз ойдың басын шалдым. Кішкентай бала кезімде қозы бағып жүріп шөлдеп, осындай бұлақ суынан сусындағаным, аяғыма кірген тікенді ала алмай әуреленіп отырғанымда, қозыларды жамыратып алып байдың сабағаны... тағы басқа суреттер тізбектеліп көз алдымнан өтіп жатты. Осы күнгі айналамызда, қоғамымызда қолға алынып жатқан істер мен енді бір жиырма-отыз жылда өміріміздің қалай өзгеретіні жайында қиялдадым. Сен екеуіміздің қазіргі мазасыз жұмысымыз туралы да ойладым. «Ойға-қырға қуалап, заң қызметі запыс қылды. Осыны қойсам қайтеді» деп ана жолғы айтқан сөзің есіме түсті. Бірақ мен қанша мазасыз болса да, осы күнгі атқарып жүрген қызметімізге ризалық білдірдім. Өйткені, осының бәрі мына кішкене балаларымыздың, келер ұрпақтың бақыты үшін емес пе? Сол үшін күресу, ғұмырыңды сарп ету, тіпті құрбан болу – өмірден із-түзсіз өту емес қой. Ендеше, уақытпен біздің де есебіміздің түгел болғаны да, – деді Кәрім күлімдеп.

	– Айтпақшы, сол жерде қисайып жатып, көзім ілініп кеткен екен, сол көгал қайтадан түсіме еніпті. Айнала тіпті құлпырып, жайнап кеткендей: балауса шөппен араласа өсіп, майысып тұрған қызылды-сарылы гүлдер, ұшып-қонып жүрген түрлі түсті көбелек, бет сипаған майда қоңыр самал. Жер жаннаты дегенің, жұмағың мен пейішің осындай-ақ болар деп ойлаймын сүйсініп. Алысырақта шөп шауып, мая тұрғызып жүрген колхозшылар көзге шалынады. Еркегі де, әйелдері де білектерін сыбанып, бастарын көк шыт орамалмен шарт түйіп, байлап алыпты. Қимылдары жіті, көңілдері шат екені аңғарылады. «Егер де кеңес өкіметі болмаса өмірі есе-теңдік тиіп көрмеген жалаңаяқ кедейлерге, жалшы-жақыбайларға мынадай жер мәйегін байлардан кім тартып әперер еді» деп ойлаймын солар үшін мәз болып, көңілім шалқып. Кенет әлденеге елеңдеп, бойыма күдік, үрей енгендей болады. Жаңа ғана күлімдеп тұрған күннің көзі жоғалып, айнала күңгірт тартып, өзгере қалыпты. Колхозшылар да көзге шалынбайды. Тек қана алыста, маған жетуге асығып, әлдене деп қол бұлғап, ат үстінде сен шауып келеді екенсің деймін. Не деп айқайлайтыныңды естімесем де мені бір әлдеқандай зор қауіптен сақтандыратын сияқтысың. Сол сәтте Бақыршық қажының қыстауы жаққа көзім түсіп кеткен еді, ауыздарын арандай ашып, көздері қанталаған кішігірім тайыншадай болатын екі нән қара төбет құтырына ұмтылып, маған тіпті жақындап қалыпты. Орнымнан атып тұрмақ едім, денем ауырлағандай болып, буыным кетіп тұра алмадым. Екі нән төбет маған жетіп, алқымыма азуларын сала бергенде... серіктерім түртіп оятып жіберді. «Бастығырылып, жайсыз түс көрдіңіз-ау деймін. Жүрейік енді. Аттар дайын», – дейді жолбасшымыз қауға сақалды қара шал.

	– «Түсіңде ит тістегені жаман» дейтін еді әкем. Әйтеуір, тісі денеңе дарымағаны жақсы болған екен, – деді Өміртай «түсті жаманға жоруға болмайды» деген үлкендердің ырымын есіне алып.

	– Ешкімге айтпағанмен, өзім де іштей солай ойладым, – деп күлді Кәрім.

	– Дегенмен, екі нән төбеттің алқымнан алмақ болғаны өзіңе өшіккен жаулардың бар екеніне мегзегендей-ау, – деп Өміртай көңіліне келген күдіктің шетін шығарды.

	– Е, ол бізге жаңалық па? Қолынан келсе екеуімізді атып жібергісі келетіндер аз емес шығар? Бірақ қазір әбүйір болғанда олардың колында билік жоқ. Бойларынан күш кеткен. Азуын қайрап тістенгенмен, қабуға келгенде дәрменсіз. Бұрынғыдай ырылдап, тіс көрсете алмайтын болған соң, құйрығын бұлғап, өтірік мүләйімсуге көшкен. Бірақ жамандығын жасырып істейді. Біреудің қолымен от көсеуге тырысады. Осы жолы мен соттап қайтқан ұрыларды да кооператив мүлкін талауға айдап салған Бақыршық пен Шалабай сияқты бай, шонжарлар екеніне күмәнім жоқ... Иә, айтпақшы, сот өтіп жатқан күндері тағы бір қызық жай болды. Біздерге тіккен киіз үйде он саусағына алтын, күмістен сақина таққан бір пысық келіншек кіріп-шығып, қызмет етіп жүрген еді. Келген күніміздің ертеңінде бота көзі мөлдіреген бір әдемі жас қызды өзімен ертіп келді де:

	– Көзжақсым, ағаңа қымызды өзің құйып бере ғой. Мен қазір келемін, – деп шығып кетті. Байқап отырмын, қыздың жасы көп болса он бес, он алтыда. Ұялғаннан қып-қызыл болып, маған қарауға бата алмай, кесе ұсынған саусақтары дір-дір етеді. Шамасы бұл үйге өз ықтиярымен келмеген. Мен бір кесе қымыз іштім де, қызды бекер қысылдырғым келмей, «Рахмет, айналайын, қандым. Бара ғой, енді», – деп кетуіне рұқсат еттім. Сәлден кейін келіншек қайтып келген.

	– Аз ішіпсіз ғой. Қымыз ұнамады ма, әлде... құйып берген көзжақсымды ұнатпадыңыз ба? – дейді әзілдеген болып, сыр тартып, сиқырсып.

	– Қымызыңыз дәмді екен. Ал құйып берген қарындасым тіптен тамаша. Қырдың қызыл гүліндей екен. Бір жігіттің арманы сондай-ақ болар, – дедім мен де сыр бермей, әрі алған әсерімді жасырмай.

	– Дұрыс айттыңыз. Егер өзім сіздер сияқты еркек болсам, көзжақсыма көрген бойда-ақ ғашық болар едім, – деп сыңғырлай күлді келіншек. Сонан соң: – Көзжақсыма қызығып, көзінің сұғын қадаушылар тым-ақ көп. Шынымды айтсам, ешқайсысына қимаймын. «Теңі кездессе тегін бер» деген екен ғой. Сіз сияқты оқыған, білімді, төре жігіттің жөні басқа. Тек, әншейін кездейсоқ біреуге... бекерден бекер... қор болып кете ме деп қатты уайымдаймын, – деді қабырғасы қайысып, көңілі шын босағандай болып. «Қайын сіңлісі ме, кімі? Қыздың тағдыры не болады деп шынымен уайымдай ма, әлде сиқырсуы ма?» деп ойладым айыра алмай дал болып. «Көзжақсыңыздың міні жоқ, бірақ... сіз бен менің көңіліміздің қалауын ол қабылдар ма екен? «Тең теңімен, тезек қабымен» дейді ғой, өз көңіліне ұнайтын адамы бар шығар, болмаса – әлі-ақ кездесер», – деп едім, келіншек қуанғандай болып, жайнаң қақты.

	– Ол қызды сізден артық кімге береміз. Сіз оны ұнатсаңыз, ол сізді ұнатпай, қайда барады дейсіз. Айтқан тілді алмай көрсін! – деп лезде өзгеріп, жұлқынып шыға келді.

	– Сіз дұрыс түсінген жоқсыз. Мен үйленген, бала-шағалы адаммын. Ал жас қызды жаңағы сіз айтқандай, қаламаған адамына зорлап қосуға қазір ешкімнің қақысы жоқ, – дедім келіншектің аптығын басып.

	– Бетім-ау, жап-жас болып... үйленіп қойып па едіңіз... мен сізді бойдақ екен десем, – деді ол абдырап. Артынан білдім, сотталатын жігіттер үй иесінің ағайындары екен. Қазір ел ішіне шыққанда, абайламаса болмайды. Қылмысты болып жазаға тартылатындар қымызын да, қызын да, ақша мен малын да аямай көлденең тартып, алды-артыңа тұзақ құрады. Тура жолдан тайдыруға тырысып бағады.

	Осы кезде даладан көйлегіне қазанның күйесі жұқпас үшін алдына алжапқыш байлап алған Кәрімнің келіншегі кірді. Күйеуі сапардан оралғанына әрі өздері сыйлап, жақын тұтатын Өміртай мен Қамыланың үйге келгеніне қабат қуанған бидай өңді, кағылез жас келіншек манадан бері асықтай үйіріліп ас қамымен сыртта жүрген-ді. «Мен саған көмектесейін» деген Қамыланы азар да безер болып, үйден шығармай қойған еді. Түк істемей, бос отыруға дағдыланбаған Қамыла ине-жіп сұрап алып, балалардың ойын киімдерін жамауға кіріскен.

	– Ал, тамақ дайын болды. Далаға шығыңыздар, қол шайыңыздар, – деді Кәрімнің келіншегі жайнаң қағып.

	– Ту-у, дұрыс болды-ау. Өркенің өссін! Дер кезінде келдің. Әйтпесе Кәрім мен ағаңның сөздері бұзылып бара жатыр еді. Қыз дей ме, келіншек дей ме-ау, әйтеуір біраз әңгімелердің басын қайырды, – деп әзілдеді Қамыла.

	– Әй, сен біздің служебный құпиямызды неге подслушивать етесің? – деп күлді Өміртай.

	– Сендердің не істеп, не қойып жүретіндеріңді қайдан білейік. Әйтеуір «қызмет», «жұмыс» деп жоқ болып кететін кездерің жиі. Біз болсақ аузымызды ашып, айтқандарыңа сене береміз, – деді Қамыла өтірік торсаңдаған болып.

	– Жеңеше-ау, еркек пен әйелдің көңіліне желік кірмесін де. Желік кірсе, кімді кім ұстап тұрғандай, – деп күлді Кәрім. Сонан соң, қолдарын алдындағы алжапқышқа сүрткілеп, екі көзі жаутаңдап қарай қалған келіншегін иығынан қаусыра құшақтады да:



	Басқаның ай, жұлдызын не қылайын,

	Жанымда гүлдей жайнап сен тұрғанда-ай,



	– деп әндетіп еді, келіншегінің екі беті бал-бұл жанып:

	– Қойшы енді. Ағадан ұят-тағы, – деп оның құшағынан сытылып босап, лып етіп далаға шығып кетті. Кәрім Өміртаймен құрдастардай әзілдесіп, дос болып кеткенмен, келіншегі Өміртайдың жасын сыйлап, оның алдында әдеп, иба сақтап, «аға» деуден аспайтын-ды.

	Көңілдерінде жылы шуақты әсер қалдырған сол кештен соң, кешікпей-ақ бұлардың жолдары қайтадан екі айрылып жүре берген. «Өкіметті ауылға жақындату» ұраны көтеріліп, 1930 жылдың тамыз айында Семей округі таратылды. Аудандар республика орталығына тікелей бағынатын тәртіп орнады. Алайда тиісті дайындықсыз асығыс жүзеге асырылған бұл шара көп қолайсыздықтар мен қиындықтар туғызбай қойған жоқ-ты. Аудандық мекемелер орналасатын кеңсе болмай, біраз жерлерде мектептер кеңсе етіліп, балалар оқудан қалды. Қызметкерлер тұратын үйлер болмағандықтан, олардың аудан орталығы маңындағы ауылдарда бытырап тұруы дағдыға айналды. Көп ауданда телефон түгілі телеграф байланысы да орнап үлгірмеген-ді. Пошта атпен, түйемен, кейде өгізбен де тасылды. Осындай қиындықтар боларын алдын-ала білген кейбір пысықай қызметкерлер әр түрлі амал, сылтау тауып қалада қалып қоюға тырысты. Тілі уытты жергілікті бір ақынның:



	Пысықтар қалды қалада,

	Тіл алғыш кетті далаға.

	Жақындату өкіметті ауылға

	Дәл осындай бола ма?



	– деп әзілдеп айтқан өлеңі ауыздан-ауызға тез тараған-ды. Кәрім мен Өміртай да өздеріне тапсырылған жұмыстан бас тартуға ыңғайсызданатын «тіл алғыштардың» қатарына жататын еді. Жарма ауданына прокурор болып тағайындалған Кәрім жора-жолдас, дос-жарандарымен қоштасып, әйелі мен кішкене екі қызын алып, жаңа қызмет орнына бөгелместен аттанып кеткен.

	Өміртай 1930 жылы мамыр айында Шыңғыстау аудандық партия конференциясында Округтық партиялық бақылау комиссиясы мен жұмысшы-шаруа инспекциясының4 уәкілі болып сайланды. Соны ескерсе керек, басшылар оған Ұлан ауданына партиялық бақылау комиссиясы мен жұмысшы-шаруа инспекциясы президиумының төрағасы болып баруды ұсынғанда, бәлсініп жатпастан тез-ақ келіскен. Көңіліне медеу тұтқаны – Кәрім кеткен Жарма ауданы мен өзі баратын Ұлан ауданы шекаралас, шектес еді. Жерлері де тым ұқсас: таулы-тасты, орман-тоғайлы, асыға ағатын асау Ертіс те екі ауданға бірдей ортақ. «Қызметтен қолымыз қалт еткендей сәттерде кездесіп те тұрармыз, мүмкін» деп үміттенген. Алайда «үйдегі көңілді базардағы нарық бұзады» дегендей-ақ, ол ниеті жүзеге аспады. Жұмыстан екеуінің де қолы босамады. Көріспеген көп ай ішінде бір-бірімен хат арқылы ғана хабарласып келген еді. Ал соңғы екі айда Кәрімнен хабар-ошар пышақ кескендей тыйылып қалған. Арада телефон мен телеграф байланысының жоқтығына өкінген Өміртай досының бұл үнсіздігін неге жорудың есебін таппай, көңілі күпті болып жүрген еді. «Ауырып қалды ма, қолы тимей кетті ме, әлде мүмкін жіберген хатын пошташы бір жерге түсіріп алды ма?..» деген сияқты әр түрлі сандырақ долбармен санасын сарсылтқан. Бектемірдің тосыннан әкелген мына суық хабары жүрегін аяздай қарып түсті. Көзге тиген қамшыдай, шыбын жанын шырқыратып, аласұрғызып, бөлме ішінде шыр айналдырды.

	– Өмеке, не істеген жөн? Қандай ақыл, кеңес бересіз? – деген Бектемірдің сұрағы бұлай дағдарып, босқа қарап отыруға болмайтынын, шұғыл шешім қабылдап, әрекет-іске көшуі керектігін еске салған.

	– Жүреміз, – деді Өміртай үстел үстіндегі қағаздарын асығыс жинап. Оның шұғыл, шалт қимылынан білте шамның оты жалп етіп, қисая құлап, өшіп қала жаздап барып, қайта түзелді.

	– Қашан, Дәл осы қазір ме? – деді Бектемір оның не айтқысы келгенін бірден ұқпай.

	– Жоқ. Ертең. Қазір үйіңе қайт-тағы, жолға дайындал. Үстіңдегі формаңды тастап, ел адамына ұқсап, елеусіз киін. Сөйтіп, таңертең маған кел. Жарма ауданына аттанамыз, – деді Өміртай.

	Бұлар сыртқа шыққанда, жаңбыр әлі төпелеп құйып тұр еді...

	* * *

	Өміртай үйге келгенде, Қамыла балаларды ұйықтатыпты да, өзі мұны алаңдай тосумен отыр екен. Есіктің тықылын естісімен-ақ ұшып тұрып, жылдам барып ілгекті ашқан.

	– Жайша кешіктің бе? – деп сұрады сырттан су-су болып кірген күйеуінің жүзіне назар сала қарап. Төр бөлмедегі қолдан жасаған орындық үстіне қойған жетілік шамның сәулесі ашық есіктен ауызғы бөлмеге де алакөлеңке жарығын түсіріп тұрған.

	– Газетке жіберетін мақаламды жазып бөгелгем. Енді үйге қайтқалы отырғанымда, көптен көрінбей кеткен Бектемір келді. Содан бір жайсыз хабар естідім, – деді Өміртай тұнжырап.

	– Не дейді? Көкемдердің үй-іші аман болса игі еді, – деді күйеуінің сөзінен де, өңінен де секем алған Қамыла тіксініп.

	– Олар аман. Ал бірақ Кәрім... Жармаға кеткен өзіміздің Кәрім... екі айдан бері жоқ көрінеді.

	– Жоғы қалай? – деді Қамыла ештеңенің мәніне түсіне алмай аңтарылып. Өміртай оған өзі естіген әңгімені қысқа ғана айтып берді.

	– Сұмдық-ай! Қай қырсыққа тап болды екен? Бір бәлеге ұшыраған-ау, шамасы! – деп Қамыланың даусы қаттырақ шығып кеткен еді, Өміртай шытырына қабақ түйіп:

	– Жарайды, уақытынан бұрын сұңқылдамашы. Жаман ырымға бастағандай болып, – деп әйелін тыйып тастады.

	Бірақ ізінше «бұл жазғанның кінәсі не, қаттырақ айтып жібердім бе?» дегендей болып:

	– Жайырақ сөйлесейік, балаларды оятып алармыз, – деді даусын жұмсартыңқырап. Ол етігін шешіп, босағаға қойды. Су өткен сырт киімін шешіп, шегеге ілді. Сонан соң төрдегі ұйықтап жатқан балаларына қарап, емірене көзімен аймалағандай болды да, солардың аяқ жағындағы көрпешенің шетін ала сылқ етіп отыра кетті. Көзіне жас толған Қамыла үн-түнсіз ауызғы бөлмеге шыға жөнелген. Үндемей жүріп шай қамдады. Дастарқан жайды. Екеуден екеу шошайып, қам көңілді одан сайын шерге толтыра түсетіндей даладағы бірқалыпты нөсер сарынына құлақ түре отырып, шайларын іше бастады. Бір-біріне тіс жарып, сөз қатпағанмен, ойлап отырған жайлары біреу-ақ еді: ол – Кәрімнің жағдайы, оның отбасының қазіргі хал-күйі болатын.

	– Бейшара-ай, күйкентайдың балапанындай кішкентай екі қызбен қандай күйде отыр екен, – деді Қамыла көз жасын басындағы орамалының шетімен сүртіп, Кәрімнің келіншегі мен екі балаларын ойлап, жүрегі езіліп. – Өзі де әлжуаз, нәзік еді. Кеудесіндегі шықпаған жанын ғана сүйретіп жүрген шығар.

	Өміртай қолындағы кесесінің бетін сипап, итере салды. «Болдым» дегені. Қамыла қайтып үн қатпастан дастарқан жинауға кірісті.

	Жұпыны ғана шағын бөлме ішінде көзге түсер ешқандай артық зат жоқ еді: бір жақ қабырғада қолдан жасаған үлкен сандық тұр, көрпе, жастық күндіз соның үстіне жиналатын; көшіп-қонғанда бұлардың киім-кешек, дүние мүлкі түгел дерлік сол сандықтың ішіне сыйып кететін. Тақтай еден үстіне, төр алдына алаша, текемет төселген. Күндіз бұлар бала-шағасымен соның үстіне, жерге отырып тамақ ішетін, кешкісін астарына көрпе төсеп, барлығы тағы да қаз-қатар соның үстіне қисая кетісетін. Қызмет істеген жылдарының бәрінде де пәтер қиындығы мен тарлығын көп көрген Өміртай былтыр осы ауданға көшіп келгенде де әуелі әдеттегідей үй жалдап тұрды, кейінірек өздеріне ас дайындайтын кішкене ғана ауыз үйін қоса есептегенде, екі бөлмелі деп айтуға болатындай осы пәтер тигенде кәдімгідей қуанып, шүкіршілік еткен. Ол ешқашан үйінде жазу жазбайтын, ала қағазды арнайы үстелі бар кеңседе отырып қана шимайлауды дағды етіп кеткен-ді. Бүгін де газетке мақала жазу үшін қызметте бөгелгені сондықтан болатын.

	– Ал, енді не істейсің? – деді Қамыла дастарқанды жинап болып, ыдыс-аяқты ауыз үйге апарып келген соң, күйеуіне сұрақты жүзбен жайлап үн қатып.

	– Ертең Жармаға жүремін. Кәрімді іздеймін.

	– Соншама адам жабылып таба алмағанда, жалғыз өзің бір нәрсе шығара алар ма екенсің?

	– Жаныма Бектемірді ертемін... Олар таба алмаса да мен табуға тиістімін, – деді Өміртай қатуланып.

	– Онда жатып дем ал енді. Мен жолға ол-пұлыңды қамдап қояйын, – деді Өміртайдың аяқ астынан жолға шығып кете беретініне әбден еті өліп, үйренген Қамыла.

	Өміртай балаларының үстіндегі жеңіл көрпесін жөндеп жапты да, ең шеткі кіші ұлының күн иісі шыққан шашынан иіскеді. Ұйқысынан оянбаса да әкесі келіп қисайғанын сезген ұл мұның қойнына тығыла түсті.

	Шамды алып, ауыз үйге шығып кеткен Қамыла самауырда калған жылы сумен күйеуінің көйлек-көншегін жуып, көпке дейін күйбеңдеп жүріп алған-ды.

	Өміртай өзінің не істеуі керек екенін ойланып жатыр. Кәрімнің қалай жоғалып кеткені жөнінде Бектемірдің айтқан әңгімесін әр сөзіне дейін қайтадан есіне түсіріп, ой елегінен өткізуде. «Сақадай сайланған қауіпті жауға Кәрімнің аз ғана адаммен асығыс аттануы тегін емес. Жанына ерткен милиционері кім? Осы жерде бір сыр бар. Әлде ұрылардың «Мөртас» колхозындағылардың астығы мен аттарын тартып әкетуінің өзі – Кәрімді қақпанға түсіру үшін алдын ала ойластырылып жасалған әрекет пе? Онда олардың колхоздағылармен де байланысының болғаны ғой. Милиционердің өзі де солардың кісісі болуы ықтимал. (Осы сәтте оның есіне баяғыда Хорошов селосындағы милиционер болып жүрген ақ офицері түскен еді). Иә, сол жолы Өміртайдың өзі де кулактардың ұясы болған сол селоға жанына қарулы жолдастар ертпей асығыс аттанамын деп мерт бола жаздап еді ғой. Бақытына орай, мұны ажалдан Угардың қамқорлығы құтқарды. Ал Кәрімнің жанында сол бір шешуші қиын сәтте ақыл беретін, қамқорлық жасайтын адамның болмағаны қандай өкінішті!

	Иә, сонымен... милиционердің айтқаны рас болса, ең соңғы рет ол Кәрімді Талдысайға түсіп кеткен кезінде көрген. Оқиғаның содан кейін қалай өрбуі мүмкін екенін ойланып көрейікші. Осы жерде есте ұстайтын басы ашық бір нәрсе бар, ол Кәрімнің бандиттерден қашып құтыла алмағаны. Бандиттер оның атын немесе өзін жаралап құлатуы ықтимал. Бірақ қалай болған күнде де Кәрім атыспай, карсыласпай, оп-оңай беріле салатын жігіт емес. Ол жараланып, немесе оғы таусылып қана қолға түсуі мүмкін. Одан әрі... одан әрі...» Өміртай кенет Кәрімнің былтырғы жылы Көкпектіге барып қайтқаннан кейінгі айтқан әңгімесін есіне алды. Сонда ол жол-жөнекей «Мөртас көгалында ұйықтап жатып түс көрдім» деген еді ғой. Бұл соны қалай ұмытқан? «Мөртас» көгалы... «Мөртас» колхозы. Екеуінің бір жер екеніне қазір ешқандай шүбәланған жоқ. Өйткені, бұл – соншалықты сирек кездесетін атау. Әрі оның үстіне (ол да есіне қазір түсті) Кәрім сол маңда Бақыршық қажы мен Шалабай байдың қыстаулары бар екенін де ескерткен болатын. Өзі он жылға соттап қайтқан кооператив мүлкін талаған ұрыларды да айдап салған солар сияқты бай-шонжарлар деген еді-ау. Кейде ұмытыңқырап бара жатқан жайлардың аяқ астынан санаңда осылай оқыс жарқ ете қалып, түп-түгел есіңе түсетіні – қызық-ақ нәрсе. Кәрімнің сол жолғы көрген түсінің тегін болмай шыққаны ма? Түсіндегі Бақыршық қажының қыстауы жақтан оған қарай арсылдай атылатын нән төбеттер сол қыстауға бекінген бандиттерді еске салғандай екен-ау. (Өзін материалистпін әрі атеистпін деп санайтын Өміртай түске сенбейтін, бірақ қазір түс пен өңнің арасындағы ап-айқын ұқсастықты, дөп келушілікті аңғарып, амалсыз таңырқады). Кәрімді қолға түсірген жағдайда бандиттер не істеуі мүмкін? Оның жеке басына немесе жалпы жаңа тәртіптерге, кеңес өкіметіне өшіккен жау ұрып-соғуы, азаптауы, тіпті жазым етуі әбден ықтимал. Егер олар оның денесін (досы жөнінде түңғыш рет осы сөзді қолданғанына өзі де тіксініп қалды) бір жерге жасырса, таулы-тасты, орман-тоғайлы, өзен-сулы бейтаныс өлкеден іздеп табуы жеңіл бола қоймас, сірә. (Ол баяғыда, өзі Қызылтаң ауданында тергеуші болып жүргенінде қызыл отаудағы ойын-сауыққа қатысасың деп күйеуі ұрып өлтіріп, жұрт бармайтын қара суға апарып тастаған әнші келіншек Күлжәміштің денесін көп күн іздеп, кездейсоқ, әрең тапқанын есіне алды). Ал, Кәрімді тірі дейік (бұл сөзге көбірек сенетіндей, әлде сенгісі келетіндей ме?..), онда-онда... оны жаулары бүгінге дейін қайда жасырып ұстай алады?..»

	Өміртай қанша қинала ойланса да осы сұраққа шындыққа жанасады-ау дейтіндей жауап таппай, дал болды. Содан соң, мәселенің екінші қырынан келіп бандиттердің өздері зым-зия, із-түзсіз қайда жоғалып кетуі мүмкін деген сауал төңірегінде ой өрбіте бастаған-ды. Қалай болған күнде де олардың осы кезге дейін дүрмектерін жазбастан топтанып жүруі ақылға сыймайды, қажет десеңіз өздері үшін қауіпті де. Мұны түсінбейтіндей олар да миғұла, кеще емес шығар-ау? Ал енді «қарақшылар Кәрімді байлап-матап алған қалпында шекарадан әрі асып кетуі ғажап емес» деген долбарды біржола жоққа шығаруға Өміртай онша асыға қоймас еді. Кім білсін. Кеңес өкіметінің алдында кешпейтіндей ауыр қылмыс жасағандардың ішінде шекара асып қашып кетіп жатқандары да жоқ емес қой. Бірақ оны олар не үшін әкетеді? Әлде... әлде... ойға алған арам істерін жүзеге асырып болған соң, бандиттер қаруларын жасырып, ауыл-ауылға тарап кетіп, өтірік момақансып, бой тасалап, әліптің артын бағып жүрмегеніне кім кепіл? «Бір ай бойы қаралмаған жер қалмады. Күдікті адамдар тергеуге алынды» деген жоқ па Бектемір. Ендеше, қазір сол елге барып, ашықтан ашық сұрау салып, іздей бастаса, ол әрекетінен бәрібір түк шықпайтынын Өміртай сезеді. Бірақ ел-жұрт ішінде бандиттердің кім екенін, қайда жүргенін білетін адамдардың мүлде болмауы мүмкін емес қой, әрине. Момындар Кәрімді кім құртқанын сезсе де қорқып, үндемеуі, ал қайсыбір адамдарға туысқандық салт-дәстүрдің айтқызбауы мүмкін. Сондықтан Өміртай мүлде басқаша айла-тәсіл қолданып бағады: байларша тәуір киініп, жанына «атқосшы» етіп Бектемірді ертіп алады. Алыстан келген адам екенін аңғартып, қоржын бөктереді. Жылқы үйірін жоғалтқан болып, сұрау салып, ел аралайды. Молдалар мен кәмпескеленген бай-шонжарлардың туыстарының үйлеріне түсіп, совет өкіметін жамандап, суыртпақтап сыр тартып көреді. Ол елдің адамдары мұны танымайды. Сонысының өзі жақсы.. «Ал Бектемір ше? – деген ой келді оған. Осы жолы сол жақта болып қайтқанында көп кісінің назарына түсіп қалмады ма екен? Ертең осыны анықтап білейінші. Үстіндегі әскери формасын тастап, ел адамынша киінсе, өзі де өзгеріп шыға келмей ме? Дегенмен, сақтықты бәрібір ұмытпаған жөн. Егер бәрі ойдағыдай болып шықса, қасыма ертуге одан артық сенімді серікті іздесем де таба алмас едім».

	Өміртай Бектемірді біраздан бері білетін-ді. Онымен алғаш рет өзі Шыңғыстау ауданында тергеуші болып қызмет атқарып жүрген кезінде танысқан. Оның да кызық тарихы бар. Өміртайдың белсене араласуымен жергілікті жиырма бес байдың мал-мүлкі кәмпескеленіп, өздері жер аударылғанда, Иса деген атақты шонжар ол жазаға ілікпей қалған. Ол жөнінде: «бала-шаға, мал-мүлкімен Қытай асып көшіп кетіпті» деген қауесет тарап жүрген. Ата-бабасынан бері қарай бақ-дәулеті арылмай келген сол шіріген бай жөнінде Өміртай басқа да алыпқашпа әңгімелерді көп естіген. «Кешегі патша заманында одан асқан беделді адам болды ма? Ақ дегені алғыс, қара дегені қарғыс болып тұрды ғой. Өзі де менмен, паң еді. Кеудесіне нан піскен талай байларың, шынтуайттап келгенде, оның қолына су құюға да жарамайтын», – десетін жергілікті жұрт.

	Жер аударылған байлардың қыстауларының ағашын алып, аудан орталығына кеңселер мен тұрғын үйлер салына бастағанда, біраз кісі Исаның да қорасын бұзуға барады. Бірақ олар түк бітіре алмай, тез қайтып келеді: тау басында тұрып, мылтық атып Иса оларды маңайлатпай, қуып жіберіпті. Сөйтіп, оның ешқайда кетпегені мәлім болды. Иса бастаған қарулы бандыны жоюға 1928-29 жылдың қысында Семейден арнайы жасақ келгенде, соның құрамында Абылғазин Бектемір де бар болатын. «Исаның қайда тығылып жатқанын білемін. Егер ақы төлесеңдер бастап алып барамын», – деп жасаққа Шал деген ұры жылмаңдап өзі келеді. Сөйтіп, ол қақаған суық боранда, қыс ішінде жиырма шақты адамнан тұратын қарулы отрядты тау бөктеріндегі жазықпен алдаусыратып алып келе жатқанында, алдын ала қамданып, тау басындағы үлкен обаны қалқан қылып, бекініп алған бандиттер тұтқиылдан оқ жаудырады. Екі адамның астындағы аты оққа ұшқан соң отряд амалсыз бытырай шегініп, қорғанысқа көшуге мәжбүр болады. Қысылтаяң сол шақта Бектемір тәуекелге бел байлап, үлкен батылдық, ерлік жасайды: күннің қақаған суықтығына қарамастан, үстіндегі ауыр сырт киімін шешіп тастап, тас-тастың, бұта-бұтаның арасымен жасырынып еңбектеп барып, гранат лақтырып, бандиттердің бірін өлтіріп, қалғандарын қашырады. Егер Бектемірдің осындай батыл қимылы болмаса, қолайлы жерге орныққан жау өздеріне оқ дарытпай, отряд мүшелерінің біразын жазым етуі мүмкін екен. Алда-жалда сәті түсіп отряд шегініп, қашқандай болса қуалай атып, қырып салудан да үміттері болған көрінеді. Бандиттерге көмектескен кей адамдарды, отрядты арандатып, қырғынға ұшырата жаздаған сол Шал деген ұрыны Өміртайдың өзі тергеп, жауап алған-ды. Шал – жаулардың әдейі жіберген жансызы екенін анықтап, жазаға тартқан. Бектемір мен Өміртай осындай жағдайда танысқан еді.

	«Иә, ертеңгі жол-сапарымыз жеңіл болмас. Уақыт та түн ортасына таяп қалды. Бағана ымырт түсе басталған жаңбырдың түні бойы жауары хақ. Бірақ таңға жуық басылатын шығар. Басылса екен... Жол ұзақ... Ұйықтайын... Ұйықта...» деп ойланып жатып, көзінің ілініп кеткенін сезбей де қалды.

	* * *

	Таңертең жаңбыр басылыпты. Жуылып, тазарған көк жібек шатырдай болып, аспанның да өңі кіріп, шырайлана қалған екен. Ауада бой сергітетіндей, кеудеге күш-қуат болып даритындай жанға жайлы салқын леп бар. Өміртай өзінің үйреншікті әдетімен ерте-ақ оянған сияқты еді, Қамыла бәрібір одан бұрын тұрып кетіпті; бұл далаға шыққанда, самауырды сақылдатып қайнатып та үлгерген екен. Өміртай әйелінің қашан жатып, қай уақытта тұрып кеткенін сезбегеніне таңырқады. «Тастай қатып ұйықтағанмын ба, әлде бұл жазған мені жолға әзірлеймін деп кәкір-шүкір шаруамен жүріп түні бойы көз ілмеді ме?»

	– Ауыстырып киетін киімдеріңді қоржынға салып, әзірлеп қойдым. Ұстара, сабын, ол-пұлыңды жуынып, қырынып болған соң өзің саларсың, – деді Қамыла.

	Шағын село ұйқысынан жаңа оянып, қыбыр-жыбыр тіршіліктері енді-енді ғана басталып келеді екен. Сиыр сауған әйелдер, өріске мал айдаған бала-шаға. Ешқайда асықпайтын, үйреншікті, күнделікті қоңырқай бейбіт тірлік. Дәл қазіргі мынадай мамыражай таңда дүниеде жамандық, зұлымдық болады дегенге сенбейтіндейсің. Сенгің келмейтіндей. Өміртай есік алдына шығып, ұйыңқырап қалған денесін жазып, бірер оқыс қимыл жасап, жуынып, қырынып бола берген сәтінде Бектемір де үй жанына келіп, атынан түсіп жатқан еді. Кер бестісін үй іргесіндегі қазық ағашқа байлай салып, әйелінің қолындағы сүлгіні алып, енді ғана сүртіне бастаған Өміртайдың жанына таяңқырап келіп:

	– Ассалаумағалайкүм! – деп дауысын соза сәлем берді.

	– Әліксалам, – деді Өміртай оның сәлемін қысқа алып. Жас жігіттің өне бойына сынағандай көз салып еді, іштей сүйсініп, риза болды: кешегі мұның айтқан кеңесін бұлжытпастан дәл орындапты. Үстіндегі үйреншікті әскери формасын тастап, ел жастарының үлгісімен бастан-аяқ қазақша киінген Бектемірді қазір күнде көріп, біліп жүрген адамдардың өзі де бірден жыға тануы қиынға айналғандай. Киімін ғана өзгертумен тынбай, өзіне соншалықты жарасатын қияқ мұртын да аямай қырып тастапты. Бұрынғы өзі білетін, мұздай болып қару-жарақ тағынып, үнемі әскери формамен ғана жүретін арыстандай сұсты жігіт, мұртын алып тастағандықтан болар, әлдеқайда жасарып, бойында күш-қуаты тасыған, кез келген шаруаны тасқаяқтай етіп тындыра алатын, ауылдың тіл алғыш атан жілік шаруақор бозбаласына айналып шыға келгендей екен. Тек көздерінен ғана анда-санда әлдеқандай шыдамсыз тентек сәуленің жылт-жылт ұшқыны аңғарылып қалатындай. Бектемірдің бар сырын бұрыннан жақсы білетін адам ғана ол сәуле – жастығына қарамастан талай тайталас шайқастарды бастан кешкен, мойымайтын қайсар жігіттің ашық күресті аңсаған алып ұшпа сезімінің ұшқындары екендігін бағамдар еді. Аса қиын жұмбақтың шешімін іздеп, қауіпті, ауыр сапарға бірге аттануға сайланған жас серігінің түр-пошымына көңілі толған Өміртай көкейіне тағы бір күдік оралғандай болып, үй жанында байлаулы тұрған Бектемірдің мініп келген кер бестісіне көз қиығын тастаған. Жауға атылатын жолбарыстай ширығып, ұстараның жүзіндей лыпып тұрған жас жігіт оның көңіліндегі жылт ете қалған күмән-күдікті де айтқызбай ұқты.

	– Біздің қазақ ер-тұрман мен ат танығыш-ақ қой, – деп жымиды ол. – Соны ескеріп, өткен жолы Жармаға мініп барған тор жорғаны ғана емес, ер-тұрманымды да қоса өзгертіп келдім, Өмеке.

	– Дұрыс істегенсің, – деп қостады Өміртай.

	– Ал, үйге кіріп, шай ішіңдер, – деді Қамыла солғындау үнмен.

	– Рахмет, жеңеше. Жаңа ғана келініңіз шайға қандырып жіберді. Мен одан да жұмыс жаққа аяңдай берейін.

	– Жол-жөнекей әлгі біздің кеңсенің атшысына айта салшы. Күреңқараны әзірлей берсін. Мен де бөгелмей жетем қазір. Күн қызбай тұрып аттанып, жол өндіргеніміз жөн болар, – деді Өміртай.

	Кеше ғана ұзақты күнге далада ойын соғып, одан кейін де әкелерін «әне келеді, міне келедімен» елеңдесіп, ұзақ күтіп, талығып барып көз ілген балаларының ұйқыларын бұзғысы келмеген Қамыла шайды ауыз үйге жасапты. Тағы да дәл түндегідей екеуден-екеу үн-түнсіз шошайып отырып шай ішісті. Өміртай әйелінің күрең қабақ, шаршаңқыраған, кешегі жайсыз, оқыс хабарды естігелі бері маңдайы мен көзінің қиығындағы майда әжімдері бұрынғысынан шұғыл көбейіңкіреп, жүдеңкіреп кеткендей болған қоңырқай өңіне көз тоқтата қарады да, іштей қатты аяп кетті. Екеуінің тағдыр соқпағы бір арнаға түйісіп, ерлі-зайыпты боп күн кешіп, тұрмыстың барлық ыстық-суығын бірге бөлісумен келе жатқан көп жылдардың ішінде ол әйелінің бойындағы көнбістік пен төзімділіктің мол екеніне сан мәртебе көзі жеткен. Енді, міне, қазір де Қамыла үйреншікті әдетінше жауапты сапарға аттанғалы отырған жұбайын орынсыз сұрақтармен мазалап, тіс жармады. Тіс жара қалғанда не сұрар? «Осыдан шыққан беттеріңде қайда барасыңдар, не істейсіңдер, қашан келесіңдер?» – дер ме еді? Солай деп сұрай қалса да, Өміртай оған бәрібір жарытымды жауап айта алмас еді ғой. Оның үстіне қазақтың әдеттегі «жол кесуге болмайды» дейтін ырымы және бар...

	Шай ішіп болған Өміртай төргі үйге өтіп, қаннен-қаперсіз ұйықтап жатқан балаларына мейірлене тағы бір қарап, ең кішкене кенжесін емірене иіскеуге, құшырлана сүюге аңсары ауып тұрды да, ізінше ол ниетін сабырға жеңгізді. Ұзақ жылдар бойында ұлан-байтақ қазақ өлкесінің бірсыпыра аудандарының дәмін татып, күн-түн қатып сапарға жиі шығатын мазасыз тергеушілік қызметте жүргенінде, бойына қалыптастырған өзгермейтін әдет-дағдысы бар еді, ол – қандай қарбалас қиын жолға аттанып бара жатса да, ешқашан үй-ішінде әбігер туғызбау. Қазір де сол дағдысына бағып, балаларды оятқысы келмей, лықсып келіп қалған сезімін ауыздықтап, іріккен еді.

	Арада сүт пісірімдей уақыт өткенде астарында ұзақ жүріске шыдамды, бапталған жарау аттары бар қос жолаушы селодан сытылып шығатын тастақ жолға түсіп, асығыстау суыт жүріспен Жарма ауданына қарай бет түзеп бара жатты.

	* * *

	Өміртайлар сапарға шыққанына да бір апта өткен-ді. Алғашында жайсыз хабар құлағына тиісімен-ақ ағысы қатты асау өзенде қапылыста суға кетіп бара жатқан жан досын құтқаруға асыққан адамда болатындай дегбірсіз хал мұны да билеген. Алды-артына қарауға мұрша бермеген. Сол сезім аяқ-қолын жерге тигізбей, өзге жұмыстың барлығын сырып тастап, асығыс жолға аттануына қамшы болған. Тынымсыз суыт жүріспен бұлар сол күні-ақ Жарма ауданының шетіне де іліккен еді.

	Алайда, көңілі қаншама алып ұшып, асыққанмен Өміртай өзінің осы жолғы сапарының салқын қанды сабырлылық пен сауысқандай сақтықты, ептілікті тілейтінін де бір сәт есінен шығармаған-ды. Оны есінен шығаруға ешқандай қақысы жоқ та еді. Өйткені, ол екі ай бойына әрісі – Алматы мен Семей, берісі – осы маңдағы үш-төрт ауданның ГПУ-ының қызметкерлері жабыла іздеп жауабын таба алмаған қиын жұмбақты қайткен күнде де шешуге тиіс болатын. Сондықтан да өзінің қайда аттанып бара жатқанын әйелінен басқа жан адамға сездірмеген. Өз кеңсесінің қызметкерлеріне: «он шақты күн орнымда болмаспын, оған дейін мені ешкім іздеп әуре болмай-ақ қойсын», – деген нұсқау қалдырып кетті. «Біреу-міреу сұрай қалса, сен де соны қайтала», – деп Қамылаға да арнайы ескертті. Тойға баруға жиналған адамдай-ақ көптен бері сандықта сақталып келген ең тәуір деген қазақы киімдерін таңдап киді. Сонымен, бұлардың сырт келбетіне қараған адам Өміртайды қалай болған күнде де жай ғана қаймана қазақтың бірі емес, ауқатты, текті тұқымнан болар деп жоритыны, ал жанындағы жұпыны киімді Бектемірді қасына ерткен атқосшысына балайтыны сөзсіз еді.

	Жарма ауданының шетіне келіп іліккен бойда-ақ Өміртайды айрықша мазасыз, жүрек сыздататындай сағыныш пен өкінішке толы тебіреністі сезім билеп алды. «Міне, мен саған асығып келемін, досым, – деді ол іштей Кәріммен сырласып. – Осы күнді, осы сағатты екеуміз де тағатсыздана күтпеп пе едік? Есіңде ме, «егер маған келуге ниет қылсаң алдын ала хабар жібер, алдыңнан шығып қарсы аламын», – дегенің. Сол хабарды елеңдеп тосып жүргеніңді соңғы хатыңда да жазған едің. «Өзім барып қайтуға әзірге мүмкіндік болмай тұр. Дегенмен, бірер айда ондай мүмкіндікті тауып та қалармын», – деген едің-ау, үміт отына май құйып. Осылайша, тіршіліктің ешқашан таусылмайтын күнделікті күйбеңінің жалына жармасамыз деп жүріп, ең қымбатымызды, ең қимасымызды жоғалтып алатынымызды білмей қалатын күн туар деп ойлаппыз ба?..»

	Сапарға шыққан жеті күн ішінде Өміртай өне бойы досын ойлап, онымен бірге өткізген қызықты шақтарын, Кәрімнің бұрынды-соңды өз өмірі жайында айтқан барлық әңгімелерін үздіксіз еске алумен болған еді. Бағамдап байқап қараса, Кәрімді сол әңгімелері арқасында кішкентай бала кезінен бастап барынша жақсы біледі екен. Оның өзін ғана емес, әке-шешесін де, әкесінің інісі Түйешіні де... Иә, Кәрімнің бойындағы тағы бір тамаша қасиеті – әңгімені әрдайым майын тамызып, мейлінше қызықты етіп айта алатын шешендігі болатын. Газеттерге өне бойы мақала жазып келе жатқан, өзін сөз өнерін қуғандарға бір табан жақын «тілші» санайтын Өміртай, мәселен, өз бойында ондай қасиеттің жоқ екендігін мойындайды. Кәріммен ойша сырласу, сұхбаттасумен өткен бір апта уақыт ішінде Өміртай өз досының осы кезге дейінгі қамшы сабындай қысқа ғана (жиырма бес жас дегеніңіз – тіршіліктің тіл үйіретіндей бал дәмін татып қана үлгіретіндей қас-қағым сәт емес пе?!) әрі соншалықты ұза-а-қ ғұмырын (осы уақыттың ішінде ол көпті көріп, талай нәрсе тындырып та үлгірген екен-ау) көз алдынан тағы бір өткерген еді.

	– Он екіге жаңа ғана шыққан кезім, – деп бастар еді Кәрім әңгімесін. – Әкем байдың қойын бағады. Ал мен болсам ернім кезеріп, аяқ-қолым шыт-шыт жарылып, күні бойы қозы соңында салпақтап жүгіремін...

	Кәрім осылай деп өз өмірінің қызық хикаяларын шерте бастағанда-ақ Өміртайдың көз алдына кішкентайынан өзіне де таныс суреттер елестер еді. Әнеки, сыбан елі (Кәрім сол елден) абыр-сабыр болып, кәкір-шүкір шаруаларын ыждағаттап, қыс қамына кірісіп жатыр. Шаруаға да, жанға да жайлы шілде мен тамыз айлары артта қалып, қара суығы мен тұманын қаптатып, жылауық күздің жеткен кезі. Бағана таңертең аспан қабағы түйілгендей болып тұрғанмен, түске таман жарқ етіп күн ашылған. Кәрімнің әкесі – Байбосынның қойны-қонышын қуалап ығын кетірген сайқымазақ суық жел басылған бойда-ақ «көшерімді жел, қонарымды сай біледі» деп ербеңдей ұшқан ебелек пен дала төсін дамылсыз кезетін қаңғыбас қаңбақтар да қалың көде мен қарағанды ықтап, тыным тапқан. Байбосын аз да болса бойы жылынып, көңілі демделгендей болып, айналаға көз салған еді, батыс жақтан қаптаған қара бұлттың бірте-бірте ұлғайып, осылай қарай жақындап келе жатқанын аңғарды.

	Қарны ашып, ішегінің шұрылдағанын сезген соң, қой сауып, қорықтық ішуге5 аңсары ауды. Батыс жаққа мазасыздана көз тастады да, егер күн жауып кеткендей болса, ішіне кіріп паналауыма дұрыс болар деп қойларын қазақ даласына аты белгілі Қозы Көрпеш – Баян сұлудың тарихи шошақ бейітінің жанына иірді. Сөйтіп, өзі жыртық қаппен сол маңайдан онша алысқа ұзап кетпей, тезек терді. Алып келген отынын бейіттің ішіне кіргізіп үлгергені сол еді, бұршақ аралас жаңбыр төпеп қоя берді. Байбосын өзінің тезекті дер кезінде теріп алғанына, үсті-басын суламай, молаға келіп паналап үлгергеніне шүкіршілік етті. Үстіне киген қаудырлаған жарғақ тоны мен шалбары сулана қалса, өне бойын мұзша қарып, қалтыратып, тоңдырып, көпке дейін кеппей қоятыны, сөйтіп, берекесін кетіретіні бар еді. «Жарайды, менің жағдайым жаман емес, бірақ қозы соңында жүрген Кәрімнің халі қандай екен? Мынадай суық жаңбырда бағып жүрген қозыларына ие бола алмай қалып, байдан таяқ жемесе игі еді», – деген ой мазасын алды. Ашулы да сараң бай топалаң келгір қойларын ертерек суалтып, тезірек семірту қамымен қозыларын ерте ажырататын да, күн әбден суығанша бөлек бақтыратын. Кәрімнің жасы он екіге толмай жатып-ақ, балалық бал дәуреннің бар қызығынан баз кештіріп, қозы соңына салып қойған да сол қатігез байдың әмірі еді. Бұғанасы қатпаған жас баланың алты ай бойына табанын тасқа тілгізіп, күн мен желдің өтінде арқа еті арша, борбай еті борша болып, дедек қағып, зыр жүгіріп, азып-тозып қозы баққандағы алатын бар ақысы – әрбір кезі сегіз-ақ тиын тұратын «кретон» деген арзан матадан тігілген көйлек-дамбал мен бір қозы-тұғын. Соның өзін сараң бай бейне бір үлкен жақсылық жасағандай-ақ бұлдап бітетін. Баланы қойып, атан жілік азамат Байбосынның өзіне де жаздың аптап ыстығы мен қыстың қақаған суығында өне бойы далада жүріп алты ай бойына мал баққан ақысына төлейтіні не бары екі қой, жүнін жидітіп түсірген жарғақ теріден астар салмай олпы-солпы, олақ тігілген, қаудырлаған, жылуы жоқ шалбар мен тон, бағасы тоғыз тиыннан аспайтын, алты кез «дабы» дейтін арзан бұл еді. Қыстың қақаған қарлы борандарында Рысбек бай Байбосынға жаны ашығансып, суыққа үсіп кетпесін деп, қырық жамаулы ескі күпі6 бергізетін. Байбосынның әйелі, Кәрімнің шешесі Рымжан да қысы-жазы бай үйінің есігінде күн кешіп, отымен кіріп, күлімен шығар еді. Жазды күні қой сауып, ірімшік, құрт қайнататын, тезек теретін. Ақысына Рысбек байдың бәйбішесі өз үстінен қалған ескі-құсқы киімін беретін. Әйтеуір, ешқандай ақы алмаса да, бай үйінің сорпа-суын әзірлей жүріп, екі сапырып, бір ұрттап дегендей, өзек жалғап, күн көретін. Ара-тұра қонақ келіп, тоқты-торым сойыла қалса, соның көтен ішегі, еті сылынған мойын омыртқасы сияқты кәкір-шүкірін алған бойында үйіне келсе, кішкене Кәрімі соған да қуанып, мәз болып қалатын.

	«Әкем байғұс өмір бойы жалшылықта күн кешіп, өзі жарымай өткен соң, ең болмаса осы ұлымды Құдай жарылқап, оң назарына іле ме екен деген үмітпен атымды Байбосын қойса да, өзгеріп кеткен ештеңе жоқ. Қабырғама шыр бітпей, ауыр бейнеттен, кедейліктен құтыла алмай келемін әлі. Осы кезге дейінгі бар тіршілігімді ойласам, әкем көрген бейнетті мен де көріп, әке жолын айнытпай қайталаппын. Сонда қалай, қу шұнақ Қүдай біздің әулеттің маңдайына осындай қорлық өмірді мәңгі-бақиға жазып қойған ба? Мені қойшы, өйтіп-бүйтіп итшілеп күн кешермін, жастайымнан үйренген қүқайым. Бәрінен де бүғанасы әлі бекімеген, жалшылық атты нәлет қамытты мойнына тым ерте ілген Кәріміме обал-ау»... – деп ойлады Байбосын қатты налып, қабырғасы қайыса ауыр күрсініп. Бағана суық жауын басталған кезде шошақ бейіттің ығына паналап, үйлыққан қой кенет дүр етіп үріккендей болды. «Қасқыр шапса қоңыр өгізбен айырып ала алмаспын», – деп ойлаған Байбосын мола ішінде қурап жатқан ескі шүберекті қүрығының үшына байлай салып, сіріңке жағып түтатып, сыртқа жүгіре шыққан еді, расында да бір топ қасқыр қүйындай қүйғытып келеді екен. Нөсер жауынның басылғаны мүндай оңды болар ма?





Қүрығының үшындағы лапылдап жанған шүберекті кесе-көлденең үстап, айбат қылып, қиқулап қарсы үмтылған Байбосыннан жасқанған қасқырлар тобы бір бүйірге қарай жылыстай берген.

	– Ә, бәлем, оттан зәрелерің үшты ма? Енді бүл маңға жуыр маңда жоламассың! – деді Байбосын өзінің тапқырлығына риза болып. Алайда ерте қуанған екен, шеткерілеу шығып қалған бір қойдың қүйрығын қаншық қасқыр жүлып әкетіпті. «Қап, мына қырсықты-ай! Онсыз да тиісуге қара таппай жүретүғын нақүрыс бай басыма әңгір таяқ ойнататын шығар-ақ енді», – деп ойлады Байбосын өкініп. Бағанағы қой сауып, қорықтық ішсем деген ниеті жайына қалды. Қарнының ашқанын ойлайтын жағдай ма мынау? Не де болса қойды енді ауылға қарай беттете берейін деп ойлап еді, мәлік келгір қоңыр өгіз де көпке дейін ұстатпай әлек қылды. Осылайша, әуре-сарсаңға түсіп, қойларды айдап келіп, қотанға иіргенінде, ауыл да кешкі оттарын жаққан еді. Бір қойының құйрығын қасқыр тартып кеткенін білген бай әлгі қойды алдына әкелдіріп, көгендеуге әмір қылды. Содан кейін Байбосынның екі қолын артына қайыра байлатты да:

	– Қанеки, қасқырдың мына қойдың құйрығын қалай жұлып әкеткенін көрсет бізге! – деп ақырды.

	– Оны қалай көрсетем? Мен қасқыр емеспін ғой. Тісімен жұлды, – деді Байбосын қорланып.

	– Ендеше сен де еңкейіп, тісіңмен жұл, малғұн! – деді, екі көзі аларып, долданған бай Байбосынды қамшымен басынан тартып жіберіп.

	Қаны сорғалаған құйрыққа аузын тигізуге сескеніп, бөгеліп қалған Байбосын байдың қолындағы жыландай ысқырынған дырау қамшы тағы да үйіріліп келе жатқанын байқады да, тізерлеп отырған қалпында амалсыздан құйрыққа ауызды салып жіберді. Бет-аузы қан-қан болып шыға келді. Осыны көріп, тамашалап тұрған байдың бала-шағасы мен қошеметшіл жағымпаздары жабыла қарқылдап күлісіп, мәз болысты. От басында күйбеңдеп жүрген Байбосынның әйелі Рымжан ғана байға ішінен қарғыс айтып, күйеуіне жаны ашып, теріс айнала беріп көзінің жасын сығып-сығып алған еді.

	– Бұдан былай алдыңдағы малыңа ие болып жүруің үшін, осы жолғы алты ай баққан ақыңа қасқыр тартқан қойды аласың. Мынаны үйіңе апар, да, құрттатпай өзің жазып ал, – деді бай.

	Ішек-қарны шұрылдап, көптен бері ет жемей қызылсырап жүрген Байбосын «көтен ішегі үзілген қой бәрібір жазылып, мал болмас» деді де, үйіне әкеліп сойып алды. Дәл сол күні қозы бағып жүргенінде жауынға ұрынып, дірдектеп қатты жаураған, сілесі қата шаршаған Кәрім үйге келген бетінде қырық құрақ көрпеге оранып жатып қалған-ды. Ыстық сорпа ішкен соң ғана бойы жылынып, өзіне-өзі келгендей болған.

	Баласын «суық өтіп, ауырып қалмаса игі еді» деп қауіптенген Байбосын ұлының жадыраған өңін көргеннен кейін ғана осындай ілдалдалаған тіршілігінің өзіне де шүкіршілік, тәубе қылды.

	Арада біраз күн өткенде, апақ-сапақ кешкі мезгілде Байбосынның үйіне ойламаған жерден туған інісі Түйеші келе қалды. Ол содан не бары екі-үш ай бұрын таяу жердегі Сергиополь селосына жұмыс іздеп кеткен еді. Дәл сол кеште Кәрім де көктемгі мамыр айынан бастап қыркүйекке дейінгі алты ай бойына жалаң аяқ, жалаң бас жүгіріп жүріп қозы баққан ақысына бір қозы алып, төбесі көкке жеткендей болып үйіне келген-ді. Естен кетпейтін сол бір кеште Байбосынның жыртық отауына да қуаныш, бақыт сығалағандай болған еді-ау. Тумысынан қой аузынан шөп алмайтын момын, бейнетшіл де қанағатшыл, қандай қиыншылыққа да төзімді, көнтерілі Байбосынға қарағанда, інісі Түйешінің еті тірі, әлдеқайда пысық жігіт-ті. Әдеттегі бауырмал, ақ жарқын мінезімен дабырлай сөйлеп, жалғыз өзі-ақ үйдің ішін думандатып, қуаныш, күлкіге толтырып жібергендей көрінді Кәрімге.

	– Түнеу күні осы жерден кеттім ғой. Содан салып ұрып Сергөпіл барайын. Бірнеше орыс бір құлаққа жалданып, үй салуға келіскен екен. Әлгілерге жолығып, бар білетін орысшаммен «мені жұмысқа бәзми» деп едім, ішінде біреуі тырқылдап күлді. Соған азырақ намысым қозып: «Әй, ұзын сары, сойған түлкі құсап неменеге ыржақтайсың?» – деп едім, әлгі жігітім таң қалып, тап-таза қазақ тілінде: «Сен менің атымды қайдан білесің, әй?» – дегені.

	– Мен сенің атыңды білмеймін, – дедім.

	– Жаңа ғана Ұзын сары дедің ғой.

	– Е, оны серейген бойың мен түріңе қарап айттым емес пе? – деп жауап бердім. Сөйтсем, әлгі орыс қазақтармен араласып өскен екен. «Ұзынсары» – қазақтардың қойған аты екен. Соны айтқан соң, бұрыннан білетін адамдардай, шүйіркелесіп сөйлесіп, әңгімеміз жарасып жүре берді. «Сен өзің жаңа неге күлдің?» – деп қайта сұрап едім, «сенің орысшаңа күлдім, мен болмасам мыналар бір сөзіңе де түсінбес еді, – деді. – Ал, жұмыс іздесең байлар мен құлақтарға бар», – деп ақыл айтты.

	«Жоқ, мен оларға емес, сендерге жалданамын», – деп едім, бағанадан бері түкке түсінбей аңырып, екеуіміздің аузымызға кезек қарап тұрған жолдастарына әңгімемізді аударып еді, олар қауқылдай сөйлесіп, күлісіп, мәз болысты. Сонымен, қойшы, әлгілер мені өздеріне қосып алды. Солармен бірігіп, екі ай жұмыс істеп едім, тамаққа, нанға тойдым, қазақ байларына жалданып алты айда таба алмайтын ақыдан көп ақша таптым, – деп қалтасынан он алты сомды суырып, ағасына берген еді. Байбосын өз көзіне сенер-сенбесін білмегендей, қолындағы ақшаға таңырқай қарап, тіл-аузы байланғандай болып тұрып қалды. Расында да інісінің екі айда тапқаны оның жылдық табысынан артық еді, қой құны базарда үш теңгеден аспайтын-ды.

	Әлгі орыстар құлақтың үйін салып бітірген соң, қысқа қарай заводқа кіріп, жұмыс істесек мұнан да көп ақша табамыз деп Семейге кетті. Маған да бірге жүр деп еді, «әуелі үйге соғып, тапқан ақшамды ағама апарып берейін, содан соң арттарыңнан жетемін» дедім. Ал, мынау – саған әкелген базарлығым, – деп, дорбасынан бір бөлке нан шығарып, Кәрімнің қолына ұстатқан еді, әдетте ауыл адамдарының аузына тие бермейтін таңсық тамақ – күмпиіп піскен бөлке нанның жұпар иісі қарны ашып тұрған баланың танауын қытықтап басын айналдырып жібергендей болды.

	– Алақай, нан! Нан! Нан жейміз енді! – деді ол қуанғаннан тұрған орнында секіріп-секіріп түсіп.

	Кәрімнің шешесі түнеукүнгі қасқыр тартып кеткен қойдың қалған етін киіз үйдің алдындағы ошақта асулы тұрған қазанға салып, ас қамдауға кіріскен. Байбосын мен Түйеші үй ішінде дабыр-дұбыр әңгімелесіп отыр. Кәрім болса – екеуінің ортасында, біресе әкесіне жабысып, енді бірде көптен көрмей сағынған ағасы Түйешіге қарай қисайып, еркелейді; есік алдындағы ошақта лапылдай жанған сиқырлы от тілін, шешесі отынды қағыстырған сайын қазан астынан жан-жаққа бытырлай ұшып, лезде сөніп жоқ болатын от ұшқындарды тамашалап, қызықтайды.

	Әкесі мен ағасының әңгімелері де ертегі сияқты ғажап бүгін. Содан Кәрімнің ұққаны – сонау ішкі Ресей жағында кедейлер мен жұмысшылар бірігіп, патшаны тақтан құлатқаны, қазір ел ішінің тыныш еместігі, әлдеқандай сойқан соғыстың әлі басылмай жүріп жатқаны.

	Әлгі менің орыс досым Ұзынсарының айтуынша, түбінде жарлы-жақыбай үшін жақсы заман орнауға тиіс сияқты, – деді Түйеші.

	– Е, ондай күн қайда бізге, – деді әкесі арманды үнмен. – Түбінде жақсылық бола қалса да, өзің айтқан еті тірі Ұзынсары кеткен Семей сияқты қалаларға орнар, мүмкін... Бірақ мен оған да сенбеймін... Ал мына біздің далада, ел ішінде өзгеріс болады дегеннен, Ертістің суы кері ағады екен дегенге сену оңайырақ шығар, – деді күрсініп.

	Осындай әңгімені естіген соң, кішкентай Кәрімнің балалық жүйрік қиялы алып ұшып, сол алыстағы, ертегі сияқты, жұмыс істеп, ақшаны көп табуға, күн сайын нан жеуге болатын Семей қаласына ағасы Түйешіге еріп кетуді аңсай бастады.

	Ертеңінде Түйеші қалаға жүру жайын қайтадан сөз еткенде, Кәрім оның қолынан мықтап ұстап, бауырына тығыла түсіп:

	– Ағатай, мені өзіңмен сол қалаға ала кетші, – деп жалынды.

	Әкесі Байбосын баласына тікірейе қарап:

	– Бармайсың. Жібермеймін. Алыстағы қалаға жаяу жете алмайсың. Шаршап, қарның ашады, – деп еді, Кәрім:

	– Жібер. Бәрібір кетемін. Одан да еркіңмен босат. Әйтпесе қашып кетемін! – деп жыламсырады.

	– Мына күшік қайтеді-ей! – деп Байбосын баласының мінезіне ашу шақырайын деп еді, Рымжан:

	– Ит құсатып сапты аяқпен өзінен қалған сорпа-суын, іріген шалабы мен сүйек-саяғын беретін байдан нан беретін қала артық. Қараң өшкір қаныпезер бай қит етсе болды, қамшысын ала жүгіреді. Бүйтіп қорлық көргенше, бәріміз де кетейік сол қаласына, – деді ойламаған жерден баласын қостап.

	Байбосын көзін сығырайтып әйеліне қарады.

	– Кіндік кесіп, кіріміз жуылған, әке-шеше, ата-бабамыздың сүйегі жатқан жерден ешқайда кетпеймін. Аштан өлмеспіз, бір нәрсе қып күн көрерміз, – деді қитығып.

	– Туған жер, туған жер дейсің, әке. Туған жер бізге не берді? Мен бәрібір кетемін. Мұнда қалмаймын, – деді Кәрім.

	Әдетте көп сөйлемейтін, бірақ айтқан сөзін күйеуі мен қайнысына тыңдата алатын сабырлы Рымжан:

	– Кәрімжанның бетінен қақпайық, – деді. – Мұнда жүргенде қайбір шекесі қызар дейсің. Түнеукүні байдың қозысын бағам деп, бұршақ аралас жаңбырдың астында қалды. Дірдектеп үйге келгенде өкпесінен суық өтіп, ауырып, өліп қалады екен деп зәрем ұшты. Әйтеуір, Құдай сақтады. Оның алдында қозыны жамыратып жібердің деп, бай көкала қойдай қып сабады. Өйтіп, байдың тепкісінде шірігенше, барсын қалаға. Өзіңмен ала кет. Жағдайы мұндағыдан жаман болмас. Қайта жаныңда жүріп, көрсін әр нәрсені, ысылсын. Мүмкін, жарығымның бағы жанар. Әуелі бір Құдайға, содан соң өзіңе тапсырдым, – деді қайнысы Түйешіге.

	Әйелінің сабырмен айтқан, орынды да дәлелді сөздеріне Байбосын ешқандай жауап қатқан жоқ. Ағасының үн-түнсіз қалғанын іштей келіскендігіне жорыған Түйеші:

	– Ендеше жолға дайындалып, ілесіп кететін көлік ізделік. Азық-түлігімізді арқалап, үш жүз шақырым Семейге бәрібір жаяу жете алмаспыз, – деді.

	Сөйтіп, қалаға кете алмай жүргенде, әрбір кезі он-он бес тиын тұратын 6-7 кез кездеме беріп, бір қой алатын, алдына салып айдаған үш жүз бастай майда тұяқ малы бар саудагер ұшырасты. Түйеші соған жолығып:

	– Малыңды ақысыз, пұлсыз айдасайын. Тек кішкене інімді арбаңа отырғыз, – деп еді, тиын санаған саудагер бұл ұсынысқа қуана-қуана келісті. Жалдап алып келе жатқан адамын қолма-қол босатып қоя берді де, Түйешіге қойын жаяу айдатқызып, Кәрімді жүн-жұрқа тиеген арбасына, өзінің қасына мінгізіп алды.

	Саудагер малының қоңын тайдырып алмау үшін асықпай жайғыза айдатып, күніне 15-20 шақырымдай ғана жер жүріп, қонатын еді. Қараңғылық әлі түсе қоймаған осындай кешкі апақ-сапақта, саудагер мен Кәрім ас-су қамымен жүргенде, Түйеші арбаға жатып, азырақ көз ілдіріп алады. Түнімен тағы қой күзетеді. Күні бойы мал соңында жаяу салпақтап, түн баласы қалғып-шұлғып қой күзетіп отыратын ағасына жаны ашыған Кәрім бірер күн өткен соң, өзі тілек білдіріп оған қолғабысқа шықты.

	Сөйтіп, алғашқы қар жапалақтап жауған күні бұлар аман-есен Семейге жетті. Бұрын ауылдан ұзап көрмеген Кәрім тұрмақ, ағасы Түйешінің өзіне де үлкен қала таңсық еді. Әуелі келген беттерінде Ұзынсарыны іздеп табуға тырысқан болатын, бірақ кешікпей-ақ мынадай үлкен шаһарда ол әрекеттерінен еш нәрсе шықпайтынына көзі жетті. Әбүйір болғанда қалталарындағы тиын-тебендері таусылмай тұрып (оны кетерлерінде қоярда-қоймай Кәрімнің шешесі алдырған) ағалы-інілі екеуіне Троизников дейтін көпестің қой терісін илеп, тон жасайтын зауытына жұмысқа орналасуының сәті түсті.

	Зауытта істейтін орыс жұмысшылары тіл алғыш, кішкене, елгезек Кәрімді алғашқы күннен-ақ ұнатып, жақсы көріп кеткен еді. Әсіресе сақал-мұрты басқаларындай емес, қап-қара, қазақша шала-шарпы тіл білетін еңгезердей бір орыс Кәрімді өзіне іш тартып, тіл үйретіп, өзі де одан кейбір қазақ сөздерін ерінбей-жалықпай сұрап алып, әңгімелесіп, қамқорлық жасап жүрді де, Кәрімнің тілі орысшаға сына бастағанын көрген соң, «азбука» дейтін кітап пен қағаз, қарындаш тауып әкеліп беріп, жұмыстан қалт етіп, қолдары босаған сәттерінде әріп жазуды үйретіп, Кәрімнің сауатын ашуға кірісті. Кәрімнің ағасы Түйеші қара орыстың өз інісіне жасаған бұл қамқорлығына, жақсылығына мейлінше риза еді. Бала да болса Кәрім өз қамқоршысын орыс жұмысшылары қатты сыйлап, қадірлейтінін, ал өндіріс басшылары өткір мінезі мен тілінен қаймығып, ығыңқырап жүретінін аңғаратын. Кішкентай Кәрімнің зеректігінің, елгезектігінің, адамдарға үйірсектігінің арқасы ма, әлде қара орыстың қамқорлығының шарапаты ма, болмаса мейірбандық – осы халықтың қарапайым өкілдерінің көпшілігіне тән қасиет пе, әйтеуір зауыттағы жұмысшылардың қай-қайсысы да Кәрімге жанашырлықпен қарап, жұмыстың неғұрлым жеңілін істетуге тырысатын, ал хат білетіндері қолдары бос уақытында бұлданып жатпастан, оған оқу мен жазуды үйрететін. Сөйтіп, ол жұмыс істей жүріп-ақ көп кешікпей орыс тілін меңгеріп кетті, әжептәуір сауаты ашылып, хат таныды.

	1919 жылы ақ пен қызылдар соғысы шиеленісіп үдей түскен-ді. Анненков бастаған ақтардың әскерлері Семейді уақытша басып алып, ойларына келгенін істеп бақты. Қар жауып, қыс түскен бойда олар қала адамдарын қару-жарақтың күшімен айдап шығып, қаланы айналдыра ор қаздырды, тікенек сым темірмен қоршатты. Желтоқсанның қақаған қатты суығында: «қызылдар қалаға жақындап қалыпты», – деген қуанышты хабар жұмысшылар арасына тез тараған-ды. Енді олар: «қызыл әскерлер қала шетіне ілігісімен-ақ біз де іштен соғыс ашып, ақтардың көзін жояйық», – деп сөз байласып, қамдана бастады. Қала сыртындағы орманнан отындық ағаш тасуды сылтау етіп, соның астына қару-жарақ тығып әкеліп, дайындық жасауға кірісті. Жасы он төртке әлі толмаған Кәрімге қанша өтініп сұраса да: «сен әзір кішкенесің, мылтық көтеріп соғысуға жарамайсың», – деп қару бермеді. Кәрімнің бұртиып, өкпелегендей болғанын көрген қара сақалды орыс:

	– Сен ренжіме. Саған арнайы тапсырма бар. Соны орындасаң, қару алып соғысқаннан да артық пайда келтіресің, – деген соң, Кәрім көңілденіп, күні бойы дамыл таппай, қаланы аралап, ақтардың әскері қай жерде не істеп, не қойып жатқанын, адамдарының саны мен қару-жарақтарының түрлерін көріп келіп, жұмысшыларға айта берді. Киімі нашарлау, бойы аласа, кішкене балаға көшелерді күзеткен ақтардың солдаттары назар аудара бермейтін еді. Тек бір рет қана жеке меншік дүкені бар татар байы, неге екені белгісіз, бұған күдіктене қарап:

	– Әй, бала, бері кел, – деп шақырды. Кәрім қасына барған бойда құлағынан шап беріп ұстады да, қабағын түйіп, түсін суытып:

	– Қане, шыныңды айт. Кімнің баласысың? Неғып жүрсің? – деп сұрады.

	– Әкемнің баласымын.

	– Әкең кім? Қазір қайда? – деп тергеп, тексере бастады.

	– Әкем өлген. Жетіммін. Қайыр сұрап жүрмін, – деп еді, татар байы:

	– Қане, қайыр-садақадан жиғаныңды көрсет! – деп зікір салды.

	– Ешкім үйіне кіргізбеді. Құдайы бермеді. Құлағым ауырды! Жіберші, ағатай! – деп Кәрім жалына бастады.

	– Өтірік айтасың, найсап! Сен тегін жүрген жоқсың! – деп татар байы құлағын бұрап қалғанда, Кәрім шыңғырып жылап жіберген. Сол маңда жүрген атты қазақ сарбазы келіп, ара түсіп, татар байына «жетімді неге жәбірлейсің?» деп ұрсып, Кәрімді қоя бергізген... Кешкілік осыны қара сақалды орыс ағасына айтқан еді, ол:

	– Атаман Анненков «көше күзететін бірнеше мың солдат керек» деп тапсырма берген соң, болыстар елдегі ылғи кедей жігіттерді жинап жіберіпті. Солардың бірі болар. Біз олардың арасында да жұмыс жүргізіп жатырмыз қазір, – деген еді.

	Қызылдар қалаға тіпті таяп қалған кезде жұмысшылар түнде үстеріне ақ тон киіп, қаланың орман жақ шетіндегі тікенек сым темірлерді қиюға шығып жүрді. Кәрім ондайда шеткі үйдің шатырында отырып, ақтардың солдаттары көріне қалса, белгі беретін...

	Соғыс болатын күні жұмысшылар өздерінің қатын-балаларымен бірге Кәрімге де барақтан шығуына рұқсат етпеді. «Жазатайым оқ тиіп, жазым болмасын» деген қамқорлықтары еді мұнысы. Түйеші ол кезде қалада жоқ-ты. Байбосын мен жеңгесін көшіріп әкелемін деп елге кеткен. Таңертең қала шетінде гүрсілдеген дыбыстар естілісімен ұрыс басталды. Еш нәрсені ажыратып, біліп болмастай. Айнала төңірек атыс, шабыс, тарсылдаған мылтық пен пулемет үні, мұрынды жарған оқ-дәрі иісі, қан-қан болып жараланған, қазаға ұшыраған азаматтар, зар илеп жылаған қатын-балалар. Өмірінде ешқашан есінен кетпейтіндей дәл сол күні Кәрім өзін бейне бір ондаған жасқа есейіп, ондаған жасқа қартайып кеткендей сезінген еді.

	Затондағы жұмысшылардың сайланған қолы ақтар үшін аңдаусызда, тұтқиылдан, ту сыртынан тиіскенмен, әскердің аты әскер, төрт қаруы сай, ұрыс тәжірибесі де мол дегендей... Алғашқыда олар сасып-салдырап, біраз шығынға ұшыраса да, артынша өздерінің ту сыртынан келіп қалған құқайдың әлеңкідей жаланған қызылдар қолы емес, қарулары мардымсыз, оқ-дәрілері шамалы, ұрыс-тәсілдерінен хабары аз жұмысшылар екенін білген соң, естерін жылдам жиып алып, құтырынған аң сияқты, көздері қанталап, өршелене қарсы ұмтылған-ды. Шайқастың жеңіл болмасын алдын ала шамалаған жұмысшылар күні бұрын әзірленген қорғаныс орындарына шегінді де, бекініп алып, табан тіреп, тайсалмай ұрысты. Ақ әскерлері мылтық пен пулеметтен оқ боратып, басып-жаншып кетердей болып бірнеше рет жанталаса шабуылдаса да, жұмысшылар кұрған шепті оңайлықпен ала алмады. Тек қызылдар тым таяп, жақындап қалғанда ғана амалсыздан жұмысшыларды тастай бере, тырағайлап, бас сауғалап, тұра қашқан. Дәл сол күнгі соғыста Кәрім өзімен бірге зауытта жұмыс істеген талай есіл азаматтардың қанға бөгіп жараланғанын, оққа ұшып мерт болғанын көзімен көріп, «тап тартысы», «еңбекшілердің бақыты үшін күрес» деген сөздердің шын бағасын ұғынғандай болған еді. Зауытқа жұмысқа кірген күннен бастап өзіне өне бойы қамқорлық жасаумен келе жатқан қара сақалды орыстың қаза тапқанын естігенде, көзінен жасы еріксіз бұршақтады, туған әкесі өлгендей, еңіреп, боздап, тоқтай алмай көп жылады. Зиратының басында сөз сөйлегендер сол орысты «Шындық үшін алысқан, ары таза, адамгершілігі мол, нағыз ер большевик еді», – десіп, көп мақтасты. Дүниедегі ең жақын адамынан айрылғандай болып, көңілі құлазыған Кәрімнің бойына бірнеше күнге дейін ас батпай жүрді.

	Сол күнгі оқиға Кәрімнің көзін көп нәрсеге ашқан еді. Ол енді сахарада қысы-жазы табиғаттың дүлей күшімен алысып, мал қаузап, бай есігінде күн кешіп келе жатқан өз әкесін, өз әкесі сияқты арқасынан таяқ, басынан қамшы кетпеген, не киімге, не тамаққа жарып көрмеген мыңдаған кедей, жалшыларды ойлаған еді. Өзінің момын әкесі мен әкесі сияқтылардың төзімділігіне, көнбістігіне қайран қалды. Өзі мен әкесінің қорқау байдан көрген қорлықтары есіне түскенде, кеудесінде кек қайнап: «апырмай, соншалықты ит тірлікке калай шыдап жүре бергенбіз», – деп еріксіз таңырқады. Өзіне туған ағасындай жақын болып кеткен қара сақал орыстың: «Сендердің байларың мен біздің кулактардың, капиталистердің барлығы бірдей, бір бақшаның жемісі, оларды енді талтаңдатып қоя алмаспыз, ақ әскерін, жауларды талқандап жеңген соң, билікті түгел өз қолымызға аламыз, жаңа өмірді өзіміз орнатамыз!» – деп жанарынан мейірімді сәуле төге, көңілдене айтатын сөздері есіне түсті. Сол қамқоршыл орыс ағасы айтар еді: «Сен, Каримушка, сауат ашумен тоқтап қалмай, ары қарай оқығаның жөн, – деп. – Сөйтіп, оң мен солыңды әбден танып болған соң, ауылдағы күні кешегі өзің құсап байларға жалданып, күн кешіп келе жатқан кедейлер мен жастар арасында жұмыс жүргізуге, оларды жаңа өмір орнату жолындағы күреске жұмылдыруға тиіссің», – деп...

	Елге кеткен Түйеші 1920 жылдың мамыр айында Кәрімнің әке-шешесінің барлық жүгін сықырлауық жалғыз ескі арбаға тиеп, Семейге көшіріп әкелді. Байбосын мен Рымжан өздері көрмеген екі жыл ішінде кішкене ұлдарының танымастай болып өзгеріп кеткеніне қайран қалысты. Бұрынғы, елде жүргендегісінен бойы едәуір өсіңкіреген, денесі шымырланып, балғын тартқан. Сонда да болса сырт көзге өзінің кейбір өзге бойшаң құрдастарына қарағанда, әлі де кішілеу, әлжуаздау болып көрінетін Кәрімнің негізгі өзгерістері ішінде екенін әке-шеше қуана сезісті. Ол енді еш нәрсенің жөнін білмейтін, айтқанға көнгіш, ауылдың бұрынғы жасқаншақ, аңқау баласы емес еді. Зауытта істейтін жұмысшылармен Кәрімнің ешқандай қысылып-қымтырылмастан, орыс тілінде емін-еркін сөйлесе алатынын көрген әкесі өз көзі мен құлағына сенбегендей болып, есі шыға қуанған-ды. «Ә, Алла, осындай зерек бала бергеніңе мың да бір шүкір!» – деп ішінен жаратушы тәңірісіне алғыс айтып, мінажат еткен. Ал, тағы бір жолы Кәрім үйге орысша газет әкеліп, сондағы шағын мақаланы асықпай ежелей оқи отырып, аударып бергенде, баласының осынша қысқа мерзімде тіл үйреніп қана коймай, орысша сауаты да ашылғанына марқайып, масаттанған шешесі: «Ә, Құдай, осы жарығымның әмісе бағын жандырып, пәле-жаладан, тіл-көзден аман қыла гөр!» – деп, Алласына жалбарынып тілеу тілеп, көзіне еріксіз жас алған.

	Өмір бойы бейнеттен қол үзбей келе жатқан, еңбек етпесе ішкен астары бойына сіңбейтін Байбосын мен Рымжан қалаға көшіп келе салысымен-ақ білектерін сыбанып жіберіп, зауыттағы жұмысқа кірген-ді. Бір жақсы жері, әйтеуір, жаз кезі ғой. Бұлар пәтер жалдап, баспана іздеп әуре болмай-ақ, қаланың ортасы екен деп ыңғайсызданбастан, үйреншікті киіз үйлерін тігіп тастап, сонда тұрып жатқан-ды. Жалғыз-ақ: «ертең күн суығанда қайтер екенбіз!» – деген уайым анда-санда қылт-қылт етіп, төбе көрсететін. Кешікпей-ақ ол уайымнан да құтылған-ды. Бұлардың жағдайын жақсы білетін, жұмысты бірге істейтін жолдастары өзара уәделесіп, келісті де, демалыс күндері бірлесіп қыш құйып, суық түсіп үлгергенше, екі бөлмелі әжептәуір үй салып берді. Асар жасағандағы қазақтың ескі әдетімен Байбосын «қой тауып соямын» деп қопаңдап еді, жаңа тапқан жолдастары:

	– Байбосын-ау, байыған кезіңде соярсың, әзірге қоя тұр, – деп, әрең тоқтатысты.

	Кәрім енді зауыттан шығып, мектепке кіріп, оқу оқыды. Комсомол қатарына өтіп, саяси жұмыстарға араласты. Сауаты тым кеш ашылғанмен, білім алуға құштар жас жігіт сабаққа мейлінше ынталы еді. Белгілі бір мамандық меңгеріп, ел-жұртыма көбірек пайда келтірсем деген ниет оны тыным таптырмай, Орынбордағы медициналық училищеден бірақ шығарған-ды. Алайда суық тиіп, қатты ауырып жатып қалған соң, ары қарай оқуға денсаулығы жарамай, 1926 жылы Семейге қайтып келуге мәжбүр болды. Содан кейінгі өзінің өмірбаянын Кәрім әдетте анкета толтырғанда: «Комсомол қызметінде істей жүріп, партияға өттім. 1929 жылы мені қалалық сот етіп, ал 1930 жылдың басында округтық сотқа мүше етіп сайлады», – деп қысқа қайырып, бірер жолға сыйдыра салатын. Бірақ осынау аз ғана сөздердің ар жағында қаншалықты қиындығы мен машақаты көп еңбек жатқанын Өміртай өз тәжірибесінен жақсы білетін-ді.

	Әсіресе, кеңес өкіметі орнаған алғашқы жылдарда жұмысшы, кедей табынан, жергілікті ұлт өкілдері арасынан шыққан, партияның саясатын дұрыс түсінетін, сауатты, көзі ашық кадрлар жетіспеді. Өміртайдың өзі де осындай қиын кезеңде педагогикалық техникумдағы оқуын тастап, заң қызметіне ауысуға мәжбүр болды. Арнайы дайындықтары жоқтығына қарамастан, сол кезде олар өздеріне тапсырылған жауапкершілігі мол міндетті абыроймен орындап шығуға күш-жігерін аяп қалмады. Бұлардың мектебі мен қатал ұстазы – еркелік пен шолжаңдықты көтермейтін, қате басқан қадамыңды кешірмейтін, шиеленіскен күреске толы өмір еді де, ал оқу құралдары – партия мен өкіметтің қаулы-қарарлары, нұсқаулары, «қылмысты істер кодексі» сияқты заң қызметкерлеріне арналып басылып шыққан әр түрлі кітапшалар болатын. Өміртайлар ол кітапшаларды зерделеп оқумен ғана шектелмей, күнделікті жұмыста басшылыққа алып, пайдаларына жаратып отыратын. Әрине, жергілікті жерлердегі сот, тергеу орындарына жаңадан қызметке жіберілген адамдардың бәрі бірдей сенім мен үмітті ақтап шықты деу – шындыққа қиянат болар еді. Семейде Өміртаймен бір уақытта Егеев деген Затон жұмысшысы Абыралы, Дегелең, Шұбартау, Дағанды болыстарының соты болып тағайындалып, елге қарай сапарға да бір мезетте аттанған-тұғын. Кейінірек естіді: сол Егеев сауатсыз екен, елдегі бір өлеңші, сері жігітті хатшы етіп қасына ертіп алады да, ауылдарды аралап, қонақ болып, сауық құрудың қызығына түседі. Қылмыс пен қиянат жасағандардың, олардан жәбір көргендер мен ақы талап етушілердің ісін сот ашып, тергеп, тексеріп қарамайды, бәрінен бірдей «пошлина» деп ақша алып, «ал енді өздерің бітіс» деп қайтара береді. Сөйтіп, көпшіліктің наразылығына ұшырап, ақырында өзі де жұмысынан босап тынады.

	Жарма ауданына судья болып тағайындалған тағы бір шала сауатты орыс жұмысшысы қылмыс жасаған бес кулактың ісін қарап, хатшысына «бұлардың бәрі бес жылдан сотталуға жатады» деп қағаз жаздырып, қолдарына береді де:

	– Осымен түрмеге өздерің барып қамалыңдар. Жаяу, жылдам кетіңдер. Осы айтқанды орындамасаңдар немесе көлікпен барсаңдар атқызамын, – деп қорқытады. Әлгілер Семейдің түрмесіне жаяулап-жалпылап, шаршап-шалдығып жеткен екен, «үкімдерің дұрыс жазылмаған» деп алмайды. Солар қайтып келіп, жағдайды айтқанда, әлгі сот барлығын балағаттап боқтайды да:

	– Сендерге кайтадан үкім жазып, әуре болар жайым жоқ. Түрме алмаса үйлеріңе барып қамалыңдар, – деп қоя береді. Аңыз сияқты айтылып, ел арасына тарап кеткен осындай әңгімелер де аз болмайтын.

	Мінеки, қазақ сахарасында жаңа өмірге талпыныс бел алып, бұрынғы патша үкіметінің әкімшілік кұру, ел билеу үрдісі тас-талқан етіліп, аласталып, күресінге лақтырылып, кедейлерге жаны ашитын жас қоғамның жаңадан құрылған әкімшілік сот орындары жоғарыда айтқанымыздай, көптеген қиындықтармен жұмысын енді-енді ғана түзеуге бет алып келе жатқанда, Кәрім сынды зерделі, білімді, екі тілге бірдей сауатты, жүйрік, өмірден көрген-түйгені көп, тап күресінде ысылған, еңбекші таптың мүддесін көзінің қарашығындай қорғайтын, «заң-зәкөнді» өз тұрғыластарының қайсысынан да артық білетін, алмастай өткір азаматтың өзінің халқы, елі үшін қаншалықты қажет екендігін Өміртай бүкіл жан-жүйесімен барынша айқын сезінді. «Мынау өсіп келе жатқан балаларымыз үшін, жас ұрпақ үшін жаңа өмірдің іргесін өз қолымызбен қалаймыз, Өмеке», – дейтін сөздерін есіне алды. Осындай азаматқа ор қазған, тұзақ құрып, қақпанға түсірген қара жүрек қарақшылар кім болса да құтылуға тиіс емес. «Кәрімнің қандай бәлеге ұрынғанын қайткен күнде де анықтауға міндеттімін. Егер осыны орындай алмасам – дос алдындағы, қоғам алдындағы парызымды өтей алмағаным», – деп Өміртай іштей өзін-өзі қайраумен, қамшылаумен, ширықтырумен келеді...

	* * *

	Жолға шыққалы сегіз күн өтті. Осы сегіз күн ішінде бұлар жарғақ құлағы жастыққа тимей, тыныштық дегенді тәрк етіп, талай жерді аралап, талай бөгде адамдармен тұздас, дәмдес болды. Танымайтын талай үйлерге қонып шықты. Өміртай өзінің іштей құрған жоспары бойынша барлау мен бақылауды, із кесуді, жансызданып, сыр тартуды оқиға болған өңірден алысырақта тұрып жатқан ауылдардан бастаған еді. Сол өлкені шыркөбелек айналып, шарлай түсіп, барған жерінің бәрінде, ел-жұрттан оқшауырақ отырған, кеңес үкіметіне наразы-ау дейтін күдікті адамдардың үйлерін әдейі жағалап, қонып жүрді. Айтатын кебі де біртекті: бастапқыда өздерінің жоғалған бір үйір жылқысын іздей шыққан жолаушылар екенін ғана білдіріп, үй иесінің аңысын аңдығандай, біраз үндемей қалатын да, бірте-бірте отағасының сұрақтарына жауап беріп, өзі де суыртпақтап сыр тартып, әңгіме өрбітетін.

	Ел ішінің тынышсыздығы, ұрлық-қарлық пен зорлық-зомбылықтың көбейіп кеткені, жаңа үкіметтің «жұртты жарылқаймыз» деген дақпыртының бос әурешілік екені, Алла тағала басына азды-көпті дәулет бергендердің барлығын бірдей тектен-текке күстаналап қудалаудың, жазықсыз жазалы етудің орынсыздығы, судың да сұрауы бар дегендей, мұндай әділетсіздік пен жөнсіздіктің түбінде бір зауалға апарып ұрындырары, көпшіліктің қарғысы мен қаһарына ұшыратпай қоймайтыны, тағысын тағы осы сияқты әңгімелер жел үрлегенде лап етіп жанып, артынша қайта бықсып әуре ететін ошақтағы от сияқты бірде маздап, бірде шоқтанып, қоздап, кейде бәсеңсіп, өлеусірегенімен біржола өшіп те қалмай, қонақтардың да, үй иелерінің де бастары жастыққа тиіп, көздері ұйқыға кеткендерінше жалғаса беретін-ді. Алайда, Өміртайдың қайран қалатыны, жігерін құм ететіні – осы сергелдеңмен өткен сегіз күн ішінде Кәрімнің жоғалып кетуі жөніндегі жұмбақ сырға кішкене болса да сәуле түсіретіндей титтей дерек те біле алмауы. Ел ішінен әзірге құлаққа шалынғаны: «Пркоролды біреулер байлап-матап Қытайға алып кеткен дей ме?.. Өзі солай қарай өткен дей ме?.. Бәлесінен аулақ, өткенде әлгі Тұрдықұлдар осы жөнінде әңгіме етіп отырғанын біреу гепуге жеткізсе керек, ұстап әкетіп, бір апта қамап, әурелепті ғой», – деген сынды алыпқашпа әңгімелер.

	Өміртайдың өзі де «қолды болған жылқысына» сұрау салып, ел аралап шыққан байшікештің рөліне кәнігі актерлердей-ақ әбден үйреніп алған еді. Алғашқыда осы өлкеге аяғы жетсе болды-ақ құпияның кілтін бірден тауып ашпаса да, сол құпияға апаратын сүрлеу-соқпақтың ең болмаса жүлге-жобасын аңғарармын-ау деген сияқты емексітпе есек-дәме сезімнің жетегінде болғаны рас. Бірақ аптадан аса уақыт өтсе де, көздеген мақсатына бір табан да жақындай алмағаны және шындық. Өзінен бұрын осы өлкеде екі ай бойына тау мен тасты түгел тінтіп шарқ ұрса да түк шығара алмаған отрядтың аяғын бұл да құшпаса не қылсын. Жо-жоқ... Мұның көңілінің терең түкпіріндегі әлдеқандай үміт елесі әлі де болса шым-шымдап қуат беріп, «ұнжырғаң түспесін, тауың шағылуға әлі ерте, түзу жолдасың, аяғына дейін шыдап бақ» деп сыбырлайтындай.

	Осылайша ел аралап ілгері жылжи отырып, «Мөртас» колхозына жақындаған сайын Өміртайды өзіне де түсініксіз тағатсыздық сезім билеп алған-ды. Алып ұшқан осы бір аптықпа сезім – мұның бойындағы сабыр мен шыдамның жұқарып, сарқылуынан емес, қайта аса жауапты, шешуші сәттің бірте-бірте жақындап келе жатқанын бүкіл болмысымен, жан-жүрегімен түйсінуінен туғандай ма, қалай?.. Өміртай мен Бектемір дәл осы жолғы сапар үстінде бір-біріне ләм-мим деп жақ ашпай-ақ көңіл күйлері мен ішкі сырын, не ойлағанын қас-қабақ пен емеуріннен танитындай сыралғы дәрежеге жетіскен-ді. Екі азамат та тыным таппай, таңды таңға ұрып жүргендерінде, өздері атеист бола тұра, әлдеқандай құдіретті күшке мінажат етіп, «ә Құдай, сәтін салып, оңтайын келтіре гөр өзің» деген тілекті күніне іштей сан мәртебе қалай қайталағандарын сезбей де қалып жүрді...

	Бүгін бұлардың жолға шыққанына тоғызыншы күн. Айнала төңіректегі ауылдардың көпшілігін аралап, адақтап болып, Қодас ауыл кеңесінің жеріне де іліккен беттері. Таулы өлкенің кеші қашанда тез түсетін әдеті ғой. Күннің жарқыраған алтын табағы бірте-бірте қызарып, мысқа да айналып үлгерместен биік жоталардың бірінің тасасына жасырынып жоқ болған. Шөптер мен гүлдердің басын жанға жайлы салқын самал аялы жұмсақ алақанымен сипап, желпіп өткенде, бой жеңілдеп, тыныс та кеңіп сала берген. Айнала төңірек әдетінше қоңырқай түске малынды да, кеш қараңғылығы жылдам үйіріліп келе жатты. Осындай апақ-сапақта бұлар тау ішіндегі тағы бір ауылға келіп, ат басын дәл ортадағы өзгелерінен гөрі еңселі қоңыр үйге тіреген еді. Өміртайлар кіріп келгенде, төр алдындағы таспиық тартып отырған зор денелі, жуан шүйделі, басына сәлде ораған, ақ сақалды қарт адам тани алмағанын аңғарта, бұларға сұраулы кейіппен назар сала қараған еді, жүзі тым салқын екен. Өміртайлар молдаға (оны басындағы сәлдесі айтып тұр) қыр қазақтарының әдетінше:

	– Ассалаумағалайкүм! – деп жарыса дауыстай сәлем беріп, қол алысты.

	– Әликсалам, – деп қария бұлардың сәлемін немқұрайдылау ғана қабыл алды.

	Салған жерден қазымырлап кетпей, үйге келген қонақтың өзі шешіліп, жөн айтқанын тосу – елдегі қалыптасқан дағды. Молда да сол әдеттен аса қоймады. Аз-кем үнсіздіктен соң:

	– Иә, Алла, – деп еті қаша қоймаған жуан саусақтарымен аппақ сақалын салалады да: – Ауыз ашар таяды. Ақшам намазын оқиын, – деп, орнынан асықпай ауыр қозғалып, тұруға ыңғайланды. Осы сәтті күтіп отырған Өміртай:

	– Біз де дәрет алайық, – деп жанындағы Бектемірге иек қақты. Лып етіп орнынан тұрған жас жігіт әдеп сақтап, молда мен Өміртайды құрметтеп алға оздырды да, өзі босағаға жақын жерде су құюлы тұрған шойын құманды іле кетті. Сыртқа шығып, үй іргесінен ұзаңқыраған соң, ең әуелі молдекең дәрет алып, беті-қолын шайды да, жеңіл шапанының қалтасынан орамал шығарып, асықпай сүртіп, үйге қарай бет алды. Өз кезектерімен дәрет алу рәсімін жасаған екі жігіт сәл іркіліп, кейіңкіреп қалған еді.

	– Мен істегенді қайталай бер, – деп күбір етті Өміртай үйге қайтып келе жатып, қасындағы Бектемірге.

	Бұлар киіз үйге қайта кіргенде, молдекең жайнамазын жайып тастап, бетін құбылаға қарай бұрып, шарт жүгініп, Құдайына құлшылық етуге дайын екен. Қонақ жігіттер де молданың қатарына тұрып қол жайысты. Ақшам оқылып болған соң, бұлар да молдамен бірге бейне бір ауыз бекітіп жүрген адамдарға ұқсап, «бісміллә» деп тұз жалап, «ауыз ашу» рәсімін құнттады. Содан соң барып шайға отырысқан. Жас кезінен мұсылманша хат таныған Өміртайдың кұран оқуды, діни әдет-ғұрыптарды жақсы білетінінің пайдасы осы жолы тиіп-ақ жатыр.

	– Молдеке, бітір бермеп едім. Қүдай айдап өзіңізге кездестірді. Мынаны қабыл алыңыз, – деп Өміртай үш сом ұсынды. Анау «қабыл болсын!» деп бетін сипап, ақшаны төс қалтасына сүңгітті де:

	– Иә-ә, қайдан жүрген баласыңдар? – деп алғаш рет жөн сұрап тіл қатты.

	– Мына жақтағы Күршім еліненбіз. Бір айғыр үйір жылқы жоғалтып, сұрау салып, іздеп шыққан бетіміз еді, – деді Өміртай көргенді жердің азаматына лайық ұстамдылық танытып, асықпай, сабырлы сөйлеуге тырысып.

	Мана, алғаш кіріп келгендерінде, бұлардың сәлемін немқұрайды ғана қабылдап, салқын қабақ танытқан молдекеңнің жүзінде енді-енді ғана азырақ жылы шырай белгісі пайда болғандай еді. Кім білсін, шай ішіп, арқа-басы кеңіп, рахаттанғаны ма, болмаса, мына бейтаныс екі қонақтың мұсылманшылық жолын қадірлейтін адамдар болып шыққанына ризалығы ма? Манағыдай емес, екі бетіне қан жүгіріп, маңдайы жіпсіп, көңілі демделген молда:

	– Жоғалтқан малдарыңды таба алдыңдар ма? – деп сұрады.

	– Қайдан табылсын! – деп Өміртай орнынан қозғалақтап қойып, ішіндегі қайнап жатқан наразылықтың белгісін аз да болса аңғартқандай болып, сөзін жалғады. – Елден де, малдан да береке қашты ғой, ақсақал.

	– Иә-ә, – деп молда да бас изеп, қоштағандай сыңай танытып, ойланғандай болып отырып қалды.

	– ¥ры-қары көбейді. Жақсылардың ажары тайды. Зорлық-зомбылық бел алды. Заман өзгерді. Осы бетімен кете берсе, қайда апарып соғарын бір Алланың өзі біледі де.

	– Иә-ә-ә, – деп молда тағы да бас шұлғыды.

	Үй иесінің енді манағыдай немқұрайды емес, өзі айтқан сөздерге ықыластана құлақ қоя бастағанын қалтқысыз сезген Өміртай сөз тізгінін қолдан шығармай, әңгіме арқауын ширата түсті.

	– Сіздерде қалай екенін қайдам, біз жақта «нәлоқ» деп, малдың берекесін кетірді. Одан қалғанын ұры-қары, барымташылар жырымдап, талап, құртар болды.

	– Жағдай қайда да оңып тұрған жоқ қой, балам, – деп молда алғаш рет өз пікірін ашық аңғартты.

	– Бұл өкіметтің әзірге «бер» деп алақан жайғанын болмаса, басқалай қайырын көрмей тұрмыз-ау. Ең болмаса ұры-қарыны тыйса еді.

	– Игі жақсы біткеннің малын тартып алуды өкіметтің өзі үлгі етіп, көрсетіп берген соң, ұры-қарыға не жорық, – деді молда мысқылдай сөйлеп.

	– Түк білмейтін надандарға ел билетті. Олары «қалқозға кір, мал біткенді ортаға сал» деп әкіреңдейді. Әкем марқұм Меккеге барған қажы еді. Мәрсеков деген оқымысты қазақ ел аралап жүріп, үйімізге қонғанда «бұл заманның өзі қалай болар екен» деп, біраз әңгіме айтқан болатын. Сонда ол Ленин деген біреу шығып, «ортақшыл» деген партия құрғанын, жалаң аяқ құл-құтан, бұзықтарға байлардың мүлкін тартып әперемін деп азғырып ақ патшаны өлтірткенін әңгімелеген еді. «Билік қазір солардың қолына тиді. Енді олар осылай ел билеп тұрар болса, кілең содыр-сойқандарды әкім қояр, малың түгіл, қыз-қатыныңды ортақтастырар. Өздері шетінен дінсіз кәпір. Құдай жоқ деп оттайды», – деген еді. Сол сөздерді естігенде әкем: «Ей, Алла, ондай зобалаңды көрсетпей ал!» деп тілеген. Сол тілегі қабыл болып, былтырғы жылы дүниеден қайтты. Елдегі дінсіз иттерден қорқып, құран оқытып, ас та бере алмап едім. Ораза айында Құдай жарылқап, сізбен жолықтырды. Жолым болар. Әкеме бағыштап, құран оқып беріңіз, – деп Өміртай молдаға қалтасынан алып, тағы да он сом ұсынған. Жемтік көрген құзғындай, молданың көзі жайнап кетті. Ақшаны дәл манағысындай жып еткізіп төс қалтасына жытырды да, құранның жарты сағаттай уақыт алатын ұзақ сүресі «ясинді» барынша бабына келтіре, асықпай, ықыластана оқып шығып, «әумин» деп бетін сипады. Өміртай мен Бектемір де еріндерін жыбырлатып, «ә, Құдай, тілекті қабыл қыла гөр» деп күбірлесіп, молдаға ере беттерін сипаған.

	– Жаңағы өзің айтқан Мәрсековты мен де білемін, – деді молда сонан соң Өміртайға. – Ұлан ауданының азаматы ғой. Біздің елді де аралаған кезінде. Үрім бұтағымен Құдайға қараған адамдар деп, әне, соларды айтқан жөн. Әкесі мешіт салдырған, – деп Мәрсековтың мақтауын біраз жерге дейін жеткізіп бақты.

	Бастапқыда сыр бере қоймаған молда бірте-бірте ашылыңқырай сөйлеп, кеңес өкіметін жамандап, бірқатар әңгіменің басын қайырды. Осы төңіректегі кеңеске қарсы жасалатын әрекеттен барлық уын ішіне жиған мынадай зымиянның бейхабар болуы мүмкін емес деген ой келді Өміртайға. Бірақ, әрине, асығыстық жасауға болмайды. Кішкене ғана мүлт кетсең – бүлдіріп аласың. Ең бастысы – молданың көңілінде сезік тудырмау. Сондықтан да ол қазір өзінің салмақты қалпын сақтап, тым бүлкектеп алға да түсіп кетпей, тым сақтанамын деп орайы келген жерінде іркіліп те қалмай, сезімін сергек ұстаған қалпы, молданың аңысын аңдып, ықыласын жоғалтып алмауға тырысып, ашық-жарқын жүзбенен әңгіменің отына май құя түседі.

	Түннің әлден уақытында бұлар дәрет алуға тысқа шыққан. Қайтып үйге кіргендерінде төр алдына төсек салыныпты. Әйнегін жарым-жартылай күйе жапқан жетілік шамның білтесін барынша басып қойған екен, үйдің ішін әрең-әрең алакөлеңке жарық қып тұр. Молданың он төрт-он бестердегі ұл баласы мен етжеңді сары кемпірі қатты шаршаған болса керек, киімшең қалыптарында үстеріне шапандарын жамылып, қисая-қисая кетісіпті. Өміртай мен Бектемір сырт киімдерін шешіп, өздеріне арнап салынған төсекке жантайысты. Бектемірдің басы жастыққа тиісімен-ақ көзі жұмылып, кірпіктері айқасып, қор ете қалды да, сол қорылдан селт етіп оянып, екінші қырына аунап түсіп, ізінше-ақ ұйқы құшағына қайта сүңгіді.

	Өміртай бүгін әңгімемен ұзағырақ отырып, қаттырақ шаршағанын сезсе де, бірден ұйықтай қоймаған-ды. Оның байқағаны – молданың да әлі-әзірге ұйықтайтындай сыңай танытпағаны. Ол күйбеңдеп жүріп бір жерден ескі мәсісін суырып алды да, шамның білтесін сәл-пәл ғана көтеріп, қолына таспа мен біз алып, төсегінде отырған қалпында әлгіні асықпай жамауға кірісті.

	«Иә, сәт!» – деп Өміртай қуанып кетті. Шаршағанының да, ұйқының да қайда безіп кеткенін сезген жоқ. Бүгінгі айтылған әңгімелерді ой елегінен асығыстау қайта өткізіп; «мына молда қайткенде де біраз жайларды білсе керек» деген қорытындыға келген. Кәрім туралы екі айдан аса елдің бәрін соншалықты әуре-сарсаңға салып қойған, зарықтырған деректің бір ұшығы осы кісіден аңғарылып қалмас па екен? «Мал аласы сыртында, адам аласы ішінде» дейді ғой халқымыз. Мына отырған молданың ішіне бір ғана сәтке кіріп шығуға болса ғой, шіркін! Не түйгені, білгені бар? Қоясын ақтарып көрер ме еді? Анау жуан шүйденің үстіндегі шашы сиреп ағарған, терісі қатпарланған бастың ішінде қандай жасырын сырлар жатыр? Сол сырлардың пердесін қалай еткенде ашқыза алады? Өмірден көргені де, айла-шарғысы да аз емес, зымиян молданың ішек қырындысын сыртқа шығарғызып, айтқыза қоюдың өзі де оңайға түспес-ау. Әйтсе де үміт елесі де жоқ емес сияқты. Бүгінгі кештегі әңгіме үстінде Өміртай молданың ұрымтал, осал тұсын да дәл танып, аңғарғандай болған, ол – оның дүниеқұмарлығы. Бүгін молданың шырайын жылытып, өздеріне ықыласын түсіруде манағы өзі берген азын-аулақ тиын-тебеннің де аз қызмет атқармағанын іші сезеді. Молданың тозығы жеткен ескі мәсісін аш-жалаңаш, мүсәпір жандардың біріне садақа етіп беруге қимай, түн ішінде сығырайған шам жарығымен жамап отырғаны да – сараңдығынан, шығайбайлығынан хабар бергендей. Қызық-ау, табиғат-ананың саналы һәм санасыз етіп жаратқан екі аяқты және төрт аяқты жан иелерінің қайсысын алып қарасаң да ашкөздік пен жемқорлық еш уақытта жақсылыққа апарып соқтырмаған ғой. Төрт аяқты аңның ішіндегі айлакері түлкі десек, кейде оның өзі де қу құлқынының қамын ойлаймын деп, сақтықты ұмытып, қақпанға түсіп қалатын кезі болмаушы ма еді? Мына молда да қаншама сақ, әккі дегенмен жұмыр басты, жұтқыншағы бар пенде емес пе? Ендеше, мұның осал жерін тап басып, бүгінгі кештегі өзіне азырақ болса да жібіген көңілін пайдаланып қалуға, сөйтіп, ішкі сырын тағы да ақтарта түсуге тырысқаны жөн. Дәл қазіргі ұрымтал, қолайлы сәтті текке жіберуге болмас әсте. «Темірді қызған кезінде соқ» демей ме орыс мақалы? Жаздың түні қысқа екенін ескеріп, қазір жатсам ұйықтап қалармын, сәресі ішіп, таң намазын оқып бір-ақ жатайын деген ойда ма, болмаса мынау қолындағы мәсісін жамап барып көз ілмек пе, әлде ауыз бекітіп жүрген кездегі әдетпен ұйқысын күндіз қандырып алған ба, қалай болғанда да молданың шырайы ширақ, жасының біраз жерге барып қалғанына қарамастан, жанары да әлі әзірге жаси қоймағандай өткір екен. Оның қазір ұйықтамай отырғаны бір есептен дұрыс та болды. Оңаша... Асықпай әңгімелесуге ыңғайлы... Иә, сәт!...

	Өміртай іштей тас түйін әзірленіп, тосын бір ойға бекінген еді. Бір-екі аунап, қозғалақтап, өзінің ояу жатқанын аңғартты да, басын көтеріп, үй ішінің тегіс ұйқыға кеткеніне көзін жеткізгісі келген адамдай айналасына шола көз тастап алып, молданың жанына таялыңқырап отырды.

	– Молдеке, Құдай жолындағы адам екенсіз. Алладан жасыруға болмайтынды сізден жасырсам күнәға батармын деп ойлаймын. Шынымды айтсам, тыңдайсыз ба? – деді даусын бәсеңдете сөйлеп.

	Молда да Өміртайдың ұйықтамай; әлденеге алаңдап, ойланып жатқанын сезулі еді. Қолындағы бізін мәсісіне қадаған қалпында селт етпей отырып қалды да:

	– Құпияң болса айта бер. Жасырма. Біз де кәпірлердің қалқозына кірмей отырмыз, – деді елеңдеп.

	– Олай болса айтайын, – деді Өміртай. – Бірден сырымды ашпағаныма сөкпеңіз. Қазір заман жаман ғой... Оның үстіне сақтанбасқа да болмайтын қиын жағдайға душар болған жайым бар, – деп, өткендегі біраз оқиғаларды көз алдына қайтадан елестеткендей, ойын жинақтаған адамдай болып, сәл үндемей, бөгеліп қалды.

	Молда да үнсіз. Өміртайдың жүзіне аңтарыла қарап, әліптің артын баққан қалыпта.

	– Күршім емес, Кереку елінікімін, – деді Өміртай әңгімесін әрі қарай сабақтап. – Әкем марқұм бір адамдай-ақ дәулет жиған кісі еді. Заманның бұзылып, өзгергеніне налитын. Меккеге барғаны да рас. Жатса-тұрса Алласынан: «сойқаның мен сотыңнан сақта, ит жеккенге айдатқан пәлеңнен сақта, ондай қорлықты көрсетпей ал» деп тілейтін. Шынында да Алланың рақымы түсті ме, өткен жылы, ешқандай пәле-жалаға ұрынбастан, ажалы жетіп қайтыс болды. Мұсылманшылық шартын сақтап, қолдан келгенше дұрыстап жөнелтуге тырыстым. Әкем барда біздің үйді аруақтар қорғап келсе керек. Бар қиындық, зорлық-зобалаң әкем қайтыс болған соң басталды. Түк қоймастан өкімет қолдағы малды сыпырып алды. Онымен де тынбады. Бір күні аудан пркоролы жанына қатын старшынды, оның орындаушысын ертіп келді де: «Сенде тыққан алтын бар дейді. Қанеки, соныңды көрсет. Тауып бер», – деп қыспаққа алды. «Ондай қазына менде жоқ», – деп қаншама айтсам да, тіпті Құдай өзі кешірсін, ант-су ішсем де сенбеді. Қоқан-лоқысынан түк шықпағанын көрген соң: «Еңбекші елдің қанын сорып байыған иттер ғой. Ауданға апарып соттатып, атқызамын. Алып жүріңдер», – деп жанындағыларға иек қақты. «Қанеки, сыртқа шық!» деп қатын старшын да тепсіне қалыпты. Кезінде қажы әкемнің «керек тастың ауырлығы жоқ» дегенін ескеріп, бір орысқа тай беріп, қалтаға салатын кішкене алтыатар сатып алғанмын. Соны жастығымның астына тығып қоятынмын. «Жарайды, қазір шығайын», – дедім. Киінген болып, бүгежектеп, бөгелдім де, мылтықты жеңіме тыға шықтым. Бәрібір, сен мені атқызады екенсің, ендеше әуелі сенің көзіңді мен жояйын деп ат үстіндегі пркоролды кеудесінен атып едім, өкіре құлады. Ана екеуін де атпақ едім, аттарына мініп үлгерген екен, қашып кетті. Енді бәрібір болар іс болды, мені де тірі қоймас деп, әрі ойланып, бері ойланып, басқа ешқандай амал таппай, Қытайға қашуға бел будым. Сөйтіп, жылқы жоғалтқанды сылтау етіп, мына інім мен ұлымды ертіп, шекарадан өтуге келе жатқан бетіміз еді. Расын айтсақ, жол білмейміз. Көрмеген жердің ой-шұңқыры көп деген. Екі жүз теңгеден асатын алтын ақшаны, тай тұяқ күміс, қой тұяқ жамбыны таудағы жасырынып жатқан ұлға қалдырып, жол көрсететін, шекарадан ары өткізіп, шығарып салатын кісі қарастырып жүр едік, – деді Өміртай.

	– Әп, бәрекелді, ер екенсің. Ондай кәпірге сол керек. Біздің де өзіңдей екі ер жігітіміз, пркоролды өлтіріп, жасырынып жүр, – деді молда Өміртайды мақтап, қошеметтей сөйлеп. «Алтын ақша, тай тұяқ күміс, қой тұяқ жамбы» деген сөздер соншалықты сүйкімді, әдемі әндей, жұмақтағы құлаққа жағымды қоңыр саздай болып естілген еді оған. Сабыр-тағаттан да, әдеттегі сақтық жасап, аузынан артық сөз шығармайтын мінезінен де қапылыста айрылып қалған-ды. Құдай айдап, өз-өзінен қолына келіп тигелі тұрған мол олжадан қалай болғанда да құр қалмауға тиіспін деген ой санасында көзсіз көбелектей көлбең қаққан.

	– Сізді жолықтырған тәңірім жолымды оңғарар. Батаңызды алайын, шапағаты тиер, – деп Өміртай ақ елтірімен астарлап, кеңдеу етіп, әдемілеп тіктірген жеңіл бешпентін молданың иығына жапты. Ойламаған бұл сыйлық та молданың көңіліне майдай жақты.

	– Ал, ендеше қолыңды жая ғой, – деді де: – Жортқанда жолың болсын, жолдасың қыдыр болсын, ойға алған сапарың оң болсын, әумин! – деп батасын берді.

	– Әкем марқұм «өзіңе жақсылық жасаған адамнан еш нәрсе аяма» дегенді өне бойы айтып отырушы еді. Әрі-беріден соң мал деген жанның садақасы ғой. Жаңағы өзіңіз айтқан екі ер жігіт бұл жақтың жолын жақсы білетін болар. Өздері батыл, сенімді адамдар сияқты. Соларға айтып, біздерді шекарадан ары өткіздіріп салмас па екенсіз? Қолдағы қазынаның жартысын сол жігіттер мен өзіңізге берер едім, – деді Өміртай.

	Молда сәл ойланып отырды да:

	– Әуелі сөйлесіп көрейін. Таң атқан соң өлгендерге құран оқыған болып барып, жолығып қайтармын. Төңіректе кәпірлердің тыңшысы болса қайта-қайта келгендеріңді байқап, сезіктеніп жүрер. Сондықтан ертең күндіз онша ешкімге көрінбей, бой тасалай тұрыңдар да, қараңғылық түсіп, ел жатқан соң келіп, жағдайды біліңдер, – деді.

	* * *

	Өміртай уәде бойынша ертесінде көз байланып, жұрт аяғы әбден басылған соң, Бектемірді жанына ертіп, молданың үйіне қайтып келген. Даладағы әр дыбысқа құлақ түріп, ұйықтамай, сақ жатқан молда әуелі ауыл иттерінің үргенін, артынша өз үйіне жақындап қалған ат тұяғының дыбысын естіп, жеңіл шапанын жамылып, сыртқа шыққан. Бұл жолы ол Өміртайлармен далада сөйлесті.

	– Жігіттерге жолықтым, – деді сөздің тоқ етерін айтып. – Тарбағатай тауынан асырып тастауға келісті. Ар жағында Қытайға қарайтын қазақтың елі бар. Іншалла, Құдай тағала сәтін салса құтыларсыңдар.

	– Айтқаныңыз келсін, молдеке. Аузыңызға май! – деді Өміртай қуанған болып. – Ал енді ол жігіттердің әзірге аты-жөнін де білмейміз, өздерімен қалай жолығамыз? – деп сұрады.

	Молда түн құшағында, айдың күміс сәулесіне малынып, мүлгіп жатқан ауылдың сұлбасына, айналаға сақтық жасап, қарап алды да, төңірекке құлақ түре, тың-тыңдап, сезікті, бөтен еш нәрсе аңғарылмайтынына көзі жеткен соң ғана ауызын Өміртайдың құлағына тақаңқырай сөйлеп:

	– Жігіттердің аты Әкежай мен Балтабай, – деді. – Өздері бұл жаққа келуден қорқады. Аңдушы болса ұсталып қалып, мерт болармыз деп жасқанады. Мынау көрші Ұлан ауданымен шектесетін тұста Шымқора деген жер бар. Сонда Көрпебай ауылы отыр. Сол ауылда Әкежайдың нағашысы тұрады. Ертең түнде, ел жатқан соң, сол үйде кездесейік деп уәделесті.

	– Ол жерді, ауылын, жолығатын үйді білмейміз ғой. Сұрастыруға және болмайды, сезік туады. Әлде, мүмкін, балаңыз бастап апарса қалай болар екен, – деп Өміртай ұсыныс айтты.

	– Жарайды. Мұның жөнге келеді, – деп молда келісімін берді. Содан соң сәл ойланды да, – Ендеше былай болсын... – деп бастап, Өміртайлардың ертең кешке өз баласымен қай жерде, қалай жолығатынын тәптіштеп, түсіндірді. Арада аз ғана үнсіздік орнады. Молданың қазір көкейін тескен – өзіне тиесілі алтын ақшаның жайы екенін Өміртай іштей сезіп тұр.

	– Молдеке, бізге істеген жақсылығыңызды Құдай тағала алдыңыздан шығарсын. Екі дүниеде жамандық көрмеңіз. Сіздің шапағатыңызды ешқашан ұмытпаспын, – деді, тебіренісі мен толғанысын дауысымен барынша аңғарта сөйлеуге тырысып. – Ал енді, кешегі айтқан, өзімізбен бірге арғы жаққа алып бара жатқан азын-аулақ қазына, алтын жайына келер болсақ, сол уәдеміз – уәде. Тең жарымы – сіздердікі. Әзірше ол дүние – таудағы бала қолында. Амандық болса, Алла өзі оңғарып, ертең түнде сапарға шықсақ, баланы да, қазынаны да жол-жөнекей соғып, ала кетеміз. Ниетіміз қабыл болып, арғы бетке аяғымыз жетсе болғаны. Өзіңіз қосқан екі жігіттен еңбектеріңіздің ақысын түп-түгел беріп жіберемін.

	– Ал, ендеше жолдарың болсын. Арғы жаққа аман барыңдар. Алдарыңнан жарылқасын! – деді молда бейне бір қимайтын жақын адамдарын алмағайып алыс сапарға аттандырып салып тұрғандай-ақ барлық ынты-шынтымен бұлардың жолы оң болуын тілеп.

	– Рақмет, сізге, ақсақал. Біз үшін баға жетпес қызмет көрсеттіңіз, – деді Өміртай сабырлы қалпын сақтаған күйі.

	Осымен айтылар сөз де тиянақталып қалған еді. Түн құшағында тұрған үшеуінің де ендігі үміт-тілегі ертеңде болатын: ағарып таң атса екен. Қызарып күн батса екен... Ертеңгі кеш жылдамырақ жетсе екен... Жетсе екен...

	«Я, Алла, өзің қолда, өзің қорға. Таңғы нәсіп тәңірден деп әрдайым өзіңе құлшылық ететін біз сияқты елеусіз пендеңе көз қырыңды сала гөр. Ертеңгі күнді нәпақалы, олжалы етіп, өзің жарылқа», – деген тілек кетті молданың көкейінде.

	«Кәрім, қайран Кәрім! – деді Өміртай іштей егіліп. – Қапыда кеткен қайран досым, інім, бауырым! Тағдыр бізге қайта көрісуді жазбаған екен, амал не. Кеше ғана келешекке жоспар құрып, алдағы күнге асығулы едің. Жетсем деген армандарың көп еді. Сол армандарыңа жетеріңе, алдыңның жарық, болашағыңның зор екеніне сенуші едім. Өзің де соған сенетінсің.



	Қараңғы қазақ көгіне

	Өрмелеп шығып күн болам,

	Қараңғылықтың кегіне

	Күн болмағанда кім болам!



	– деген Сұлтанмахмұттың жырын жатқа айтушы едің жайраңдап. «Тарих көшінің барысында біраз кешеуілдеппіз. Ілгері озып кеткен елдермен салыстырғанда, әсіресе, өнер-білімнен кенжелеп, артта қалыппыз. Қазақ даласындағы қазіргі қараңғылықты сейілту үшін аяулы Сұлтанмахмұт аға сияқты күн бола алмағанмен, осы күнгі азды-көпті оқыған жастарымыздың әрқайсысы бір-бір шырақ болып жағылса да біраз істер тынар еді-ау», – дейтінсің күліп. Өзің де шырақ болып жағылғың келді, жағылдың да... бірақ өкінішті жері сол – ұзақ жанып тұра алмадың. Қараңғылық шырмауынан шыға алмаған бітеу кеуде қандастарың өшіріп кетті. Қамшының келте сабындай жиырма бес жаста, күш-қайраттың бойда тулап, тасқындаған кезінде жарық дүниемен қоштасудан асқан қатігездік, қиянат, сірә, бар ма екен өмірде? Сайқымазақ тағдырдың садағы неге ғана өзің сияқты санаулыларды нысана етеді? Әділеттілік деген қайда бұл жалғандағы? Қайда, қай-да-а-а-а?..»

	* * *

	Көрпебай ауылы – ығы-жығы, көп үйлі, көшпей егін салатын, колхоз болып біріккен жатақтар еді. Жарлы-жақыбайлықтың, еңбекпен күнелту дегеннің не екені бұларға таныс болатын. Өзі де тақыр кедей бола тұра, алды-артын дұрыс аңғаруға шамасы келмей, бандылардың шылауында жүрген Әкежайдың нағашысының шымнан салған жатаған үйі осы ауылдың шет жағында-тұғын.

	Өміртай бүгінгі кештегі кездесуге аса мұқият қамданды. Бектемірді жіберіп, ел адамынша елеусіз киінген он шақты жігітті сақадай сай, әзір еткізді. «Қараңғы түсіп, көз байлана сол ауылдың шетіне барып, межелі үйді бақылаңдар, үй ішінде алыс-жұлыс аңғарылған бойда есік, терезені бұзып кіріңдер», – деген тапсырма берілді оларға.

	Кеш қараңғылығы үйіріле бастағанда, Бектемір екеуі уәделі жерге жетіп, молда баласын қастарына қосып алған. Томаға-тұйық үш жолаушы аттарын асықпай аяңдата отырып, ел жата Көрпебай ауылына келген еді. Аттарын үй жанындағы ер-тұрманы алынбаған қос аттың жанына байлады да, өздері есік алдында бөгеліп қалды. Молда баласы терезеге барып, ақырын ғана әйнекті тықылдатты. Үй ішінен әлдекім сыртқа үңіле көз тастап, молданың баласын таныса керек, «бұл кім?» деп сұрап жатпай-ақ, сылдыр еткізіп, есіктің ілгегін ашқан. Ақ жаулығы ағараңдаған әйел екен. Бұлармен қысқа ғана сәлемдесті де, қараңғы дәлізде жол көрсетіп, төргі бөлмеге бастап жүрді.

	– Ассалаумағалайкүм! – деп сәлем бере кірген Өміртайларға төрдегі екі жігіт жалт қарасқан. Олардан төменіректе отырған орта жастағы кісі үй иесі болса керек:

	– Әликүмсалам! Қолдарыңды шайып, дастарқанға отырыңдар, – деп барлығының атынан жауап қатқан сол болды. – Осы үйдегі жасы кіші өзіңсің, айналайын. Шылапшын анда тұр. Ағаларыңның қолына су құйып жібер. Өзің де қолыңды шая ғой, – деді ол содан кейін молда баласына.

	– Дәм үстіне келіппіз. Жолымыз болар, – деді Өміртай қол шайып, дастарқанға отырып жатып. Бұлар кіріп келгенде, қаруларын жамбастарына баса емін-еркін отырған екі жігіт мылтықтарын енді тұстарына, қабырғаға сүйеп қойды да, ығысыңқырап, орын босатты. Қарулары – қанды ауыз винтовка екенін Өміртай көзінің қиығы түскен бойда-ақ аңғарған. Үй иесі жаңағыдан кейін қайтып ләм демей, басын да көтермей, ет жеуге кіріскен. Қызылсырап қалған адамның сыңайы. «Мына етті, жиені әкелген-ау, шамасы», – деп ойлады Өміртай.

	Өлеусірей жанған шырақ жарығы бөлме ішін әрең-әрең сәулелендірді. Адамдардың бет-әлпетін анық көрсетпейді. Өміртай өзімен қатар отырған екі жігіттің жүзіне анықтап көз салуға тырысқан да жоқ. Ең бастысы сол – Кәрімнің өміріне қастандық жасап, асқан зымияндықпен, айлакерлікпен із жасырған, аспанға ұшқандай немесе жерге кіргендей ізім-қайым жоқ болып кеткен, әрісі – Алматыдан, берісі – Семей мен көрші аудандардан әдейілеп ат арытып жеткен жүзден аса адамды екі айдан аса сеңдей соғылыстырып, сергелдеңге салып қойған, сонда да түк сыбысын сездірмеген қанды балақ қас жаулары қасында отыр. Өңдеріне қарасаң, ел ішіндегі шаруа баққан, өздері ылғи көріп жүрген можантопай жігіттерден ешқандай айырмалары жоқ та сияқты. Қазіргі жайбарақат жұп-жуас қалыптарына қарап, бұл екеуін жұрттан асқан жырынды, қанды балақ қарақшы дегенге сенудің өзі қиын... Осы соңғы он шақты күн ішінде; жарғақ құлағы жастыққа тимей ел аралап жүрген кезінде, кей сәттерде Өміртайға өзінің осы сапары – өңі емес, түсі сияқты елестейтін-ді. Қырдағы өздерінің үйреншікті тірліктерін күйттеумен отырған, шаруа баққан қалың ел прокурордың жоқ болып кеткенін бірі естіген, бірі естімеген... Әлде естісе де, «аш бәледен қаш бәле» деп түк сезбеген сыңай таныта ма?.. Сондай сәттерде Өміртай өзінің досы жөніндегі жаманат хабарға күмәндана бастағандай да болушы еді. Бірақ, ізінше, ұйқыдан оянғандай селт етіп, өзін-өзі қамшылап, қайта қатуланатын. Өздерінің ешқандай «елес» емес, өмірде бар жырынды жауларды іздеп шыққанын, соларды қайтсе де табуға тиіс екенін ширыға ойланатын. «Бірақ солар қайда, қай-да-а?..» деген ой санасында аласұрып, қиялы құр ауаны қармайтын-ды... Жырынды жаумен бетпе-бет келер сәтті асыға армандайтын-ды... Енді, міне, сол сәт жеткенде, Өміртай өзге емес, өзі де таң қаларлықтай жайбарақаттық пен сабырлылық танытып, жауларымен бірге ет жеп отыр. Қазір өзі орнынан атып тұрып, жанындағы жігітті бас салса, Бектемір де арыстандай атылып, екіншісін тырп еткізбей алқымнан ала түсуге әзір екенін іші сезеді. Бірақ сонда да санасының түкпіріндегі әлдеқандай ұстамды бір түйсік: «аптығыңды бас, бұларды ұстау енді қашпас, мына жігіттермен күдік туғызбай әңгімелес, қорқытып айтқыза алмайтын жайларды осындай отырыстағы жайбарақат әңгіме үстінде оп-оңай біліп алуға болатынын ұмытпа», – деп сыбырлайтын сияқты оған. Өзіне бұрыннан таныс, жауапты сәттерде көмекке келіп, қол ұшын беретін сол бір сабырлы түйсіктің ақыл-кеңесіне ден қойған.

	Өміртай ет желініп, аяқ-табақ жиылып, қолға су құйылып болған соң жөткірініп, қозғалақтап қойып:

	– Иә, Алла, сапарымызды оңғара гөр, – деді үй ішіндегі сүттей ұйыған тыныштықты бұзып. Сәл кейіндеу шегініп, аяғын жазыңқырады да, жігіттердің жүзіне кезек қарап: – Қалай өзі, барар жеріміз алыс па? Жол қиын ба? – деп сұрады.

	– Қазір бұрынғысынан қиындап тұр, – деді төрде отырған еңгезердей, алакөздеуі. Бірақ ол жолдың неге қиындаңқырап тұрғанын түсіндіріп жатпады. Үй ішінде тағы да үнсіздік орнады. Мына отырған жігіттер мен үй иесінің өз тараптарынан әңгіме айтуға зауықтары жоқ екенін аңғарған Өміртай:

	– Сонда... қиындау болып тұрғаны қалай? – деп сұрақ қойып, жаңағы сөзді ары қарай қайта тірілтті.

	– Бұрын ар жаққа өту жеңілдеу еді. Екі ортада оншалықты бөгет болмайтын. Қазір Тарбағатайдан асатын жолдың бәрінде әскер бар, – деді Өміртайдың жанында отырған жігіт жағдайды түсіндіріп.

	– Қап-ай, ә! – деді Өміртай өкінген болып. – «Мен ұры болғанда ай жарық болды» деген екен баяғыда біреу. Соның кебі ғой мынау. Дәл біз өтер кезде... жолда әскердің тұрғаны... жақсылық емес екен. Енді не істейміз?

	– Егер осы түнде жүріп кетсек, таң атқанша Аюлы тауына ілігеміз. Ар жағы елсіз. Сол маңда ары-бері өтетіндерді жолсызбен бастап алып жүрушілер бар. Жер жағдайын бес саусақтай жақсы біледі. Талайды өткізіп тәсілденген. Әсіресе Қытайдың «жүнжүн» дейтін арағын әкеліп сататын саудагерлерден көп ақша алып дәніккен қулар. Біз сіздерді соларға апарамыз. Олар көп ақы сұрайды, – деді Өміртайдың жанында отырған серігіне қарағанда сөзшеңдеу жігіт.

	– Е-е, болыпты онда, – деді Өміртай көңілі орныққандай қалып танытып. – Ақша жағы бар ғой. Молдекең айтқан шығар. Соның жартысын өздеріңізге берем. Әлгі жол көрсететіндерге содан төлеп, келісерсіздер. Қалғанын молдекеңмен бөлісіп, керектеріңізге жаратарсыздар, – деді де, екі жігітті біржолата бейғамдандыру мақсатымен: – Ол жақта зияннан басқа пайдасы тие қоймас, – деп, қонышынан наганын шығарып, жанындағы жігіттің қолына ұстатты.

	Анау шырағдан жарығымен темірі суықтау жалт ете қалған ауырлау наганды аударып-төңкерш қарады да:

	– Оқтаулы ғой? – деп сұрады қуанған үнмен.

	– Иә.

	– Тағы да оқтары бар ма?

	– Толып жатыр. Әуел баста мылтықтың өзімен бірге оғын да көбірек етіп сатып алғанмын. Мұның барлық оқ-дәрісі мен тірнектеп жинаған азды-көпті ақшамыз таудағы баламның қоржынында қалды.

	Серігінің қолындағы наганға қызыға көз тастаған төрде отырған еңгезердей жігіт өзінің беліне қыстырған соған ұқсас тапаншасын суырып алды да:

	– Мынау пркоролдікі, – деді Өміртайға көрсетіп. – Өзі де бір шақар ит екен. Шүңқырға жатып атысып, оғы біткенше маңайлатпап еді. Енді екеуімізде де ыңғайлы мылтық болды!

	– Оны бесатармен бірден атып тастамай, несіне әурелендіңдер? Қалай кезіктіңдер? – деп сұрады Өміртай.

	– Қалқоздағыларымыз қажының иесіз қыстауында жататын ұрылар екі атымызды тартып әкетті деп алдапты, – деп жымың етті Өміртайдың жанындағы жігіт наганды әлі де таңсық көріп, айналдыра қарап отырып. – Содан ұрыларды ұстайық деп желіктірген. Сөйтіп, шоқпар, сойылмен, бірер бытыра мылтықпен қаруланған жиырма шақты кісі жинапты. Жүргелі тұрғанында ауылдағылар: «Астыңдағы атың нашар, ұрыға жете алмайды», – деп, ойнақтап тұрған жарау, тарпаң байталға мінгізіпті. Алдын ала келіскен уәде бойынша біздер бекініп күтіп жатқан Бақыршық қажының қыстауына барлығы таң әбден атқанда келді. Астындағы атын өлтіріп, өзін тірі ұстамақ едік. Бесатармен бастарынан асыра атқан едік, алдын ала ойластырғанымыздай қасындағылары жан сауғалап тұра қашты. Тарпаң байтал бұра тартып, оқ тимей-ақ қыстау қасындағы батпаққа барып, тайып жығылды. Ұшып түскен пркорол бір шұңқырлау жерге жатып атысып, көпке дейін жақындатпады. Оғы біткен соң ұстадық.

	– Тірі ұстау неге керек болды? – деп сұрады Өміртай.

	– Қалқозды, кеңесті, партиясын жамандатып, қолхат жазғызып алсақ деп едік. Оны елге оқытсақ, «ел құлағы елу» деген ғой... Жұртқа жайылар. Ел қалқоздан безер, партияға түспес деп ойлап едік.

	Өміртай сырт келбеті тұрпайы, оқымаған, көкірегі қараңғы, кеңес өкіметінің қазіргі жүзеге асырып жатқан шаралары мен ел ішіндегі жағдайды өзінше ақыл таразысына салып бағамдауға өресі жете бермейтін жап-жас жігіттің аузынан дәл осындай улы тамыры тереңге жайылып жатқан сөздер естимін деп күтпеген еді. Мына сөздердің, Кәрімді қолға түсіру үшін алдын ала мұқият ойластырылған айла-шарғының, іс-әрекеттің ар жағында мына екеуінен әлдеқайда тіс қаққан, әккі біреудің тұрғанына енді ешқандай күмәнданған жоқ. Бұл екеуі әлдекімнің от көсейтін көсеуі, қолшоқпары болып жүргенін өздері де түсінбейтін шығар, бәлкім... Әйтсе де дәл қазір көп жайларды безбендеп, ойластырып жатуға уақыт аз, қажеті – мына екеуінен сыздықтатып сыр тарту, мүмкіндігінше көбірек құпиялардың бетін ашқызу. Осыны ойлаған Өміртай:

	– Айтқандарыңды пркоролға істете алдыңдар ма? – деп сұрады.

	– Қайсар неме екен, көнбеді, – деді төр алдындағысы.

	– Сөзге де суырылған пәле екен, – деп әңгіме отын Өміртайдың жанында отырған жігіт ары қарай қаузай түсті. – Пркоролды ұстаған соң, аттарымызды қалмақша байлап қойып, Қосбейітте бой тасалап жатқамыз. Бастығымыз Бақтияр: «Жақсылап күзетіңдер» – деген соң, аяқ-қолын мықтап байладық. Бірақ аузы бос. Әр нәрсені айтып сөйлеп жатыр. Мына отырған серігім: «Мұны тақылдатпай, аузына шүберек тыға салайын», – деп еді, мен сөйлей берсін, оған неміз кетеді», – деп, қостай қоймадым. Бұл да орнынан тұруға ерінді ме, қайтып былқ еткен жоқ. Содан әлгі пркорол сайрасын келіп. Біздерді үгіттеп те, қорқытып та көрді. Алды-арттарыңды ойламай, адасып жүрсіңдер деді ме... мені өлтірсеңдер, бәрібір, өздерің де өлесіңдер, жазаға тартыласыңдар деді ме?.. Кеңес өкіметін кедейлерге де, бүкіл елге де жақсылық жасайды деп көп мақтады. Содан соң «кеңес өкіметі кешірімшіл, алғашқыда адасып, өзіне қарсы қару алып соғысқан алашорданың қаратаяқтарына да кешірім жасады. Тіпті кейбіреулеріне үлкен қызмет те берді. Піркорол болғаны да бар» деп біраз әңгіме айтты. «Аяқ-қолымды босатып, шешіңдер. Ауданға алып барыңдар. Сендер кедейсіңдер, бай емессіңдер. Ат ұрлаған қылмыстарыңды кешіртемін. Қолдарыңнан келетін қызмет бергіземін» деп үгіттей берді. Сол екі арада Бақтияр бастық қайтып оралған. Пркоролдың сөзіне кішкене құлақ қойды да: «Мақтаған кеңес өкіметіңнің де, өзіңнің де сағатың санаулы. Міне, саған бостандық!» – деп мылтықтың дүмімен дәл басынан ұрып еді, пркоролдың үсті-басын қан жауып, есінен танып жатып қалды... Қайтадан есін жиып, өзіне-өзі келген соң да, Бақтияр оны көп қинады. Бұрын араларында не болғанын білмейміз, әйтеуір пркоролға кегі күшті екен. Үрпіне ши жүгіртіп, тізесімен шоққа отырғызды. «Партия билетіңе дәрет сындырып, хат жазып бер. Сөйтсең тірі қалдырамын. Егер мұнда қалудан қорықсаң, аман-есен Қытайға өткізіп жіберемін» дегеніне пркорол көнген жоқ. Өзі де дәті берік, қасарысқан жан екен. Бақтияр әбден ыза болып: «Ендеше сені маяға көміп, тірідей өртеп өлтіреміз», – деп қол-аяғын буып жатқанда да міз бақпады-ау... Содан қу маяға көміп, өртеп өлтірдік... Шала жанған сүйегін тапса, өртке неге бармадыңдар деп қалқоздағы адамдарымызды әлекке түсірер деп, саздау жерден шым ойдық. Астынан топырағын алып, шұңқырладық. Өртенген сүйекті сонда көміп, шымды қайта қиюластырып, білінбейтін етіп, жауып кеттік.

	Үй ішіндегілер теп-тегіс әңгімеге құлақ қойып, тыңдап қалған-ды. Өміртай мен Бектемір Кәрімнің соңғы сағаттарында басынан кешкен сұмдықтары, азабы жайлы естігенде, аза бойлары қаза болды. «Бандылар тобының бастығы Бақтияр барып тұрған қаныпезердің өзі екен. Қайдан шыққан пәле ол? Неге осы уақытқа дейін ол жөнінде ешкім ештеңе білмей келген?» – деп ойлады Өміртай. Кәрімді қолға түсіру жөніндегі айла-шарғыны ойлап тапқан да, жүзеге асырған да сол болды. Мына жігіттің әңгімесіне қарағанда, кеңес өкіметіне кегі күшті. Егер Кәрімнің өз басына ғана өштігі болса партия билетіне дәреттету мен жаңа өкіметті жамандаған қолхат бер деу оның ойына келмес еді, солай етсең босатамын деп айтпас еді. Кәрімді қолға түсіріп, азаптағанына, өлтіргеніне ғана мәз болып, соған-ақ айызы қанар еді. Басқаша саяси талаптар қою, сол арқылы кеңес өкіметіне қарсы күрес жүргізуге ұмтылу – қаперіне кірмес еді. Мына істеген әрекеттеріне, Кәрімді өлтіріп қана қоймай, ізін шебер жасыра білгеніне қарағанда барып тұрған жырынды жау – сол. Әрі мейлінше қауіпті де. Дәл осы уақытқа дейін ол жөнінде мемлекеттік қауіпсіздік органдарының ешқандай хабары болмай келуі – асқан алаяқ, айлакер екенінен хабар бергендей-ау. Әлде, мүмкін, қой терісін жамылған қасқырға ұқсап, арам пиғылын білдірмей, кеңес өкіметінің қызметіне кіріп алып, ішімізде тайраңдап жүрмесін ол жауыз...

	– Апыр-ай, бастықтарыңыз асқан ақылды адам екен! – деді Өміртай сүйсінгендей болып. – Неткен батылдық, неткен дәті беріктік. Ақ дегені алғыс, қара дегені қарғыс болып тұрған пркоролды жайпап тастап, жайбарақат жүрген қандай ер!? Біз болсақ мынау, бауыздауы тақалған қой сияқты, алқымымызға пышақ тақалғанда ғана амалсыз... жандәрмен тұяқ серпіп, қарсылық жасап... өзіміздегі пркоролды атқанмен, із жасырып, елде қалмақ түгілі, алды-артымызға қарауға мұрша болмай, қашып-пысып бара жатқанымыз... Ол сияқты ойланып әрекет жасау – кез келген адамның қолынан келмес, сірә?! Ер екен, азамат екен, тегін адам болмады негізінде...

	Өздерінің бастықтарын Өміртайдың осынша мақтағанына екі жігіт те мәз болып, қомпиысып қалысты.

	– О-о, ол оқыған, білімді жігіт. Өзіміздің жұрағат. Бұрынырақта ақ әскерінде әпесер болған, – деп мақтанды Өміртайдың қасында отырғаны.

	– Мынау қолымыздағы бесатарды да сол берген. Көздегенді мүлт жібермейді. Бұрынғы ақ әскерінің қарулары. Әйтпесе мұндай мылтық бізге қайдан келсін, – деп төрде отырғаны да қопаңдап, жанындағы сүйеулі тұрған винтовкаға ризалықпен көз тастап қойды.

	– Иә, мұндай қарумен онша-мұнша жаулардан қорықпауға болады. Шамасы, өзге жолдастарыңызда да бар шығар? – деп сұрады Өміртай жайбарақат.

	– Біз екеуімізде, содан соң Тәшім деген тағы бір жігітімізде ғана...

	– Заман деген бүлінді ғой, – деді Өміртай қайтадан қабағын түйіп, күйзелгендей қалып аңғартып. – Аруақтар өзі кешірер. Ата-бабамыздың сүйегі жатқан туған жерді тастап барамыз. Басқаша етуге амал жоқ... Енді қашан, қай уақытта... ораламыз ба, жоқ па... ол арасы да мәлімсіз, – деп қамыққандай болып отырып қалды. – Айтпақшы, – деді содан соң ауыр ойдан серпілгендей болып, – әлгі, өздеріңді бастап жүрген Бақтияр көзі ашық, көп нәрсені білетін азамат-ау, ша-масы?.. Ол не дейді, кеңес өкіметі осылай билік құрып тұра бере ме, әлде өмір өзгере ме? Елде жүру оған да қауіп емес пе?

	– Кеңес өкіметі ұзақ өмір сүре алмайды дейді ол... Қауіп-қатер қазір, шүкіршілік, азайды ғой... Екі ай бойына Алматыдан, Семейден, Жарма мен Ұланнан гепудің көп адамы келіп, елдің ішін астан-кестен, шат-шәлекей етті емес пе?.. Бақтиярдың кеңесімен қаруымызды жасырып, алыс ағайындарды сағаладық. Бой тасаладық. Гепу адамдары ақыры түк бітірмей, қайтып кетті. Енді осымен тынатын шығар... Оқығанның аты оқыған ғой. Бақтиярдың өзі қазір мілитсә болып жүр. Кеңес өкіметінен оған келер құқай жоқ, – деп жымыңдады Өміртайдың жанындағы жігіт.

	– Пркорол бандиттерді ұстауға барғанда жанында бір мілитсә болды деп естіп едік. Сол – Бәкеңнің өзі болатын... Жарайды, бұл біздің ешкімге айта бермейтін әңгімеміз еді. Сіз де – басына іс түскен, кеңес өкіметімен жауласқан адамсыз. Арғы бетке өтіп барасыз. Сізге айтқанның сөкеттігі жоқ... Ал енді тұрайық, – деп жанында отырған жігіт қозғала бергенде, Өміртай оны бас салып, шалқалата жықты да, екі қолын тізесімен нығырлап, қаршығадай үстіне қона кетті. Манадан бері тұла бойын кернеген ашу-ызасын әрең-әрең ауыздықтап, зорға шыдап отырған кесек тұлғалы Бектемір де еңгезердей екінші жігітке барысша атылып, не болғанын бағамдап үлгеруге де мұршасын келтірмей бас салған. Шырағдан жалп етіп сөнді де, үй иесі ойбайлап, есікке қарай тұра қашты. Терезені сындырып, үйге жігіттер кірді...

	Ертесінде сол уақытқа дейін сезік тудырмай келген жырынды жау, бұрынғы ақтың офицері, банды бастығы Бақтиярдың өзі мен оның шағын отрядындағы Кәрімді ұстауға қатысқан үшінші қарақшы Тәшім де қолға түскен-ді.

	* * *

	Кәрімді өлтірген жауыздар қанша тергеп, қинаса да «бізді бәрібір атасыңдар» деп, Кәрімнің сүйегін жасырған жерді көрсетуден, колхоздағы сыбайластарын атаудан бас тартты...

	Өртенген маяның маңайын қайтадан мұқият тексеріп қарағанда, саздау жердегі ұйысқан жасыл шөп арасынан бір уыс құрғақ топырақ көзге шалынды. Сол жердің шымын көтергенде, астынан Кәрімнің шала өртенген сүйегі табылды...

	1931 жылы 25 шілде күні Жарма ауданының орталығы Георгиевкада қарақұрым көп халық қатысқан қаралы жиын өткізіліп, есіл ердің денесі зор құрметпен село орталығындағы саябаққа жерленді...

	Кішкентай екі сәбиімен зар еңіреп жас жұбайы артында қалды...

	Сол жылдың күзінде Өміртай Мустин қызмет бабымен әуелі республика астанасы Алматыға шақырылды да, келесі 1932 жылы облыстар қайта құрылғанда, Ақтөбе облыстық соты төрағасының орынбасары болып тағайындалып, шиеттей бала-шағасымен артынып-тартынып қайтадан жолға шықты. Қазақстанның тағы бір қиырындағы өзінің жаңа қызмет орнына аттанып кетті...

	Сан ғасырлар ішінде қиын-қыстау талай кезеңді басынан өткерген қазақтың кең де көнбіс даласына бұрын-соңды болмаған ашаршылық атты үлкен зобалаңның, зор апаттың жеткен кезі еді бұл... Халық басына қаралы күндер туған...

	Кәрімнің отбасымен Өміртайдың байланысы сол кездерде үзіліп қалған-ды...

	* * *

	Арада ширек ғасырдан астам уақыт өткен...

	Қартайып, заңды еңбек демалысына шыққан Өміртай үйде қарап отыра алмай, Семей облыстық «Білім» қоғамының тапсырмасымен атеистік тақырыпта лекция оқып, аудандарды аралап жүрді. Аягөзде ойламаған жерден ол Түйешінің ер жеткен, балалы-шағалы болып, қызмет атқарып жүрген ұлын кезіктірді де, Кәрімнің әйелі мен қыздарының кейінгі тағдыры не болғанын сұрады.

	Кәрім қаза тапқан соң, әйелі де кешікпей құсадан өліпті. Кішкентай екі қызы балалар үйіне тапсырылған екен, «балапан басына, тұрымтай тұсына» дейтін заман туып, халық аштан қырылып жатқан жылдарда туыстарымыз олардан көз жазып қалыпты. Қайда екенін, бар-жоғын қазір ешкім білмейді, – деді Түйешінің баласы өкінішпен.

	Кәрімді жерлесуге қатысқан қарттардың бірі азырақ үміт сәулесін себездететіндей хабардың ұштығын аңғартты:

	– Кәрімнің зираты әуел баста қоршалмағандықтан, ескіріп, шөгіп, ұмытылуға айналғандай еді. Ана жылы, мен үйде жоқта, түрі қазақ болғанмен, қазақша тіл білмейтін жас әйел келіп, адам жалдап, сыртын ағаш шарбақпен қоршатып кеткенін кемпірім айтты. Өзім үйде болғанда мән-жайды сұрап білетін едім. Шамасы, Кәрімнің ана жылдары балалар үйіне тапсырылған екі қызының бірі болар деп ойладым...

	Жаңа өмір орнату жолында ақтық демі таусылғанша аянбай күрескен, сол үшін шыбын жанын пида еткен Кәрім сынды асыл азаматты бірлі-жарым көне көздер болмаса, басқа ешкімнің біле бермейтініне, есіл ердің есімі біржолата ұмытылуға айналғанына қапаланып, жүрегі сыздай ауырған Өміртай өткендегі өзі білетін жайларды, Кәрімнің өмір тарихын айтып, газеттерге мақала жазған еді, еңбекшілер депутаттарының Жарма аудандық кеңесі Кәрімнің басына аты-жөні жазылған ескерткіш құлпытас орнатып, айналасын темір шарбақпен қоршатты. Аудан орталығы – Георгиевка селосының шет жағындағы бір көшеге Кәрім Байбосыновтың есімі берілді...

	Күздің жаңбыр себелеген жайсыз бір күнінде Кәрім қабірінің басында бір қарт кісі ұзақ тұрды. Тұсынан ары-бері өткен адамдар «бұл неғып тұрған кісі?» деп оған таңырқай қарап өтеді. Салқын желді де, жаңбырдың суық тамшыларын да елемей, досының жаңарған қабіріне көз салып ойланып тұрған Өміртайдың көңіл экранынан отызыншы жылдардың оқиғалары күні кешегідей елестеп өтіп жатқанын олардың ешқайсысы сезбеген еді. Бірсыпыра уақыттан соң ғана қарт кісі ұйқысынан оянғандай селт етіп, еңсесін тіктеп алды да: «Жатқан жерің жаннат болсын, досым. Сен үшін қолымнан келгені осы болды», – деп күбірледі...

	* * *

	Осы хикаяны оқыған, жолы түсіп Жарма ауданының орталығы – Георгиевка селосына бара қалған жолаушы, қолыңыз тисе сіз де саябақтағы Кәрім Байбосыновтың қабіріне әдейілеп бұрылып, тағзым ете кетіңіз. Қазақ даласының жарқын болашағы үшін күресте қыршынынан қиылған Кәрім сияқты абзал азаматтарға біздер, кейінгі ұрпақтар, мәңгі-бақи қарыздармыз.





1932




	Түтіні тұман болған қайран елім,

	Бір үйден қыстау басы қалмады ғой.

	Майасар Жапақов, халық ақыны.



	Апырмай, бұл заман не болып барады? Өміртайды осы сұрақ соңғы кезде жиі мазалап, санасын сарсылтумен келеді. Күні кешегі қазан төңкерісі, қазақ даласындағы жаңалық нышандары, кедейлерге, әйелдерге есе-теңдік тиюі, жер-жердің бәрінде мектептердің ашылуы, жалшы-жақыбайдың жаңа өмір орнатуға жаппай ұмтылысы... осының бәрі көңіліне қуат беріп, алдағы күндерден зор үміт күттірумен келген еді. Өзі де қарап қалмаған, барлық ынта-ықыласымен сол ертеңгі жарқын келешекті жақындата түсу ісіне білек сыбана үлес қосқан-ды. Осы жолда талай қиындықты бастан өткерді, талай қыршын боздақтардың арпалысқан күрес үстінде мерт болғандарының куәсі болды. Бұрын: «сол құрбандықтардың барлығы бекер емес, бәрі де – ел-жұрттың бақытты болашағы үшін» деп, жиналыстарда, газет-журнал беттерінде айтыла-айтыла жауыр болған жаттанды сөздермен өзін-өзі алдарқатып келген-ді. Алайда, соңғы екі жыл ішінде көңілінде көптеген дүдәмал сұрақтар бас көтеретін де, соларға барқадарлы жауап таппай, сергелдеңге түсетін кездері жиілеп кеткен-ді. Әсіресе, ел-жұртты колхозға ұйымдастыру, салық жинау, шаруашылықтарға басшылық жасау ісіндегі орын алған көп жайлар мұның көкейіне қона бермейтін. Үлкен сенім артылып, басшы қызметке тағайындалған адамдардың орынсыз сүргінге, ұраншылдыққа бейім тұратыны, қандай тапсырма берілсе де жоспарды асыра орындап, жоғары жақтағыларға бір көрініп қалайық деп тыраштанатын бейшаралық іс-әрекеттері халыққа қаншалықты ауыр тиетінін осыдан екі жыл бұрын Үлан ауданында қызмет атқарып жүрген кезінде алғаш рет барынша айқын сезінді.

	Жұртты жаппай колхозға ұйымдастыру ұраны да сол кезеңде көтерілген-ді. Әр түрлі салықтар жинау жөніндегі нұсқаулар да үсті-үстіне жиі келетін. Ет салығы, жүн салығы, тері-терсек салығы, астық салығы... Қолындағы бала-шағасына талғажау етіп күн көріп келген азын-аулақ малдарын әуелі осындай әр түрлі салықты өтеу үшін өкіметке, одан қалғанын колхозға өткізіп, құр алақан қалған кедейлердің тұрмыс-тіршілігі, күн көрісі қиынға айналған-ды. Жаңа өкіметтің «жарлы-жақыбайдың жарылқаушысы» екеніне енді-енді ғана сене бастаған көпшіліктің көңіліне қобалжу мен күдік енген. Дәл сол тұста әр жерде кеңес өкіметіне қарулы қарсылық көрсету әрекеттері де қылаң берді. Қытай елімен шекаралас, өздерімен көршілес өзге таулы аудандардың жергілікті халқы бай-бағыландардың сөзіне еріп, арғы бетке өте бастаған хабары құлаққа шалынды. Ұлан ауданындағы жағдай да дәл осындай болмағанмен, осыған жақын екенін, халықтың абыржулы, толқулы хал-күйін, ел ішінде әр түрлі алыпқашты әңгіме-сыбыстың көбейіп кеткенін, кеңес өкіметіне наразылық, қарсылық әрекеті бүгін болмаса ертең мұнда да бұрқ ете түсуі, халықтың бір бөлігі бұл жерде де шекараға қарай жырыла көшуі мүмкін екенін ескерген Өміртай көптеген жайды ой елегінен өткізіп, іштей қиналып, тығырықтан шығарлық жол іздеген-ді. Аудандық партиялық бақылау комиссиясы мен жұмысшы-шаруа инспекциясының төрағасы ретінде қандай да болмасын заңсыздыққа, әділетсіздікке, кеңес өкіметінің саясатын бұрмалаушылыққа, асыра сілтеуге, шаруа баққан можантопай момын адамдарға көпе-көрнеу қиянат жасауға жол бермеуге тырысып баққан-ды.

	Өткен 1931 жылдың күзіне қарай он бес айлық ет дайындау жоспарын аһылап-үһілеп орындап бола бергенде, ауданға жоғары жақтан тағы да «қосымша жоспар» сарт ете қалды. Халықтың қолындағы бірді-екілі қалған мал енді түп-түгел сыпырылып алынды. Қылышын сүйретіп қыс келе жатты. Біреуден ілгері, біреуден кейін болса да бұрынғыдай там-тұмдаған, қысқа дайындаған не соғымы, не астығы жоқ, колхозға мүше болып кірсе де табыс тауып, еңбекақы алып жарытпаған шаруалардың көңіліне шиеттей бала-шағаны немен асыраймыз деген қобалжу кірді. Бірақ сонда да «көппен көрген – ұлы той» деп, қандай қиындық болса да ауыл-аймағымен бірлесе көтеруге дағдыланған көнтерілі көнбіс елдің көкейінде «өкімет өзі өлтірмес» деген әлсіз үміт те жоқ емес-ті. «Сол үмітті ақтай алсақ, сөндіріп алмасақ болар еді-ау» деп ойлаған Өміртай.

	Осылайша ел ішіндегі жағдайдың барынша қиындап тұрған аумалы-төкпелі кезінде аудандық атқару комитетінің төрағасы өзінің көңілін алаңдатып жүрген бір түйткілді аңғартқан.

	– Қосымша жоспарды орындау үшін жинаған малымызды Аюлы мен Қалба тауында шоғырлап ұстап отырмыз ғой, – деген еді ол. – Енді сол малды шалғайдағы ет комбинатына қыстың көзі қырауда айдауға тура келетіндей түрі бар. Қазірдің өзінде-ақ бағып-қағуын келістіре алмай, күйлерін көп төмендетіп алдық. Қолымызда жем-шөп жоқ. Елдің аузынан жырымдап жинаған сол малды ет комбинатына жеткізе алмай жолда тектен-текке қырып алып, рәсуа етпесек неғылсын, – деп уайымдай сөйлеген.

	Өміртай жиналған малдың көпшілігі сауын сиырлар екенін білгенде, тұнжырай түсіп, ойланып қалған. Әрбір сиыр – әр үйдің ең қысылтаяң кезге дейін о ғып, бұ ғып қолда сақтап, сүтін сауып, балаларымызға талшық етерміз деп сеніп келген ең ақырғы таянышы, үміті екенін айтпай-ақ іші сезіп отыр. Барлық билік өзінде болса, қосымша жоспарды орындауға жиналған осы малды сол сәтінде-ақ иелеріне тегіс қайта таратқызып бергізер еді. «Мұның өзі неғылған үсті-үстіне салынатын бітпейтін салық, бітпейтін жоспар? Қыруар малды өкіметке беріп жатырмыз, қырып жатырмыз. Ет комбинатына жеткізе алмай, жолда рәсуа болғаны қаншама. Елден ерек жұт келмей-ақ, халық қазірдің өзінде-ақ ұнжырғасы түсіп, титықтап қалды. Алдымызда бет қаратпайтын үскірік аязы мен бораны бар қыс келеді. Елдің күйі не болмақ?» – деген ой қабырғасын қайыстырған. Ертесінде ол тәуекелге бел байлап, тосын шешімге келген еді. Сол ойын жүзеге асыру ниетімен әуелі аудандық партия комитетінің хатшысы болып істейтін Шерияздан Фахритдиновке жолыққан. Жасы өзінен көп кіші бұл жігітті бұрыннан жақсы білетін-ді. 1925 жылы Өміртай Көкпекті ауданында халық тергеушісі болып қызмет атқарғанда жап-жас Шери комсомол ұйымының хатшысы еді. Бір күні ол өзінің есігіне әлдекімдер қыстырып кеткен бір жапырақ қағазды әкеліп, Өміртайға көрсеткен-ді. Онда: «Комсомол жұмысы керек пе, өмір керек пе? Таңдағаныңды ал», – деп жазылыпты. Осындай қағаз аудан орталығындағы барлық комсомол мүшелерінің есігіне қыстырылғаны мәлім болды.

	– Өмеке, не істегеніміз жөн? – деп Шери бұдан ақыл, көмек күткен.

	Ең бастысы – жаулардың қоқан-лоқысынан қорыққан адамға ұқсамай, жұмыстарыңды бұрынғыша жалғастыра беру, – деп кеңес берген Өміртай. – Бірақ сонымен бірге сақтықты да күшейткен жөн. Кешкісін үйді-үйге қайтарда шет жақта тұратын жолдастарыңды бірлесіп шығарып салыңдар. Өздерің де әр нәрсеге әзір болып, қамданып барынша сергек жүріңдер. Бірақ жүректерің қобалжымасын. Мен тиісті орындарға айтып, бүгіннен бастап сырттай бақылауды күшейтемін, – деген еді. Арада бірнеше күн өткенде, жауыздық ниеттегі адамдар да ұсталып қолға түсті, сазайын тартты. Шери Өміртайды сол жылдардан бері қарай қатты сыйлайтын. Кейінірек аудандық партия комитетінің хатшысы болып қызметі өскен кезінде де сол кішіпейіл мінезінен айныған жоқ. Ел ішіндегі көп жайларға байланысты өзгелерге айта бермейтін пікірлерін Өміртай ешқашан Шериден жасырып жатпайтын-ды. Бүл жолы да: «Аюлы мен Қалба тауында шоғырланған, етке өткізуге әзірленген малдан бес жүз сауын сиырды бөліп алып, жағдайы қиындап отырған колхоздарға елу-елуден таратып беріп сүт фермасын үйымдастырсақ қайтеді?» – деген мұның ұсынысына Шери азырақ ойланып отырды да:

	– Жоғары жақтағыларға бұл ісіміз ұнамай жүрсе қайтеміз? – деп көңіліндегі түйткілін айтты.

	– Шегірткеден қорыққан егін екпейді, жауапкершілікті мойнымызға аламыз-дағы, – деді Өміртай. Содан кейін осылай істегендерінің жөн болатынына өзінің нақты дәлелдерін айтты.

	Қазірдің өзінде күйі тая бастаған сауын сиырларды қыстың көзі қырауда шалғайдағы ет комбинатына өз аяғымен айдап апарамыз деп жүріп, өлім-жітімге ұшыратарымыз айдан анық. «Судың да сұрауы бар» дегендей, ел-жұрттың қолынан жырымдап жұлып алған ірі қараны өйтіп бекерге рәсуа еткенше, жер-жерде сүт фермаларын үйымдастырсақ, халыққа да, өкіметке де пайдалы. Әрі «кеңес өкіметі халықтың қолындағы бар малын түгел алып, құртып болмай, көңілі көншімейді... қан сасытып қырып жатыр... алғаны ғана болмаса берері жоқ», – деген сықылды өсек-аяңның ініне де су құяр едік мұнымен, – деген Өміртай.

	Орнықты айтылған бұл пікір Шеридің көңіліне қона кетті. Жиналған малды ет комбинатына жеткізе алмай, жол-жөнекей өлтіріп алсам, «әдейі істедің, контрсың, жаусың» деп айып тағып, соттап жібермесе не қылсын деп, іштей үлкен қауіп ойлап, жауын жаумай-ақ үсті-басы су болғандай сүмпиіп, ұнжырғасы түсіп жүрген аудандық атқару комитетінің төрағасы мынадай ұсынысқа ішінен тіпті қуанып кетті. «Ертең әлдеқандай сөз шықса, жауапкершілікті осы екеуіне сырғыта саламын. Бірі – аудандық партия комитетінің хатшысы, екіншісі – партиялық бақылау комиссиясының пірсідәтілі. Екеуінің айтқанынан аса алмадым демеймін бе?» деген өзіндік ішкі есеппен ол да қарсылық білдірмей, бірден келісті. Сөйтіп, бес жүз сиырды бұлар колхоздарға таратып беріп, сүт фермаларын құрған-ды. «Кеңес өкіметінің малды орталықтандырып жинаудағы мақсаты – етке өткізіп, құрту емес, жаңадан фермалар ұйымдастыру, совхоздар құру» деп халық арасындағы үгіт-насихат жұмысын күшейткен еді, ел ішіндегі әр түрлі өсек-аяңдар бірте-бірте тыйылып, қалың көпшіліктің абыржуы мен толқуы біршама саябырлап, басылғандай болған-ды. Осы жайды Шери екеуі егжей-тегжейлі баяндап, Қазақстан өлкелік партия комитетіне хат жазып жіберген болатын. Бұл жөнінде біраз уақытқа дейін қайтадан ешқандай әңгіме қозғалмаған соң, «ондағы жолдастар жағдайымызды түсініп, құптаған шығар» деп көңілдері демделгендей болып жүргенде, екеуіне «ойларына келгенін істеп, беттерімен лаққан жүгенсіздігі үшін партиялық сөгіс жарияланғанын» хабарлаған және «аудандағы бес жүз бас сиыр колхоздардан тез арада қайтадан жиналып алынып, етке өткізілсін» деп Голощекиннің өзі қол қойып, бұйрық берген ызғарлы телеграмма сарт ете қалған-ды. Осы хабарды естісімен аудандық атқару комитетінің төрағасы:

	– Ойбай, пәлесінен аулақ! Пермелерді қолма-қол таратайық та, сиырларды етке айдайық, – деп үрейі ұшып, безек қақты.

	– Мынадай қысқы боранда ол бұйрықты орындаудың ешқандай мүмкіндігі жоқ, сиырларды алыстағы комбинатқа қалай айдасақ та бәрібір жеткізе алмаймыз. Тектен-текке қырып аламыз, – деген сөзге:

	– Қырылса мейлі. Қайда өлмей жатқан мал. Ол үшін бізді сөге қоймас. Голощекиннің өзінің тікелей бұйрығын орындадық демейміз бе? – деп ауатком төрағасы қара басының қамын ғана ойлаудан аса алмайтынын аңғартқан соң, Өміртай мен Шери екеуі оңаша отырып, жеке ақылдасқан. Жұртшылықты жаппай колхозға біріктіру науқаны жүргізілгелі бері халықтың күнкөріс тіршілігі мейлінше қиындап кеткенін күйзеле отырып сөз етіскен-ді. Дәл сондай қиын кезеңде Қазақстан өлкелік партия комитетінің хатшысы Голощекин: «Октябрь революциясы қазақ жерін жанап өткен. Нағыз революцияны бұл өлкеде мен жасаймын деп айтыпты-мыс» деген сөз ел ішіне тез жайылғанды. Ғасырлар бойы мал бағып, сонымен күн көріп, жан сақтап келген халық тіршілігін бір-екі-ақ жылда түбірімен күрт өзгертуге әбден болады деп есептеген Голощекин қазақтың сол кездегі оқыған, зиялы, ел басқару ісіне араласып жүрген азаматтарының осы жөніндегі айтқан пікірлерін елең қылмады. «Алға қойылған міндетті жүзеге асыру жолында кездесетін қиындықтан күні бұрын қорқып, үрейлену – іріткі салушы («дезорганизационный») оппортунизмнің, тап тартысы бітті, жаулар жоқ деу – іріген («махровый») оппортунизмнің, қазақ ауылының жағдайы ерекше, оны ескермей болмайды деу – шіріген («гнилой») оппортунизмнің белгісі» деп жариялаған ол қит еткеннің барлығын кінәлі деп тауып жазалауға, партиядан шығаруға, соттатуға дайын тұрды. Өміртай мен Шери «ақшұнақ шалдың» (кейбіреулер Голощекинді сыртынан солай атап кеткен-ді) қаһарына ұшыраудың қауіпті екенін біле тұрса да, сиыр фермаларын таратқанымыз, бес жүз бас ірі қараны қаһарлы қыста алыстағы ет комбинатына айдаймыз деп текке өлтіргеніміз қай жағынан қарағанда да дұрыс болмас, әрі оның үстіне колхоздардағы сиыр фермалары қазіргідей қиын кезеңде талай адамдарға қалт-құлт еткен күнкөрістің көзі болып отырғанын да елеп-ескермеуге бола ма, «өкімет малды етке өткізіп, тектен-текке қыру үшін емес, фермалар құруға жинаған» деп бүлінуге, қытай шекарасынан ауа көшуге шақ қалған елді әзер дегенде тыныштандырғандай болған едік, қазір мына бұйрықты орындасақ, оның аяғы неге соғары тағы белгісіз деп, көп жайларды ой елегінен өткізе келе, осының бәрін қайтадан егжей-тегжейлі баяндап, Совнарком төрағасы Ораз Исаевтың атына құпия хат жазып, сиыр фермаларын сақтап қалуға өзіңіз рұқсат етіңіз, көмектесіңіз деп өтінейік деген тоқтамға келген-ді. Әлгіндей хат дайын болған соң, «үшеуміз бірге қол қояйық» деп ауатком төрағасына көрсеткен еді, ол:

	– Сендер отпен ойнап жүрсіңдер. Әрі-беріден соң Ораз Исаевтан Голощекиннің қызметі үлкен. Олай етсек, айтқанымды орындамадыңдар деп үшеумізді де партиядан шығарып, сотқа береді, – деп қол қоюдан ат-тонын ала қашты. Содан кейін «не де болса тәуекел» деп Шери екеуі қол қойып, хатты Алматыға жіберген еді, біраз күн өткен соң Ораз Исаевтан: «Фермалар таратылмасын, сиырлар колхоздарда қалсын» деген рұқсат-телеграмма келді. Осыдан кейін ғана «мұның аяғы неге апарып соғар екен?» деп қатты алаңдап жүрген Шери екеуінің ішкен астары бойына тарап, көңілдері азырақ орнына түскендей болған-ды.

	Алайда әңгіме онымен бітпеген екен, арада тағы аз ғана күн өткенде, яғни биылғы 1932 жылғы қаңтар айының аяғында өлкелік партия комитеті Шери екеуін: «қызметті тастап, Алматыға оқуға тез жетіңдер», – деп шақыртты. Келісімен:

	– Бұл неғылған оқу? – деп сұраған еді, өлкелік комитет қызметкері:

	– Өздеріңдей қисайғандарды түзететін екі айлық курс, – деп әзілдеді.

	– Оны бітірген соң, бұрынғы орнымызға қайтара ма? – деген сұрақтарына:

	– Ол мәселені кейінірек Голощекиннің өзі шешеді, – деген екі ұшты жауап алды.

	Ертесінде Өміртай өзінің бұрыннан калыптасқан дағдысы бойынша өне бойы мақала жазып, хабар жолдап тұратын Қазақ телеграф агенттігіне соққан еді, ондағы қызметкерлер «белсенді тілшіміз келді» деп қуанып, мұны жылы шыраймен қарсы алысты. Агенттіктің бастығы – Пантюхин деген кісі екен, асықпай сөйлесіп отырып, Алматыға келу себебін сұраған-ды. Өміртай болған жағдайды жасырмай айта келіп:

	– Оқу – өзімнің де бұрыннан қолым жетпей жүрген арманым еді. Бір есептен бұлары жақсы болды. Сауатымызды біраз ашатын шығар, – деп бітірген әңгімесін.

	Пантюхин үндемей, ойланып қалды. Содан соң:

	– Екі айлық курс сіз ойлағандай жарытымды білім бере қояр ма екен? Егер оқуды шындап қаласаңыз, мамыр айында Москвадағы ТАСС институтына набор болмақ, соған жіберейік. Отбасымен тұруға пәтер әперейін, стипендия аласыз. Оның үстіне сол жақтан үнемі хабар жолдап тұратын тілші етіп тағайындап, еңбекақы төлеуге де мүмкіндігіміз бар. Оған дейін өзімізде қызмет істей тұруыңызға болар еді. Қазір ақпарат бюросы меңгерушісінің орны бос, айлығы жақсы – екі жүз елу сом. Өлкелік партия комитетінен рұқсат сұраңыз. Біз де сізді өзімізге жіберуін сұрайық. Осыған қалай қарайсыз? – деген.

	Ойламаған жерден институтта оқып білім алуына жол ашылатын болғанына Өміртай қуанып, бірден келіскен. Өлкелік партия комитеті алғашында өтінішін қанағаттандырса да, не бары екі айға жетер-жетпес уақыт өтісімен-ақ оны қайтадан шақырып алып, Ақтөбеге қызметке баруға тиіс екенін айтты. Бұл кезде облыстар қайта құрылып жатқан еді. Аудандарды республика астанасына төтелей бағындырудың дұрыс еместігін, мұның өзі көптеген қолайсыздықтар туғызатынын өмір көрсеткен-ді. Москваға оқуға баруға қамданып, сол күнді асыға күтіп жүрген Өміртай өзінің институтқа түсуге біржолата бел буғанын айтқан еді, өлкелік комитеттің бөлім бастығы, «сен өзің Голощекиннің айтқанын орындамайтын қайдан шыққан мықтысың» дегендей, бұған ежірейе қарады да:

	– Олай болса партиялық билетіңді үстелге қой, – деді зілденіп.

	– Өйтетіндей кінәм жоқ, – деді Өміртай да түсі бұзылып.

	Бөлім бастығының жүзінде мұны мүсіркеп аяғандай ма, болмаса басқаша ма... белгісіз жұмбақ жымиыс пайда болды.

	– Мынау шешімге, – деді дауысын бәсеңдетіп, алдында жатқан қағазды нұсқап, – Голощекин қол қойған. Мұны енді Құдай да бұза алмайды. Қызметке барудан бас тартқандардың билетін ал деп тапсырған. Ал партиялық билеттен айрылсаң, Москваның ТАСС институтына да сені ешкім жолатпас... Қазір қызметке орналасу жеңіл емес. Істейтін жұмыс таппай, ісіп-кеуіп аштан өліп жатқандардың бар екенін өзің білесің. Екі ортада далада қалып жүрмегің, жігітім, – деді ескерте сөйлеп. Өміртайдың түсі қуқыл тартып сұрланып кеткенін байқады да: – Біле білсең мұны мен жанашырлықпен айтып отырмын, – деп сөзінің аяғын жұмсақтау етіп бітірсе де, ар жағында алты батпан зіл жатқанын Өміртай сезді.

	Сөйтіп, ол оқысам деген арманынан тағы да амалсыз қол үзіп, биылғы 1932 жылдың наурыз айында Ақтөбе облыстық сотының председателіне қылмысты істер қарау жөніндегі орынбасар болып тағайындалып, кәрі әкесі мен кішкене төрт баласын, әйелін өзімен бірге шұбыртып, Алматыдан осында жеткен-ді. Екі қабат үйдің астыңғы жағына облыстық соттың кеңсесі, үстіңгі қабатына облыстық ОБК-ЖШИ7 мекемесі қоныс теуіпті, екеуінің бастауыш партия ұйымы бірге екен. Көп уақыт өтпей-ақ Өміртайды сол ұйымға хатшы етіп сайлаған еді. Жұмысы бұрынғысынан да көбейіп, басынан асты.

	Өткен қыс Қазақстан халқы үшін барынша ауыр тиген-ді. Қатты суық түсісімен-ақ жер-жерде ашаршылық басталған... Көктем шығып, күн жылынғаннан кейін де жағдай түзеліп кете қоймады. Ел басына бұрын-соңды болмаған нәубет келіп, жұрт аштан өліп те, шамасы жеткендері шыбын жандарына сауға іздеп, тоз-тоз болып жан-жаққа шұбырып кетіп те жатты. Аштық әй-шайға қарата ма, қоғам мүлкіне қол сұғу, ұрлық жасау да көбейген. Міне, осындай қиын кезде, 1932 жылдың жетінші тамызы күні «ұлы көсем Сталиннің өзі қол қойған» айрықша қатаң заң жарияланды, ол заң бойынша, мәселен, егін даласынан төрт-бес сабақ масақ алған адамды «социалистік мүлікті талан-таражға салғаны үшін» он жылға соттауға, тіпті ату жазасына кесуге де болатын еді. Осы заң шығысымен түрмелер адамға бұрынғысынан да лық толды...

	Өміртай қазір қызмет істейтін кеңсесінде отырып, соңғы бірер жылдағы осындай оқиғаларды тағы да есіне алып, шаршағанын, қажығанын сезінгендей болды. Көңілің құлазығанда ең болмаса сырласатын, мұңдасатын, сене алатын досың болса, ол да жақсы ғой. Есіне еріксіз Кәрім мен Шери түскен. Кәрімді бандиттер өлтірді, Шери екеуінің жол соқпағы амалсыз айрылып кетті. Осындайда бар ынта-жігерімен жұмысқа беріліп қана көңілсіздік пен уайым тұтқынынан азырақ босағандай болатын. Сол әдетімен алдында жатқан, кезектегі екі томдық қалың «істі» қолына алып, бірер парағын аударып ашып көрді де, бөлме іші тым қапырықтанып, тыныс алуға ауырлап кеткенін сезген соң, орнынан созалаңдап құлықсыздау көтеріліп барып, терезені ашқан. Күннің көзі жарқырап-ақ тұрса да, күз түсіп қалған кез емес пе, даладағы ауа әжептәуір салқын екен. Терезені ашқан бойда-ақ тынысы кеңіп сала бергенін сезді. Еңсесін басқан зіл батпан салмақ та сәл-пәл жеңілдеп, бойы азырақ сергігендей... Мұның терезесі базар жаққа қарайтын еді, ізінше сондағы қайыр сұрап қыбырлап жүрген аш-арықтар мен иығына ескі-құсқы бірдеңелерді ілген, көздері үдірейіп, жадап-жүдеген, құр сүлдесін сүйретіп, тәлтіректеп, ілби басқан балаларды көргенде бойы қайтадан тітіркеніп, жүрегі сыздап сала берді... Базардың төбе жақ бетінде от жағып, мосыға шәугім асып отырғандар көзге шалынды. Қай жетіскендер дейсің. Қара суды ғана қайнатып, балалар мен өздерін алдап отырған пақырлар ма?..

	Әлдеқандай әйелдің әлдекімге қарғыс айтып, төбе құйқаңды шымырлата зарлана жылаған даусы құлаққа келеді. Қимасынан айрылып, жер соғып сорлап қалған бейшаралардың бірі де. Ондайлар қазір аз ба?.. Өміртайдың базар жақтағы көрініске назар салып қарауға дәті шыдамай, теріс айналды. Орнына келіп отырған бойда басы сынып ауырғандай болғанын сезді. Жүрегін әлдекімдер мың сан инемен шабақтап жатқандай. Базарда тентіреп жүрген, күн сайын жүздеп, мыңдап аштан өліп жатқан балалардың өзінің үйдегі кішкентай жәудір көздеріндей әлдекімдердің ең қимас асылы, көзінің ағы мен қарасы, ботасы, боздағы екенін ойлағанда, көзіне еріксіз жас үйірілді. Ең сұмдығы, аза бойыңды қаза етіп, жігеріңді құм қылатыны – осының бәрін көріп отырып қолыңнан келер қайраныңның, дәрменіңнің жоқтығы. Қандай қиын шапқыншылық жұт жылдарында да қазақ даласы мұндай сұмдықты көрмеген шығар? «Кеңес өкіметі еңбекші елдің қолын бақытқа жеткізеді» деп айтылған сөздер де, берілген сансыз уәде де жайына қалды. Өзегі талып, аштан өліп бара жатқан мұңлықтардың көкейіндегі жалғыз ой, жалғыз арман – бір тілім нан, бір қасық ас. Онан өзгені ойлауға шамасы жоқ. Бірақ соны оларға кім тауып береді. Халық басына мынадай заманақыр орнағанда көмек қолын созатын біреу бар ма? «Өкімет аштан өлтірмес» деген әуелгідегі әлсіз үміт те әлдеқашан сөніп болған. «Қазақстанда нағыз революцияны мен жасаймын» деп кеуде соққан Голощекин халықтың қамын ойлайтын игі жақсыларына «жау» деген жалған айып тағып, куғын-сүргінге ұшыратты, басқа-көзге сабалап, ешкімнің үнін шығармады, халықты қан қақсатып, естен тандырып, мынадай халге жеткізді ақыры. Бірақ содан «мұның не?» деп жауап сұрайтын біреу бар ма? Өліп бара жатқан соң, амалсыз аш өзегін жалғайын деп колхоздан өз бетінше бір уыс бидай алған адам сотқа тартылады, ал тұтас бір республиканың миллиондаған адамдарын көпе-көрнеу ашаршылыққа, қырғынға ұшыратқан басшыға неге сот жоқ? Бір халықтың тағдыры бір уыс бидай ғұрлы болмағаны ма сонда?.. Осындай жан-жағынан қамалаған «неге?.. неге?..» деген сұрақтарға Өміртай ешқашан жауап таба алған емес.

	Басы зеңіп ауырып, еңсесін зіл басқан ол қолындағы сағатына қарап еді, түскі үзіліс уақыты да болып қалыпты. Алдында жатқан қалың жұмысты үстелінің тартпасына салды да, «мүмкін ыстық шай ішіп, азырақ тыныққан соң, қалпыма келермін» деп үміттеніп, жабық асханаға бет алды.

	Облыстық соттың қызметкерлеріне түс кезінде екі тоқаш пен шай берілетін. Өміртай ыстық шайдың өзін ғана ішті де, екі тоқашты қағазға орап, қалтасына салып, үйіне әкеліп, балаларына бөліп берді. Өйткені, бірнеше күннен бері қарай үйде бір тілім нан жоқ болатын, шамалы ғана картоп қалған, соны үнемдеп тамақ қылып, алдағы айға паек алатын күнге де жетерміз деп жүрген еді. Облыстық мекемелердің басшылары «бірінші дәрежелі», орынбасарлары «екінші дәрежелі» паек алатын-ды. Оның өзі де жабық қоймадан айына бір рет қана беріліп тұратын, қызметкерлердің отбасында қанша адам бары есепке алынбайтын. Бір айға арнап беретін 1 пұт ұн, 3 килограмм ет, бір тақта шай, бір килограмм тоң май Өміртайдың семьясындағы әкесін, төрт баласын, әйелін, өзін қосып санағандағы жеті адамға қанша үнемдеп жұмсаса да жете бермейтін. Облыстық соттың қызметкерлеріне ара-тұра түрмедегі адамдарға еккізетін картоптан да азын-аулақ сыбаға – үлес тиетін. Осыларды біріне-бірін жалғап, үнемдеп қана талшық етіп, күн көретін. Айналада адамдар аштан қырылып жатқанда, бұлар осының өзіне іштей шүкіршілік ететін...

	Үйде жарты сағат дем алған соң шынында да басының ауырғаны қойып, бойы жеңілдеді. Кеңсеге келісімен манағы үстелінің суырмасында қалдырып кеткен екі қалың папкадағы жұмысты алып, қарауға кіріскен. Бір колхоздағы бас көтерер елу еркек түгел ұсталып қамалыпты. «Барлығы да «жетінші август» заңымен сотталып, қатаң жаза алуға тиісті деген алдын ала ұйғарым бар екен. Өміртай енді әрбір парақтағы айып-айғақтарды мұқият оқып, әр түрлі адамдардың берген жауаптарын, куәлардың сөздерін бір-бірімен салыстырып қарай бастаған. Солардан мұның аңғарғаны – колхоздан төрт жылқы ұрланған екен. Оларды түнде айдап әкелген төрт адам, сойысқан – тағы төрт кісі. Қалған қырық екі адамның бұл ұрлыққа қатысы жоқ, яғни олардың да айыбы мен кінәсі барын дәлелдейтін ешқандай факті жоқ. Бұл «істі» дайындаған, алдын-ала тергеу-тексеруді жүргізіп, сот алқасының қарауына түсірген – ішкі істер бөлімінің қызметкерлері екен. Олардың жасаған қорытындысында: «Бір колхозда тұрған соң, бұл ұрлықты қалғандары білмеді дегенге сену қиын. Барлығы ұйымдасып бірге істеген, тек қана алдын ала келісіп алып, жасырып айтпай отыр деп санаймыз. Мұндай ұрлық үшін айыптарын мойындаған, мойындамағанына қарамай, колхоздағы елу еркекті түгел соттаған жөн деп білеміз. Бір колхозда тұрады екен, жауапкершіліктің де барлығына бірдей ортақ екенін сезінсін. Сонда бұл басқа колхоздағыларға сабақ болады. Әркім аяғын аңдап басады, әрі өздері қоса жауап беретінін білген соң, көршілерінің ұрлық жасамауын қадағалайды. Осылай ету – партияның және жұмысшы табының көсемі Сталин жолдастың «қырағылықты арттыру керек» деген талабына сай келеді», – деп жазылыпты.

	Өміртай еріксіз қабақ шытып, іштей күйзеліп отырып қалды. Адамдардың басына түскен сергелдең мен зобалаң аздай, өзіміз неге одан сайын ушықтыра түсуге тиіспіз деп ойлады ол. Бір колхоздағы сегіз кісі кінәлі болсын, ал қалған қырық екісінің жазығы не? Бәрі де – бір-бір үйдің бас иесі. Қырық екі шаңырақтағы шықпа жаным-шықпалап отырған шиеттей бала-шағаның көретін күндері не болмақ сонда? Адамдардың жүрегі шетінен тас болып кеткен бе? Солардың орнында өзіміз болсақ қайтер едік деген қарапайым ой осы «істі» дайындаған қызметкерлердің санасына мүлдем кіріп-шықпағаны ғой. Басқаларға «сабақ болу үшін» ғана қырық екісін бірдей құрбан етіп, жазаға тартып, соттайық дейді. Әділеттілік дегенді біржола қорлап, табанға салып таптап, тәркі ету болып шықпай ма мұнымыз? Жоқ, мұндай пікірге, ұсынысқа, қорытындыға келісуге болмас. Бұл жайды осы қазір облыстық соттың төрағасы Құлшаровқа кіріп баяндап, ақылдасып шыққаным жөн болар... деген оймен бастығының кабинетіне бет алды.

	Қүлшаров жалғыз өзі отыр екен. Орынбасарының әлденеге ренжулі екенін жүзінен аңғарып, қолындағы қалыңдығы бір қарыс болатын екі папкаға күдіктене көз тастады да:

	– Жайшылық па? – деп сұрады.

	– Жай емес. Мына бір істі сізге көрсетейін деп әдейі әкелдім. Өзіңіз қарап шығасыз ба, жоқ, әлде не туралы екенін қысқаша айтайын ба?

	Төраға қалтасынан күмістеп, сәндеп жасаған мүйіз шақшасын шығарды. Тығынын асықпай ашып, жайлап қағып, жасыл бұйра насыбайдың бір шымшымын алақанына түсірді де, оны ебедейсіздеу көрінетін екі саусағымен лып еткізіп іліп алып, тілінің астына қыстырды. Содан соң көңілі жайланғандай болып орындығына шалқайып отырды да:

	– Оны оқып отыйатын уақытым жоқ. Өзің қысқаша айтып шық, – деді насыбай атқанда «р» әрпін «и» етіп айтатын әдетімен.

	Өміртай мән-жайды қысқа ғана баян етті де:

	– Бұл істі дәл осы қалпында сот ашып қарауға болмас. Кінәсі жоқ адамдарды босату жөн деп санаймын. Соны айтып, ішкі істер бөліміне қайтаруымыз керек, – деді.

	– Ой-бой, сенің мұның дұйыс емес, – деп төраға қабағын оқыс тыржитып, орындығына тіктеліп, түзеліп отырды. – Олай етсек өзімізді иволюция заңын бұймалады деп, жоғайы ойынға доложит етіп, қызметтен қуады. Жазып отыйған адамдай да ақымақ емес. Ішкі істей бөлімімен айтыспайық. Одан да бәйін соттап, құтылған жөн.

	Өміртайдың есіне Ұлан аудандық атқару комитетінің төрағасы түсті: «Мына Құлшаров екеуінің мінездері қалайша ұқсас еді» деп ойлады еріксіз. Кезінде ол да: «бес жүз сиыр өлсе – өлсін, тек өзіміз пәлесі мен жаласынан аман болайық», – деген еді. Ақырында соның айтқаны айнымай келді. Шери екеуі Ұлан ауданындағы қызметтерінен кетіп тынды да, жоғары жақтағылар не айтса да мақұл деп, басын шұлғып, орындауға, асыра орындауға жанын салатын ауатком төрағасы орнында қалды. Мүмкін ендігі қызметі тіптен өскен де шығар? Жалпы, қазір ақыл-ойдың безбеніне салып, іс қылатындардан гөрі осындай бас шұлғитындардың «бағы жанып», тасы өрге домалайтын заман-ау... Мейлі, төраға не десе ол десін, бірақ өзі мұндай қиянатқа жол бермеуге тырысып бағар... Өміртай орнынан тұрып, екі папканы қайтадан қолтығына қыстырып кетуге ыңғайланғанын көрген төраға:

	– Иә, не істейсің сонымен? – деп сұрады.

	Қылмысты істер қарайтын сот алқасының дайындық мәжілісіне саламын.

	– Сол дұйыс. Жаңағы мен айтқан сөз естейіңде болсын, – деді Қүлшаров.

	– «Атаңның басы «дұйыс», – деп ойлады Өміртай ызаланып. – Бақандай елу адамның тағдыры сөз болатын «істі» қолына алып оқуға да ерінеді. Дайындық мәжілісіне салып қарап, «барлығын бірдей соттау керек» деген ұйғарымды қостайды деп ойлап отырған шығарсың, шамасы. Жоқ, бастықеке, қателесесің. Дайындық алқасы тізгінді қағып, ымдап қалсаң, басын шұлғып, сенің қалаған жағыңа жүре беретін астыңдағы көк дөнен емес. Және мен ол мәжілісте сенің сөзіңді емес, өз пікірімді өткізуге тырысып бағармын».

	Дайындық мәжілісі Өміртайдың басшылығымен өтетін еді. Оған оның өзінен басқа облыстық соттың тағы да екі мүшесі қатысатын. Оның бірі – ұзын бұрымы арқасына құлап, айрықша сән беріп, жарасып тұратын, ақ құбаша, әдемі қазақ келіншегі Гүлжамал еді де, екіншісінің ұлты орыс болатын. Олар да: «Жазықсыз адамдарды соттаудың ешқандай жөні жоқ, бұл істі облыстық ішкі істер бөліміне қайтару керек. Кінәсі болса дәлелдесін. Ал, кінәсі жоқтарын босатып, қоя беруін талап етейік», – деген ұйғарымға келді.

	– Айтпақшы, төрағамыз бұл жөнінде басқаша ойда, – деді Өміртай, Құлшаровтың пікірін мүлде айтпай, бүгіп қалғаным болмас деп. – Ол «облыстық ішкі істер бөліміне қарсы келмейік, аш құлақтан тиыш құлақ, бәрін де соттап құтылайық» дейді.

	– Ол кісі не демейді. Айтқандарын істей берсек біздерді ойыншық етіп алар... Адамшылық кейпімізден айрылып қалармыз, – деп күлді Гүлжамал.

	Өміртай бұрын оның сыртқы сымбатты кескін-келбетіне қарап, сүйсініп жүретін-ді. Қазір батылдығын, ақыл-парасаты мен адамгершілігінің де мол екенін аңғарып, риза болды, әрі жаңағы «адамшылық кейпімізден айрылып қалармыз» деген сөздерінің ар жағында айтылмаған әлдеқандай сыр жатыр-ау» деп көңіліне түйген. Ол жорамалы да дұрыс болып шықты. Гүлжамал кейінірек әңгіме үстінде өзінің бір жолы Қүлшаровпен сот өткізуге ауданға бірге шыққанын, сонда түн ішінде ұят дегенді жинап қойып, қайта-қайта ыржақтап, қасына келіп, «қойныңа ал» деп мазалағанын айта келіп:

	– Оны төраға еткенше, Алла тағала насыбай ғана атқызып, қаншықтардың артын иіскейтін төбет етіп жаратқаны жөн болар еді, – деп күлдірген.

	– Осыны өзіне айтпадың ба? – деген Өміртай.

	– Айттым... Бірақ сөйлегенде аузы қандай сасық болса, ойлары да сондай іріген, парықсыз екен. Жетесіне жетер деп: «Қойыңыз енді, дардай бастықсыз, әрі үлкен шаңырақ иесісіз. Көрінген қаншықтың артын иіскейтін төбет емессіз ғой», – десем де пәруайына кірмеді. Арсыз екен. «Артыңды иіскетіп жүрсең болды, төбет деп атай бер, оныңа ренжімеймін», – деп қылжалақтайды... Ақыры, өңмендеп қояр болмаған соң: «осыдан Ақтөбеге жетейік, тұп-тура облыстық партия комитетіне барып, хатшыға айтып, абыройыңызды айрандай төкпесем, атымды басқа қойыңыз», – деп ашуланғаннан кейін ғана аптығы басылды, – деген еді Гүлжамал...

	Сот алқасының дайындық мәжілісі өзі айтқаннан өзгеше шешімге келгенін естігенде, Құлшаров қап-қара болып түтігіп, ашуланып, ренжісе де, бұл істі енді қайта қаратып, басқаша байлам жасата алмайтынын түсінген еді. Сөйтіп, елу адамның жұмысы, «тағы да зерттелінсін, айыбы жоқтары босатылып, айыбы барлары ғана сотқа берілсін» деген ұйғарыммен облыстық ішкі істер бөліміне қайтарылды. Алдында ғана Құлшаровтың «сіздердің пікірлеріңізді қолдаймыз» деген уәдесін естіген облыстық ішкі істер бөлімінің бастығы қалың папкалар өздеріне қайта оралғанын көргенде, аң-таң қалып, қолма-қол оған телефон соқты.

	– Амал жоқ... Солай болып қалды... Сот алқасы бірауыздан сондай шешім қабылдапты, – деді Құлшаров.

	– Оларға сіз алдын ала ескертіп қоймадыңыз ба?

	– Мәжілісті басқаратын орынбасарыма айтып тапсырғанмын. Қыңырайған неме екен... Көпе-көрнеу соның ісі, – деді Құлшаров.

	Ондай сыңар езумен бірге істеу қиын болады. Амалын тауып құтылған жөн ғой.

	– Оны өзім де ойлап қойдым...

	– Сот алқасының мұндай либералдық позициясымен келіспейміз. Сталин жолдастың «қатаң шаралар қолдану керек» деген талабын орындамай отыр деп жоғары сотқа шағым береміз, – деді ішкі істер бөлімінің бастығы.

	– Сөйткендеріңіз жөн, – деп Құлшаров қостай кетті. – Жоғары жақтан «олардың мұнысы дұрыс емес» деген бір ауыз ғана хабар келсінші... Орынбасарыммен ісім сонда болсын. Алқаны да жаңартып қайта құрармын, – деді кіжініп.

	Бірақ республика жоғарғы сотынан: «Қылмысы дәлелденбегендер жазалануға тиіс емес, сондықтан облыстық сот алқасының шешімі дұрыс, бұл істің қайта тергеп-тексеруге жіберілгені – заңды» деген жауап келді. Осыдан кейін амалсыз мысы құрып, өрекпуі басылған облыстық ішкі істер бөлімі жұмысты қайтадан қараған болып, жиырма адамның қылмыстық ісін қысқартып, қалған отызы сотталуға жатады деп ұйғарып, осыған облыстық прокурордың да келісімін алып, «істі» екінші рет сотқа түсірді. Өміртай өз төрағасының: «Қазір кінәлі, қылмысты адамдарды кім көп тапса, жазаласа – солардың жұмысы жақсы деп бағаланатын кез. Өлкелік партия комитеті қырағылықты күшейтіңдер, социалистік қоғамның ашық және жасырын жауларын аямай әшкерелеңдер, қаталдықты арттырыңдар деп ылғи айтады, сондықтан енді осы жолы бүйректен сирақ шығармаңдар», – деп тапсырғанына қарамастан, сот алқасының дайындық мәжілісінде:

	– Бұл «істің» әлі шикі екені кімге болса да көрініп тұр. Кінәсіздерді түгел босатуды талап етейік. Осыған қалай қарайсыңдар? – деп ақылдасқанда, Гүлжамал құлаққа кіретін орнықты, байсалды пікір айтты.

	– Егер бұл жолы тағы қайта карауды талап етсек, төрағамыз ғана емес, прокурорды қоса ренжітеміз. Мұны алдымен сізден көреді, Өмеке. Ал оларды жауықтыра беруден пайда не?.. Әрі бастығымызға «сот алқасының құрамындағылар – кілең бір социалистік қоғам мүлкіне қол сұғушыларға, жауларға жаны ашитындар» деп өсек таратуына, пікір туғызуына мүмкіндік береміз. Ол қазірдің өзінде осындай сөздің шетін шығарып жүргенге ұқсайды... Одан да бұл «істі» осы күйінде қабылдайық. Тек қана сот процесін жүргізуді маған тапсырсаңыз болғаны. Шын айыбы барларды ғана соттап, қалғандарын, дәлелі жетпейтіндерді сот үстінде-ақ ағартуға болмай ма? Әрі-беріден соң кеңес сотының міндеті де осы емес пе? – деді Гүлжамал. Жас болғанмен дау-дамайы көп сот қызметінде біраздан бері істеп ысылған, не нәрсені болса да ойланып айтатын парасаты мол, өткір тілді келіншектің осы ұсынысы қабыл алынды.

	Сот басталғанша түрмеде екі адам өліп кетіпті. Айыбы бар сегіз адам жетінші тамыз заңы бойынша он жыл мерзімге сотталды да, қалған жиырмасы қылмысына дәлел болмағандықтан ағартылып, ақталды. Гүлжамал сот процесін барлық заңдылықтарды сақтай отырып, мейлінше тиянақты өткізгендіктен, бұл шешімді ешкім дұрыс емес дей алмады. Сонда да болса Өміртайдың көңілінде үлкен түйткіл қалды, ол – ешқандай айыбы жоқ екі адамның қамауда аштан өлуі. «Апырмай, екеуіне обал болды-ау» деп айтатын ешкім жоқ. «Жазықсыз адамдарды түрмеге ешбір себепсіз қамап аштан өлтірді, бұған да біреу жауап беруі керек қой», деп айтып көр, сөзіңді кім тыңдар екен. Тектен-текке тентек атанасың. Әрі-беріден соң олардың «аштан өлгенін» дәлелдей де алмайсың... «Арысымызды, азаматымызды жазықсыз өлтірді» деп қуынып жатқан және ешкім жоқ, оған ауыл адамдарының сауаты, білімділігі жетпейді. Әрі ел-жұрт қазір басқа соққандай, есеңгіреген халде. Осыны пайдаланып, пысықайлар мен белсенділер ойларына келгенін істеп жатыр. Осыған түбінде бір тыйым болар ма екен?..

	* * *

	– Сізді Құлшаров үйіне жылдам келіп кетсін деп шақырады, – деді төрағаның хатшысы болып істейтін қара торы келіншек Өміртайдың бөлмесінің есігін ашып қарап, ішке кірместен.

	– Неге үйіне? – деп сұрады Өміртай еш нәрсеге түсінбей, «әлде жұмыс уақыты бітіп, мен кеңседе отырып қалдым ба» деп еріксіз сағатына қарап. Жоқ, әлі ертелеу екен.

	– Ол кісі жаңа бір әзірде тісі ауырып, үйіне кеткен, – деп жауап берді келіншек.

	– Немене, жайша ма... әлде шұғыл бір нәрсе болған ба?!

	– Оны барған соң айтатын шығар, – деді келіншек өзінің еш нәрседен хабарсыз екенін аңғартып.

	Құлшаровтың үйінің есігі күндіз де іштен өне бойы бекітулі тұратын еді. Кіре беріс бөлмесіне ол кішкене қоңырау іліп, жібінің үшын салбыратып сыртқа шығарып қойған-ды. Өміртай сол жіпті бірнеше рет жұлқи тартып, қоңырауды сылдырлатып еді, әйелі шығып, әуелі «бұл кім?» деп сұрап алып, содан соң ғана есік ашты.

	Төрағаның өзі босанатын әйелге ұқсап, жастықты басының астына көмпитіп биік етіп салып, үстіне көрпе жамылып, төсегінде ыңқылдап жатыр екен.

	– Тісім қатты ауыйған соң, шыдамай үйге кетіп едім. Обком бүйосына шақыйған көйінеді. Мәскеуден өкіл келіпті. Соған сен бай, – деді ол аузынан насыбайдың жағымсыз иісі мүңкіп.

	– Жарайды, – деді Өміртай. «Бюроға барсын деген сөзді үйіне шақыртып әуре қылмай-ақ, хатшы әйел арқылы айтуына да болмас па еді?» – деп ойлады.

	Бюро облыстық партия комитетінің бірінші хатшысының кең кабинетінде өтетін еді. Алдыңғы бөлмеде келген адамдарды тіркеп отырған жас жігіт:

	– Құлшаров қайда? Неге өзі келмеді? – деп сұрады.

	– Тісі ауырып, үйінде жатыр. Мені жіберді.

	– Онда тезірек ішке кіріңіз, – деп өзі де кабинетке ілесе кірді де:

	– Облыстық соттан ғана адам келмеп еді, Құлшаров ауырып қалып, орынбасарын жіберіпті. Шақырылғандар тегіс жиналып болды, – деді де, шығып кетті.

	Кабинет адамға лық толы екен. Өміртайдың байқауынша, бюро мүшелерінің, облыстық мекеме басшыларының барлығы осында сияқты. Отыратын орын жетпейтін болған соң, біраз орындықты сырттан ішке кіргізсе керек, бөлме ішінде бос жер жоқ.

	Кіре беріс есік алдындағылар сығылысып Өміртайға орын босатты.

	– Ал, онда бастайық, – деді бірінші хатшы қозғалақтап, орнынан тұрып, жиналғандарға қарап. Бір-екі рет тамағын кенеп жөткірініп алды. – Жолдастар, – деді содан соң дауысын қаттырақ шығарып, – біздің облысымызға Мәскеуден өте құрметті өкіл, партияның үлкен басшыларының бірі Арон Александрович Сольц жолдас келді. Бұл кісі аса жауапты орган болып табылатын ВКП(б)-ның Орталық бақылау комиссиясын басқаратынын өздеріңіз жақсы білесіздер. Сольц жолдас қазір сіздердің алдарыңызда отыр, – деп төрде, өзінің оң жағында, үстел басында отырған тығыншықтай шымыр денелі, шашына, шоқша сақалы мен мұртына тегіс ақ кірген, қызыл шырайлы, қартаңдау, сұсты кісіге бұрылып бір қарап қойды да, сөзін әрі қарай жалғады. – Социалистік құрылысты жүзеге асырудың қазіргідей аса жауапты, қиын кезеңінде облысымызға Сольц жолдастың келуін біз аса маңызды, қуанышты оқиға санаймыз. Ол кісінің нұсқаулары бізге облыстың партия, кеңес және өзге де органдарының жұмысында орын алып отырған кемшіліктердің бетін ашуға, соларды түзетіп, жоюға, жұмысты жақсартуымызға баға жетпес көмек көрсетеді деп білеміз. Қазір облыстық партия комитетінің кезектен тыс бюросының кеңейтілген мәжілісін ашық деп жариялаймын. Сөз Арон Александрович Сольц жолдасқа беріледі, – деді.

	Жұрттың назары енді тегіс Мәскеуден келген лауазымы зор өкілге ауған. Ол кісі үстелге алақанын тіреп, орнынан ауырлау көтерілді. Сөзін бастар алдында сәл бөгеліп жиналғандарды, облыс басшыларын суық жанарымен асықпай бір шолып өтті. «Апырмай, өңі неткен сұсты еді. Бұл кісі бетіне қараса, облыс басшыларының өзі мұғалімнің алдындағы кінәсі бар оқушыдай көздерін тайдырып, қозғалақтап, қипақтап қалады екен», – деп ойлады Өміртай. Жұрттың көңілінде бұл кісі енді әңгімесін неден бастар екен деген әуестік оянған. Айбыны зор үлкен бастықтың сөзі де салған жерден-ақ түйеден түскендей кесек шықты.

	– Араларыңда түрмеде отырып көргендерің бар ма? – деп сұрады ол жиналғандардан. Мұндай тосын сұраққа жөпелдемеде ешкім жауап қата алған жоқ. Үлкен кабинетте сол сәтінде-ақ ұшқан масаның ызыңы естілердей тым-тырыс тыныштық орнаған. Мәскеуден келген ызғарлы қария өздерін осы қазір табан астында орнынан тұрғызып, есеп алып, әр түрлі қитұрқы сұрақтар қойып, жұмыстарындағы кемшіліктерін айтып, «осының бәрін біліп істесең де, білмей істесең де – жаусың, жазалануға тиіссің» деп түрмеге айдап жіберетіндей-ақ, кей адамдардың өңі қашып, ығы кете бастаған сияқты. Тек сәлден соң ғана:

	– Әзірге отырып көрген жоқпыз, – деген әлдекімнің батылсыздау жауабы естілді.

	– Онда бәріңді де осындағы түрмеге бір-бір сүңгітіп алса – артық болмайды екен, – деді Сольц. – Сонда кеңес түрмесінің қандай болуы керек екенін мүмкін ойланар едіңдер. Мен бүгін түрмені аралап көрдім, – деп сөзін жалғастырды ол. – Түрме іші лас, суық. Адамдар аштан да, ауырып та өліп жатыр. Кеңес түрмесінің мақсаты – жаза басқан, қылмыс жасаған адамдарды азаптап құрту емес, тәрбиелеп түзету, қоғамға пайдалы азамат етіп қайтадан қатарға қосу екенін сендер әлде білмейсіңдер ме? – деп бастап, көсіле ұзақ сөйледі. Өміртайдың өзі де түнеукүні жазықсыз екі адам түрмеде аштан өлгенін білгенде, айналада болып жатқан көптеген әділетсіздіктер мен түрмедегі былықтар жөнінде қинала ойланғанын, сонда «түрменің жұмысын да бір тексеріп көрер ме еді?» деген ой көкейінде қылаң бергенін есіне алды. Осындай ұсыныспен бастығыма барсам, қалай қабылдар еді деп те ойлаған. Ол «елу адамды соттай салмай, облыстық ішкі істер бөлімімен айтыстың» деп өзіне қырын қарап жүрген соң, әрі қат-қабат жұмыстар көбейіп кеткендіктен «жарайды, кейінірек мұның да бір реті келер» деп көңіліне түйіп қойған-ды. Қазір Сольц өз көкейінде жүрген осындай жайларды ешкім сұрамай-ақ тереңнен қозғап сөз еткенде, Өміртай көптен бері жауап таппай, жанын қинап мазалап жүрген сыздауық ойдың іріңін біреу шипалы қолымен қысып шығарып, өзегін суырып жатқандай рахаттанған күй кешті... Сольц дем алмай, тоқтамай екі сағатқа жуық сөйлегенде, кең кабинетте қыбыр етіп қозғалған, тырс етіп үн қатқан адам болмады. Ызғарлы жүзді қария не жөнінде айтса да пікірін қолмен қойғандай анық етіп, дәлелдей сөйлейтін кісі екен. Облысқа келгеніне екі-ақ күн болғанына қарамай, осындағы орын алып отырған сорақылықтарды, бейне бір көріпкелі бардай-ақ, айна-қатесіз суреттеп бергенде, «айтқандары түгел дұрыс, бірақ соның барлығын сонау жер түбі Мәскеуден келген, ойда жоқта сайтандай сап ете қалған мына қызылкөз шал қайдан біледі?» деп ойлаған облыстың басшы қызметкерлерінің көбінің-ақ ұнжырғасы түсіп, көздерімен жер шұқылады. «Екпіні қатты, сөзі тым суық екен, мұның арты немен тынбақшы?» деп қипалақтап отырғандары анық. Облыста партияның байлар мен кулактарды кәмпескелеу, жұртты колхозға ұйымдастыру жөніндегі нұсқауын орындауда да көп қателіктер жіберілгеніне ол тоқталып өтті. «Кей жерлерде тек байлар мен бақуаттылар ғана емес, орташа мен кедейлердің де кәмпескеге ілінуі, жұртты колхозға ұйымдастыруда адамдардың ынта-тілегі ескерілмеуі, қай істе болмасын тізеге, әкімшілікке салу, жұртты зорлау, процент қуалау сияқты асыра сілтеушіліктің орын алуы, адамдарға еңбеккүні дұрыс жазылмауы, еңбекақы берілмеуі, олардың күнкөрісі қалай болмақ деген ой жергілікті басшылардың санасына кіріп-шықпағаны, тағы басқа көп жайлар, ақырында, жұртты ашаршылыққа ұшыратты!..» – дей келіп, талай адамдардың жазықсыз босқа қырылып, талайының шұбырып жан-жаққа тарап кетіп жатқанына реніш білдірді.

	– «Бәсе, – деп ойлады Өміртай, – бәсе... партия жер-жерде әділетсіздіктер, сорақылықтар орын алсын демейтіні белгілі ғой. Халықты қан қақсатып, бәрін істеп отырған, мына кісінің айтқанындай, жер-жердегі қолына билік тиген мансапқорлар, алаяқтар, шолақ белсенділер, партияның саясатын бұрмалап, асыра сілтеушілер, тонын айналдырып киген әр түрлі іштен іріткі салуға тырысатын тап жаулары екені енді анық болды. Біздің халықтың зар-мұңы, көз жасы, ақырында, Мәскеудегі ең үлкен басшылардың да құлағына жеткен екен-ау. Бұрын атын сырттан ғана естіген мына қарияның Қазақстанға келуі – соның айғағы емес пе? «Өзің барып, бәрін көзбен көріп қайт», – деп әлде бұл кісіні Сталиннің өзі жіберді ме екен?.. Кемшіліктер түзетіліп, халықтың жағдайы осыдан былай жақсарар, бәлкім. Ылайым солай болғай... Әйтпесе, тұтас бір халық бостан-босқа қырылып құрып бітуге айналғандай едік-ау. Мына кісі қазір «шұғыл шаралар қолдану керек» деп тұр. Тек, әттең, сондай сөздер ең болмағанда бір жыл бұрын, былтырғы осы уақытта айтылса ғой», – деп ойлады Өміртай. Сольц өз сөзін:

	– Мен көп жайларға тоқталып өттім... Орын алып отырған кемшіліктер мен асыра сілтеудің себебін, зардабын, соларды қалай түзетуге болатынын енді сендер айтыңдар. Бүгін осы жайды бәріміз бірге ақылдасып, дұрыс шешімдер қабылдауымыз керек, – деп бітірді.

	Жергілікті қай басшыға осы қазір табан астында қандай шара қолданамын десе де қолында жеткілікті құқығы, билігі бар ызғарлы қарияның манадан бері ешкімнің бет-жүзіне қарамай қатты айтқан сөздерінен шошынып, берекесі қашып отырған адамдардың ешқайсысы батылы барып «мен сөйлейін» дей қоймады. «Аш бәледен қаш бәле, мұндайда шошаңдап бір нәрсе айтамын деп бәлеге ұрынып кетуің қиын емес» деп отырғандай көпшілігі. Бірінші хатшы:

	– Ал, қане, жолдастар, кім сөйлейді?.. Уақыт өтіп барады, – деп, бірнеше рет ескертсе де, көмейлеріне құм құйылғандай ешкім үндей қоймаған соң, Өміртай қолын көтерді.

	– Ә, Мустин жолдас, сіз бір нәрсе демексіз ғой. Онда ортаға шығыңыз.

	– Өтетін жер жоқ. Осында тұрып айтсам да естілер, – деді Өміртай.

	– Бұл кісі облыстық сот төрағасының орынбасары, – деп бірінші хатшы Өміртайды Мәскеуден келген өкілге қысқа таныстырды да:

	– Ал, бастай беріңіз, – деді.

	– Жолдас Сольц, – деді Өміртай өкілдің назарын бірден өзіне аударып. – Бағана, сөзіңіздің бас кезінде сіз түрме туралы, адамдардың онда аштықтан, аурудан өліп жатқаны жайында өте дұрыс айттыңыз. Заң бойынша түрменің жұмысын сот пен прокуратура қызметкерлері бақылауға тиіс. Ендеше бұл тікелей біздің де кемшілігіміз. Егер бұл үшін абақтыға біреулер отырғызылатын болса, онда алдымен біздің де отырып шыққанымыз жөн болар. Мен қазір сіздің осы туралы айтқан пікірлеріңізді қостап, түрме мен заң, тәртіп сақтау, тергеу орындарының жұмысында кейде орасан зор олқылықтар мен асыра сілтеуге жол берілетініне бір ғана фактіні мысалға келтіргім келеді, – деп облыстық ішкі істер бөлімінің жылқы ұрлаған сегіз адамға қосып жазығы жоқ қырық екі кісіні де соттату жолындағы жасаған әрекеттерін, сол екі ортада түрмеде кінәсіз екі адамның аштан өлгенін әңгімелеп берді. – Бүгін сіздің сөздеріңіз бізге көп ой салды, – деп сөзін әрі қарай сабақтай түсті. – Өз басым бұрын жауабын таба алмай жүрген біраз жайларға сіздің сөзіңізді тыңдағаннан кейін жауап тапқандай әсерге бөлендім. Ел басына бұрын-соңды болмаған апат келіп, халық жаппай аштан қырылып жатыр. Осыған тез арада шара қолдану керек деп жаңа сіз өте жақсы айттыңыз. Тек, әттең, сондай сөздер осыдан бір жыл бұрын айтылғанында өте дұрыс болатын еді. Алыстағы Мәскеуге өкпе артудан аулақпыз. Ол жақтан міне, сіз келіп отырсыз. Біздің ойымызға келетіні өз республикамыздың бірінші және өзге басшылары не бітіріп отыр деген сұрақ. Атаққұмар, шенқұмар, мақтанқұмар шолақ белсенділер жөнінде де сіздің пікіріңізге қосыламыз. Ондайлардың жұмысқа да, елге де жаны ашымайтыны, бар ойлайтыны – өздерінің ғана қамы екені рас. Оларды көріп жүрміз. Қоғам мүлкін жеп қоятын сұғанақтар, көпе-көрнеу жаулық әрекет істейтіндер де аз емес. Ондайларды Сталин жолдастың өзі қол қойған «жетінші тамыз» заңымен қатаң жазаға тартып, соттаудамыз. Жаңа сіз орын алып отырған кемшіліктерді түзету үшін не істеуге болады, осы жөніндегі пікірлеріңізді айт дедіңіз. Мен ең алдымен облыстың барлық түрмелерін шұғыл түрде тексеріп, асыра сілтеу салдарынан жазықсыз қамалғандарды босату керек, адамдардың аштан өлуіне жол бермеу керек, тәртіп орнату керек дер едім. Тергеу, тексеру, заң орындарының жұмысын қатайту, талапты арттыру дегенді кейбіреулер жаңа ғана мен мысалға келтіріп өткендей, ақ-қарасын айырмай, адамдарды көбірек соттай беру деп ұғатын сияқты. Меніңше, бұл істе әрқашан әділдіктен айнымауымыз керек. Біздің сала бойынша, айтайын дегенім осы. Ал өзге салалар жөнінде, басшылары отыр ғой, өздері айта жатар, – деп сөзін бітіріп, орнына отырды.

	Өміртай іштей қатты толқи сөйлегендіктен жұрттың да, Мәскеуден келген өкілдің де өз сөздерін қалай қабылдағанын аңғаруға мұршасы келмеді. Өзі орнына отырған бойда залда орнаған аз ғана тыныштық оған шетсіз-шексіз көп уақыт сияқты болып көрінген. Осы тыныштықты кенет Сольцтың:

	– Дұрыс айттың, – деген сөзі мен қол соққаны бұзған еді, оған ілесе облыс басшылары мен қалған жұрт та дүркірете қол соғып жіберді. Залдағы адамдар енді манағыдай емес, азырақ қозғалысқа түсіп, бір-біріне күбірлеп, қысқа ғана үн қатысып, әуелдегі шошынып үріккендерінен сәл де болса айыққандай болып, өздеріне өздері келе бастағандай еді.

	Өміртайдан кейін облыстағы саяси басқарманың бастығы болып істейтін, ұзын бойлы, орта жастағы, арықтау келген, сары шашты орыс сөйледі, одан соң бірте-бірте басқа адамдар да өз пікірлерін білдіріп жатты... Мәжілісті ақыр аяғында Сольцтың өзі қорытты.

	– Бүгінгі айтылған сөздерге, Мәскеудегі және осындағы партия, кеңес органдарына түскен шағымдарға қарағанда, бүкіл Қазақстандағы сияқты, сіздердің облыстарыңыздағы жағдай да мәз емес... Сондықтан облыстық партия, атқару комитеті, өзге де басшы орындар, ұйымдар тегіс кемшіліктерді түзету үшін шұғыл шаралар белгілеуге тиіс. Қалалар мен аудандардағы түрмелердің, заң, тергеу орындарының жұмысын тексеру, жазықсыздарды тегіс қамаудан босату қажет. Бұл іс тікелей облыстық соттың төрағасы мен прокурорға жүктелсін... Қолдағы мәлімет, деректерге қарағанда, аштықтан қырылу мен босқыншылыққа ұшырау фактісі әсіресе сіздердегі Торғай ауданында өте-мөте ересен сияқты. Осы аудандағы жағдайды егжей-тегжейлі тексеріп, кінәлі адамдарды жауапқа тарту үшін арнайы комиссия шығару қажет деп санаймын... Осы айтылған жайлар бүгінгі бюроның шешіміне енгізілсін, – деді ол.

	Мәжіліс ұзаққа созылғандықтан, жұрт көз байланып, қараңғылық түскенде ғана тарқаған болатын. Аспанды бұлт торлаған, жұлдыздар да, ай да көрінбейді. Қараңғы көшеде біреуді біреу танып болмастай. Екіден, үштен әр жерде дабырлай сөйлесіп, әңгімелесіп бара жатқан адамдар. Өміртай үйге тезірек жетейін деп, аяғын жеделдете басып, бірнеше адамның тұсынан озыңқырап өте беріп, олардың әңгімесі өзі туралы екенін аңғарып, не деп келе жатыр екен деген әуестік билеп, жүрісін сәл баяулатқан.

	– Жаңағы облсот бастығының орынбасары алдымен тұрып сөз бастамағанда, ешкім аузын ашпас па еді. Әншейінде «менмін» деп кеуде соғатындардың ешқайсысының үні шықпай қалды ғой, – деді біреу.

	– Мәскеуден келген кісінің мысы басты.

	– Ә дегеннен-ақ бәріңді қамау керек деп жұрттың зәресін алды емес пе? – деді жанындағылары.

	– Қалай дегенмен, сол жігітің азамат екен. Тайсалмастан өкілдің пәмилесін атап, өзіне қаратып алды да, көп жайды қалай батыл айтты. Өзі де еш нәрсеге жалтақтамайтын бетті екен. Ішкі істер бөлімін сойып салып, сауап қылды, – деді алғашқы дауыс.

	– Алматыдағы бірінші хатшы мен басқа бастықтар жұрттың қамын ойламай, не бітіріп отыр дегені ұнады маған.

	– Түрмелерді тексеріп, кінәсіздерді тегіс шығару керек деген ұсынысын бюро шешіміне енгізу қажет деп қостады емес пе өкіл.

	– Сол жігіт өзі біздің жақтыкі емес. Алматыдан келген. ¥лы жүз бе екен, әлде орта жүздің баласы ма? Білмейсіңдер ме? – деді тағы бір дауыс.

	– Менің естуімше, шыққан негізі – Семей жақ. Арғын сияқты.

	– Сендер оның руын қазбалап қайтесіңдер. Талай жерде біздерді шылыққа батырып жүрген де осы рушылдық салқыны емес пе? – деді алғашқы дауыс.

	– Айтпақшы, бүгінгі өкілдің келетінін ешкім білмеген көрінеді ғой. Аяқ астынан сап ете қалыпты да, «қане, бірден іске кірісейік, жұмысты сендердің түрмелеріңді көруден бастайық» депті облыс басшыларына. Өзінің қайда баратынын, нені көргісі келетінін алдын ала ешкімге айтпастан, біраз жерді аралапты. Содан соң хатшыға: «ал, қане, бір сағаттың ішінде барлық басшы қызметкерлеріңді жина, бюро өткіземіз», – депті дейді...

	Әңгіменің тақырыбы енді басқа мәселелерге ойысқанын көрген Өміртай жүрісін тездетіңкіреп, әлгі кісілерден озып кетті. «Бүгінгі сөйлегенім де, көңілімдегі жайларды бүкпестен батыл айтқаным да дұрыс болған екен» деп ойлады ішінен...

	Арада тағы екі күн өткенде, Құлшаров оны қайтадан үйіне шақырды да, тура ана жолғыдай басына құс жастықты биік етіп салып, төсекте жатқан қалпында:

	– Кел, отыр, – деп қасындағы орындықты нұсқады. Бұл жолы тілінің астында насыбайы жоқ екен, бірақ бөлмедегі күлімсі иіс сол қалпында. «Осы насыбайды өзгелер де атады. Бірақ дәл мына кісі сияқты ауыздарынан күлімсі иіс шықпайды ғой. Соны өзі біле ме екен? Одан да бұл шіркінді тастаса қайтеді?» – деп ойлады Өміртай.

	– Тісім құрғыр жазылар емес, – деді Құлшаров. – Әнеукүні бюрода өзің сөйлеп, түрмелердің жұмысы тексерілсін депсің ғой. Сол ұсынысың өтіпті. Қазір обком түрмелердің, алдын ала қамау орындарының жұмысын және Торғай ауданындағы орын алған кемшіліктерді тергеп-тексеретін арнайы комиссия құрып жатыр. Соған сені ұсындым. Облыс прокуроры: «Түрмелерде қамауда отырған орыстар да бар. Комиссия құрамындағылардың ылғи қазақ болғаны жарамас», – деп, өзінің орыс орынбасарын ұсынған еді, обком келісті. Осыны айтайын деп шақырдым. Жолға дайындал, – деді.

	– Өткенде Сольц бұл жұмысты тікелей облыс прокуроры мен сіз басқарсын деп еді, – деді Өміртай.

	– Апырмай, бәрі енді жағдайға байланысты емес пе? – деді Құлшаров орынбасарының бұл сөзіне жыны келіп, іштей тыржың ете қалса да, сыртқа сыр бермеуге тырысып. – Ауырмасам өзім де барар едім ғой.

	Өміртай атқарылуға тиіс жұмыстың ауқымына қарап, бұл сапар кем дегенде бір-екі айға созылатын болар деп жобалаған. Қыс жақындап, күн суытып қалды. Үйде ең болмаса отын да жоқ. Әзірге азын-аулақ қамыс пен тарының қауызын жағып қана амалдап отыр. Тамақтың да жағдайы тақыл-тұқыл. Шиеттей төрт бала мен кәрі әкесі, орысша бір ауыз сөз білмейтін әйелі бұл келгенше қайтіп күн көрмек, отынды қайдан алады, үйді немен жылытады, балалар ашықса тамақты қалай тауып береді? Қабырғасына бататын осындай жайларды бұл да жасырмастан, бастығының алдына көлденең тартты. Мүмкін ойластырып... басқа біреуді жіберсек қайтеді? – деп сұрады.

	– Ой-пой-пой, – деді Құлшаров бұл сөзін де жақтырмай. – Обкомның бірінші хатшысы: «бұл өте жауапты жұмыс, өзің бара алмасаң орынбасарыңды жібер» – деп тапсырған. Басқа адамға ол келісім бермейді, – деді де, сәл ойланып барып: – Сен отбасына несіне алаңдайсың. Далада қалып жатқан жоқ. Біздер отырған жоқпыз ба? – деді.

	– Сіздің өз жұмысыңыз көп. Менің отбасыма көз қырын салуға қолыңыз тиер ме екен? – деді Өміртай.

	– Сенің мұның енді білгендікке, ағайыншылыққа жатпайды, – деп қыжыртты Құлшаров. – Қызметті бірге істейміз, ендеше санасатын не бар? Сенің үй-ішіңді өз отбасымнан кем қылмауға, көмектесіп тұруға уәде берейін. Керек десең осы сөзімді растап, құран ұстап ант ішуге бармын. Одан басқа... қалайша сендіремін енді, – деді шарасы таусылғандай кейіп танытып.

	– Жарайды, онда, – деп келісті Өміртай мұнан әрі тәжікелесуді ыңғайсыз көріп.

	– Мен саған тағы бір нәрсені айтып қоймақшы едім, – деді Құлшаров сәл кібіртіктей сөйлеп. – Торғайға барғанда ескерерсің. Ауданның прокуроры Ғазизовты бұрыннан білуші едім... Жақсы жігіт... Абайсызда, жазықсыз жазаға ұшырап кетіп жүрмесін дегенім ғой.

	– Ешқандай жөнсіздікке, әділетсіздікке жол бермеспіз. Бұл сөзіме толық сенуіңізге болады, – деді Өміртай. Бірақ көңілінде түйткіл кетті. Мәскеуден үлкен бастық келіп, жұрт апшысын қуырып, бюроға шақырғанда, Құлшаровтың тісінің аяқ астынан ауыра қалғанына, осы уақытқа дейін жазылмағанына шүбәланды. Оның Торғайдағы прокурор Ғазизовты күнілгері қорғаштап, бая-шая болғанына қарап, туысы немесе басқалай бір жақыны шығар деп шамалады. Әрине, кінәсі жоқ кісіні бұлар тектен-текке қудаламас-ау, тіпті кейбір білместігін, қателігін де кешіруге болар, ал бірақ шын айыбы, қылмысы бар болып шықса, Құлшаров айтты екен деп, бүркеп те қала алмас. Иә, оның бәрін бара көрер...

	Комиссия құрамына өзімен бірге облыстық прокурордың орынбасары Голушко енгеніне Өміртай іштей қуанды. Оны ол біраздан бері білетін еді. Екеуін таныстырған, табыстырған тағы да дәл осы жолғы сияқты қызмет бабы болатын. Арал теңізі жағасында құрылған балық аулау кооперативінің мүшелеріне деп бөлінген азық-түлікті, басқа да тауарларды, қаржы-қаражатты сол кооперативті басқарған алаяқ сұмдар жеп қойып, кооператив мүшелері тоз-тоз болып, тарап кетіп, балық ауланбай, жоспар орындалмай жатқан соң, сол былықты тексеріп, айыптыларды жазалау үшін Голушко екеуі бірге барған-ды. Сонда ол Голушконың іскерлігіне, білгірлігіне, әділеттілігіне тәнті болған. Кооператив мүлкін жеп қойған екі алаяқты Өміртай соттағанда, Голушко айыптаушы болып сөз сөйлеген. Сонда оның сөзіне жиналған жұрт тегіс қатты риза болып, қол соққан еді. Голушко қасында бірге жүрген кісіні жалықтырмайтын, әңгімешіл, ақжарқын адам екен. Өзінің азамат соғысы жылдарында полк комиссары болғанын, сондағы басынан өткізген оқиғаларын, тағы да басқа көптеген жайларды айтқан. Екеуі едәуір сыр ашыса сөйлесіп, Өміртайдың көңілінде ол жылы әсерлер қалдырған еді.

	Сапарға тағы да бірге аттанатын болған соң, Өміртай Голушконы кеңсесіне өзі іздеп барып, жолығып, осы жолы жұмыстарын қалай ұйымдастыру жөн болатынын егжей-тегжейлі біраз ақылдасты. Жандарына тағы да екі қазақ тергеушісін, Арал ауданының прокурорын ертуге келісті. Содан соң облыстық партия комитетіне бірге барып, тағы сөйлескен. Ақтөбе мен Қостанай арасында тіке тартылған темір жолдың жоқтығын, егер пойызға отырса, Орынбор арқылы айналып, көп жүрулері қиынға түсетінін күні ілгері ескерген обком басшылары бұларға үш тонналық жүк машинасы және жолдарына жететіндей азық-түлік бөлінсін депті. Мұнысы тіпті дұрыс болды.

	Сөйтіп, бұлар аспанда ақар-шақар суық бұлт жөңкіліп көше бастаған қазан айының алғашқы күндерінің бірінде үш тонналық жүк машинасына азық-түліктерін артып алып, мазасыз алыс сапарға аттанып та кеткен еді.

	* * *

	Өміртай бұрын Қостанайда болмаған-ды. Әжептәуір үлкен қала екен. Көшелері түзу. Еңселі, биік үйлері де көп. Бірақ қаланы асықпай, еркін аралап көруге уақыттары болған жоқ... Бұлар келген бойларында бірер күн қонып шығатын пәтер тауып орналасты да, ертесінде, таңғы шайларын іше салысымен, уақытты созбай, түрменің жұмысын тексеруге бірден кіріскен. Ақтөбе абақтысындағы Сольц сынаған сорақы жайлар бұл жерде де айна-қатесіз алдарынан шықты. Түрменің іші мұнда да мейлінше лас, азынаған суық әрі адамдарға лық толы екен. Аурудан, аштан өліп жатқандары да аз емес... Егіні орылып алынған алқаптан балаларының аш өзегін жалғайын деп масақ терген пақырларды да, суып кеткен үйлерін жылыту үшін колхоздан өз беттерінше бір қап қи алған әйелдерді де шетінен топырлатып ұстап алып қамай беріпті. Бәріне кесілген жаза – он жылдан. Сот үкімі тым ұқсас. Адамдарға болар-болмас кінәсі, айыбы үшін осынша мейірімсіз қатаң жаза қолдана отырып, бәрі де ұлы көсеміміз Сталиннің: «қоғам мүлкіне қол сұққандарға ешқандай кешірім болмау керек» деген «жетінші тамыз» заңына арқа сүйейді, сол заңды тілдеріне тиек етеді. Онсыз да ашаршылықтан қатты күйзеліп қырылып, шалажансар күйге түскен қазақ жұртына ұлы көсем қол қойған осы құжат қарақұстан оңбай тиген қосымша соққы болғанға ұқсайды. Өйткені «шықпа, жаным, шықпалап», ілініп-салынып титықтап, әупірімдеп әрең отырған көп шаңырақтың тұяқ серпіп, әрекет етуге жарайтын ең соңғы үміті, таянышы, тірегі деуге болатын, бойларында аздаған әл-қуаты бар еркектер мен әйелдер сол заң бойынша сотқа тартылыпты. Олар ұсталып, қамалған соң, көп үйлердің шаңырағы біржола қаусап ортасына түскен, түңліктері қайтып ашылмай, таңы атып, тауығы шақырмай қалған... Өміртай бастаған комиссия мүшелері сотталғандардың «істерін» алдарына қат-қабат қылып үйіп қойып, шетінен қайта қарауға кірісті. Масақ тергені, қи ұрлағаны, салық төлеуге шамалары келмегені, тағы басқа осыған ұқсас айыптары үшін сотталғандарды, жергілікті шолақ белсенділерге қарсы келіп, өз ойларын айтқаны үшін «контрлық үгіт таратты» деген желеумен қамалғандарды шетінен ақтап босата бастады. Осындай қауырт істермен үш-төрт күндей уақыт өткен...

	Тағы бір кезекті жұмысты қолына алып, сотталған адамның фамилиясына көзі түскен Өміртай еріксіз қабақ шытып түрме бастығын шақыртты да:

	– Мына адам әлі отыр ма еді? Шығарған жоқ па едіңдер? – деп сұрады.

	– Иә, отыр. Шығарған жоқпыз, – деді түрме бастығы сасыңқырап.

	– Неге шығармадыңдар? Бір ай бұрын облсоттан «шығарылсын» деген қаулы жіберіп едік қой, – деді Өміртай.

	– Бұл кісі жөнінде ондай қаулыны алмадық білем. Алсақ шығарар едік қой, – деді түрме бастығы.

	– Жарайды, оны анықтармыз... Ал қазір осы кісіні бізге жылдам алдыртыңыз, – деп тапсырма берді Өміртай.

	Түрме бастығы бір надзирательді жұмсаған еді, ол дем сәтте қалаша киінген, ұзын бойлы, ақсұр өнді, бурыл тартқан шоқша сақалды, келбетті кісіні алдына салып, алып келді.

	– Мен айтқан кісі бұл емес, жас жігіт болатын, – деді Өміртай надзиратель басқа біреумен шатыстырып алған болар деп ойлап.

	Шырағым, сіз мүмкін менің баламды айтқан шығарсыз. Оның да пәмилесі менікіндей еді, – деді келген қартаңдау адам. Өміртай енді бұл кісіге назар салып қарап еді, өзі білетін жігітке түр әлпеті ұқсайды екен.

	– Сонда, сіз... – деп сөз бастап келе жатыр еді...

	– Иә, мен соның әкесімін, қарағым, – деп, қария Өміртай білетін жас жігіттің есімін өзі атады.

	– Балаңыз қайда? Босатылып, елге кеткен шығар? – деді Өміртай.

	– Ол, қарағым, облсоттың ұйғарымы келгенше түрмеде өлді... Өлтірді ғой... – деп жаңа ғана қарт емендей қайратты, ұстамды сияқты көрінген қария жаны ашитын адамды кезіктірген соң, лезде бордай үгіліп, ботадай боздап жылап жіберді. Өміртай көз алдына өзі білетін жайнаң қаққан, сымбатты, сөзге шешен, құрбы-құрдаспен әзілдесу, алқалы топтың алдында домбыра тарту, ән салу сияқты өнерге де жүйрік жас жігітті елестетіп, есіл боздақты өлімге қимай, қия алмай отыр. Аштан өлді ме, ауырып өлді ме, оны анықтай жатар... Асыл азаматынан, арысынан қапияда, қиянат пен зорлықтың ылаңынан айрылып қалып, жер соғып, аһ ұрған қарияның ауыр қайғысы Өміртайдың да жүрегін осып өткендей әсер еткен-ді. Адам өмірінің бес тиындық құны қалмаған. Сан ғасырлар бойына сахараны сауықты-сайранды мекені етіп, малын бағып, тып-тыныш қарекетін жасап, тірлік кешіп, күн көріп келген момын ел ешқашан көрмеген құқайына кездесіп, ашаршылық деген дауасы жоқ қызылкөз бәлеге жолығып, тектен-текке қор болып, шыбындай босқа қырылып жатқаны мынау. Сауық-сайран да, өзге қызық тіршілік те әлдеқашан келмеске кетіп, адыра қалған. Халық басына тап болған апат па, топалаң ба, заман ақыр ма, не деуге болады мұндай зобалаңды?

	– Ақсақал, сабыр етіңіз. Қайғырып жылағанмен, өкінгенмен өлген азамат енді қайта оралмас. Тірі адам тіршілігін істейді... Істеуге тиіс... Сондықтан өзіңізді мұнда не үшін қамағанын айтыңызшы, – деді Өміртай тұнжырай сөйлеп.

	Қарт көзінің жасын сүртіп, бойын жылдам жиып алды. Жаңа ғана өзіне надзиратель жетіп келіп: «Әй шал, қане, ыбылжымай орныңнан тұр. Жоғарыдан келген бастық шақырады», – деп, «бол-болдың» астына алып, аяқ-қолын жерге тигізбей, алдына салып ала жөнелгенде, еш нәрсені ойлауға мұршасы да келмеп еді. Шақыртқан үлкен бастықтың жүзі жылы жан екен. Ал оның: «балаңыз босатылып, елге кеткен шығар?» деген жанашыр сөзін естігенде, «е, баламның жоғарыға жазған арызын қарап, жазықсыз қамалғанына көзі жетіп, түрмеден босату жөніндегі қағазды жіберткен осы кісі екен ғой» деген ой келіп, соған мұңын шаққандай болып көңілі босап, еріксіз жылап жіберген болатын. Енді қазір қайтадан әдеттегі сабырлы қалпына көшіп, болған жағдайды асықпай баяндап берді.

	– Баламның ешқандай жазығы жоқ еді, – деді қария. – Бар кінәсі – ауылдағы шолақ белсенділерді сынап шығарған өлеңі болды. Сол үшін тілдеп, ұрып-соғып, он жылға соттап, түрмеге тықты. Мені де мықтап қырына алды. Егін салмайтын, азын-аулақ мал ұстап, сонымен ғана күн көрген орташа шаруа едім. Алдында ет салығы деп, барлық малды түк қалдырмай сыпырып алған. Артынша жүз бұт бидай салығын үстемелеп тағы салды. Базардан бидай сатып алып, ол салықты өтеуге қолымда не мал, не жиған ақшам жоқ. Тіпті мал мен ақша болса да бидай табыла ма қазір? Сонымен, ай-шайға қаратпай, мені де ұстап қамады да, сот ашып: «Баласы да, өзі де оңбаған, зиянкес адамдар. Өкіметке қарсылық жасап, бидай салығын қасақана төлемей отыр. Баласына контрреволюциялық өлең айтқызған», – деген айыппен маған да он жыл мерзім кесті. Болған жағдай осы, шырағым, – деді қария.

	Өміртай алдында жатқан іс қағаздан соттың шығарған үкімін оқып еді, қарияның айтқаны тұп-тура екен. Істің жоғарғы жағына: «Қамаудан босатылсын» деп, бұрыштама жазып, қол қойды да:

	– Түрмеден қазірден бастап босандыңыз, ақсақал. Сізбен сөйлесетін әңгіме бар. Маған, кешкісін, мына адреске келіп, жолығып кетіңіз, – деп, бір жапырақ қағазға өздері тоқтаған үйдің көшесі мен нөмірін жазып, қарияның қолына ұстатты...

	Өміртай бұл кісінің баласын бұрыннан танитын-ды. Ол жігітпен осыдан не бары үш-ақ жыл бұрын, өзі Шыңғыстау ауданында халық тергеушісі болып, қызмет істеп жүрген кезінде танысқан-ды. Жас жігіт сонда өзінің Торғай жағынан келгендігін айтқан. Көзі ашық, сауатты, әр нәрсенің жөнін білетін, өкіметтің саясатын дұрыс түсінетін азамат еді. Шыңғыстау аудандық атқару комитетінде бес-алты ай хатшы болып, қызмет атқарып, содан кейін еліне қайтып кеткен-ді. Өміртай онымен бірнеше рет сапарлас, дәмдес болып, мінез-құлқына, ақыл-парасатына, халықтың салт-дәстүрін, әр түрлі жол-жорасын жақсы білетін көргенділігіне, сөздің мәнісін түсінетін шешендігіне, әншілігіне, домбырашылығына тәнті болып, қатты сүйсінген-ді. Екеуі оңаша қалған бір сәтінде жас жігіт кей басшылардың істеп жүрген істеріне өзінің наразылығын да жасырып қала алмаған. «Қазіргі бастықтардың көпшілігі шетінен ақ үй тіккізіп, сойыс жеп, қымыз ішіп, түк бітірмей, қарындарын сипап жатқанды мәртебе көреді. Халықтың қамын ойлап, қабырғасы қайысып жүргендері жоқтың қасы. Қазір елде қалхоз ұйымдастыру қажет деген сөз шығып жатыр. Осы жұмыстың өзін де ойланып, дұрыстап істеуге құлықтары жоқ. Қалхоздың не екенін, халыққа не әкелетінін түсініп, біліп алуға ынтасыз. Бұл жөнінде сөз болса: «Е, оны астанадағы бастықтар ойласын. Біздікі солардың айтқанын орындау. Қалхозды кұру керек дейтін болса құрамыз дегеннен аспайды ешқайсысы», – деп көкейіндегі күмән-түйткілдерін де тегіс ақтарған...

	Осыдан бір ай бұрын Ақтөбе облыстық сотына Торғай ауданынан сол жігіттің жазған шағым арызы түскенде, Өміртай оның «ісін» өзі алып қараған. Сонда іс-қағаздарының арасынан оның «өкіметке қарсы жазған өлеңдерін» оқып, бір-екеуін көшіріп те алған еді.



	Бастық келді бақырып,

	Жинап елді шақырып.

	Бай, кедей деп бөлмеді,

	Ара-жігін көрмеді.

	Дүрліктіріп халықты,

	Бірдей салды салықты.

	Ақ май аққан ұртынан

	Байлар күлді мұртынан,

	Түк емес оған бұл шығын,

	Қисайған жоқ қылшығы.

	Кедей байғұс аһ ұрды,

	Мойнына түскен салықты

	Өтей алмай шарқ ұрды.

	Амалы құрып, мәңгіріп,

	Талайы кетті қаңғырып.

	Көбінің жоқ берері,

	Мұң-зарын кім көреді?

	Кездері жаспен жуылды,

	Абақтыға қуылды.

	Сұрау салам ұлысқа,

	Айтыңдаршы, ағайын,

	Бай, кедейді бөлмеген,

	Айырмасын көрмеген,

	Бәріне салық тең деген

	Бастықтікі дұрыс па?



	Өміртай осы өлеңді оқып отырып, ауылдағы болып жатқан жағдайды, ел ішіндегі орын алып отырған жолсыздықтарды, жөнсіздіктерді көзіне айқын елестеткен. Осындай сорақылықтарды өткір тілмен дәл түйреген жігіттің ішкі күйзелісін де анық ұққан. Осындай келеңсіз қүбылыстардың болып жатуының себебі не деген сұрақ та көкейінде тұрған еді. Сол сұраққа келесі бір өлеңнен аз да болса жауап тапқандай болғаны барды. Ол өлең ел ішінде соңғы кезде құтырынып қаптап кеткен шолақ белсенділерге арналған екен.



	Бояма, жалған белсенді

	Атқа мінді теңселіп,

	Билік тиді қолына

	Сайламай-ақ ел сеніп.

	Бастық болды, қуанды,

	Билікке жаны құмар-ды.

	Балағаттап, кол жұмсап,

	Елдің есін шығарды.

	Сөйлегені сөз емес,

	Істегені іс емес,

	Кедей, жалшы, еңбекші

	Оған енді кісі емес.

	Ешкімді көзге ілмейді,

	Қит еткенді тілдейді.

	Елдің қамын жемейді,

	Істің жөнін білмейді.

	Қарамай көздің жасына

	Салықты жиды асыра,

	Әңгір таяқ ойнатты

	Момын жұрттың басына.

	Сенеді кедей кеңеске

	Бізге бөтен емес деп,

	Мұндай бастық ұр да жық

	Елге керек емес тек.



	Осы өлеңі ел ішіндегі кеңес өкіметі қойған басшылардың беделін түсіруді көздеген жаулық, «контрлық» пиғылдан жазылған деп айыпталып, жігіттің он жыл мерзімге сотталуына негізгі себеп болғанға ұқсайды. Өміртай осындай «істі» бастан-аяқ оқып шыққанда не күлерін, не жыларын білмеген-ді. Қалың елге ойына не келсе соны істеп жатқан, қазір тіпті көбейіп кеткен осындай басшысымақтардың асығы неге алшысынан түседі, оларға неге ешкімнің тісі батпайды, тыю жоқ? Әділетін, дұрысын айтқан адамдар неге күстаналанып, таяқ жейді, қуғынға ұшырайды деген сынды сұрақтар жанын жеген... Бүгін өзі босатқан қарияға «кешкісін үйге келіңіз, әңгімелесейік» дегенінде сол кісіден өздері тексеруге бара жатқан Торғай елінің хал-жайын, жай-жапсарын, қазір онда басшылық қызметте отырған адамдардың халық аузындағы бағаларының қандай екенін сұрап білу ойында бар-ды. Сонымен бірге түрмеге жазықсыз қамалып, көп қорлық көріп, жадап-жүдеген, әлсіреген қарияны өздерінің машинасына отырғызып, Торғайға ала кетуді ойлаған. Қазіргідей қиын кезде қарт адамның Қостанайдан Торғайға жетуі қиямет-қайым іс екенін де ескерген.

	Өміртайлар жұмысын бітіріп, өздері тоқтаған үйге келгенде, қария есік алдындағы ұзынша тақтай орындықта бұларды тосып отыр екен. Өзінің ауылдағы өзге қазақтардай емес, орыстармен араласып өскендігін танытып, Өміртайдың қасындағы облыстық прокурордың орынбасары Голушкоға сыпайы ғана:

	– Здраствуйте, – деп амандасты.

	– Көп күтіп қалған жоқсыз ба, ақсақал? Жұмысымыздың бітуі осы болды. Ал, үйге кіріңіз, – деп Өміртай да қарияға құрмет көрсетті. Кешкі шайларын үшеуі асықпай бірге отырып ішті. Бұлардың жолға алып шыққан нан, консерві сияқты тамақтарынан қария шамалап қана сыпайы дәм татқаны болмаса, онша сұғынып кете қоймады. Өміртайдың қойған сұрақтарына тыңғылықты, байыпты жауап қайтарып отырды. Өзінің осындай мінез-құлқымен-ақ көпті көрген, кеудесі даңғыл, кісілікті, сұңғыла жан екенін аңғартқандай еді.

	– Өзіңіздің негізгі кәсіп-қарекетіңіз қандай еді, ақсақал? – деген сұраққа:

	– Төңкеріске дейін де, төңкерістен кейін де біраз жыл мұғалім болып, бала оқыттым, – деп бастап, бірқатар жайды мәлім етті. Ертеректе, патша әмірі жүріп тұрған кезенде орыстың үлкен әкімдері қазақтың бай, болыстарынан орыс мектептеріне бала сұрағанда, олар өз балаларын бермей, кедей-кепшіктің балаларын мұрындарынан тізіп беріпті. Ондағы ойлары: «балаларды орысша оқытып, кәпір дініне кіргізіп, шоқындыратын болса, өз балаларымыз аман қалсын» деген ой екен. Сөйтіп, Троицкий қаласындағы бастауыш орыс мектебінде оқып жүріп, медреседе оқитын қазақ жігіттеріне барғыштап, танысады. Солардан: «Башқұрттың үлкен қаласыңда орысша да, мұсылманша да оқытатын «Ғалия» атты медресе бар. Оқушыларының жағдайы жақсы: тамағы тоқ, көйлегі көк. Оны бітіргендер қазақ ауылдарына мұғалім болып оралады екен», – дегенді естіп, біраз жігіт сонда аттанады. «Ғалия» медресесін бітіріп келіп, өз елінде жалданып, бала оқытады, ұстаздық етеді. Кеңес өкіметі орнаған соң да, сол қызметін жалғастыра береді. Алайда ауылдың шолақ белсенділері: «Бұл кісі шын мәніндегі мұғалім емес, мұсылманшылық медресесін бітірген молда. Сондықтан кеңес мектебінде сабақ беруге қақысы жоқ», – деп, еш қисынсыз айып тағып, бала оқытуына тыйым салады. Онымен де қоймай, қудалап, жала жауып, артына түсіп, ақырында соттатып тынады. Осы жайлардың барлығын қария сабыр сақтай отырып, ешкімнің атына ашумен ащы сөз айтпай, қысқа баяндады. Орынсыз көп қудалау көріп қажыған қарт адамды аз да болса сергітіп, көңілдендірейін деген оймен Өміртай:

	– Бірер күнде Торғайға жүреміз. Үй-ішіңіз сізді алаңдап тосуда шығар. Мәшинемізде орын жетеді. Ала кетейік, – деген еді, қария:

	– Рахмет, шырағым, әйтеуір қолдан келген жақсылығыңды аяп калып жатқан жоқсың. Әділдігіңе де разымын, – деп шын жүректен шыққан алғысын білдірді. – Бірақ мен Торғайға қайтпаймын. Енді оның қажеті де жоқ. Балам екеуіміз осындағы абақтыға қамалған соң, қалған үй-ішіміз осында түгел шұбырып келген. Қазір осы қалада қайыр тілеп, қалт-құлт етіп күнелтіп жүр. Енді, уақыт өткізбей, азырақ әл-қуатымның бар кезінде соларды іздеп тапқаным жөн. Осында өзім жақсы білетін бір орыс досым бар еді. Сонымен бірігіп балық аулап, өйтіп-бүйтіп үй-ішімді аштан өлтірмеудің қамын жасармын, – деді қария.

	– Айтпақшы, балаңыз ана жылы алыстағы Семей еліне қызмет істеуге қандай себеппен барған еді? – деп сұрады Өміртай.

	– Оның біраз тарихы бар, айтайын, – деді қария. – Біздер Торғай ауданының Қарабұтақ деген жерінде тұрып жатқан тоқал арғын руынанбыз. Түптеп қуып келгенде, осыдан жүздеген жылдар бұрын арғы бабаларымыздың мекен еткен жерлері – Семей өңірі. Нартайлақ деген арғы атамыз жас кезінде Айсұлу деген сұлуға ғашық болып, көңіл қосады. Бірақ қазақтың ескі заңымен Айсұлу өзінің ықтиярынан тыс өзге адамға тоқалдыққа ұзатылып кете береді. Сонда оның аяғы ауыр екен. Бөтен елге барған соң босанып, ұл туады да, Нартайлаққа «өзінен туған ұрпағын, аманатын алып кетсін» деп сәлем айтып, өзі сол елдегі көрген қорлық-зорлықтарына шыдай алмай, асылып өледі. Сонда туған баланы жұрт Сарыжетім деп атап кетіпті. Нартайлақ кейінірек Айсұлудың туған сіңлісі Күнсұлуға үйленеді. Екеуінен Шақпақ деген ұл туады, бірақ Күнсүлу сол баланы табу үстінде қатты қиналып, қаза болады. Шақпақтың әкесі еркелетіп қойған және бір аты Айдарке екен. Кейінірек ел-жұрты оның әуелгідегі Шақпақ деген атын да өзгертіп, Шақшақ атандырып жіберсе керек. Сол ағайынды Сарыжетім мен Айдарке-Шақшақ өсіп жігіт болғанда, аналарының теңі емеске малға сатылуына себеп болған, әкелерімен жауласып қастық істеген адамдардан өш алып, орта жүзден бөлініп, кіші жүзге көшкен дейді.

	Солардың ұрпағы – біздер күні кешеге дейін шырқымыз бұзылмай үш жүзге таяу үй, екі старшын ел болып, Торғай ауданындағы Қарабұтақ деген жерде отыр едік. Он алтыншы-он жетінші жылдары біраз батыр жігіттеріміз қолдарына қару алып, Аманкелдінің сарбаздарына барып қосылып, патшаға қарсы соғысқан. Біздің қазақта «жеті атасын білмеген ұл – жетесіз» деген көшелі сөз бар ғой. Соны есте ұстағандықтан, балаларыма өзімнің әкемнен естіген көне тарихтың барлығын әңгіме етіп айта беретінмін. Сол сөздер құлағына сіңсе керек, өзіңіз білетін, түрмеде өлген ұлым ана жылы алты айлық хатшылық оқуды бітіргеннен кейін «Семей жағындағы ата-бабамның ел-жұртын көріп қайтайын» деп рұқсат сұрады. Бір жаз барып, қызмет істеп қайтуына қарсы болмаған едім, – деді қария.

	Ол кісінің әңгімесі Өміртайдың есіне сол Шыңғыстауда тергеуші болып қызмет атқарып жүргендегі тағы бір оқиғаны еріксіз түсірген еді. Ол оқиға мынау болатын. Сол жылдары ел ішінде банды шығып, соны ұстауға Семейден бес қаруы сақадай сай, отыз адамнан тұратын арнайы жасақ келіп жатқан. Отрядты бастап келген ОГПУ-дің күншығыс бөлімінің бастығы Борисов деген тәжірибелі әскери қызметкер еді. Сол отрядтың кісілері мен ел ішіндегі белсенділер «бандиттермен байланысы болуға тиіс» деген долбармен көп адамдарды шетінен топырлатып ұстап әкеліп, қамай бастағанда, күмәнді кісілерден жауап алу ісіне губпрокурордан рұқсат ала келіп, Өміртайды да жеккен еді. Күдіктілерді тергейтін Өміртайдың кеңсесі – бір ауқатты момын шаруадан уақытша пайдалануға сұрап алған киіз үй-тін. Үстел, орындық жоқ болғандықтан, сандықтардың үстіне көрпе жауып, соны пайдаланатын... Бір күні кешкісін ГПУ-дің екі солдаты ұзын бойлы сұлу мүсінді, ақ құба өңді, сақалы кеудесін жапқан қарияны алдарына салып айдап әкелді. Өміртай ол кісінің келісті кескін-кейпіне, парасаты мол ойлы жанарына, нұрлы жүзіне назар салып қараған бойда-ақ тегін адам емес екенін бірден ұққан-ды. Тергеушімін деп кергімей, отырған орнынан атып тұрып, жасы кіші адамға лайық әдеппен:

	– Ассалаумағалайкүм, ақсақал, – деп алдымен өзі сәлем берген. Бейтаныс қария:

	– Әликүмсалам, – деп қысқа ғана жауап қатты да, басқа ешқандай сөз айтпай, әліптің артын баққандай болып, томсарған қалпында тұрып қалды. Мұның:

	– Таныс болайық. Мен осындағы тергеушімін. Аты-жөнім – Мұста ұлы Өміртай. Өзіңіз кім боласыз, ақсақал? – деген сұрағына:

	– Құдайберді ұлы Шәкәріммін, – деді қария. Өміртай да ішінен дәл сол кісі болар-ау деп жобалап, болжап тұрған еді. Осыдан бірер күн бұрын ГПУ-дің адамдары мен ел іші белсенділерінің: «Бандылардың әйгілі Шәкәрім қажымен байланысы бар деседі. Сол сөздің рас болуы мүмкін. Әйтпесе, жасы жетпістен асқан адам кісі-киік сияқтанып, елсіз тауда жалғыз жата ма?» – деген сөздерін құлағы шалған. Кеше ГПУ-дің бір қызметкері: «Шәкәрімді алып келуге адам жіберіп едік, таудағы үйінен таба алмай қайтты», – деп сөз арасында тағы бір хабардың ұштығын шығарған. Өміртайдың өзі де Шәкәрім қажының атына бала жасынан қанық еді. Оның шығарған өлең-дастандарының қайсыбірін оқығаны да бартұғын. Арқадағы атақты Құнанбай әулетінен шыққан, бала жасынан бастап-ақ Абайдың өзінен тікелей тәлім-тәрбие, дәріс алған Шәкәрім ақынды бүкіл ел-жұрт жақсы білетін-ді. Абайдың жазғандары сияқты Шәкәрімнің де шығарған өлеңдері мен дастандары ел ішіне кең тараған-ды. Сыртынан атағын көп естіп, «өзін де бір көрер ме еді, шіркін» деп ойлаған сұңғыла қария мынадай мезгілсіз апақ-сапақта қарулары шошайған екі сарбаздың айдауына түсіп, қолайсыз жағдайда алдына келіп қалғанынан Өміртайдың өзі қысылып, ыңғайсызданғандай күй кешті. Киіз үйдің ішіндегі үстінде жетілік шам жанып тұрған, бетінің тақтайы теп-тегіс үлкен сандық үстелдің орнына жүретін де, соның екі жағына бір-біріне қарсы қойылған кішірек екі сандық орындықтардың қызметін атқаратын. Төр жақтағы беті қаңылтыр әшекеймен өрнектелген шағындау сандық-орындықтың үстіне әдемі қызыл көрпеше төрт бүктеліп төселген еді де, есік жақтағы аласалау екінші сандықша үстіне ескілеу құрақ көрпеше тастала салған-ды. Әдетте Өміртай өзі төрге отырып, жауап беретін адамды қарсысындағы кішілеу сандықтың үстіне отырғызатын. Үстел-сандық үстінде протокол жазуға арналған қағаз бен қалам жататын. Өздері айдап әкелген адамнан тергеуші жауап алып жатқанда, екі сарбаз киіз үйдің есігінің екі босағасында күзетшілердің міндетін атқарып, қақшиып тұратын. ГПУ басшылары орнатып қойған осы тәртіп өзіне оншалықты ұнамаса да, Өміртай: «е, мейлі» деп, қарсылық білдірмей, көне салған. Бірте-бірте осы жай күнделікті дағдылы нәрсеге айналып, еті өліп, үйреніп кеткен еді. Шәкәрімді айдап әкелген екі сарбаздың едірейген мұрты бар, жасамыстау жирен сарысы:

	– Чего встал? Проходи, старик, – деп келе жатыр еді, Өміртай оған жалт қарап, қолын көтеріп, «тыйыл» дегендей белгі қылды. Содан соң қарияға:

	– Төрлетіңіз, ақсақал, – деп қошемет құрмет көрсетіп, әдеттегі өзінің отыратын орнына, жоғары шығуын өтінді. Бірақ сұңғыла қария басқа бастықтардай әкіреңдеген мінезі жоқ, мына инабатты қазақ жігітінің өзінен ыңғайсызданып, ұялыңқырап тұрған халін, жасамыстау сарбаздың дөрекілеу сөзіне кіржің ете қалғанын түгел байқап, мұндағы бар жағдайды қапысыз ұғып тұр екен. Төрге өтпестен, төменіректегі аласа сандыққа отырды да:

	– Рахмет, қарағым. Үйреншікті орныңа отырып, қоятын сұрақтарыңды қоя бер. Жауап беруге мен дайын, – деп үй ішіндегі бір сәттік қолайсыз халден Өміртайды өзі құтқарып, сөзімен демеп жіберді.

	Өздері тау арасынан екі күн қатарынан барып жүріп, ұстап әкелген, жүріс-тұрысы түсініксіз, жұмбақ, кесек тұлғалы, күдікті, тағы шалды көргенде, тергеушінің әдеттегіден тыс мінез танытып, неге сонша абыржып, әбігерге түскеніне екі сарбаз түсінбей, таң қалысып, бір-біріне қарасқан еді. Өміртай олардың әдеттегідей есік көзінде қақшиып тұруын да қалаған жоқ.

	– Әзірге боссыздар. Далаға барып, шылым тартып жүре тұрыңдар. Керек кезінде шақырамын, – деп екеуін сыртқа шығарып, қоя берді.

	– Ал, ақсақал, айып етпеңіз, қызмет бабы осылай, – деді Өміртай осыдан кейін сөз бастап. – Қазір ел іші тыныш емес. Банды деген бәле шығып, соны ұстауға арнайы жасақ келіп жатқанын естіген боларсыз. Сондықтан қазір әйтеуір осы кісі бір нәрсе біледі-ау дегендердің барлығын осында әкеліп, тексеріс жасап, сұрау салып жатқан жай бар. Шамасы, сол ретпен сізді де бір нәрсе біле ме деп алдырған ғой.

	– Жағдайды түсіндірсе сол жерде-ақ білетін, білмейтінімізді айтар едік қой. Бандыны іздеген адам жұрттың бәрін дүрліктіріп, аудан орталығына әкеліп, топырлатып қамамай, тау-тасты кезіп, із шалып, қашып жүрген жерлерінен қуалап неге ұстамайды, – деді қария.

	– Ол уәжіңіз дұрыс, – деді Өміртай. – Бірақ жасақ ең болмаса бандының қайда жатқанын шамалап болса да білмей тұрып, беталды қайда барады?

	– Менен де білгілерің келгені сол болса, айтатұғын түгім жоқ. Бандыдан да, ел ішінің өзге әңгімелерінен де хабарсызбын. Қартайғанда ауыл үйдің дау-дамай, тартыс-таласынан бойымды әдейі аулақ салып, ешкімге зиян-залалымды тигізбей, тау ішінде шығарма жазып, тыныш жатқан жайым бар, – деді қария.

	– Ауыл белсенділерінің ішінде сіздің сол елден жырақ жалғыз жүргеніңізді әр түрлі саққа жүгіртіп, өсскке таңып, күмән келтіретіндер де бар көрінеді.

	Қарияның қабағы түйіліп, жүзінен реніш пен шаршағандықтың, қажығандықтың белгісі аңғарылды.

	– Кімнің аузына қақпақ болып, кімді түзегендей жайым бар менің, – деді сонан соң таусыла сөйлеп. – Осы елдің ішінде ешкімнің ала жібін аттамай, тып-тыныш жүрген адамның өзіне де сыртынан соқтығып, жала жауып, ғайбаттамаса ішкен асы бойына тарамайтындардың болғаны ғой.

	– Сізді сыртыңыздан Меккеге барған қажы дейді. Кеңеске қарсы үгіт-насихат жүргізіп, дінді уағыздайды деп жамандайды.

	– Меккеге барғаным рас. Жалғыз Меккеге емес, Стамбұлға да барғамын. Ондағы мақсатым қажы атану емес, халқымыздың тарихына байланысты ескілікті шежірелер жазылған кітаптар іздеп, соларға үңілу болатын. Ал енді менің көпшілікке қандай үгіт-насихат айтатынымды осы уақытқа дейінгі жазған өлең-жырларымнан, шығармаларымнан өзіңіз-ақ оқып-білуіңізге, көзіңізді жеткізуіңізге болады.

	– Сіз Құранды қазақшаға аударып жүр деп естіп едік. Бітіре алдыңыз ба? Дінді уағыздамаса, Құранды қазақшаға аударып несі бар деп кінәлаушылар да жоқ емес сыртыңыздан.

	– Олар түсінбей айтады, – деді Шәкәрім. – Құран жалғыз дін кітабы емес. Бүкіл шығыс халықтарының тарихы мен мәдениеті үшін маңызы өлшеусіз шығарма. Ол дүние жүзі елдерінің көп тіліне баяғыда аударылған. Мұсылман дініне ешқандай қатысы жоқ, христиан дініндегі Руссияның, өзге де халықтардың тіліне тіпті бір емес, бірнеше аударылған мысалдары бар. Сондықтан мен де құранды шамам келгенше қазақша сөйлетпек болғаным рас. Көп уақыт, еңбек жұмсап, біраз жерін аударып та қойған едім. Ана жылы Қытайға қашқан ақтың бандысы ауылымның үстінен өткенде, зорлық жасап көп қағазымды, аударған, жазған біраз шығармаларымды алып кетті. Сөйтіп, ол еңбегімнен көз жазып қалдым, – деп күрсінді.

	– Үкімет қағаз беріп, жағдай жасаса Құранды қазақ тіліне аударар ма едіңіз?

	– Шашты қырау басты. Бастан ақыл қашты. Жас жетпістен асты, – деді Шәкәрім тұнжырап. – Ендігі қалған аз ғұмырымда қазақтың мәдениетті ел болуын тілеп, оңашада ой қорытудан, көңілдегі біраз нәрсені қағазға түсіруден басқа қолымнан еш нәрсе келе қоймас.

	– Ендеше, осыған байланысты тағы бір сұрақ қойғым келіп отыр. Соңғы кезде не жазып жүргеніңізді айтпайсыз ба?

	– «Айсұлудың ақ тасы» деген дастан жазып жатырмын, – деді Шәкәрім еңсесін көтеріп тіктеліп отырып, ажарлана сөйлеп.

	– Ол шығармаңыздың мазмұны не жайында? – деген Өміртайдың сұрағына қария сонда осы өзі жаңа ғана естіген, кіші жүздің ішіндегі тоқал арғын руының тарихын бастан-аяқ, егжей-тегжейлі толық баяндап берген-тұғын. Шәкәрімнің айтқан әңгімесіне қызыққан Өміртай ол дастанды оқып шығуға бола ма деп сұраған. Сөйтіп, Шәкеңнің өзінің рұқсатымен әлі аяғына дейін жазылып бітпеген Айсұлу мен Нартайлақ жөніндегі дастанды жай ғана оқып қоймай, түгел көшіріп жазып алған-ды. Сонымен бірге ақынның өмір, өнер туралы, жақсылық пен жамандық, махаббат, ар тазалығы, адалдық жөніндегі бір қатар өлеңдерін, Шығыс ақындарының ізімен өзінше жырлаған «Ләйлі-Мәжнүн» дастанын да оқып шығып, кей жерлерін дәптеріне түсіріп алған. Солардың ішінде жапан түзде жалғыз жатып өлең жазатын қарияның өз жағдайын шыншылдықпен баяндайтын:



	Еш адамды жолатпай касыма да,

	От пен су, өзім жүрем асыма да.





Елсізде жалғыз жатып жазу жазам,

	Қарамай тақап қалған жасыма да,



	– деген шумақ бар болатын. Шәкәрімнің гауһардай жайнаған, мөлдіреген сұлу поэзиясы Өміртайды еріксіз баурап, сиқырлап, табындырып, тәнті еткен. Қарияның өзі айтқандай, бүкіл ішкі жан сарайы, нені көксеп, нені армандайтыны, халқына қандай өсиет, тілек айтатыны өлең-жырларынан ап-айқын көрініп тұрған-ды. Сонымен бірге Өміртай айдалада, елден-жұрттан жырақтап жалғыз жатса да, бәрібір ағайын-жұрттың, кеңес үкіметінің арасында белсенді болып атқа мініп жүрген кейбір көкірегі топас жандардың жапқан жаласы мен гу-гу өсегінен құтыла алмаған ары таза ақ жүректі қарияның жан күйзелістерін де барынша айқын сезінгендей болған еді. Оның:



	Адамдық борыш ар үшін,

	Барша адамзат қамы үшін.

	Серт бергем еңбек етем деп,

	Алдағы атар таң үшін,



	– деп өз өмірінің мақсатын әйгілеген, немесе:



	Іздеген ғашық болып бес нәрсем бар,

	Берейін атын атап ұқсаңыздар:

	Махаббат, ғаделет пен таза жүрек,

	Бостандық, терең ғылым, – міне, осылар,



	– деп өз жүрегінің бар сырын, имандай шынын жарқырата жайып салған өлеңдері Өміртайдың да көкірегінде тасқа басқандай жатталып қалған-ды. Сол кезде Мәскеуде Сталиннің өзі бастап, Қазақстанда қаһарынан қар жауып, бет қаратпай тұрған Голощекин қостап, «тап жаулары дегенді аямастан түп-тамырымен жою керек, оларға ешқандай жанашырлық пен рақымшылық болмасын» деген ұранның гулеп тұрған шағы-тын. Мінеки, осы тұста Шәкәрімге тағылып жүрген ауыр айыптың және бірі – оның шыққан тегінің жалаңаяқ кедей емес, ірі, шонжар, бай тұқымы болғандығы еді. Сондықтан да болар, «Шәкәрімді аудан орталығына ұстап әкеліп, қамапты» дегенді естігенде, аудандағы беделді, басшы қызметте жүрген пысықай қазақ жігіттері – аудандық партия комитетінің хатшысы мен аудандық атқару комитетінің төрағасы Өміртайға: «Сол кісіні бізге ретін тауып, сыртынан болса да көрсетіңізші», – дегені болмаса, «қамаудан тезірек босатайық» немесе «сол кісімен әңгімелесіп бірге отырайық» деген сияқты ниет пиғылдың ұшқынын да аңғартқан жоқ. «Қамауға, тергеуге алса – ГПУ-дің жұмысы, біздің онда не шаруамыз бар. Бәле-жаласы өзімізге жұғып кетпесе болғаны» деген сияқты ішкі есептері айтпаса да белгілі болып тұрған еді. Бандыларды ұстауға тікелей басшылық жасауға жіберілген ОГПУ-дің үлкен өкілі Борисовпен Шәкәрім жайында Өміртай бірнеше мәрте өзі сөйлескен.

	– Бұл кісінің айып-кінәсі жоқ екен, қоя берейік, – деп алғашқы күні-ақ айтқан ұсынысын Борисов «мұныңыз ешқандай негізсіз асығыс байлам» деп тыңдағысы да келмеген еді.

	– «Шыққан тегі – жуан тап. Айдалада жұрттан бөлініп жалғыз жатады. Сондықтан бандиттермен байланысы болуы мүмкін» деген сияқты біреулердің сырттан тон пішіп айта салған долбары болмаса, мойнына қоятын басқа ешқандай дәлеліміз жоқ, – деген Өміртай. Борисов сонда мұның бетіне жалт қарап:

	Сіз бен біздің қазіргі басты міндетіміз – кішкентай болса да күдік туғызатын адамдардың барлығын ақтап жіберуге асықпай қоя тұрып, мұқият тексеруден өткізу. Онсыз қырдағы қашып жүрген бандиттерді ұстай алмайтынымыз былай тұрсын, көз алдымызда, иегіміздің астында жаулық жасап жүрген адамдарды да аңғармай қалуымыз әбден мүмкін. Ал енді мына өзіңіз кінәсі жоқ деп отырған Шәкәрімге келетін болсақ, бір кезде оның алашорда сотының төрағасы болғанының өзі де қазіргідей тап жауларымен күрес шиеленісіп тұрған кезде біраз күн қамау мен тергеуде ұстамақ түгілі соттатып жіберуге де жетерлік, – деген еді.

	Өміртай бұл пікірмен келіспейтінін білдіріп:

	– Оның бәрі көп жыл бұрынғы, өткендегі іс, әрі... – деп майдалап сөз бастап келе жатыр еді, Борисов алақанын көтеріп, «тоқтай тұр» дегендей ишарат қылып, сөз желісін қайтадан өзі жалғап әкеткен.

	– Келісемін, баяғыдағы іс. Алашордашылардың өткендегі қателіктеріне өкімет пен партия да кешірім еткен. Алайда мұның өзі арқаны тым кеңге салып, оларды бақылаудан мүлде тыс қалдыру қажет деген сөз емес қой. Сондықтан, сізге берер кеңесім: қамауда отырған адамдардың ішінен Шәкәрімді білетіндері бар болса асықпай сөйлесіп, сыр тартып көріңіз. Қазақтар, әлгі, қалай деуші еді... «жел тұрмаса шөптің басы қимылдамайды» демейтін бе еді? Ал біздің орыстар: «қасқырды қанша асырасаң да орманға қарап ұлиды» дейтін. Иә... Сондықтан тексеріңіз. Асықпай, дұрыстап тексеріңіз, – деп кесіп айтып, бұл жөніндегі әңгімені енді одан әрі жалғастыруды қажет деп санамайтынын аңғартқан.

	Осыдан соң Өміртай Шәкәрімнің қолжазбаларын алдырып, оқып шығып, қамауда отырған Шәкәрімді таниды-ау деген адамдардың біразымен сөйлесіп, ақынның кінәсіздігіне, ар тазалығына, жан тазалығына сенімі одан әрі бекіген соң, айтатын сөздерін алдын ала жүйелеп, ойланып алып, Борисовке қайта келген.

	– Сіздің ақыл-кеңесіңізге толық қосылып, құп алып, қамауда отырған адамдардың ішінен Шәкәрімді білетіндерімен сөйлестім, – деді ол. – Бәрі де қажыны адал, әділ адам, жарлы-жақыбайды жақтайды, кеңес өкіметіне жаны ашиды дегеннен басқаны айтпады. Содан соң көзімді анық жеткізейін деп, біраз қосымша материалдарды зерттеуіме тура келді.

	Қандай істе болмасын қызметкерлердің айтқанды жай ғана орындап қоймай, өз беттерінше құлшыныс пен ынта-жігер танытқандарын қатты ұнататын Борисов:

	– Ол қандай материалдар? – деп құлақ түріп, елең етті.

	Шәкәрімнің өзі де, білетін адамдар да ол кісінің оңаша жатып, жазу еңбегімен шұғылданатынын айтқан еді. Мен ол кісінің бұрынғы және кейінгі жазғандарын алдырып, қарап, оқып шықтым.

	– Иә, сонымен не аңғардыңыз? Не туралы жазады екен? – деп Борисов шынымен қызыққан шырай танытты.

	Өміртай Шәкәрім шығармаларының негізгі мазмұнына сипаттама бере келіп, әсіресе оның қалың көпшілікті, кейінгі жастарды адамгершілікке, адалдыққа, татулықка, еңбек сүйгіштікке, өнер-білімге үндейтін өлеңдеріне кеңірек тоқталды. Және ол кісінің қағазға түсірген дүниелерінің бәрі – жүрегін жарып шыққан таза сыры, оқыған адамды еріксіз баурайды, ойландырады, айтып отырғандарының бір мысқал да жалғаны жоқтығына еріксіз сендіреді дегенді баса айтты.

	– Адамдар жақсы тұрмыс кұрып, тату тұру үшін адал еңбек етуге, жүрегін, ары мен ақылын таза сақтауға тиіс деп үгіттейді. Жастарды орыс халқының, өзге де халықтардың өнер-білімін үйренуге, Пушкин, Лермонтов, Некрасов, Толстой сияқты жазушыларын оқып білуге шақырады. Өзін Толстойдың жолын қуған шәкіртімін деп санайды. Пушкиннің «Дубровскийін» қазақшаға өлеңмен аударыпты... Бірнеше мәрте сөйлесіп, әр түрлі сұрақтар қойып, жауап алғандағы хаттамалары мен біраз шығармалары мына папканың ішінде. Танысамын, оқып, аударып бер десеңіз мен дайынмын, – деді Өміртай.

	Сонымен шығаратын қорытындың, ұсынысың қандай? – деген сұраққа:

	– Бандылардың бүлігіне бұл кісінің ешқандай қатысы жоқ деп білемін. Өйткені күш көрсету, зорлық атаулыға жаны қас. Елді түзететін сөз болмаса, бұзатын сөз бұл кісіден шықпайтынына сенуге болады, – деп Өміртай пікірін тұжырымдады.

	– Так... Так... – деп Борисов ойланып қалды. – Жарайды, папканы маған қалдырып кет, – деді сонан соң.

	Ертесіне кешкісін Өміртайды Борисовтің өзі шақыртқан-ды.

	– Сіздің уақытыңызды алмайын деп, тіл білетін басқа адамды қасыма алып отырып, папкадағы материалдармен танысып шықтым, – деп мұның жүзіне күлімдей, барлай қараған. – Сіздің пікіріңізге қосылуға болатын сияқты. Саяси көзқарастарына қарағанда, ағартушы демократтарға, либералдарға жақындау ма деймін. Маған, әсіресе әлгі «танбаймын, шәкіртімін Толстойдың» деген өлеңі ұнады. Иә, сонда ғой: «Мың сопыны Толстойдың тырнағына алмаймын» – дейтіні... Жақсы айтқан, – деп басын изеп, сәл отырды да: – Иә, өмірде кейде күтпеген жайлар болады. Мәселен, кім ойлайды: алыстағы ұшы қиырсыз қазақ жерінде, жабайы... кешіріңіз, оқымаған жұрттың арасында өзгелерден Толстойды қорғап, адвокат болатын, басқаларға оның қадір-қасиетін ұқтырып өлең жазатын адам тұрады дегенді... Иә... қызық... – деп сәл отырды да, – айтпақшы, босатуыңызға болады, – деп сөзін келте қайырды.

	Өміртай мәселе бұлай тез шешілер деп күтпеген еді. Енді тағы біреулер жоқты-барды шатпақтап, әлденені бықсытып, Борисовтың көңіл-күйін өзгертіп, бұзып қоймай тұрып, «елім» деп оңашада зар илегенмен, сөзінің бағасын жұрты әлі түсініп болмаған қадірлі қарияны қамаудан тезірек босатып жіберуге асыққан еді. Аудан орталығындағы ең үлкен үй – жаңадан салынған клубтың сыйымды залында өне бойы далада жүріп, еркін тыныстауға дағдыланған алпысқа жуық ел адамы қайраңда қалған балықтай болып, қапырық ыстыққа шыдай алмай, еркін тыныстауға ауа жетпей, пысынап, терлеп, мазалары болмай, өздерінің осындай пұшайман халіне амалсыз көніп, қамауда жатқан-ды. Өміртай күзетшіге есікті ашқызғанда, іштегілер елең етіп, үмітпен сыртқа көз тіккен.

	– Бұл кім?

	– Тағы біреуді әкелді ме?

	– Ту-у, бар болғыр, есік осылай біршама ашық тұрсыншы,

	– деген дауыстар естілген.

	– Шәкәрім ақсақал, сыртқа шығыңыз. Сіз босадыңыз, – деді Өміртай іштегілерге естірте дауыстап.

	– Сүйінші! Қажы босады!

	– Өй, айналайын, тілеуіңді берсін!

	– Бүгінгі түн қажы босаған қыдыр түні болды, – деп қуанған дауыстар естілді іштен...

	Сол оқиғадан кейін екі жыл өткенде, былтыр Өміртай ойламаған жерден Шәкәрімнің жаманатқа ұшырап, қаза болған хабарын естігенде, қатты күйзелген. Тағы да баяғыдай: «Бандылармен байланысы бар екен. Милициямен атысқанда оқ тиіп өліпті», – деген сияқты өзі алыста жүріп естіген қаңқу сөздерге зәредей де сенген жоқ. Бір кездерде, апақ-сапақта, қараңғы кеште, киіз үйде шам жарығымен алғаш рет жүзін көріп танысқан қадірлі ақын өзінің сөздерімен, шығармаларымен, өзгелерге ұқсамайтын бірегей болмыс-бітімімен кеудесінде мәңгі өшпейтін жарық сәуле қалдырып кеткендей еді. «Не де болса зұлымдықпен жасалған қиянат бұл. Шәкәрім кісіге каратып мылтық атпақ түгілі, зәредей жамандық істеуге баратын адам емес-ті. Қасиетті ақынға қастандық істеген қара ниет жандарға лағнет жаусын, қашанға барар дейсің, ашылар... ашылар оның да сыры бір күні...» – деп ойлаған Өміртай...

	Торғайлық қария өздерінің тоқал арғын руынан екенін айтқанда, Өміртайдың есіне өткендегі осы оқиға түскен еді.

	– Сіздердің рудың тарихы, Нартайлақ бабаларыңыздың Айсұлуға ғашық болғаны жөніндегі әңгімені ана жылы Шыңғыстауда қызмет атқарып жүргенімде, Абайдың немере інісі Шәкәрім ақсақалдан естіген едім. Ол кісі осы оқиғаға арнап «Айсұлудың ақ тасы» деген дастан жазып, аяқтауға жақындап жүрген еді. Бітірген де болар, – деді Өміртай.

	– Шәкең қажы туралы ел ішіне жаман хабар тарап кетті ғой. Сол не сөз? – деп сұрады торғайлық қария.

	– Мен ол сөздерге сенбеймін, – деді Өміртай тұнжырап. Ізінше: – Айтпақшы, бүгін сізді үйге кел деп шақырғанда, Торғай елінің, ауданды басқарып отырған адамдардың жай-күйін де сұрап білейін деген едім. Енді осы жөнінде айтыңызшы, – деп сөз төркінін басқа арнаға қарай бұрған.

	– Е-е... оның несін айтайын. Әйтеуір, ақырын оңдасын... Бұрын-соңды көрмеген нәубет келіп, ақырзаман орнады ғой халықтың басына. Ел аштан қырылып өліп жатыр. Қаңғырып, шұбап кетіп те жатыр. Баяғыдағы «ақтабан шұбырындыдан» соң халықтың басына келген екінші «ақтабан шұбырынды» болды ғой бұл. Алғашқы шұбырындыға душар еткен тұтқиылдан тап берген жоңғар басқыншыларының әлегі болса, осы жолғы шұбырындыға душар еткен ебін тауып, өкімет билігін қолдарына алып алған ала-тұяқ антұрғандардың бәлесі. Қорқау қасқыр сияқты құлқындарының ғана қамын ойлайды. Жұртқа жаны ашымайды. Бірігіп жеуге, бірін-бірі сүйеуге, өздеріне қарсы келіп, сөз айтқан адамды қаматуға, соттатуға, балаларының қолындағы бір жапырақ нанына дейін тартып алып, үйелменімен аштан өлтіріп, көзін жоюға машықтанып алған. Жұрт қазір әбден есеңгіреп, талықсып, естен танған халге жеткен. Ал, ел билеген есерлер айылдарын да жияр емес. Күннен-күнге құтырып, семіріп, ойларына келгенін істеп бағуда, – деп күрсінді.

	– Таяуда ғана Ақтөбеге Мәскеуден біздегі ашаршылықтың себебін білуге, асыра сілтеуді түзетуге Сольц деген бастық келген. Сол кісі обкомның бюросын шақыртты. Торғай ауданындағы жағдайды тексеру үшін арнайы комиссия құрғызды. Біз сол комиссияның адамдарымыз. Аудандағы ахуалмен әбден танысып, анық-қанығына жету үшін келе жатырмыз, – деді Өміртай.

	– Жөн-жөн... Бұларыңыз дұрыс екен. Тексеріңіздер, көріңіздер. Мүмкін, кім біледі, Торғайдағы жағдайды түзерсіздер. Бірақ... Қазақстандағы жалпы жағдайды кім түзетеді, кімнің қолынан келеді сол, – деді қария әбден күдер үзіп, түңілген адамның сенімсіз үнімен.

	– Сөзіңіздің төркінін ұғып отырмын, – деді Өміртай.

	– Қазір тек бізде ғана емес, барлық облыста да халық аштан қырылуда. Бірақ осының өзі бүгінге дейін Мәскеудің, Кремльдің назарына ілінбеген еді. Енді, міне, арнайы комиссия шығуының өзі-ақ біздегі хал-ахуалға орталықтағы ең үлкен бастықтардың көңіл бөліп отырғанын көрсетеді. Енді кешікпей азық-түлікпен, дәрігерлермен, дәрі-дәрмекпен де көмектесіп қалар.

	– Айтқаныңыз келсін. Бірақ сол көмек келгенше, ел-жұрт та қырылып бітіп жүрмесе, – деді қария. Сонан соң Өміртайдың бетіне тіке қарап: – Осы мен бір нәрсеге түсінбеймін, – деді.

	– Біз ғой: «бәрін орталық біледі» деп Мәскеуге қараймыз. Мәскеудің жіберген өкілі Голощекин де осыдан жеті жыл бұрын, ұмытпасам жиырма бесінші жылдың күзінде Қазақстанға басшы болып келгелі «бәрін өзім білемін» деп, ешкімді бетіне қаратпай, біздің өлкені жеке дара билеп-төстеп келе жатыр. Ал енді соның білгені қайсы? Кедей шаруаны ұшпаққа шығарамын деп берген уәдесі қайда қалды? Сөз жүзінде бәрі дұрыс, жақсы. Ал іс жүзінде ше? Мысалды алыстан іздеудің қажеті жоқ. Жұртшылықты колхозға біріктіру жөнінде ұран тасталды. «Колхоз болып бірікпей, жақсы тұрмыс құрамын деу – бекер» делінді. Колхоз болу – қолдағы мал-мүлікті ортақтастыру, кімде-кім колхозға кіргісі келмесе – сол кеңес үкіметінің жауы болып табылады деп түсіндірді, жұртқа уәкілдер. Сөйтіп, кедейдің қолындағы өйтіп-бүйтіп, қалт-құлт етіп, балаларына талшық етіп, жан сақтап, күн көріп отырған ең соңғы малдарына дейін түк қалдырмай сыпырып алды. Бірақ соның орнына не еңбекақы, не тамақ, не киім... ештеңе де берілген жоқ. Колхозға кіріп тұрмыстарын түзеу орнына жұрттың бәрі ендігі жерде ісіп-кеуіп, тістеріне басар талшық таппай, жаппай аштан қырыла бастады. Қазақстандағы адам төзгісіз осы жағдайды көріп отырып, өлкеміздің басшылары, Голощекиннің өзі «біздер қазір ауыл шаруашылығын өркендетуде бұрын-соңды болмаған табысқа жеттік», деп қалай айтады, сөйлеген сөздері мен газетке берген мақалаларында мақтануға қайтіп қана дәттері барады? Міне, осыны түсіндірші, – деді қария онсыз да жүдеу өңі онан сайын қуқыл тартып.

	Соңғы кездердегі ел басына түскен ауыртпалықты теп-тегіс көзімен көріп, өз басынан өткерген қарт адамның ашына отырып айтқан орынды сөздеріне, қойған сауалына Өміртай не деп жауап берерін білмей, тосылып қалды. Шынтуайттап келгенде, қарияның қойған сауалдары – мұның өзінің де көптен бері ойланып жауабын таба алмай жүрген жайлары емес пе? Кей сәттері оңашада отырып, немесе түн құшағында өзімен-өзі арпалысып, көзі ілінбей дөңбекшіп жатқанында, неше түрлі күмәнді сұрақтардың тұмандай қаптап кететін кездері болатын. Сондай сәттерде кеңес өкіметі орнағалы бергі өзі көріп, бастан өткерген жайлардың бәрі ұзыннан-ұзақ, бір белден екінші белге қарай ауысып, шұбатылған көш тізбегіндей болып, көзіне елестейтін еді. Ел ісіне, әр түрлі науқандық жұмыстарға араласып жүріп, анық байқағаны – ел адамдарының не нәрсеге болса да тез қызыққыштығы, еліктегіштігі, баладай аңқау сенгіштігі. Бүгін қарны тоқ болса, «таңғы нәсіп тәңірден» деп, арқаны кеңге салып, ертеңіміз не болар екен дегенді ойлана бермейтін бейқамдығы. Мүмкін, осындай қасиеттерінің әсері шығар, колхоз болып бірігу жөніндегі ұран тасталғанда, жалпы халықта, қалың көпшілікте бұл өзі қалай болар екен деп, күдіктеніп, әліптің артын бағып, тоса тұрайық деген пиғылдан гөрі, «жарайды, не болса да көріп алдық, тәуекел» деп, орталықтан арнайы тапсырма алып, елге шыққан уәкілдердің айтқанына көне беру пиғылының басымырақ болғаны. Оқымаған қыр қазағын былай қойғанда, көздері ашық, сауатты дейтін Өміртайдың өзі де, күні кеше ғана бандиттер қолынан қайғылы қазаға ұшыраған аяулы досы Кәрім де, атқа мініп, қызмет тізгінін ұстаған, өзі танитын толып жатқан өзге азаматтардың барлығы да партияның орталық комитеті нұсқаған жолдың дұрыс екендігіне ел жаппай аштан қырыла бастаған күні кешеге дейін кішкене болса да шүбә келтіріп, күмәнданып көрді ме екен? Колхоз құру ісіне де бұлар білектерін сыбана кірісіп, қолдарынан келгенше ат салысып бақпады ма? Рас, ғүмыр бойы мал бағып келген қыр қазағының шаруашылығын шұғыл өзгертіп, жаппай отырықшылыққа, егін салуға көшіру жөнінде сөз шыққанда, бұл пікірдің дұрыс емес екенін айтып, дауыс көтерген, пікір білдірген азаматтар да болған еді-ау. Мәселен, Тұрар Рысқұлов, Ахмет Байтұрсынов, Смағұл Садуақасов. Бірақ Голощекин қазақ өлкесіне басшы болып келе салысымен-ақ азуын әуелі соларға басты. Қазақ даласының, қазақ жерінің сандаған ғасырлар бойына өзінің табиғи ерекшеліктеріне орай мейлінше дұрыс қалыптасқан шаруашылық тәсілдері бар деген пікірді «зиянды көзқарас» деп жариялады. «Бұл өлке негізінен мал шаруашылығымен айналысып, осы саланы дамыта түсуге тиіс, ал өнеркәсіпке келетін болсақ, ол алдымен осы мал шаруашылығы өнімдерін өңдеу, содан киім, бұйым шығару жағына қарай бейімделгені жөн. Қазақстанда жиналған жүнді, теріні біздер неге көп шығынмен, әурешілікпен, арзан бағамен жердің түбіндегі өзге республикаға, өзге қалаларға тасуымыз керек. Одан да киім мен бұйым жасайтын зауыт, фабрикаларды өзімізде құрғанымыз экономикалық жағынан әлдеқайда тиімді емес пе?» – деп пікір айтқан Смағұл Садуақасовқа әр түрлі жағымсыз айдар тағылды, тіпті әлгі пікірді «Мәскеудегі зауыттардың жұмысын тоқтатып қою үшін зиянкестікпен әдейі айтып отыр» деп айыптауға дейін барғандар табылды. Халық қамын, өз елінің келешегін ойлайды деп Өміртай бұрыннан іш тартатын, жазған мақалалары мен шығармаларын сүйсіне оқитын Ахмет Байтұрсынов, Мағжан Жұмабаев, Жүсіпбек Аймауытовтар сотталып кетті, Шәкәрім ақын белгісіз жағдайда оққа ұшты. Халықтың өзге де оқыған, өзіндік пікірі бар, көш бастайтын зиялы ұлдарының барлығына да, көпшілігінің күні кеше революцияға, Қазақстанда кеңес өкіметін орнатуға белсене қатысқанына қарамастан «ұлтшыл»дегенайыптағылды.Голощекин: «Қазақстанөлкелік партия комитетінің қазіргі ұстанып отырған бағытын, жүзеге асырып жатқан істерін Сталиннің өзі толығынан қолдайды» – дегенді бүкілказақстандық партия конференциясында ашық айтып, өз пікіріне қарсы келуді партия саясатына қарсы келу деп бағалайтынын жасырған жоқ. «Садуақасовшылдықпен», «Рыскұловшылдықпен», «Меңдешевшілдікпен», тағы басқа «ағымдармен» күресті күшейтті. Өз айтқанынан шықпайтын, жағымпазданғыш, жұрт көзінше өзін мақтайтын, «қазақ ұлтшылдарын» биік мінбелерден жамандап сөз сөйлейтін жергілікті кадрларды барынша қолдап, көтеріп, тез өсірді, айналасына топтастырып, жинап алды. Әсіресе, ауылда тап күресін өршітуге, «байшылдарды», «діншілдерді», «ұлтшылдарды» әшкерелеуге байланысты көп жұмыстарды солардың қолымен, аузымен іске асырды. Өміртайдың өз байқауынша, Қазақстанға Голощекин келгелі халық тұрмысы жақсару орнына төмендеп кетті. Мал басы күрт кеміді. Ақырында, міне, бұрын-сонды болмаған ашаршылық атты апат келіп, жұрт шыбындай қырылып жатыр. Бірақ республикалық, орталық газет-журнал беттерінде Қазақстандағы ашаршылық туралы бір ауыз сөз жоқ. Оның есесіне ауылды кеңестендіру, колхоз құру, ауыл шаруашылығын өркендету, социализм кұРУ ісінде республика бұрын болмаған табыстарға жетіп, жаңа белестерге көтерілуде деген сияқты пікірлер ара тұра жарияланып тұрады. Соларды оқығанда, Өміртайдың өзі де «мұндай өтірік кімге керек, шындық неге айтылмайды» деп ренжитін. Осы сияқты өзін іштей шаршататын, қинайтын, толғантатын жайларды ол қазір торғайлық қарияға айта алған жоқ... Бірақ, еш нәрсе демей, оның жаңағы сауалына жауап қатпай, үнсіз қалудың да ретін таппады. Сондықтан:

	– Сіз өте орынды айттыңыз. Газеттер шындықты жазбай жүр, – деп өзінің айтқан пікірге толық қосылатынын қысқа ғана аңғартып өтті. – Түнеу күні Ақтөбеде болған жиында орталықтан келген өкіл Сольц: «Қазақстандағы қазіргі жағдайды, ашаршылықты Мәскеуге жасырмастан түгел айтып барамын. Республика халқының мұндай күйзеліске ұшырауына партияның ұстанған жолы, саясаты, сілтеген бағыты ешқандай да кінәлі емес. Сол саясатты дұрыстап іске асыра алмаған, колхоздастыру ісінде асыра сілтеуге, шаруашылықты басқаруда, ұйымдастыруда көптеген кемшіліктерге жол берген республика басшылары кінәлі», – дегенді анықтап айтып кетті. Сондықтан, көп кешікпей Мәскеу де олардан жауап сұрап қалатын шығар. Жағдай түзелер, шындықтың беті ашылар, ақсақал, – деді Өміртай.

	– Кім білсін. Әзірге Голощекин Құдай емес, Құдайдан былай да емес болып тұр ғой. Хат танымайтын, өзінен асып бір ауыз сөз айта алмайтын Елтайды үкімет басына қарақшы қылып қалқайтып отырғызып қойып, ойына келгенін істеуде. Бәрінен де халыққа... ел-жұртқа обал-ақ болды ғой. Көптің назасы, көз жасы, ешқандай кінәсіз қыршынынан қиылып жатқан балалардың, сүйектері көмусіз, кез-келген жерде шашылып қалып жатқан иісі қазақ атаулының қарғысы қалай текке кетер екен... жібермес түбінде... әділеттілік бар шығар жалғанда? Ал, бірақ... әй, қайдам... Кім білсін?.. Жарайды, қарағым, рұқсат етсең кетейін енді. Осы қалада тентіреп жүрген бала-шағамды тауып алайын. Рахмет саған. Алла тағала тілеуіңді берсін, – деп қария қозғалақтап орнынан тұрды.

	Ол кісі шығып кеткен соң Голушко:

	– Бұл кісі кім еді? Өзімен көп сөйлестің ғой. Не айтады? – деп сұрады.

	Өміртай торғайлық қарияның хал-жайын қысқа ғана мәлім етті. Азамат болған баласын елдегі шолақ белсенділер өздерін сынап өлең жазғаны үшін он жылға соттатып, түрмеде аштан өлтіргенін, қарияның өзіне де «баласына контрлық өлең жазғызды» деп қисынсыз кінә тағып, бір уыс бидай қат болып тұрған заманда «жүз пұт астық тауып өткіз» деп көпе-көрнеу орындай алмайтын қосымша салық салғанын, сол салықты төлемеді деп он жылға соттатып, осындағы түрмеге жапқызғанын айтқанда, Голушко таңырқап:

	– Сұмдық екен! Неткен заңсыздық, зорлық. Осының бәріне аудандағы біздің прокурор калайша жол беріп, көрмей, байқамай, білмей отыр?! – деп шынымен кейістік білдірді.

	– Барған соң тексереміз ғой, соттың да, прокурордың да, басқа басшылардың да не істеп, не қойып отырғанын, – деді Өміртай ойланып.

	Осы сапарға шыққалы бері оны әсіресе қайран қалдырып, қатты таңырқатып келе жатқан бір жағдай бар еді, ол – адамдарды тұтқындау, тергеу, соттау ісіндегі зорлық, жөнсіздік, әділетсіздіктің аяқ аттап басқан сайын кездесіп отыруы. Әуел баста, Ақтөбеден шыққан бойда жолдағы Федоров ауданының орталығына тоқтап, қамауда жатқан жиырма адамның істерін түгел алдырып қараған соң, он алтысына тағылған кінәнің қисынсыз екеніне көзі жетіп, босаттырған. Қостанай қаласындағы түрменің жұмысын төрт күн тексеріп қарағанда да толып жатқан заңсыздықтар, өрескелдіктер алдынан шықты. Өміртай бастаған комиссия қамалған барлық адамдардың төрттен үштейін біржола ақтап, түрмеден шығартты. Мына торғайлық қария мен еш айыбы болмаса да абақтыда жатып аштан өлген оның азамат болған ұлы сондай жазықсыз жапа шеккендердің жүзден... мыңнан бірі ғана. Қарияның баласы көзі ашық, еті тірі, сауатты жігіт болғандықтан, жолын тауып, облыстық сотқа арыз жазды. Ал қалған жұрт, сахарада еркін жүріп, еркін тұрып үйренген, «істі болу» дегеннің, сот пен түрменің не екенін білмей келген момын ел қазіргідей қай жерде болмасын әкіреңдеген шолақ белсенділер қаптап, жұрттың бәрін тізімдеп есепке алып, колхозға ұйымдастырып, абайламай айтылған әр сөз бен аңдаусыз басылған әр қадамды жіпке тізіп, «оңшыл», «солшыл», «контр», «оппортунист», «ұлтшыл», «ұры-қары», «бай-құлақтың құйыршығы» деген сияқты толып жатқан айыптар тағып, түрмеге қамай бастағанда, мұндай алапатқа жасайтын ешбір амал таппай, тағдырдың жазуы осы болар деп мойын ұсынып, көне беруді ғана білетін сияқты. Басшылық қызметке қолы жеткен алаяқтарға «сенің мұның дұрыс емес» деп жөн айтып, қолынан қағатын ешкім жоқ, сондықтан олардың ақ дегені – алғыс, қара дегені – қарғыс. Қалың көпшілік ненің дүрыс, ненің бұрыс екенін білмейді, оларға ондай мәселелерді түсіндіріп жатқан және ешкім жоқ. Бірлі-жарым көзі ашық, жөн мен парық білетін ақ-адал азаматтар болса, олардың өзіне жала жауып, көздерін құртып жіберуге тырысатындар табылады. Әсіресе осы сапарда осындай жайларды көп көрді, облыстық партия комитеті бюросының шешімімен құрылған арнайы комиссияның басшысы ретінде өзінің қолына берілген құқықты пайдаланып, көздері жәудіреп түрмеде жатқан жазықсыз жандардың барлығын қолма-қол ақтап, абақтыдан шығартумен келеді. Ел ішін жайлаған осынша әділетсіздіктерге күйзеліп, жаны күйеді. Халық басына күн туған мынадай аласапыран қиын заманда өзінің кінәсі жоқтарға араша түскен осы аз ғана жұмысын жүдеген көңіліне кішкене болса да медеу тұтады...

	* * *

	Азынаған суық желден, сабалаған жауын-шашыннан, құтырынған боран мен дауылдан пана болар ығы жоқ шетсіз, шексіз кең даладағы ат пен түйенің, арбаның, сүйретіліп жаяу шұбырған адамдардың аяғының ізі салған таптаурын жолмен бұл өлкеге таңсық көрінетін үш тонналық жүк машинасы әзірге шаршап-шалдығуды білместен, сыр бермей, тоқтамай, зырлап-ақ келеді. Қазан айының іші ғой қазір. Желдің өті жайсыз-ақ. Ақтөбеден шыққаннан Қостанайға жеткенше кабинаға, жүргізушінің жанына отырып келген Өміртай, машина енді Торғайға қарай бет түзегенде, кабинаға Голушконы мінгізіп, өзі бригаданың өзге мүшелерімен бірге үстіге шыққан. Машинаның ашық қорабында отырғанмен, астарына төсегендері де, арқаларына қамзау етіп қалқалағандары да – қалың кигіз, сондықтан жағдайлары жаман емес. Бірақ жолшыбай жаяу ілбіген, бір-бірін демеп, шұбатылған аш-арық жандарды көрген сайын іштей күйзеледі, көңілдері еріксіз құлазиды. Қыбырлап, жыбырлап, кеудесіндегі шықпаған жанын сүйретіп, барлығының бет алып бара жатқандары – Қостанай жақ. Онда барғанда не табады, аш өзектерін жалғайтын бір қасық ас пен бір түйір нанды кім береді, оны ойлайтын халдері жоқ. Өңдері қуарған, жақтары суалған, көздері үңірейген, сақал-мұртын алуға шамалары келмей, аузы-басын түк басқан, өндіршектері сорайған, жанарының сәулесі сөнген, жалаңаш етіне қаудырлаған тері тонды, немесе ескі шапанды жадағай киген, болмаса қолға түскен тағы бір нәрселерді ілдәлдалап үстеріне жапсырып, қамзау еткен, түріне қарап жас шамасын айырып болмайтын еркектер; бастарына ескі-құсқы орамал тартқан, кір-кір кимешек киген, жаулық салған, саудыраған құр сүйектері қалған, буындарынан әл кетіп, әрең-әрең сүйретіліп келе жатқан, тірі аруаққа айналған әйелдер; көздері шүңірейіп, құлақтары қалқайып, жіп-жіңішке мойындары басын зорға көтеріп, қалт-құлт етіп, бұлғақтаған балалар. Үлкендердей емес, бұл соңғылары анда-санда, сиректеу ұшырасады. Әлдеқандай алдамшы үміттің соңынан еріп, жан далбасалап, қалаға қарай шұбырған бұл мүскіндердің көпшілігі-ақ діттеген жеріне жете алмайтынын, жол жиегінде сүйегі шашылып қалып жатқандардың қатарын көбейтетінін ойлағанда, Өміртайдың жүрегі қан жылап, көзіне еріксіз жас тығылады. Серіктерінің де өзіне ұқсас күй кешіп келе жатқандарын іштей сезеді. Ақтөбеде, Қостанайда, өзге қалаларда аштан өлген адамдардың сүйегін күн сайын немесе бірнеше күнде бір рет жинап әкетіп, көму бар. Ал қазақтың ұшы-қиырсыз байтақ даласында қазіргі кезде шашылып қалып жатқан сүйектерді ең болмағанда жинап көметін де ешкім жоқ. Көпшілігі итке-құсқа жем болуда, іріп-шіруде. Сондайлардың талайын бұлар осы сапарда өз көздерімен көріп келеді.

	Жол-жөнекей Семиозер ауданының орталығына аз ғана аялдап, қамаудағы бірсыпыра тұтқындарды босатқан соң, бөгелместен тағы да ілгері тартқан. Күн ұясына қонуға жақындағанда бейтаныс бір кішірек селоға жетіп, өзгелерінен гөрі еңселілеу көрінген үйдің тұсына тоқтады. Машинаның даусын естіп, сыртқа шыққан орта бойлы, дембелше қазақтан жөн сұрағанында, ол:

	– Семиозер ауданының «Овцевод» атты совхозы бұл, – деп жауап берді. Содан соң: – Өздеріңіз қайдан келе жатқан жолаушыларсыз? – деп, бұлардың өздеріне қайыра сұрақ қойып, жүздеріне үңіліп тұрды да, Өміртайға анықтап, көз тоқтата қарап алып: – Апырай, Өмеке, сіз бе едіңіз? Ассалаумағалайкүм! Қайдан жүрсіз? – деп жылдам басып ұмтылып келіп, кеуде түйістіріп, қазақы рәсіммен құшақтасып көрісті. Бұл азаматты Өміртай енді таныды. Осыдан алты-жеті жыл бұрын, 1925-26 жылдары Көкпектіде тергеуші болып қызмет атқарып жүргенінде өзі тәрбиелеп, баулыған, комсомол жұмысына аянбай белсене атсалысып көзге түскен Исабаев деген жігіт еді бұл. Қазір осы «Овцевод» совхозының директоры екен. Қысқа ғана жөн сұрасудан кейін:

	– Ал, қане, не тұрыс бар? Күн болса кешкіріп қалды. Енді не де болса асықпай, қонып аттанасыздар, – деп, үйге қарай бастай жөнелді. Қонақтары үсті-басын қағынып, беті-қолдарын жуып, төр алдына жайғасқан соң, ол Өміртай мен Голушкоға қарап, өзінің шалалау орысшасымен:

	Әлгі «тау тауға қосылмайды, ал өлмеген адамдар бір-бірімен кездеседі» деген мақал бар емес пе еді. Сол рас болып шықты. Арада талай жыл өткенде, күтпеген жерден сізбен осылай кездесермін деп ойлаппын ба, Өмеке? Қош келіпсіздер. Енді менің құрметті қонағым болып, бір малдың басын мүжіп аттанатын реттеріңіз келіп-ақ тұр, – дегенінде Өміртай Исабаевтың бұл ұсынысына Голушко қалай қарар екен деп, қасындағы серігінің жүзіне көз салған. Голушко әлденені ойланғандай болып отырып қалғанын байқаған үй иесі жаңағы сөздерін одан әрі сабақтап жалғай түсті. – Сіздер күмәнданбаңыздар. Өкімет малын соймаймын. Өзімнің бес-алты қойым бар. Соның бірінің басын жейсіздер. Бұл – бір. Екіншіден, партияға әлдеқашан мүше болғанмын. Сондықтан бұл жағынан да маған толық сенулеріңізге болады, – деп жымиды. Осыдан соң Голушконың да өңі жадырады.

	– Несі бар, олай болса қарсылық жоқ. Сіздерді қайдам, өз басым еттің иісі мұрныма келмегелі қанша уақыт өткенін де ұмытып қалыппын, – деп күлді...

	Таңертең, шай жасалып жатқанда, Өміртай сыртқа шыққан-ды. Ауа райы бүгін қалай болар екен дегендей аспанға, айналаға көз салып тұрғанында, үй жанындағы күл-қоқыс төгетін маңайдан әлденені шұқылап іздеп, құс қауырсынын тауып алып, соны аузына салып, шайнап тұрған, әбден жүдеген, ап-арық, аштықтың аяусыз таңбасы сүйкімді жүзіндегі балалық пәктігі мен табиғи әдемілігін бәрібір өшіре алмаған, он екі-он үш жас шамасындағы қыз баланы көріп, өзінің де балалары ойына түсіп, көзіне еріксіз жас үйіріліп, үйге жүгіре кірді де, жаюлы тұрған дастарқаннан бір тілім нан алып, май жағып, соны қолына ұстаған қалпында асыға басып, шыға жөнелді. Үйде отырғандардың сұраулы жүздерін байқаса да, «жайшылық па?» деген сауалды естісе де, бір сәтке бөгеліп, жауап беруге мұршасы келмеді. Әлгі қыз бала әлі кетпепті, қасына барып, май жаққан нанды ұсынғанда жалт етіп, сенер-сенбесін білмегендей, бетіне бір қарады да, нанды қолына алған бойында асығып аузына апарып, шетінен бір тістеді. Бірақ талғап жұтып үлгермей-ақ, есіне үйінде қалған қимас біреуі түсті ме, қалған нанды қойнына тез тығып жіберіп, асығып, алды-артына қарамай, жүгіре жөнелді. Дәл осы сәтте Исабаев та үйден шығып, Өміртайдың қасына келген еді.

	– Көрдің бе ананы? – деді Өміртай қыз баланың артынан қарап тұрып.

	– Көрдім ғой, Өмеке. Бірақ не істеймін, – деді ол тұнжырап.

	– Ең болмаса осындайларға тамақ беруге болмас па? – деді Өміртай еңсесін езген ауыр сезімнен арыла алмай.

	– Мұндайлар көп қазір... Қайсы бірін асырарсың?.. Бере бастасаң совхоз малы бір айға да жетпей, таусылады. Өкімет малын ұрықсатсыз жұртқа таратып берем деп сотталайық па енді? – деді Исабаев ашуланып, ренжи сөйлеп. Айтып тұрғаны жалпы алғанда дұрыс сияқты көрінсе де, оның жауабы Өміртайға ұнамады. Неге екенін анықтап айыра алмаса да, өздерінің осы үйге қонып, бір малдың басын жегеніне іштей өкінетін сияқты қазір. Шай үстінде де әңгіме жарасып кете қоймады. Жаңа ғана кезіккен бейкүнә бала ойынан шықпады. Соның алдында өзін де, Исабаевты да, айналадағы адамдардың бәрін де айыпты санайтын сияқты. Дәл жүрердің алдында:

	– Манағы қыз баланы ала кетіп, Торғайдағы балалар үйіне берсем деймін. Тауып әкелуге болмас па екен? – деген еді, Исабаев:

	– Өмеке, айналаның бәрінде қазір қайыр тілеп қаңғырғандар, бей-берекет шұбырғандар қаптап жүр. Оны қайдан іздейміз. Іздесек те таба аламыз ба, – деп шарасыздық танытты. Бұл сөздерге Өміртай қанағаттанған жоқ.

	– Сен ауылды білесің ғой. Дегенмен, осы маңайды шолып, сұрастырып, байқап келші, – деп, Исабаевты құлықсыз болып тұрғанына қарамастан, жұмсап жіберді. Сөйтіп, азырақ аялдап күтсе де, нәтиже шықпады. Шамалы уақыт өткенде «таба алмадым» деп Исабаев қайтып оралды. Өміртай онымен кеше кешкісін алғашқы кездескендегідей емес, сұлықтау жүзбен, қоңыр қабақпен, көңілсіздеу қоштасып аттанды.

	Торғайға қарай жақындаған сайын жаяу шұбырғандардың қарасы көбейе түсті. Бір көлдің жағасында сұлап жатқан адамның үстінде кішкене бала қыбырлағанын көрген соң, машина бұрылып келіп жанына тоқтаған. Өлген шешесінің емшегінен айрылмай сорып жатқан бір-екі жас мөлшеріндегі бала екен. Машина қорабынан секіріп жерге түскен Өміртай беті де, аяқ-қолы да мұздай болып, тоңып қалған сәбиді көтеріп алып, қойнына тыға берген. Баланы алып жатқанда әйелдің ашық кеудесіне қолы тиіп кеткен еді, өлгеніне біраз уақыт өтсе керек, ол да тап-тастай, суық екен. Көзінен ытқып шыққан жасты жеңімен сипап тастаған Өміртай баланы машинаның кабинасындағы жұмсақ орындыққа жатқызып, киім алдырып, тоңбайтындай етіп орап, аузына кішкене май салып еді, бала тамсанып жұтты да, тыныштанып көзін ашып, бақырайып бетіне карады.

	– Кабинаға баламен сен отыр. Мен үстіге шығайын, – деді Голушко.

	– Әуелі мына өлікті көмейік те, – деді Өміртай.

	– Қолда күрек сайманымыз жоқ, немен көмеміз, – деп езге жолдастары тартыншақтаған соң, Өміртай Голушкомен бірге өлген әйелді көтеріп апарып, кішкене жар түбіне қойып, топырақты аяқтарымен теуіп, құлата алмай, әуреге түсті. Әзер дегенде құлатып, жүзін жасырған болды.

	Өміртай мана таңертең құс қауырсынын аузына салып талмап тұрған қыз баланы көргенде, тосын бір ойға келген еді, онысы ендігі жерде, жол-жөнекей кездескен балалардың барлығын машиналарына мінгізіп, ала кетіп, Торғайдағы балалар үйіне апарып тапсыру. Сөйтіп, тым болмағанда өздеріне кездескен сәбилер мен жеткіншектерді өлімнен арашалау. Ауа райы қазір сенімсіз. Күн бір-ақ күнде бұзылып, қарлы боран аяқ астынан бұрқ ете қалып, құтырып шыға келуі мүмкін. Ондай жағдайда жолдағы жаяу шұбырғандардың барлығы ешқайда жете алмай, үсіп өледі. Тіпті ауа райы бұзылмағанның өзінде де аяқтарын әрең басып, әлсіреп, көздері қарауытып, өзектері талып, сүйретіліп әрең келе жатқан балалардың болашағы тұманды, аман қалуы екіталай. Осыны жолдастарына айтқан еді, олар ешқандай уәж айтпай, ұсынысты бірден қостады. Осы сөзге пәтуаласқан соң, бұлар қайтадан қозғалып, жолға түскен. Торғайға жеткенше машина үсті балаларға лық толды. Ең кішкенесі – өлген шешесінің бауырынан алған сәби, үлкен дегендері он үш-он төрттен аспаған отыз шақты баланы Торғайға келісімен-ақ балалар үйіне тапсырып, бәріне тамақ, табылғанынша киім-кешек бергізіп, жағдайларын біраз реттеген соң, өздері де осындағы жұмыстары біткенше тұратын үйлерін белгілеп, орналасып болды да, машинаны одан әрі бөгемей Ақтөбеге қайтарып жіберісті.

	* * *

	Келесі күні-ақ Өміртай аудандық соттың жұмысын тексеруді қолға алған. Мұндағы бастық өз міндетінің не екенін анықтап айта алмайтын, заң жөнінен хабары аз, сот ісіне кездейсоқ келген адам екен. Соған қарамастан, өзі қызметке тағайындалған екі-үш айдың ішінде-ақ талай адамның тағдырын шешіпті. Қылмысының шын мәнінде бар-жоғына, ауыр-жеңіліне қарамай, алдына келгендердің бәріне он жылдан мерзім кесіп, соттай берген. Өміртай ауылдағы шолақ белсенділерді сынап өлең шығарғаны үшін он жылға сотталып, түрмеде аштан өлген жігіт пен әкесінің фамилиясын атап, сол адамдарды не үшін, қалай соттағанын сұрағанда, сот бірден есіне түсіре алмай, ойланып барып:

	– Е-е, әлгі екі көнтір екен ғой айтып тұрғаныңыз, – деді. – Оларды, шынын айтқанда, қалай соттауды өзім де білмеп едім. Прокурор: «он жылдан кес» деген соң, айтқанын орындадым.

	– «Контір» дегеніңіз не сөз? – деп сұрады Өміртай.

	Оны... енді... өзіңіз де білесіз ғой, – деді судья қызарақтап, ыржақтап. – «Көнтір» – кеңеске жау деген сөз деп Ғазизов маған түсіндірген. Әлгі сотталған жігіт кеңес өкіметі қойған бастықтарды жамандап, өлең шығарған. Сөйтіп, жаулық әрекет жасаған.

	Сонда сіз қазіргі бастық болып жүргендердің бәрінің ісі дұрыс деп ойлайсыз ба?

	– Қайдам... Кім білсін?.. – деп судья тартыншақтап, күмілжіп, орнықты жауап айта алмады.

	– Ендеше, сізге мен айтайын, – деді Өміртай. – Ол жігіт ауылдағы айқайшы, ұр да жық, ой-өрісі тар, кеңес өкіметінің алға қойып отырған мақсатын дұрыс түсінбейтін, бай мен кедейдің жігін ажыратпай, салықты екеуіне бірдей салатын солақай бастықтарды дұрыс сынаған. Халықты қазір күйзелтіп, ашаршылыққа ұрындырып отырған да жер-жердегі сондай басшысымақтардың көпе-көрнеу зиянды, теріс әрекеттері. Сондықтан, ол жігіттің айтқаны дұрыс, жазған өлеңі зиянды емес, қайта пайдалы еді. Сондай азаматқа орынсыз кінә қойып, жала жауып, он жылға соттаудың, түрмеге қамап, аштан өлтірудің өзі қылмыс. Қиянат пен қылмыс дегеннің үлкені осы әрберден соң. Сіз түсінесіз бе, өзіңіздің кеңеске жай ғана, бер жағыңызбен жаныңыз ашыған болып отырып, сол кеңес өкіметінің өзі тәрбиелеп, өсірген, көзі ашық, сауатты, қоғамға аса керек кадрын түрмеге қаматып, аштан өлтірткеніңізді. Одан басқа да жазықсыз жаза кескен адамдарыңыз аз емес көрінеді. Осының бәрін біліп істедіңіз бе, әлде білмей істедіңіз бе, ол жағын әлі тексерерміз. Мүмкін, сіз де бұл істерді кеңес өкіметін халыққа жек көрінішті етіп көрсетейін, кедейлерді одан безіндірейін, кеңес өкіметінің өзі оқытып, тәрбиелеп өсірген кадрларын жала жауып, соттап, құртып, жаңа өкіметті әлсірете берейін деген пиғылмен істеген боларсыз, – дегенде соттың өңі қуарып, көзі бақырайып, ақталатын сөз аузына түспей сасып-салдырап, зәресі ұшты.

	– Ондай пиғыл менде жоқ, – деді даусы дірілдеп. – Заң-зәкөнді білмейтінім рас. Осы жұмыс қолымнан келмес, мені сот етіп қоймай-ақ қойыңыз дегеніме Ғазизов көнбеді. Өзім айтып отырам, көмектесем, айтқанды істесең болғаны деді. Сөйтіп, соның айтқанын орындай бердім, – деп, әрі-беріден соң шынын айтты.

	– Сонда сіз өзіңіз соттаған адамдарға обал болар-ау деп ойламадыңыз ба? – деді Өміртай қайран қалып.

	Қайдан білейін. Ғазизов заңды жақсы біледі. Прокурор. Бастық. Айтқандары дұрыс шығар деп ойладым...

	– Сізден бұрын сот болып істеген адам қайда? – деп сұрады Өміртай.

	– Байтұрсыновты айтасыз ба? Ол ешқайда кеткен жоқ. Осы Торғайда, – деген соң, Өміртай бұрынғы судья Байтұрсыновты іздетіп таптырып алып, онымен де әңгімелескен. Сонда анық байқағаны – Байтұрсынов заң орындарында едәуір уақыт қызмет істеп, тәжірибе жиған, өзіндік ой-пікірі бар, сот жұмысын білетін, ысылған адам екен. Әңгіме үстінде ол Өміртайға тәп-тәуір әсер қалдырды. Өзінің қызметтен кетуіне аудандағы прокурор Ғазизовпен тіл табысып, жұмыс істесе алмағаны себеп болғанын жасырған жоқ.

	– Сонда екеуіңіз қандай мәселе жөнінен келісе алмадыңыз? – деп анықтап сұрады Өміртай.

	Ғазизовтың айтқанына, талап еткеніне қарамай, жазығы жоқ адамдарды соттаудан бас тарттым. Ондайлар алдыма келгенде, әділетіне көшіп, ақтап жіберіп отырдым. Ақырында Ғазизов өзінің қайнағасы, облыстық соттың төрағасы Құлшаровқа мені сыртымнан жамандап, орнымнан алдырып тынды. Не деп алдырғанын білмеймін. Қайда барсам да бәрібір облыстық соттың бастығының айтқаны өтер, босқа әуреленіп, жаманатты болармын деп қуынған жоқпын, – деді ол.

	Өміртай жаңадан келген аудандық партия комитетінің хатшысына айтып, келісіп, Ғазизов қойғызған судьяны орнынан алып, Байтұрсыновты қайтадан өзінің бұрынғы қызметіне бекітті. Содан соң сот жұмысын тексеруге шұғыл кірісіп, жазықсыз жазаланғандардың барлығын ақтап, істерін шетінен қысқарта бастады.

	Голушко бастаған топ – Ақтөбеден машинаға мініп, өздерімен бірге келген екі тергеуші мен Арал ауданының прокуроры, қастарына осы Торғайдың өзінен тағы бірер адамды қосып алып, облыстық партия комитеті бюросының шешімі бойынша және жоғары орындарға түскен арыздардың ізімен аудан басшыларының жұмысын тексеріп, қарауға кірісті.

	Өзі діттеген істерді жылдамырақ тындырып, тиянақтаған Өміртай, Голушколар аудандағы халықтың ашаршылықтан ересен қырғынға ұшырауының, тоз-тоз болып қаңғырып, босып кетуінің нақты себептері не екенін әбден зерттеп, тексеріп, кінәсіз адамдарды анықтап, солардан жауап алып, тергеп болғанша, облыстық соттың қарауына Қарабалық ауданынан түскен, Ақтөбеден өзі әдейі ала шыққан тағы бір қылмысты жұмысты қарап қайтуға қасына серіктікке бір милиционер ертіп, жолға шыққан. Баратын жерлері атты адамға үш күншілік жер екен. Бұл сапарда да көргені – кілең аштықтан тұралап, титықтаған, босқыншылыққа ұшыраған, берекесі қашқан ел. Адамдары аштан өлген, немесе өзек жалғайтын бірдеме іздеп қаңғырып кетіп, қайта оралмаған, қаңырап бос қалған ауылдар да ұшырасты жолда.

	Күн кешкіріп қалған кезде бұлар қамысты көлдің жағасымен келе жатып, су жағасына тігілген шошақ қосқа қарай бет түзеген арбалы кісіні көрген соң, өздері де солай бұрылған. Шошақ қостың жанында тұрған сарбас еркек бұларды жылы шыраймен қарсы алып, тізгінінен ұстап, аттан түсірді. Осы сәтте арбалы адам да жеткен еді. Арбасында екі баласы мен әйелі бар қазақ екен.

	– Айдалада жалғызсырап жатқанымда, Құдай айдап бір емес алты бірдей қонақ келіп қалған екен, қой соймасам болмас бүгін, – деп жымиды қос иесі. Қазақша судай ағып, таза сөйлеп тұрса да, Өміртай оның түр әлпетінен орыс екенін аңғарған. Жерді бөлме сияқты етіп қазып кіретін басқыш, үстел, орындық, төсек жасап, олардың үстін қалыңдап тоқыған қамыспен ықтияттап жауып тастапты. Жер үйінің төбесі де жауын-шашын өтпестей етіп, буған қамыспен шошайта жабылған. Осыларды жылдам шолып шыққан Өміртай:

	– Қосыңызды көріп тұрмыз. Бірақ қотаныңызды байқай алмадық қой, отағасы, – деп әзілдеді.

	– Менің қотаным – мынау алдарыңда жарқырап жатқан үлкен көл, – деп күлді қос иесі. – Қора-қора қойларым – соның ішіндегі балықтар. Шетінен ұстап аламын да, көгенге тізіп қоямын. Өздеріндей қадірлі қонақтар келгенде таңдап әкеліп, соя беремін.

	Ол ниетіңізге рахмет. «Жолаушының жолы жүрсе өнеді» демейтін бе еді, баратын жеріміз алыс. Сондықтан жолды өндіріп, жүре бергеніміз дұрыс шығар. Тек қана бүгін түнде қайда жетіп қона алатынымызды шамалап болса да айтып жібере алмас па екенсіз? – деді Өміртай.

	– «Мыңның түсін танығанша, бірдің атын біл» деген сөз бар ғой. Сондықтан «кімсіздер, қайда барасыздар» деп жөн сұрағым келіп тұр. Оны айып көрмейсіздер ме? – деді қос иесі.

	Өміртай өздерінің кім екенін, қайда бара жатқандарын қысқаша ғана мәлім еткен.

	– Әп, бәрекелді, – деді сарбас орыс жымыңдап. – Шақырып келтіре алмайтын қонақ екенсіздер. Қүдай айдап әкелген болар маған. Бүл маңда, жақын жерде сіздер қонып шығатындай ауыл жоқ. Қазірдің өзінде кеш батуға таяп қалды. Осы күні ай тумайды, түн қараңғы. Жердің жағдайын білмейсіздер. Бүдырсыз мидай жазықта адасып кетулеріңіз оп-оңай. Сондықтан бүгін менің жер үйіме түнеп шыққандарыңыз жөн болар. Рас, сіздерге төсейтін көрпе, жастығым жоқ. Ер жастанып, тоқым төсеніп жатуларыңызға тура келеді. Бірақ, әйтеуір, бәрібір далада қонғаннан көп артық. Тоңа қоймассыздар.

	– Жарайды, онда, – деп келісті Өміртай сәл ойланып. – Ендеше бүгін осында түнеп, таңертең елең-алаңнан жүріп кеткеніміз жөн болар.

	Сарбас орыс бүл сөздерге қуанып кетті.

	– Мен қазір қойымды әкеліп сойып, ішек-қарнын аршимын онда, – деді де, арбамен келген кісінің әйеліне бүрылды. – Ал, сен қатын, қарап түрма. Бүгін менің қатыным осында болғанда, күйеуіңмен бірге сызылып қонағым болып отырар едің. Енді, амал жок, тезек теріп, от жағуыңа, бақыр асып, су қайнатуыңа тура келеді, – деп күлді.

	Қос иесі қамыс арасына кіріп кеткенде, Өміртай арбамен келген қазақтан:

	– Бұл кісіні танитын ба едіңіз? – деп сұрады. – Өзі қазақша ағып тұр ғой.

	– Біраз уақыт біздің елде тұрып, Қостанайға көшіп кеткен. Жиын-тойда ортаға шығып, қазақ қатындарымен қалжыңдасып, өлеңмен айтысатын бәле ғой бұл, – деп жымиды ол.

	Сарбас орыс дем сәтте ұзындығы бір кездей жуан балықты көтеріп алып келіп, Өміртайға қарап:

	– Ал, илла-әумин деп жіберіңіз, – деп бата сұрады.

	– Қүдай тағала бай қылсын, денінді сау қылсын, аллау акбар, – деп Өміртай бетін сипағанда, өзгелер де оған ілесе бет сипасқан.

	Қос иесі аузы тынбай сөйлейтін әңгімешіл адам екен. Сөз арасында өзінің жағдайын да аңғартып өткен. Қостанайда күнкөрісі ауырлап, бала-шағаны асырауы қиындап кеткен соң, біраздан бері осы көлдің жағасына келіп, қос тігіп, балық аулап жатыр екен. Ары бері шұбырғандар аулаған балығын шыдатпай алып кете берген соң, қамыс арасынан жасырын қамба жасап, ұстаған балықтарын сонда сақтап жүрген көрінеді... Өміртай арбамен келген қазақтан да жөн сұраған.

	– Ауылдағы жағдай қазір тіпті қиын, – деді ол. – Сонымен мына Әндірейдің осында қос тігіп жатқанын естіген соң, қасында серік болып, көрші отырайын, балық аулауды үйренейін, әйтеуір өйтіп-бүйтіп бала-шағамды биыл қыстан аштан өлтірмей алып шығудың қамын жасайын деп келе жатқан бетім еді.

	– Сенің мұның өте дұрыс болған, – деп қоштады оны Андрей. – Ал мен, шынын айтқанда, ұстаған балығымды Қостанайға қалай жеткіземін деп, соны уайымдап жүр едім. Құдай тағала кедей қылып жаратқан соң, амал бар ма? Ең болмаса астымда атым да жоқ. Қазақтармен араласып, тіл біліп өссем де, мал ұстау маңдайыма жазылмапты. Ұстамақ болып көргенім бар. Құтаймады. Жоғалтамын, ауыртып, өлтіріп аламын, бабын таба алмаймын, әйтеуір. «Екі қолға бір жұмыс» деп, қалаға көшіп кеткеніміз де содан еді... Енді сен мен ұстаған балықты Қостанайға, қатыныма тасисың. Ол оны нан мен шайға, қантқа айырбастайды. Мен сенің өзіңе де, балаларыңа да қамыстан сүзекі тоқып, балық аулауды үйретемін. Бүгін бір сәтті күн екен. Мұның өзі ғажап болды. Енді екеуіміз біріксек, биылғы қыстан қорықпауға болады. Алаңдайтын еш нәрсе жоқ, – деді де, балаларға қарап:

	Сорпа піскенше, қонақ ағаларыңның көңілін аулап, бірігіп ән салыңдар. Әйтпесе, мына жаман әкелеріңнің құйрығына көк тұқыл тығамын, өздеріңе екі аяқтан сорпа ішкіземін, – деп әзілдеп еді, екі баланың үлкені:

	– Иә, саған. Әкеме шамаң келмейді. Ол күрескенде ауылдағылардың бәрін жығады. Сені де алып ұрады, – деді қызарақтап, мұрнының астынан жылт ете қалған ақбоз атты жеңімен сүйкеп, қағып тастап.

	Отырғандар тегіс күлді. Әкесі де ұлының жауабына сүйсініп, мәз болды. Сонан соң ұлын иығынан қаусыра құшақтап, шашынан сипап, еркелетті де:

	– Бұл ағаң өстіп әзілдей береді. Ал, енді, былтыр ауылда, айт болғанда інің екеуің қосылып жарапазан айтып едіңдер ғой. Сол бар, басқасы бар, ағаларыңа бір-екі ән салып бере қойыңдар, – деген соң, көптен бері өлең айтпаған екі бала, былтыр ел-жұрттың аман, халықтың іргесі ыдырамаған сау кезінде ауылдағы әзілқой, сайқы-мазақ, күлегеш жігіттер оңашада үйретіп, қыздарға айтқызып жүретін бір-екі өлеңді естеріне түсірді.



	Су құмалақ дегенде, су құмалақ,

	Суға салсам батпайды қу құмалақ.

	Бергі қыздың емшегін көрген жоқпын,

	Арғы қыздын емшегі доп-домалақ,



	– дегенде, үйдегілер тегіс күліп жадырап, көңілдері көтеріліп қалды... Бұрын ауылда балалар осы өлеңді айтқанда, жігіттер жағы құрбыларына: «Арғы қыз дегені – сенсің», – деп қалжыңдап, ал қыздар жағы ұялып, қысылып, жігіттерге жауап айта алмай, «өй, қу шешектер, сендерге мұны кім үйретті, құлақтарыңды бұрап, жұлып алайық па?!» деп, екі балаға тап бергенде, ұлдар жағы араша түскен болып, қыздарды құшақтап, күліп, мәре-сәре болып жататын еді.

	Қазақ арасында өскен Андрей арнаулы театры, ойын-сауық отауы болмай келген ауылдағылардың қонақ келгенде, әр түрлі әзіл-қалжыңмен дастарқан басын көнілдендіріп отыратын салт-дәстүрін де жақсы білетін азамат екен.

	Өміртайлар таңертең елең-алаңда қайтадан аттарына мініп, жолға шыққанда, Андрей мен елден келген қазақ жолдасы шошақ қостың жанынан тағы да бір бөлме қазып, екінші қос тұрғызуға қамданып жатты...

	Жол үстінде Өміртай қилы-қилы ойға батты. Әр халықтың өзінің ғасырлар бойына кәсіп етіп, айналысып келе жатқан шаруашылығы, тіршілігі бар. Ол оны өзгелерден артық біледі. Мәселен, орыс шаруалары баяғыдан-ақ, жер жырту, егін салу, картоп, қырыққабат, қияр, қызанақ секілді көкөніс түрлерін өсіру, орман-тоғайдан саңырауқұлақ пен жемістер жинау, өзен-көлдерден балық аулау сияқты толып жатқан кәсіп түрлеріне бейім-ақ. Ал, қазақтар негізінен бір-ақ саланы, мал өсіруді ғана құнттап, соны өздеріне өмірлік мақсат тұтқан. Тіпті өзен-көлдерге жақын отырған ауылдардың өзі де, әдетте, балық аулауды балалардың ермегі деп біліп, оған онша мән бермеген, күнкөріс көзі, кәсіпшілік түрі деп бағаламаған. Осыған қарағанда мал шаруашылығы қазақтарға өмір сүруге қажет нәрсесінің бәрін беріп, қанағаттандырып келген-ау. Ал, енді осы мал бағуды оп-оңай, жеңіл шаруа деуге бола ма? Жыл он екі ай далада жүріп, төрт түліктің бабын табу, жаздың аптап ыстығы мен қыстың сақылдаған сары аязында, апталап соғатын, бет қаратпайтын үскірік ақкөз борандарында аман сақтау – шын мәніндегі еңбексүйгіштікті, осы іске табиғи бейімділікті, шыдамдылықты қажет етпей ме? Қазақтармен талай жыл араласып, бірге жүрген Андрейдің өзі де: «мал бағу, шамасы, менің маңдайыма жазылмаса керек, ұстағанмен, ие болып, құтайта алмадым», – деген жоқ па?.. Енді міне, «басқа түссе – баспақшыл» деп, екіталай қиын күндер туғанда, қырдағы қазақ жігіті ойдағы орыс танысын іздеп келіп, «балық аулауды үйрет» деп қолқа салып, туысқандарша табысып жатыр. Бірақ еңбек бөлінісі бәрібір бұрынғы ата-баба дәстүріне сай: бірі балық аулайды, екіншісі көлікпен оны қалаға тасиды... Ел басына ойда жоқта келген апат халықты қан қақсатып, сергелдеңге салып, жан сақтаудың әр түрлі жолдарын қарастыруға мәжбүр етуде...

	Қарабалыққа келген шаруасын Өміртай тез бітірді. Ең әуелі аудан орталығындағы сот жұмысын, қамау орнын тексерген еді, мұндағылар оның келе жатқанын естісе керек, оны-мұны кемістіктерін өздері-ақ түзетіп, жеңіл-желпі себеппен қамалғандардың, кінәсі дәлелденбегендердің бәрін босатып, тап-таза болып отыр екен. Аудан орталығындағы азық-түлік қоймасының меңгерушісі болып істеген, басқа жақтан жер ауып келген ірі байдың баласы Матақұлы куәлар шақыртып, әуре етпей, түлкі бұлаңға салып уақыт алмай-ақ, айыбын толық мойындады.

	– Осындағы қойманы қабылдап алған соң, бір жыл бойы ешқандай тексеріс болмады, – деді ол. – Үйде бес балам, кәрі шешем бар, әйелімді, өзімді қосып санағанда, бақандай сегіз жанбыз. Алатын паек мардымсыз, қалай үнемдесең де жетпейді. Содан, қолда тамақ тұрған соң, ешкім тексеріп, қысым жасап жатпаған соң, бала-шағаны аш отырғызуға дәтім шыдамай, аздап тамақ алушы едім. Осыдан екі ай бұрын тексергенде, он мың сомның азық-түлігі кем шықты. Қолымдағы тайыншалы сиырымды, атымды беріп, зиянның орнын толтырдым. Әрине, айыпсызбын деп айта алмаймын. Кінәлімін. Мойындаймын... Не істеймін десеңіздер, қандай жаза берсеңіздер – еріктеріңізде. Әділ қазылығын, төрелігін өздеріңіз шешіңіздер, – деді ол.

	Айыпкер адам бар кінәсін өзі-ақ түгел мойындап отырған соң, сот процесі де тез бітті.

	Өміртай Торғайға қайтып келгенінде, Голушко бастаған топ та жатпай-тұрмай, жұмыла еңбектеніп, шанаға түйе жегіп ауданды аралап, тірі қалған куәгерлердің білетін фактілерін қағазға түсіріп, айыпкерлерден жауап алып, ауданның бұрынғы басшылары мен өзге де кінәлі адамдарын тұтқындап, енді тек қана сотта қарап, үкім шығаруға жұмысты толық дайындап қойыпты. Өміртай Қарабалықтан қайтып келісімен, жинақталған том-том материалдардың бәрімен асықпай түгел оқып, танысып шықты. Айыптау қорытындысының өзі ғана жиырма бес параққа жазылған екен. Көз алдынан аянышты, қайғылы, жан түршіктіретін, аза бойыңды қаза тұрғызатын сұрықсыз суреттер елестеп өтіп жатты. Аудан шаруашылығын ұйымдастыру мен басқару ісінде адам айтса нанғысыз көптеген сорақылықтар орын алыпты. Халықтан алым-салық жинау мен коллективтендіру ісінде де толып жатқан былықтарға, зорлық-зомбылыққа, талан-таражға жол беріліпті. Шолақ белсенділер мен аудан басшылары өздеріне әй дейтін әже, қой дейтін қожа жоқтығын пайдаланып, ойларына не келсе соны істеп бағыпты. 1930-1931 жылдары аудандық партия комитетінің хатшысы болған Талтаңбайұлы, кәсіподақ ұйымының төрағасы болған Әжібайұлы, бақылау комиссиясы мен жұмысшы-шаруа инспекциясының төрағасы болған Досұлы 1932 жылдың басында жұмыстағы жіберген кемшіліктері үшін орындарынан алынып, партиядан шығарылған соң, қайда баратындарын жан адамға сездірмей із суытып, бір-ақ күнде тайып тұрыпты. Халықты қан қақсатып істеген қисапсыз қиянаттары мен қоғам мүлкін талан-таражға салғандары, әр түрлі заңсыз жолдармен қыруар қаржыны қалталарына қалың етіп басып алған қылмысты істері ашылатын болса, ауыр жазаға ұшырайтындарын жақсы білетін алаяқтар осылайша күні бұрын қам жасап, айлаларын асырып, құрыққа ілінбей кетіпті. Голушко басқарған комиссия кеш те болса олардың қылмыстарын әшкерелеген соң, үстерінен арнайы іс қозғап, іздеу жариялапты. 1932 жылдың басына дейін аудандық атқару комитетінің төрағасы, одан кейінгі уақытта аудандық партия комитетінің хатшысы болған Бурабайұлы Дүйсенғали бастаған біраз адам қамауға алыныпты. Олардың жұртқа көрсеткен зорлық-зомбылығы мен толып жатқан қылмыстары тергеуде толық анықталып, істері сотқа әзірленіпті. Аудандағы шолақ белсенділердің және сондай-ақ әр түрлі айла-шарғымен пайдалы, тәуір қызметке қолы жеткен алатұяқ антұрғандардың тым еркінсіп кетуіне, момын жұрттың басына әңгіртаяқ ойнатуына, ешкімнен қорқып, айылдарын жимауына прокурор Ғазизовтың, ауданның өзге де басшыларының әлгілерді үнемі қолдап, қорғап отырғаны да себеп болғанға ұқсайды.

	Өткен 1931 жылдың күзіне қарай егін салумен айналыспайтын Торғай ауданына тосыннан астық тапсыру жөнінде жоспар келгенде, аудан басшылары жоғарыға жақсы аттанып көрінеміз деп, оны өздері тағы да бірнеше есе өсіріп, жұрттан жинауға кіріскен. Мемлекетке тапсыратын астығы жоқ адамдар қолдарындағы малын базарға апарып сатып, астық іздеп әлекке түскен. Астық жинау жұмысын тез арада ұйымшылдықпен бітірейік деген ұранмен аудандық партия комитеті өте қатаң тапсырмалар беріп, ауыл-ауылдарға уәкілдер аттандырған. Олар жандарына белсенділер ертіп, үй-үйді аралап тінту жасап, қарсы келген адамдарды ұрып-соғып соққыға жығып, оған да болмағанын сотқа тартамыз, қаматамыз, абақтыда шірітеміз деп қорқытып, шаруалардың қыс айларында бала-шағаларымызға талшық етерміз деп алдағы қиын күндерге арнап, үнемдеп сақтап отырған азын-аулақ астықтарына дейін тартып алған. Жұртшылықты қан қақсатып, осындай жолмен жиналған азық-түліктің дұрыс есеп-қисабы алынбаған. Аудан осылайша өзіне берілген тапсырманы дер кезінде және асыра орындап шыққан, әрине. Сонымен бірге осы науқанға белсене қатысқан пысықай арамзалар мен шолақ белсенділер, көптеген басшы қызметкерлер пайдаға белшесінен батқан.

	Ауданға берілген ет салығын жинауда да осыған ұқсас фактілер орын алған. Үтіл жоспарын орындауда шолақ белсенділер шаруалардың баспана етіп отырған үйлерінің киізі мен астарына төсейтін текеметтерін тілгілеп, үтіл етуге дейін барыпты. Жүн салығын орындап шығу үшін талай момын шаруаны зар илетіп, көрпелерін сөгіп, жүнін алыпты. Жалпы, алым-салық жинау ісінде бұл ауданда ешкім жұртты «бай», «кедей» деп бөлмеген көрінеді. Түтін саны, үй саны ғана есепке алынған. Мұны дұрыс емес деп шу көтеріп, наразылық білдірген бірлі-жарым адамдар болса, олардың артына шам алып түсіп, үндерін өшіруге, көздерін құртуға тырысып отырған. Салық жоспарын орындамады деп сотталған 1042 адамның сегізі ғана бай, қалғандарының бәрі малы жоқ кедей немесе орташа шаруалар екен.

	«Қуырдақтың көкесін түйе сойғанда көресің» дегендей осының бәрінен зор науқан – жұртшылықты колхозға біріктіру науқаны 1931 жылдың қараша айында, алғаш қар жауып қыс түскен кезде республика партия ұйымының хатшысы Голощекиннің тікелей тапсырмасы бойынша зор екпінмен шұғыл басталады да, елді біржола естен тандырады. Жұрт қыстауға орныққан кез еді, бұл. Орталықтан келген нұсқау, тапсырмаларды өліп-өшіп артығымен орындауға барын салатын аудан басшылары осы тұста да көрініп қалуға жандарын аямаған. Бұл іске олар еш дайындықсыз, мәселенің байыбына өздері де түгел жетіп болмастан, асығыс кірісіпті. Әр жерде бытырап отырған ауылдарды ірілендіріп, колхоз етеміз деп, қыстың көзі қырауда жұртты жылы орнынан қозғап, көшіріп, әлекке түсірген. «Колхоздарға мүше болудың басты шарты – қолдағы мал-мүлікті ортақтастыру» деп түсіндірген көпшілікке уәкілдер. Алда осындай үлкен зобалаңның келе жатқанын жоғары жақта қызметте жүрген бірлі-жарым тамыр-таныстары, жанашыр туыстары арқылы күні бұрын естіп білген байлардың көбі бұл кездерде малдарын сатып пұл етіп, қашып кеткен-ді. Сондықтан колхоздастыру ісінің бар салмағы орташа және кедей шаруалардың иығына түсіпті. Олардың қолындағы бала-шағасын асырап, күн көріп отырған азын-аулақ малдары түк қалдырылмай, түгел тартылып алынып, «колхоз меншігі» деп жарияланыпты. 1931 жылдың қараша айы мен 1932 жылдың көкек айы аралығындағы жарты жыл мерзімде аудандағы 8098 шаңырақтың 5241-і осылайша жиырма бір колхозға біріктіріліпті. Бұл істе ешкімнің ынта-ықыласы есепке алынбаған. Қолында малы жоқ тақыр кедейлер колхозға мүшелікке кіргізілмеген.

	Күн суытып, қыс түскен кезде аудан басшылары өкіметке тапсыру үшін жиналған малдан әрқайсысы соғымға төрт-бестен семіз жылқы, сиырларды таңдап соя бастағанда, ел ішіндегі шолақ белсенділер, өзге бастықтар да олардан қалыспапты. Осының бәрін көріп отырған кедей шаруалар өзіміздің табан ақы маңдай терімізбен тапқан малымыздан тым құрмаса өзіміз дәм татайық деп бірлі-жарым малдарын олар да соя бастаған екен. Ауданнан шыққан уәкілдер мен ауылдағы шолақ белсенділер ондай шаруаларды «мал бұрын сендердікі болғанмен, енді қазір колхоздікі, өкіметтікі, сондықтан сотқа тартыласыңдар» деп қорқытқан соң, кейбіреулері еттерін далаға тығып, онысы ақыры ит-құсқа жем болыпты. Аудандық партия комитеті осы кезде ауылдарға қайтадан адамдар шығарып, сойылған мал етін тінтіп жүріп табатын және тартып алатын арнаулы бригадалар үйымдастырыпты. Жалпы, кез келген науқанды табысты түрде жүзеге асыру үшін ауыл-ауылдарға жиі-жиі уәкілдер аттандырылып отырған екен. Және бұл іске негізінен айғайшыл, даңғаза, шаш ал десе бас алуға дайын тұрған адамдар пайдаланылып келіпті. Уәкілдерді ауыл-ауылға аттандырар алдында, олармен аудандық партия комитетінің хатшысы Талтаңбайұлының өзі сөйлесіп, «ешқандай солқылдақтық көрсетіп, кешірім жасап жүрмеңдер, олай етсеңдер сендердің өздеріңді жазалаймыз, партиядан шығарып, сотқа тартамыз», – деп қорқытып, құтыртып, жел беріп, партия мүшелерінің билеттерін жинап алып қалып отырады екен. Осылайша ауылға уәкіл болып талай шыққан аудандық кәсіподақ ұйымының төрағасы Әжібайұлының елге жасаған қиянатын, халыққа көрсеткен қысымын талай адамдар жылап отырып айтқан. Мәселен, ет тапсыру жөніндегі жоспар келгенде, ол өзі барған жердегі ауылдық кеңестің ағасы Биғабылұлын қасына қосып алып, «асыра сілтеу болмасын, аша тұяқ қалмасын» деген ұранмен, кедей-кепшік, жетім-жесірдің зар илеп жылап-еңірегеніне қарамай, қырық сегіз сағаттың ішінде бір ауылнай елдің бар малын түгел сыпырып алып, етке өткізіпті. Сонда жеті баласы бар жесір әйел Айғаным өлердегі сөзін айтып жалынса да, балалары сүтіне телміріп отырған жалғыз сиырын бермеймін деп шырылдап, жанталаса жағаласса да бітеу кеуде найсаптар ішінен етікпен бір теуіп, есінен тандырып, сиырын жетелеп жүре беріпті. Айғаным есін жиып, өзіне келген соң, Торғайға жетіп, аудандық прокурор Ғазизовке шағым айтып барған екен, ол: «Әжібайұлының істегені дұрыс, былшылдамай, уақытымды алмай, кет бұл жерден» деп зіркілдеп, өзіне ұрысыпты. Айғаным: «Әділетіне жетпей, кетпеймін» деп қасарысқан екен, бір-екі қызметкерін шақырып алып, күш қолдантып, қақаған суық аязда шалбары жоқ әйелдің көйлегінің етегін көтертіп, қарға отырғызып, масқара қорлық көрсетіпті. Заң тәртібін бұзуға жол бермеуге, адамдарға араша түсуге тиісті прокурор Ғазизовтің өзі осылайша адамшылық деген сөзге үш қайнаса сорпасы қосылмайтын талай зорлық-зомбылықтарға барған. Баласы қызыләскер қатарында жүріп, ұрыста мерт болған Қамитұлы деген кедей шаруаны ет жоспарын орындамадың деп кінәлап, екі жыл – түрмеде отыруға, бес жылға жер аударылуға үкім шығарыпты. Аудандағы болып жатқан көптеген қиянат пен заңсыздықтарды облысқа барып айтамын дегені үшін Ташмағамбетұлы деген кісіні қолма-қол тұтқындап, қаматып қойыпты. Малы жоқ тоғыз кедейді ет салығынан босатқаны үшін ауылдық кеңестің ағасы Ағыбайұлы деген азаматты орнынан алғызыпты. Айта берсе мұндай істері көп екен.

	Колхозға кірген адамдарға істеген жұмыстары үшін еңбеккүн жазылып, ақы төленбеген. Ішетін тамақ та берілмеген. Жалпы, колхоздардың өзін де, ондағы еңбек ісін де байыбына барып, дұрыс ұйымдастыру аудан басшыларының қолынан келмепті. Әр жерге шоғырландырып топтастырылған қыруар малға алдын ала әзірленген қора-жайдың, жем-шөптің болмауынан қыстың ақтүтек борандарында олардың көбі суықтан және аштан өліпті. Астанадан келген нұсқау бойынша жылқысы жоқ колхозға жылқы фермасын, түйесі жоқ колхозға түйе фермасын құрамыз деп, ақ қар, көк мұзда бірінің малын біріне сапырылыстырып айдап жүріп, оларды да жоғалтып, қырғынға ұшыратып рәсуа етіпті. Бәрінен де адамдарға қиын тиіпті. Қарлы қыстың басында-ақ мал мен күнделікті ішім-жем азықтан жұрдай болған көп отбасылар қыс ортасына жетпей-ақ өзек жалғайтын түк таппайтығырыққа тіреліпті. Ісіп-кеуіп аштан өлу, тіске басар талшық іздеп, жан-жаққа шұбырып, қаңғырып кету сол кездерден басталыпты да, күннен-күнге көбейе беріпті. Аудандағы осы жайды аз да болса түзеу мақсатымен облыстық партия комитеті аудандық партия ұйымының хатшысы Талтаңбайұлы мен бірнеше басшыларын партиядан шығарып, орындарынан алыпты. Аудан халқына көмекке деп 650 тонна астық бөлдіріп, соған дейін атқару комитетінің төрағасы болып келген Бурабайұлын аудандық партия ұйымына хатшы етіп бекіткенмен, жағдай, бәрібір, өзгере қоймапты.

	Өміртайды әсіресе қайран қалдырып, қатты таңырқатқаны – аудан басшыларының тасжүректігі, олардың бойында аштан қырылып өліп жатқан адамдарға деген кәдімгі қарапайым, жанашырлық сезімнің мүлде болмауы. Егер ондай адамгершілік сезімдері болған болса, ашыққандарға деп бөлінген астықты тасып әкеліп, жұртқа таратып беруге алдымен көңіл бөлмес пе еді. Ол астықтың алтыдан бірі – не бары 110 тоннасы ғана тасылып әкеліпті, оның өзі де ашыққан мүсәпірлерге тимеген. Ол астықты ауыл шаруашылығы серіктігінің бастығы Абдрахманұлы, қашып жүрген алаяқ ұры Есжанұлы сияқты пысықтар әр түрлі жалған құжаттар жасап пайдаланып кетіпті. Аудан басшылары бұл кезде өзгелерге ұқсамайтын жаңашылдық істерімізбен көзге түсейік деген оймен ауданға электр жарығын әкелеміз, телефон орнатамыз деп қақаған қыста сексен түйемен қаладан бағаналар, көктемде егеміз деп картоп және арақ-шарап сияқты өз керектерін тасытуға көбірек көңіл бөліпті. Өзен бойынан су қоймасын жасаймыз, жазда соның суымен егін суғарамыз деп саз балшық пен қараған, жыңғыл сияқты оны-мұны араластырып, көпшілікті жауып, тосқауыл салыпты. Тұқымдыққа деп әкелген картоптары үсік шалып, шіри бастаған соң оны бөгет салып жатқан жұмысшылардың тамағына бергізген екен, көп адамдар ауырып, бірталайы опат болыпты. Қыста салдырған бөгетті көктемде еріген қар суы бұзып кетіп, бөгет түбін паналап, дем алып жатқандардан тағы да көп кісі суға кетіпті. Қыстың күні алыс жерден бағаналар мен картоп тасуға бөлінген сексен түйенің ақыр аяғында жетпісі зорығып және арықтап өліпті, сақылдаған сары аяз бен боранда біраз кісілер де шығын болыпты. «Жығылғанға жұдырық» деп, бүкіл республикадағы сияқты ауданды жайлап алған ашаршылықтың зілзала салмағын, зардабын аудан басшыларының осындай ақылға сыймайтын толып жатқан өрескел шалағай істері одан сайын асқындырып, ауырлата түсіпті.

	Құлқынқұмар талай адамдар өз көмейлерінің қамын ойлап, қылмыс жасауға өте қолайлы сәтті пайдаланған. Мәселен, шаруалардың қыс басында сойған малдарының етін тартып алу үшін ауыл-ауылға аттандырылған белсенділер қалт-құлт етіп, шықпа жаным шықпалап отырған талай шаңырақтың бала-шағасын шырылдатып, жылатып жүріп жинаған етке аудандық тұтынушылар одағының екі қоймасы толған екен, оның біріндегісі аудандағы басшы қызметкерлердің паегіне, екіншісі асханаға берілетін болсын деген шешім қабылданыпты да, шынтуайттап келгенде, бар қызығын аудандық тұтынушылар қоғамы одағының басшысы Сүлейменов Әбдірахман көріпті, еттен түскен ақшаның бәрін сол иеленіпті. Оның қылмысы жалғыз мұнымен шектелмеген екен. Өкіметке мал өткізген шаруаларға берілуге тиіс екі жүз тоқсан үш мың сомның тауарын мал иелеріне берместен, үстеме баға қойып басқаларға сатып, тағы да көп пайда тауыпты.

	Астық салығын орындай алмаған шаруалардан бидай орнына қолдарындағы малдары күшпен тартылып алынған екен. Осылайша, жиналған қыруар малды үлкен қалаларға апарып сатып, түскен ақшаға астық әкелу жұмысы – бұрын қылмысты болып сотталса да, прокурор Ғазизовке пара беріп, қамалмай, бостандықта жүрген Биғабылұлы мен Есжанұлы дегендерге тапсырылыпты. Олар ол малды айдатқызып апарып сатқызып, жүздеген мың сом ақшаны қалталарына қалың етіп басқан да, малдың бәрі жол-жөнекей аурудан және суықтан өлді деп жалған актілер жасатып, өкіметке көк тиын да өткізбей, миығынан күліп, сайрандап жүре берген. Әрине, түскен ақшаны, тек өздері ғана пайдаланып қоймай, іс басында отырған кейбір керекті адамдармен бөліскені шүбәсіз олардың. Бұл былықтан ауданның кейбір басшы қызметкерлері де сырт қалмапты. Мысалы, аудандық ауыл шаруашылығы серіктігінің басшысы Әбдірахманұлы қылмыскер Есжанұлына «бес түйесі өлгенін көзбен көрдім» деп, өз қолымен өтірік акті жасап беріп, ақысына бір түйе алғанын тергеу барысында куәлер мойнына бұлтартпай қойып беріпті.

	Голушко басқарған комиссия толық емес мәліметтер бойынша, 1932 жылдың басынан бергі он айдан астам уақыт ішінде ғана Торғай ауданынан 4552 адамның аштан өлгенін, 14572 адамның қаңғырып, босып кеткенін анықтаған екен. Ол босқындардың қаншасы аман қалып, қаншасы опат болғанын ешкім айта алмайды, әрине. Өткен қыстың басында зорлықпен құрылған жиырма бір колхоздың адамдарынан тірі қалғандары бірлі-жарым, некен-саяқ, шамалы екен. Әуелдегі колхозға біріктірілген 5241 отбасынан жылға жетпейтін уақытта 331-і ғана аман қалыпты. Осыдан бірер жыл бұрын түтіні көлбей шұбап, үй маңында қойы маңырап, қозысы жамырап, жылқылары кісінеп, сиырлары мөңіреп, азан-қазан, у-шу болып, сән-салтанаты бұзылмай, ойын-күлкі, думан-сауығы үзілмей, атадан қалған салт-дәстүрлерін сақтай отырып жарастықты тіршілік кешіп келген қалың қазақ ауылдарының қаңыраған жұрты мен үңірейген орны ғана қалыпты бұл күндерде. Өркен жайып өрбіген, өсіп-өнген талай әулеттің шаңырағы опырылып ортасына түсіпті. Тосыннан жау шаппай-ақ, төтенше індет келмей-ақ, бұған дейін еш уақытта құлақ естіп, көз көрмеген «ашаршылық» атты аждаһа қалың елді қынадай қырып, баудай түсіріпті. Адамдарынан айрылған соң, жетімсіреп жер қалған, көз жасын төгіп көл қалған. Байтақ өлке құлазып, кенеуі кетіп, берекесі қашып, жүдеу тартқан.

	1932 жылғы қараша айының жиырма бесі күні Торғайдың үш жүзге жуық адам сыятын клуб залында аудан халқының осындай ересен қырғынға, сергелдеңге ұшырауына себеп болып, қырсықтарын тигізген, қолдарына берілген билікті, әр түрлі деңгейдегі қызмет орнын, мансап дәрежелерін қалың көпшіліктің қамын ойлауға емес, өздерінің тойымсыз жемсауларын толтыруға пайдаланған алаяқтарға сот басталды. Олардан қорлық, зорлықты көп көріп, ашынған адамдардың залға сыймағандары есік, терезе көзінде үймелеп тұрды. Сот процесін басқарып, жүргізіп отырған Өміртайдың бірден байқағаны залдағы жұрт шетінен аш-жалаңаш, өңсіз, терісіне ілінген жүдеу болғанда, айыпкерлер орындығында отырғандардың бәрі шетінен беттерінен майы шыққан, жылтыраған семіз екендері, бұлардың үстеріне кигендері де түктері құлпырып көз тартатын күзен, түлкі, касқыр терісінен тігілген бағалы ішіктер, бастарына кигендері – түлкі тымақ.

	Алты күнге созылған сот ісінде тергеуде анықталған деректер түгел қаралып, жүздеген адамдардың куәлігі тыңдалды. Айыпкерлердің бәрі де кінәларын, қылмыстарын мойындауға мәжбүр болды, бұлтарып кете алған жоқ. Тек Бурабайұлы ғана сот үстінде куәлерге әр түрлі сұрақ қойып, жаңылдыруға, шатыстыруға әрекеттеніп бақты. Жас кезінде мұғалімдер семинариясын бітірген, 1920 жылдан бері уезде, ауданда әр түрлі басшы қызметте болып ысылған адам ғой. Ауданда өзінің басшылығымен жүзеге асырылған істердің бәрін әдемілеп көрсетуге тырысты, қыстың күні аштарға көмекке бөлінген астықтың орнына электр бағаналарын тасытқанын, бөгет салдырамын деп талай адамды қырғынға ұшыратқанын, тағы басқа да өзіне тағылған айыптарды мойындағысы келмей, «соның бәрі де көпшіліктің қамын жеуден туған әрекет еді» деп дәлелдеуге тырысты. «Қарапайым еңбекшілердің жағдайын ойлаудан, адамдарға жақсылық жасаудан өзге ешқандай мақсат болған жоқ менде», – деп сот алқасын да, залдағыларды да сендірмек болды.

	– Бұл алаяқ бастан-аяқ жалған айтады. Жұрттың қамын жедім деп осы жерде ғана өтірік мүләйімсіп тұр, – деді куә ретінде сөз алған Фуровская деген әйел. Содан соң Бурабайұлына тіке қарап: – Егер сіз, өзіңіз айтқандай қарапайым адамдардың, еңбекшілердің қамын ойлайтын адам болсаңыз, алдыңызға арыз айтып, жылап барғанда сөзіме құлақ та қойғыңыз келмей, зіркілдеп, кабинетіңізден неге қуып шықтыңыз? – деп қадалды.

	– Ондай нәрсе есімде жоқ. Мен сізді алғаш рет көріп тұрмын, – деп бұлтарып кетуге тырысты Бурабайұлы.

	Фуровская өжет, батыл, өткір тілді әйел екен. Бүкіл жұрттың алдында жасқанбай сөйлеп, өз күйеуінің Аманкелдіге болысқан большевик екенін әңгімелеп айтып берді. Сонысы үшін патша сарбаздары «қазақтарды құтыртқанның бірі – осы» деп, күйеуін түтқынға алып, түрмеде өлтіріпті. Осыдан соң кек алу мақсатымен өзі тіленіп, ақ әскерлері жататын үйді жуып-сыпыратын қызметкер болыпты. Солдаттар түнде қатты ұйықтағанда сырттарынан бекітіп, үйге және аттарының шөбіне от қойып, сол арқылы сарбаздарға белгі беріпті. Аманкелді қолы сонда тұтқиылдан шабуыл жасап, ақтардың сарбаздарын қырып, қаланы тазартқан екен.

	– Шолақ белсенділер үйіме келіп, жалғыз сиырымды тартып әкеткен соң, «балаларым тарығатын болды, сиырымды қайтаруға көмектесіңіз» деп Бурабайұлына арыз айтып барғанымда, «Арызыңды маған емес, кешегі өлген Николай патшаңа барып айт. Кет!» деп айтты. Күйеуімнің большевик болып, Николайға қарсы соғысқанын, Аманкелдіге көмектескенін айтсам да «сиыры ет салығына алынған жалғыз сен емессің, өзгелерден артықшылығың жоқ, бар, айда, тайып тұр!» – деп айтқан арызымды құлағына да қыстырған жоқ. Мынау айыпкерлер орындығында отырғандардың шаруаларды зар жылатып тартып алған еттерінің қалғаны аудандық тұтынушылар одағының қоймасында осы күнге дейін шіріп жатыр, – деген соң, сол жерде колма-қол адам жіберіп тексерткенде, сүрленіп, қатып қалған 110 кило ет табылды.

	Үкім шығару үшін сот алқасы 1932 жылдың желтоқсан айының бірінші және екінші жұлдызында екі күн бойына тапжылмай кеңес құрды. Тергеу барысында, сот процесінде анықталған фактілердің бәрін де екшей келіп, айыпкерлердің әрқайсысына істеген қылмыстарына лайықты әділетті жаза кесуге тырысты олар. Келген қорытындылары мынадай еді. Бұрын ақсүйек бай болған, кеңес үкіметі тұсында қылмыс жасап, сотталса да Ғазизовтың көмегімен камалмай, бостандықта жүріп, тағы да қоғамның қыруар қаржысын жеп қойған Биғабылұлы Қайролла мен Есжанұлы Сейітқали ату жазасына бұйырылды. Аудандық партия комитеттерінің хатшысы Бурабайұлы Дүйсенғали он жылға сотталды. Машина-трактор станциясының директоры Сыбайұлы Еренге – тоғыз жыл, ауыл шаруашылығы серіктігі басқармасының бастығы Абдрахманұлы Жаңабайға – сегіз жыл жаза кесілді, бұлар да қызмет бабын пайдаланып ішіп-жеген, талай адамдарға қиянат жасаған. Аудандық тұтынушылар қоғамдары одағының басшысы Сүлейменов Әбдірахманға екі қоймадағы етті, мал өткізгендерге берілуге тиіс тауарды сатып, ақшасын иемденіп кеткені үшін жеті жыл жаза кесілді. Аудандық атқару комитетінің төрағасы болғанына төрт ай ғана мерзім өткен Сүгірұлы Тоқтамыс айыбының өзгелерге қарағанда жеңілдеу екені ескеріліп, 3 жылға сотталды. Прокурор Ғазизовтың жасаған қылмыстары өзгелерден кем емес екен. Бірақ оны соттау үшін республика прокурорының тікелей рұқсаты керек болғандықтан, заңға сыймайтын істерінің барлығы толық баяндалып, сотқа тартылуға тиіс деген ұйғарым шығарылып, жоғарыға тиісті қағаз әзірленді... Осындай сот шешімі жұртқа жария етілгенде, қалың көпшілік негізінен «әділ жаза» деп риза болғанмен, залдың әрбір тұсынан:

	– Жауыздардың бәрін бірдей ату керек еді!

	– Сөйткен дұрыс болатын еді, – деген ашынған дауыстар да естілмей қалған жоқ...

	Келесі күні Голушко мен комиссияның өзге мүшелері тегіс Ақтөбеге қайтып кетті де, Өміртай сот хаттамаларын бастан-аяқ өзі қайта қарап шығып, ретке келтіріп, республиканың Жоғарғы сотына арнайы жіберу үшін бірер күнге бөгеліп, қалып қойды. Ату жазасына кесілгендердің құжаттарын орталыққа солай жөнелту міндет еді.

	* * *

	Жол...

	Айналадағы сұрықсыз суретімен адамды мезі ететін, таусылмайтын ұзақ жол...

	Өміртайды Ақтөбеге жалғыз қайтару қауіпті екенін, сотталғандардың туыстары, сыбайластары мен жемтіктестері қастандық жасауы мүмкін екенін ескерген аудандық ОГПУ бөлімінің бастығы – бәкене бойлы, шымыр тұлғалы, сары шашты, елгезек орыс жігіті Сергей үстінде жабық күркесі бар арбаға екі үлкен сары атанды жеккізіп, қасына тағы екі милиционер ертіп, үш-төрт күндік жердегі Шалқар станциясына қарай бірге шыққан. Ойы – Өміртайды пойызға отырғызып, шығарып салған соң кері қайту.

	– Айнала тегіс аппақ қар. Шанаға мінбей, арбамен шыққанымыз қалай? – деген Өміртайдың сауалына ол:

	– Білетін адамдардан сұрастырдым. Жолда қар баспай, қарайып жататын қырқалар да бар көрінеді, – деп жауап берген.

	Жол бойында кездескен қаңыраған иесіз ауылдарда адам тұрмақ, ит те қалмапты. Құлып салуды әдет етпеген қазақ қыстауларының есіктері бекітілмеген, тек қана кейбіреулерін ит-құс кірмесін деп сыртынан ағаш тіреп, немесе жіппен шандып байлай салған. Үйлеріндегі дүние-мүлік, ыдыс-аяқ бәрі орнында. Үй жанындағы сары қиларына дейін қалаулы күйінде қалыпты көбінің. Тек иелері жоқ. Осындай жайды көргенде, Өміртай жүрегі сыздай отырып, өзінің елін есіне алды. Өзі Ақтөбеге көшіп, жол тартқанда, Семей жағында қалып қойған бауырларын ойлады. Олар қазір не күйде екен? Елден келген бір аталас ағайынынан ол жақтағы адамдардың да аштан қырылып жатқанын естіген-ді. Соған орай жергілікті ақынның:



	Абыралы, Жалаулы

	Сары қиың қалды қалаулы.

	Жұртымыз жатыр қырылып,

	Өміріміз қалды санаулы.

	Бұл не қылған күн болды,

	Күн емес, қара түн болды,



	– деп шығарған өлеңін сол ағайыны айтып келген-ді. Сол өлеңдегі «сары қиың қалды қалаулы» деген сөздердің сұмдық мағынасын ол енді ғана, адамдары тегіс опат болып, немесе қаңғырып кетіп, иесіз қалған ауылдарды көргенде барып, жүрегі тітіркене отырып, шындап сезінгендей болған еді.

	Қақаған қатты суықта далада түнеу мүмкін емес, сондықтан бұлар жол бойында өздеріне кездескен осындай ауылдарға тоқтап қонады, ыдыс-аяқтарын пайдаланып, қиларын жағып, ас пісіріп ішеді, бойларын жылытып қуаттанады.

	Өміртай күркелі арбаның артқы есігін ашқызып қойып, қар басқан далаға, кей тұстардағы шағындау төбе басындағы обаларға қарап отырып, ойға батады. Айнала төңірек тып-тыныш, жым-жырт. Қыбырлаған тіршілік иесі байқалмайды. Осыдан не бары екі ай бұрын өздері машинамен Торғайға бет алып келе жатқанда, қалаға қарай шұбырған, жаяу сүйретілген, аяқтарын әрең басқан, аш-жалаңаш босқындарды көріп еді. Қазір олар да ұшыраспайды. Мынау байтақ өлкенің тұрғындары содан бері тегіс қырылып, өліп біткендей. Бойларында аздаған әл-қуаты барлары ашаршылық, ажал жайлаған ата қоныс мекендерін тастап, жан сауғалап, беті ауған жаққа безініп кеткен. Өмір-бақида болмаған осындай сұмдыққа, ешкімге зиянын тигізбей, өзінің ұлан-байтақ кең өлкесінде малын бағып, отын жағып, түтінін түтетіп, өзіндік салт дәстүрлерін сақтап күн кешіп келген қазақ халқының жаппай қырғынға ұшырауына кім кінәлі деген сұрақ жанын жейді. Мұндай нәубет еш ғасырда, еш заманда болмаған шығар? Ел есінде сақталған небір алапат жұт жылдарының өзінде де халық біраз ашығып, қиындық көргенмен, бұлайша аштан өліп қырылмаған. Әрі жұт ұлан-байтақ қазақ өлкесінің бар жерін еш уақытта да түгел жайлап, тұтас қамтымаған ғой. Ел шетіне қара құртша қаптаған жасанған жау тигенде де, елдің талай ер жүрек батыр ұлдары елін, жерін сақтау жолында, шайқаста мерт болғанмен, кешікпей-ақ олардың кейінгі інілері жетіліп, атқа мінген, ағаларының орнын басқан. Халықтың бойындағы жарасы аз-ақ жылда жазылып кетіп отырған. Ал биылғы мынау сұрапыл сұмдықтың түсі суық, түрі басқа, ұсқыны жаман. Ашаршылық атты аранын ашқан аждаһа үлкен-кіші, кәрі-жас, бала-шаға демей, түгел жалмап жұтып жатыр. Елдің ертеңі – бүгінгі ұрпағы десек, қызылкөз тажал өзінің аяусыз шеңгелін, әсіресе сол кішкентай, буындары бекімеген бейкүнә жас сәбилерге, балаларға, жеткіншектерге алдымен салуда. Ұлын ұяға, қызын қияға қондырып, өсіп-өнді дейтұғын талай әулеттер, ауылдар бір-ақ жылда жер бетінен жоқ болып жойылып кетті. Өміртайдың өзінің топшылауынша, осы бір жылдың ішінде қазақ халқының көбі қырылып, азы қалды. Ұлан-байтақ өлкенің қай тұсында болмасын кешегі қаптап отырған қалың ауылдардың түтіні өшіп, тек ара-тұра қайсыбірінің орнында ғана азын-аулақ, әбден арып-ашыған, жүдеп-жадаған, сіңіріне ілініп, сіркесі су көтермей отырған жұрты... жо-жоқ, жұрты деп айтуға келмейтін, бұрынғы жұрттың жұрнағы ғана қалған бүгінде.

	Осы жолы Торғайдағы, өздері жол-жөнекей басып өткен өзге де аудандардағы барлық жағдайды көзімен көріп білгелі Өміртай өз халқының басына келген апаттың қаншалықты ауыр екенін жан-жүрегі шырқырай отырып, шындап сезінді. Шетсіз-шексіз қазақ даласы өрт жалмаған орманның орнындай болып, қара жамылып, қаңырап, құлазып, бос қалған бүгінде. Өртке шалдыққан өлкеде келесі жылы-ақ көктемде өсімдік атаулы топырақта қалған тамырынан қайтадан көктеп, бүр жарар, өсіп-өніп жетіліп кетер. Ал мынау құмырсқадай қырылып, жер бетінен өшіп кеткен тұтас әулеттер мен ауылдардың, аштан өлген миллиондаған адамдардың орны дәл сондай болып өзінің бұрынғы қалпына келіп, оңайлықпен толар ма? Оған қанша уақыт керек? Мүмкін ондаған, тіпті жүздеген жылдар қажет шығар? Кім біледі оны? Қазақ жерінде қанша адамның аштан өлгенін қазір ешкім есепке алып жатқан жоқ, айта алмайды. Ол туралы шындықты газеттен де, өзге ресми құжаттардан да, статистикалық мәліметтерден де таба алмайсыз. Голощекин өзінің баспасөзде жарияланған мақалаларында республикадағы ашаршылық жайында ләм демейді, жұмған аузын ашпайды, жан сауғалап, бар амалы таусылып, жол-жөнекей өліктері шашылып, туған жерін амалсыз талақ етіп тастап шығып, көршілес республикаларға құр сүлдерін сүйретіп жан сауғалап барып жатқан қазақтар туралы: «Олар – байлардың азғырғанына еріп, мың-мыңдап мал айдап, Қазақстаннан қашып жатқандар» деп өтірік айтуға бет-аузы бүлк етпейді... Мынау қазір өзінің жанында отырған, ОГПУ-дің аудандық бөлімін басқаратын сары шашты Сергей кеше Өміртаймен сотқа тартылған аудан басшылары жөнінде әңгімелесіп отырып:

	– Мен байқаймын, кей қазақтар ашаршылықты Сталиннен, Голощекиннен, колхоздастырудан көретін сияқты. Олары, әрине, қате пікір. Бәріне кінәлі өзіңіз соттап, жаза кескен Бурабайұлы, Есжанұлы, Сүлейменұлы сияқты алаяқтар екеніне осы жолы көзіңіз әбден жеткен шығар, – деп одан пікір тартқан.

	– Солайы солай ғой. Ол алаяқтардың қылмысы ауыр. Сондықтан алдын атуға бұйырдық, қалғандарына да лайықты жаза кестік. Ал, бірақ, мені ойландыратыны – ашаршылықтың жалғыз Торғай ауданын емес, бүкіл республиканы түгел қамтуы. Бұл жерде, жарайды, Бурабайұлы сияқтылар кінәлі болсын. Ал республиканың қалған өңірлерінде ше? – деп Өміртай да өзінің жанын күйзелткен жайды жасырмай, бұған не дер екен деп, оның өзіне сұрақ қойған.

	Барлық облыстар мен аудандарда да тонын айналдырып киген тап жаулары, кеңес мекемесіне қызметке кіріп алған бұрынғы байлар мен солардың құйыршықтары аз емес. Қазақстандағы қазіргі ашаршылық сондайлардың зиянкестігінен болып отырғанына ешқандай күмән жоқ, – деген ОГПУ-дің бастығы.

	Өміртай онымен одан әрі тереңдетіп сөз таластырып жатпады. Көңіліндегі көптеген күмәнді ойларды ортаға салмай, іркіп қалды. ОГПУ-дің қызметкерімен ондай мәселелер төңірегінде емін-еркін ашылып сөйлесудің ешқандай пайда бермейтінін, тіпті қазіргідей жұрттың бәрі бір-біріне күдіктене қарайтын заманда өзіне қауіпсіз де емес екенін білетін еді ол.

	Өміртай кешегі сол әңгімені қайтадан есіне алып, халықтың аштан қырылуының себептері жайында ойланумен келеді. Әрине, бұл қырғын байлар мен солардың құйыршықтарының зиянкестігінен ғана болып отыр деген пікірге ол қосыла алмайды. Бұл нәубеттің тамыры одан гөрі тереңде. Қазақстан сияқты, салт-дәстүрі, экономикасы, шаруашылығы өзге елдерге ұқсамайтын республикаға бұрын бұл өлкенің тұрмыс-тіршілігінен, ерекшелігінен мүлде хабары жоқ адамның басшы болып келуі халықтың осыншама қырғынға ұшырауының басты себептерінің бірі деп топшылайды ол. Ғасырлар бойы қалыптасқан қазақ елінің ата кәсібін бір-екі-ақ жылда түгел өзгертіп, мал бағудың орнына оларды енді жаппай отырықшылыққа, егін салуға, шаруашылықтың өзге де түрлеріне толық көшіруге болады деген Голощекин теориясының қаншалықты қате, негізі жоқ бос сәуегейлік екендігіне осы жолы барынша көзі жете түскендей еді. Тіпті, халықтың тіршілігін өзге салаға бейімдеу қажет болған күннің өзінде де ол соншалықты қысқа мерзімде, қас пен көздің арасында, бір-екі-ақ жылда іске асатын шаруа ма? «Асығыстық – сайтанның ісі» дегенді жұрт ежелден-ақ біліп айтқан ғой. Елдің өзінің ыңғайы мен жердің жағдайына қарай, бұрыннан да шамалап дән себетін, топырағы құнарлы, суы бар, өзенді-көлді өлкелерде егін салатын колхоз ұйымдастыру бір басқа да, қырда тарап отырған қалың елдің бәрінің малын бір-ақ күнде түгел сыпырып жинап алып, өздерін шоқтай иіріп бір жерге топтастырып, құрал-сайманы, күш-көлігі, тәжірибесінің бар-жоғына, ауа райының қолайлы-қолайсыздығына қарамастан, құр айғайдың, бұйрықтың, әкімшіліктің күшімен ғана: «сендер енді бұдан былай егін салумен айналысатын Сталин атындағы колхоз болдыңдар» деп жариялау – екінші басқа нәрсе емес пе? Соған дейін жылқы өсіріп келген ауылдарға «енді жылқыны қойып, түйе өсіріңдер» деу, түйе өсірген ауылдарды қой шаруашылығына, ал қой өсірген ауылдарды жылқы шаруашылығына бейімдейміз деп әуреге түсу – ақылға сыятын істер ме? Сот үстінде аудандық партия комитетінің хатшысы Бурабайұлы осындай сорақылықтардың барлығы астанадан келген нұсқаулар бойынша, Голощекиннің тікелей тапсырмасымен істелді деп дәлелдеп, толып жатқан телеграммалар мен құжаттарды көрсетіп, екі сағаттай уақыт алған-ды. Торғай ауданындағы осылайша ұйымдастырылған жиырма бір колхоздан бір-ақ жылдың ішінде 734 бас малы, 331 үй жаны бар екі-ақ колхоз сақталып қалыпты. Қалғандарының адамдары ашаршылықтан қырылған, өлмей тірі қалғандары жан сауғалап қаңғырып кетіпті...

	* * *

	Қазбалап ойлай берсе республикаға басшы болып Голощекин келгелі орын алған сорақылықтар аз емес екен.

	Соның басшылығымен жыл сайын мемлекетке азық-түлік, ет, өтіл өткізу сияқты істерде көп былықтарға жол берілді. Мәскеудің алдында жақсыатты көріну үшін Голощекин орталықтың берген жоспарын үнемі асыра орындауға тырысып, жер-жерге өсіре таратып отырса, облыстағылар өздеріне келген тапсырманы тағы көбейтіп, аудандардың иығына салды. Аудан басшылары да жоспарды асыра орындайтындардың бағы жанатынын жақсы білетіндіктен, өз кезегінде ол тапсырманы тағы көбейтіп, ауылдық кеңестің төрағаларына таратса, олар да өздерінен жоғары орындарда отырғандардың істегенін айнытпай қайталады. Сөйтіп, айналып келгенде, барлық салмақ момын кедей шаруалардың иығына түсті. Кей жерлерде, мәселен, аң терісін өткізу жөніндегі тапсырма орындалмай жатыр деп, ауылдағы шолақ белсенділер шаруалардың қора күзететін иттері мен қоян, түлкіге қосу үшін ұстап жүрген жел аяқ тазыларына дейін сойғызып, терісін өткіздірген фактілерін білетін еді Өміртай... Байларды кәмпескелеу науқанында да көптеген бұрмалаушылыққа жол берілді. Кей жерлерде нағыз ірі шонжарлар кәмпескеге ілікпесе, көп жерлерде малы онша көп емес, өздерінің үй-ішін асырауға ғана жететін орташалар кәмпескеленді. Колхоздастыру жұмысы қолға алынғанда да: «Қазақстан осы істі жүзеге асырудың қарқыны жағынан Кеңес елінің алдыңғы қатарлы республикаларынан қалыспауы керек» деген міндет қойылды алға. Ал, оның арты неге соққанын Өміртай тап осы жолы көзімен көрді. Осылардың барлығын ой елегінен өткізе келе, ол Голощекиннің есіл-дерті республикаға берілген тапсырманы қандай жолмен болса да асыра орындап, орталықтың алдында мерейлі болып көріну, абырой-атаққа, беделге ие болу деп түйді. Ал қазақ халқына титтей де жаны ашымайтынын былтырдан бергі оқиғалар айдан анық көрсетіп отыр. Егер республика басшылығында ол сияқты сырттан келген тас жүрек келімсек емес, еліне, жеріне жаны ауыратын Рысқұлов, Садуақасов сияқты өз ұлдарының бірі отырса, мұндай жағдай болмас еді-ау деп ойлады Өміртай.

	Бір ойды бір ой қозғайды ғой. Соңғы жылдардағы республикада болып жатқан өзгерістердің ішінде Өміртайдың көңіліне қонбайтын тағы бірсыпыра жайлар бар-ды. Мәселен, Голощекин келгелі халықтың ғасырлар бойы қалыптасқан әдет-ғұрып, салт-дәстүрінің көбіне «зиянды», «бүгінгі заманның талабына сай емес», «діншілдікті уағыздайды» деген сияқты кінә тағылып, күстаналанып, тамырына балта шабылып, күресінге лақтырыла басталды. Тіпті, басқасын былай қойғанда, «Наурыз» сияқты бүкіл халық түп-түгел тойлап келген көктем мерекесінің өзіне тыйым салынды. Халықтың өткендегі өмір тарихы жайында: «бай-шонжарлардың тепкісінде, қараңғы қапаста құлдық кешкен, азап шеккен, надандық жайлаған ел еді» деген пікір ғана дұрыс деп саналды. Қазақстанда кеңес өкіметі орнауы жайында сөз болғанда, осы іске айрықша еңбек сіңірген, Өміртайдың өзі жақсы танитын, білетін Әбілқайыр Досов, Угар Жәнібеков сияқты азаматтардың, жиырмасыншы жылдардың басында-ақ есімдері бүкіл елге әйгілі болып үлгерген Сәкен Сейфуллин, Тұрар Рысқұлов, Әліби Жанкелдин сияқты революционерлердің еңбектері айтылмайтын болды. «Тәуір істердің, жақсылықтың барлығы республикаға Голощекин басшы болып келгелі ғана басталды» деген пікір қалыптастырылды, жағымпаздардың аузымен биік мінбелерден де, баспасөз бетінде де жиі қайталанатын болды. 1930-1931 жылдар шамасында республикада қазақтың оқыған зиялы азаматтарынан Голощекинмен сөз таластыра алатын ешкім қалған жоқ деуге болады. Өзіңнің еліңді, жеріңді, ұлтыңды, тіліңді, халқыңның мәдениетін, әдебиетін, өнерін, салт-дәстүрін сүюді «ұлтшылдық» деп жариялап, бетіне қара таңба етіп басып жатса, мұның өзі әділеттілікке жата ма деп ойланады Өміртай. Өзінің жұртын сүймеген кісі өзге жұртты да сүйіп жарытпас. Әйтеуір күні үшін, қарнының тоқ, көйлегінің көк, жағдайының өзгелерге қарағанда жақсырақ болуы үшін қандай іске болса да әзір болып, жанын жалдап күн кешер. Голощекин жергілікті ұлт өкілдерінен көбіне осындайларды, кеудесінде ұлттық намысы жоқ, жұртына жаны ашымайтын, айтқанына бас шұлғи беретін, өзінің берген тапсырмасын өліп-өшіп орындайтын жарамсақ кадрларды өне бойы қоштап, қолдап, өсірумен келеді. Беделді қызмет орнына соларды ғана қоюға тырысады. Ал олар өз кезегінде тағы да сондай, не айтса да мақұл деп тақылдап тұратын, жоспарды, тапсырманы асыра орындауға жанын салатын жарамсақтарды сүйемек. Барып тұрған әумесер, парақор, дөрекі, аудан халқын қан қақсатқан прокурор Ғазизовты облыстық соттың төрағасы, Өміртайдың өзінің тікелей бастығы Құлшаров қолдайды. Ал, Құлшаровтың тірегі – сол Голощекиннің қолтығының астына кіріп, жылы жерден орын алған тағы біреу... Қазақта: «бір адам таққа мінсе, мың адам атқа мінеді» деген сөз бар. Жаңағы атқа мінген мың адам таққа мінген бір адамның қабағына қарап, ығына жығылмақ. Соған қарап сөзін де, өзін де түземек. Соның істерінен үлгі алмақ. Ел ішіндегі осы күнгі шаш ал десе бас алуға ұмтылатын кеудемсоқ, дөрекі, мейірімсіз, жалақор, жалған белсенділердің қаптап кеткенінің бір сыры, міне, осында жатқан сияқты... Өміртайдың осындай ойларын:

	– Ана қызықты қараңыз! – деген, өзінің жанында отырған милиционер жігіттің сөзі бөліп жіберген еді. Өміртай басын көтеріп, оның нұсқаған жағына көз салғанда, аппақ қардың үстімен тұп-тура өздеріне қарай жан ұшыра қашып келе жатқан қоянды көрді. Артында тісі ақсиған арлан бөрі. Басқа амалы қалмаған байғұс қоян зымыраған қалпында бұлардың арбасына келіп паналады. Арлан бөрі арынын бірден тоқтата алмай, ол да жақындап келіп, аңырып қалт тұрып қалған.

	Өміртайдың жанындағы қазақ милиционер винтовкасын қолма-қол кезей қойып, басып салғанда, арлан бөрі «ар-р» етуге де шамасы келмей, аппақ қарды қып-қызыл қанға бояп, сұлап түсті. Оқ тура маңдайынан тиген екен. Өміртайлар арбадан секіріп түсіп, жанына барғанша жан тапсырып үлгіріпті.

	– Жарадың. Мерген екенсің. Бірақ та бұл қасқырдан гөрі қоянды атып алғаның пайдалырақ еді бізге. Сорпасына тоятын едік, – деді ГПУ-дің бастығы милиционер жігітті қолпаштап, әрі жаңағы қоянды қоса атып алмағанына аз да болса өкініш білдіргендей болып.

	– Біздерді пана тұтып келе жатқан соң, өлтіруге қолым бармады, – деді милиционер.

	Арлан қасқырды көтеріп әкеліп, арбаның артына салып жатқанда, сары атандар тостағандай көздерін ажырайта жан-жағына үркектей қарап, табандарымен мазасыздана жер тарпып тұрды.

	Жол-жөнекей бұдан басқа селт еткізетіндей оқиға бола қойған жоқ. Екі күн өтіп, үшінші күні дегенде ғана бұлар алғаш рет тіршілік белгісі аңғарылып, мұржасынан түтіні шыққан қыстауды көрді. Ырғыз ауданына қарайтын бес-алты үйлі ауыл екен. Екі үлкен, сары атан жеккен күркелі арбадан мылтықты кісілердің түсіп жатқанын көргенде, ауыл адамдары ә дегенде үрпиісіп-ақ қалған еді. Өміртай өзіне жақындап келіп қол берген жүдеу жігітке:

	– Шошымаңдар. Зиянсыз қонақпыз. Өз азығымыз – өзімізде. Түнеп шығатын үй ғана болса жарар еді. Таңертең аудан орталығына қарай жүріп кетеміз, – деп жөнін айтқан соң, ол бұларды ертіп келіп, аласалау бір үйге кіргізді. Төр алдындағы төсекте ауырып жатқан қауға сақалды шал бұлар кіргенде басын көтеріп, сәлемдерін алып, кемпіріне жастығын биіктетіп, ыңғайланып жатты да:

	– Иә, жігіттер, жол болсын! Қайдан келесіңдер, қайда барасындар? Әңгімелеріңді айта отырындар, – деп жөн сұрады.

	– Торғайдан келеміз, жолға шыққанымызға бүгін үшінші күн. Әуелі сіздердің Ырғыз ауданының орталығына соқпақпыз. Содан әрі мен Шалқар станциясына барып пойызға мінемін, Ақтөбеге аттанамын. Ал мына кісілер мені шығарып салуға келе жатқандар, – деді Өміртай.

	– Жаныңа ерткен адамдарыңа қарағанда, жай кісі болмадың, қарағым. Кімсің? Аты-жөніңді де айта отыр, – деді қария.

	Өміртай өзінің аты-жөнін, Ақтөбе облыстық соты төрағасының орынбасары екенін, Торғай халқын топалаңға ұшыратқан алаяқтарды, басшыларын соттап келе жатқанын айтқанда ауырып жатқан қария риза болып:

	– Өркенің өссің! Халықты қан қақсатқан жауыздарға сол керек. Өмір жасың ұзақ болсын! – деп қолын жайып, бата берді де: – Өздеріңдей қадірлі қонақ келгенде, сойып беретін мал да жоқ. Ел ішіндегі жағдайды көріп-біліп келесіңдер. Біз де сол өлмешінің күнін көріп, шықпа жаным шықпалап, әупірімдеп отырған жандардың біріміз. Бұрынғы уақыт болғанда басқаша қарсы алып, сыйлар едік. Қайтейін енді, қиын кезге тап келдіңдер, – деп өкініш білдірді.

	– Ол жағынан мазасызданбай-ақ қойыңыз, ақсақал. Жол-жөнекей қаңырап, иесіз қалған ауылдарды көрдік. Шынымызды айтсақ, үш күннен бері алғаш рет кездесіп, сөйлесіп отырған адамдарымыз өздеріңізсіздер, – деді Өміртай.

	– Біз де ендігі солардың кебін киіп, сүйегіміз шашылып, қурап қалатын ба едік, қайтер едік. Амалсыздың күнінен бұрын істемеген кәсіпке бардық. Суыр деген тышқан аулап, соның етін майына қуырып жеп, терісін өкіметке тапсырамыз. Кейде соған азырақ тары, бидай алып, амалдап, жан сақтап отырмыз. Тышқан етін арам деп жеуге дәті бармаған, жесе де көңіліне алып, ұшынған кей ағайындарымыз өліп кетті, – деп күрсінді қария.

	ОГПУ-дің бастығы қазақша түсінбей, мына кісі не дейді деп сұраған соң, Өміртай оның сөздерін аударып берген. Ол да бұл ауылдағылардың жағдайына жаны ашығандай болып, аз ғана үндемей отырып қалды. Сонан соң:

	– Мына кісілерге айтыңызшы, арбадағы қасқырды сойып, терісін алсын, – деді. Өміртай оның сөздерін қазақшалап жеткізген еді, қария жаңағы өздерін ертіп келген, есік жақта отырған жастау жігітке иек қақты. Жас жігіт үн-түнсіз шығып кетті.

	– Түнеу күні Торғай жақтан киімі жылы, екі беті қып-қызыл бір жолаушы келіп қонған еді, – деді қария. – «Есік алдында малдарың жоқ, немен күн көріп отырсыңдар?» деген соң, қысы-жазы тышқан аулап жеп отырғанымызды айттық. «Бұларың онша дұрыс тіршілік емес екен» деп жақтырмады. «Ал, өздеріңіз қалайсыздар?» – деп сұрадым. «Біздерде, шүкіршілік, қазы-қарта да, қойдың майлы құйрығы мен еті де бар», – деп мақтанды. Жаңағы сіздің айтқан әңгімеңізге қарағанда, сол елдегі момын шаруалардың малдарын талап алған алаяқ белсенділердің бірі болар деп енді ғана жорамалдап отырмын, – деді қария.

	Өміртайлар үйдегі кемпірге су қайнаттырып, өздері алып шыққан жол азықтарын шығарып, ортаға қойып, үй иелерімен бірге отырып шай ішті. ОГПУ-дің бастығы жол дорбасынан бір бөтелке арақ алып шықты да, бірнеше кесеге бөліп құйып, біреуін үй иесі – шалға ұсынды.

	– Ойбай, қарағым, ішпеймін. «Арақ – харам» дейді молдалар. Мұны ішу бізге күнә болады, – деп қария тартыншақтады.

	– Сіз арақты бидайдан жасайтынын айтыңызшы бұл кісіге. Тышқан етінен арам емес деңіз. Қарияға, менің байқауымша, суық тиген. Осыны ішіп, шайланып, бүркеніп жатса, терлеп, таң атқанша жазылып кетуі мүмкін, – деген соң, Өміртай Сергейдің сөзін түгел жеткізді.

	– Апырмай, қиындау қолқа салдыңдар-ау, – деді үй иесі. Сонан соң: – Ал, өзің не дейсің, қарағым, – деп Өміртайға қарады.

	– Мен де бұған онша үйір емеспін. Бірақ суықта бойды жылытып, аздап пайда тигізетіні бар. Сондықтан сіздің тезірек жазылуыңыз үшін деп осы құйылғанды алып қоямын, – деді Өміртай.

	– Ал, жарайды, ендеше, – деді қария кесені қолына алып.

	– Сендерден жаным артық па? Не де болса тәуекел, – деп Өміртайларға ілесе кеседегіні түгел ішіп салды да:

	– Ту-у, жарықтықтың күштісін-ай! Айтқаның рас екен. Бойымды қыздырып барады ғой, – деді таңданып. Таңертең қария кәдімгідей сауығып, сергіп қалыпты.

	– «Қырықтың бірі қыдыр» деген рас болар. Түнімен терлеп, рахаттандым. Мынау орыс баламның айтқаны келіп, жазылған сияқтымын, – деп, бұлармен жылы жүзбен қоштасып қалды.

	Өміртай Ырғыз ауданының орталығында екі күн аялдап, сот жұмысын тексеріп, қамаудағылардың біразын босаттырды. Содан соң Шалқар станциясынан пойызға отырып, өзіне бірнеше күн серік болған Сергеймен және милиционерлермен қоштасып, көптен көрмей сағынған бала-шағасына жетуге асығып, Ақтөбеге жүріп кетті.

	* * *

	Өміртайды Торғайға жұмсап жіберерде: «Сенің отбасыңды өз үй-ішімнен кем қылмай, көмектесіп тұрармын», – деп уәде берген Құлшаров содан бергі екі ай ішінде есіктен бас сұқпақ тұрмақ, біреулерді жұмсап, хал-жайларын білуге де жарамапты. Отын таусылуға айналған соң, жұбайы оны қатты үнемдеп, тек тамақ істеуге ғана аз-аздап жағады екен. Үйдін іші өне бойы азынаған суық болып тұрғандықтан ба, қызылша шығып ауырған екі жасар ұл баласы ыстығы ішіне түсіп өліпті. Оны кәрі әкесі мен көршісі жерлепті. Тамақтан да таршылық көріп, ашығуға айналған соң, әйелі қолындағы жалғыз жүзігін алтын өткізетін дүкенге апарып тапсырып, азырақ ұн, май алып, соны үнемдеп жан сақтап отыр екен. Екі ай бойы үнемі далада жүріп жол соқты болып қажығаннан ба, сол уақыттың ішінде өзі өне бойы көзбен көріп, куәсі болған халықтың қайғы-қасіреті мен мұң-зары шер-шеменге айналып іштей дерт болып жабысты ма, болмаса жолда суық тиді ме, әйтеуір Өміртай пойыздан түскен бетінде үйіне сүйретіліп жетті де, ыстығы көтеріліп, төсек тартып жатып қалды. Онсыз да бала өліміне қайғырып, жүдеп отырған кәрі әкесі мен жұбайы Қамыла Өміртайдың ауырып келгенінен шошынып, қамығып көздеріне жас алған. Дәрігер келіп, Өміртайды қарап шығып:

	– Қорықпаңыздар. Бір-екі аптада жазылады. Тек қана күтім керек. Мен қазір дәрі жазып беремін. Соны ішсін. Әрі үйге от жағып, бөлмені жылы ұстауға тырысыңыздар, – деген соң ғана еңселерін езген үрейден айыққан.

	Өміртайдың ауырып жатқанын естіген қызметтес жолдастары келіп, көңілін сұрады. Үйге отын түсіртіп, тиесілі азын-аулақ азық-түлік паегін де жеткізіп берді. Әкесі мен жұбайы осыдан кейін ғана шүкіршілік етіп, көңілдері азырақ орнына түскендей болған еді. Бірде сот алқасының мүшесі болып істейтін, Өміртайдың өзі қатты сыйлайтын көрікті келіншек Гүлжамал келіп, көңілін сұрап отырып, бірқатар жаңалық хабарлар айтты.

	– Түнеу күні төрағамыз Құлшаров Торғайда өздеріңіз шығарған сот үкімімен танысып отырып, қап-қара болып, ызадан түтігіп, жарылып кете жаздап еді, – деді ол. – Сөйтсек, тегін емес екен. Торғайдағы өздеріңіз үстінен іс қозғаған прокурор Ғазизов мұның күйеу баласы болып шықты. Содан бері сізге ызалы. Қайтсем сізді кетірем деп әрекет етуде.

	– Осылай боларын, Қүлшаров маған тыныштық бермеуге тырысатынын өзім де білгенмін. Бірақ менің ісімді дұрыс емес дей алмас. Бәрі дәлелді, заңды. «Сот үкімі бекітілді, күшіне енді, орындалды», – деген хабар орталық газеттерге шығып та кетті ғой, – деді Өміртай.

	– Ол жөнінен сізге ешқандай кінә тағып, сүріндіре алмасын білетін залым басқа жағынан орағытып келіп отыр, – деді Гүлжамал. – Сізді орыс тілін жөнді білмейді. Орыс тілінде дұрыстап іс қағаздарын дайындап, нұсқау жаза алмайды. Осы жөнінен алғанда қызметін дұрыс атқара алмай жүр. Сондықтан Ойыл жақтағы елге сот жұмысын бақылайтын өкіл етіп ауыстырайық деп, облыстық партия комитетіне қатынас қағаз жазыпты. Маған кеше оны сот алқасының хатшысы болып істейтін татар әйел айтты. Сондағы ойы сол жақтағы тамыр-таныс, құда-аңдасына айтып жала жапқызу, сізден өш алу болса керек. Сондықтан, обком тарапынан ондай ұсыныс бола қалса, көнбеңіз. Баруға келісім бермеңіз, – деп ескертті Гүлжамал.

	Ол кеткен соң Өміртай ойға батты. «Осы Қүлшаровтың астанада мықты қолдаушысы бар» дегенді қүлағы шалатын. Әрине, онымен күнде тақасып қызмет істеу жеңіл болмас. Дәл іргеңде сенің кішкене мүлт кеткен сәтіңді аңдып, қашан мойнын астына келтіре қүлатам деп тісін қайрап, жауың отырса, әрі оның қызметі сенікінен жоғары болса – мүның ешқандай жақсылығы жоқ, әрине. «Аңдыған жау алмай қоймайды», «бүға берсең сүға береді» деген де сөз бар қазақта. Ендеше өзі де әрекеттенуге тиіс. «Ең әуелі облыстық партия комитетінің хатшысына барып, жағдайдың бәрін түп-түгел өз аузымнан баян етейін» деп түйді ол.

	Денсаулығы кішкене түзеліп, орнынан тұрған соң, обкомға барған еді, хатшыны орнынан таба алмады. Содан соң өзі бұрыннан әділ адам деп санайтын Облыстық бақылау комиссиясы мен Жұмысшы-шаруа инспекциясының төрағасына жолығып, жағдайды жасырмай айтып, ақылдасқан еді, ол:

	– Құлшаров сіз туралы теріс пікір таратып жүр. Ол енді еш нәрседен тайынбайды. Сондықтан обкомның хатшысына жағдайды айтамын дегеніңіз дұрыс. Жай айтып қоймаңыз: «Құлшаровпен келісіп жұмыс істей алатын емеспін. Егер ол бұл орныңда отыра беретін болса, мені қызметтен өз тілегім бойынша босатыңыз» деген өтінішіңізді ала барыңыз. Қазір Қобда ауданындағы партиялық бақылау комиссиясы төрағасының орны бос. Өзіңіз бұрын істеген, білетін қызметіңіз. Көңіліңіз қаласа, сізді сол орынға сұрап алайық, – деді.

	Осыдан соң Өміртай облыстық партия комитетінің хатшысына Құлшаровтың өзі білетін қемшілігін, әділетсіздігін айтып, «онымен істесе алатын емеспін, сондықтан қызметтен босатыңыздар, еліме, Семейге қайтамын» деп өтініш жазып, апарып берді.

	– Сіздің бұл өтінішіңізді бюрода қарап шешеміз, – деді хатшы.

	Обкомның келісімімен орынбасарын төменірек қызметке бір рет сырғытып алса, содан кейін есеп айырысудың сәті түсер деп тістеніп жүрген Құлшаров мәселе бұлай созылып кетер деп ойламаған еді. Сондықтан осы жұмысты тездетпек болып, обком хатшысына қайтадан жолығып:

	– Бұл әңгімені бюро талқысына салуға тұрар ма екен? Қатынас қағаздың шекесіне өзіңіз-ақ «қарсылық жоқ» деп қол қоя салсаңыз жетер еді ғой, – деп келе жатыр еді, хатшы жақтырмай:

	– Қай мәселені қалай шешуді үйретпесеңіз, – деп бірден-ақ кесіп тастады.

	– Жоқ, енді, былай... кішкене мәселе... Жұрттың уақытын алмай-ақ, тезірек шешілсе деген ғой менікі, – деп Құлшаров ақтала сөйледі.

	– Бұл, сіз айтқандай, кішкене мәселе емес. Өміртай Мустин облыстық соттағы сізден кейінгі екінші адам, – деді хатшы.

	Бюрода Құлшаровтың қатынас қағазы мен Мустиннің өтініші бірдей оқылды. Обкомның ұйымдастыру бөлімінің меңгерушісі Жәмішев деген қазақ жігіті орнынан тұрып:

	– Мен Құлшаровтың Мустинге таққан кінәсіне қосылмаймын. Бұл кісі анада Сольц келгенде орысша сөйледі. Ойын түгел жеткізіп айтты. Оны бәріміз тыңдадық. Ал енді одан басқа кемшілігі болса айтсын, – деді.

	Құлшаров орнынан ебедейсіздеу көтеріліп:

	– Басқа да кемшіліктері бар, әрине. Бәрін тізгім келген жоқ. Мысалы өркөкірек, менмен. Өзгелерді қойғанда, басшы қызметкерлердің өзін менсінбейді. Тіл алмайды, – деп еді, Жәмішев:

	– Қасыңызда отырғанда тіл алдыра алмасаңыз, алыстағы Ойыл ауданына жібергенде, қалайша тіл алдырмақсыз? – деп сұрады.

	– Оны уақытында көрерміз де, – деді Құлшаров сазарып.

	Облыстық прокурор орнынан тұрып, Жәмішевтің пікірін қостады.

	– Мен Мустинді қызмет бабында біраз білемін. Орыс тіліндегі қылмысты жұмыстардың көбін, ең қиындарын қарап жүр. Жоғарғы сотқа жолдаған, орысша дайындаған үкімдері тез бекиді. Саяси сауаттылығы көп адамнан артық. Облыстық екі бірдей жауапты мекеменің партия ұйымының хатшысы. Жақында ғана жолдан оралды. Менің орынбасарыммен бірге облыстық партия комитеті бюросының тапсырмасын дұрыс орындап қайтты. Егер, алда-жалда Мустин жолдастың өзі сот қызметінде істегісі келмесе бізге беріңіздер. Аудандық прокурордың орнын тауып берейік, – деді.

	Облыстық бақылау комиссиясы мен Жұмысшы-шаруа инспекциясының төрағасы да сөйлеп, «кемшілік мүмкін, Мустинде емес, Құлшаровтың өзінде шығар» деген пікірді аңғартып өтті. «Мустин соттан кеткісі келсе, біздің мекемеге жіберіңіздер», – деп ол да сұрады.

	Құлшаров әңгіме дәл осылай өрістер деп ойламап еді. Жаңа ол: «Мустин бастықтарды менсінбейді» дегенді әдейі айтқан. Бюрода отырған кілең басшы қызметкерлер ондай кадрден сақтанар, ат-тонын ала қашар деп ойлап еді, ол үміті ақталмады. Облыстық екі бірдей мекеменің бастығы Мустинді өздеріне қызметке шақырар деп күтпеген. «Иттің аузының салымдылығын қарашы. Шамасы, бұл аналарға алдын ала сөйлесіп, келісіп, менің алдымды орап кеткен болды ғой» деп топшылады.

	– Ал, сіздің өзіңіз не дейсіз? – деді обкомның хатшысы Өміртайға қарап.

	– Мен айтатынымды қысқаша етіп өтінішімде жазғанмын. Жаңа оқылды ғой, – деді Өміртай.

	– Бірақ сізді қызметтен жай ғана босатып қоя бере алмаймыз, – деді хатшы. – Құлшаровпен бірге істесе алмаймын десеңіз, жаңағы өзіңізге құда түскен екі мекеменің бірін таңдаңыз.

	– Облыстық прокуратураның жұмысы сотпен байланысты. Құлшаровпен тағы кездесіп, тәжікелесіп жатқым келмейді. Сондықтан бақылау комиссиясына барайын, – деді Өміртай. Құлшаров іштей орынбасарынан құтылғанына қуанса да, мына бюрода өзінің беделінің көп төмендеп қалғанын сезген еді. Өміртай өзі құрған қақпаннан оп-оңай әрі сәтті құтылып кеткенімен тұрмай, жұрт алдында мұның өзіне де біраз күйе жағып кетті. Обкомның хатшысы мен бюрода сөйлеген үш адам мұны жақтырмайтынын анық сездірді. «Бұл жақсы нышан емес. Әйтеуір, ақыры тәуір болса игі еді» деген күдік бойынан жүгіріп өткен...

	– Өміртай осылайша Ақтөбеде де байырқалап көп тұра алмай, қыстың көзі қырауда бала-шағасын шұбыртып, Қобда ауданына жол тартты. Аудандық партиялық бақылау комиссиясы мен Жұмысшы-шаруа инспекциясының төрағасы ретінде жаңа қызметіне кірісіп кетті. «Шамасы бір жерде екі жылдан артық тұрақтап жұмыс істеу – менің маңдайыма жазылмаған болды ғой», – деп ойлаған еді ол.

	Бірақ бүгінгі Өміртай – кезінде революцияны қуана қабылдап, күні кеше ғана байларды кәмпескелеуге, колхоз құру ісіне белсене ат салысқан, «жаңа өкімет кедейлерді жарылқап, шат тұрмысқа бастайды, халықты бақытқа жеткізеді» деген сөзге титтей де күмәнданбай сенген, партияның басшы қызметкерлерінің айтқанына, газетте жазылған жайларға шындық деп қарайтын, жаңа өмір орнату жолында аянбай еңбектенсек, сәулелі болашақ жақындай түседі деп үнемі асығып жүретін албырт та аңғал Өміртай емес еді. Осы соңғы екі айда, Торғай сапарында көріп білген жайлары көп нәрсеге көзін ашты. Туған халқының еш жазықсыз қырғынға ұшырауы ашындырып, ойландырды. Жаны күйзелді. Соның бәрі, әрине, ізсіз-түссіз өтпеген-ді.

	Бүгінгі Өміртай іштей ширығып, шыңдалуы жеткендіктен, қандай ауыр сынақ пен күреске де әзір еді. Алдағы келе жатқан ұза-а-ақ жылдардың шекпеген азабы қалмаған, ақ көңіл де көнбіс туған халқына да, өзіне де тағы талай қиын сыбағалар әзірлеп отырғанын ол, әрине, білген жоқ-ты...



	https://t.me/kzkitap





Notes


	[←1]

Қызылтаң – Қазіргі Май ауданы.





[←2]

Саужой – сауатсыздық жою мектебін ол жылдарда қысқартып солай атайтын.





[←3]

Түйе құны – он қой немесе екі ірі қарамен есептелген.





[←4]

Партиялық бақылау комиссиясы мен жұмысшы-шаруа инспекциясы 1923-1934 жылдардағы партиялық және мемлекеттік бақылау органы, оның міндетіне партия қатарын жат пиғылдылардан тазарту, кеңес органдарының қызметіне бақылау жасап отыру, бюрократизммен, парақорлықпен, тағы баска қылмыстармен және кемшіліктермен күресу жататын.





[←5]

Қорыктык – қазан жоқ жерде ағаш ыдысқа немесе торсыққа құйылған сүтке отқа салып қыздырған тасты тастап жіберіп, пісіріп ішу әдісі.





[←6]

Күпі – қойдың жабағы жүнімен астарлаған жылы сырт киім.





[←7]

ОБК-ЖШИ – Облыстық бақылау комиссиясы – Жұмысшы-шаруа инспекциясы – 1923-1934 жылдардағы біріккен партиялық және кеңестік бақылау органы. Ол мемлекеттік мекемелердің, кәсіпорындар мен коғамдық ұйымдардың жұмысын тексерді, мемлекеттік мүліктің есепке алынып, сақталуын және пайдалануын бақылады, жоғары мемлекеттік және партиялық органдар қаулыларының орындалуын қадағалады.





