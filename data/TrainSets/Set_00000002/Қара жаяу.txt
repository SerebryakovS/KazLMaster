	Тәкен Әлімқұлов

	Қара жаяу





	Хикаят





	Екі бүйірінен жалаңаш заңғарлар қысып тастаған жіңішке, терең сайда қысылып аққан құлдырықтай өзеннің сылдыр-сылдыры сиқыр қыздың күлкісіне ұқсап кетеді. Жападан-жалғыз отырған Біркімбай сол күлкіге қызыға, елтіп қалған. Тастан-тастан қар-ғып, ойнақ салған мөлдір су көңілдің кірін шайып жатқандай. Бұл сәттерде Бірекеңнің барлық уанышы сылдыр суда ғана: Тізгініне шылбырын, шылбырына белбеуін жалғап, «арқандап» отқа қойған ақбоз аты да ауық-ауық осы суға көз жанарын тастап қояды.

	Елсіз, желсіз терең сайда оңаша сылқылдаған ерке өзеннің Біркімбай мен ақбоз атқа ерекше ермек болуында мынадай сұмдық бір сыр бар.

	Осыдан апта бұрын Біркімбайдың қара шаңырағы сықырлап ортасына түскендей болды.

	Пәле мынадан басталды.

	Көсегенің көк жонында, оның үйіне ауданнан келген өкіл Алтынтіс пен ауылнай бастаған бір шоғыр белсенді кеп түсті. Бәрі де таныс кісілер. Ішінде шашы дудыраған Ыбырай да бар. Біркімбайдың жете танымайтындары кейбір белсенді әйелдер мен қыздар. «Әйел теңдігінен» бейхабар адамға олар топ көбейту үшін жүргендей.

	Үйіне осындай аламыш әкімдер кеп түскен Бірекең далақтап қонақтарға сый-құрмет көрсетіп бақты. Көлеңкеде күн шалмай пісіп тұрған қара бағланды сойып, ішек-қарынына шейін түгел қазанға салды.

	Жатақтардың егіні пісе бастаса да, әлі ауыс-түйіс бола қоймаған тамыз кез еді. Біркімбайдың үйі қамырлық ұн таба алмай, қонақтарға қара еттің өзін берді.

	Екі жеңін сыбанып алған Дариға етті ерек жасап, сыйлы мүшелерді Алтынтістің алдына тартқан. Бі-рақ Алтынтіс үйткен сирақты іздетіп, белсенділер бағланның басына таласып кеткенде, Дариға: «құрып қалсын!» деп бетін шымшыды.

	Қатынының әбестігін жуып-шаймақ боп қауқалақтаған Бірекең «сіңімді болады» деп құйрықтың үстіне айран құйғызды, сорпаға қымыз қостырды.

	Етті мейлінше жеп, сорпаға тойып, қызара бөрткен қонақтар астан кейін атқа қонбай, кідірістеп қалған.

	«Бұнысы несі?» деп үй иесі секем алып отырғанда, әкімдер осы ауылдың еті тірі дегендерін шақыртып, жиналыс ашты.

	Жиналыстың атына қанық болғанмен затын біле бермейтін Бірекең алаңсыз отыр. Шамалауынша, бай-құлақтарды «жеке тұр» ету туралы мәміле құрып жатқан сияқты. Белсенділер кезек-кезек шаңқ-шұңқ етіп шаншыла-шаншыла сөйледі. Кімге қадалып жатқандары және мәлімсіз.

	Бірекең, белдеуі мықты тартылмаған қарашаңырақтай, қаңқайып, қамсыз отыр. Күтінбесе, қара дауылға төтеп беретін киіз үйді қапылыста құйынның да жығып кететін кезі болушы еді. Ол жәйт Бірекеңнің ойына келер емес. Дегенмен, көңілінің күнгірт түкпірінде:

	«Осылардың ендігі іздеміші кім?» – деген сәулелі үрейі де бар еді.

	Бұл белгілі – байлардың, зайы шонжарлардың ел арасынан аласталып біткен тұсы болатын да. Сондықтан шешендер ешкімнің атын атай алмай, тап тартысының мәні мен маңызы туралы жалпылама сөйлеп кеткен.

	Осының бәрін жіті бағып отырған Алтынтіс тосын ұсыныс жасап, мәжілістің бағдарын өзгертті.

	Ол қалың блокнотының бір парағын жыртып ап ортаға қойды да:

	– Күдікті адамның бәрін осыған жазыңдар. Артынан екшейміз, – деді.

	Бұның өзі бір табылған ақыл болды. Әркім көңілінің қыжылы бар адамын тізімге түсіре бастады. Хат білмейтіндері хат білетіндердің құлағына сыбырлап, кішкентай парақтың беті құмырсқадай жыбырлаған жазуға толып қалды.

	Содан жазу доғарылған кезде, Алтынтіс түсін суытып, Біркімбайдың өңменінен ата қарады да:

	– Мойныңызға астық саламыз! – деді.

	Біркімбайдың қарасұр беті дуылдап кетті. Жүрегіне қаны шапшып, басы айналғандай болды. Бойы мең-зең. Далаға шыққанда қауқары қашып, табалдырыққа сүрініп омақаса құлады. Қара мақпал бешпентінің өңірі шаң-шаң боп қалды.

	Біркімбай әйелі екеуі сазарысып, өз үйін айналшықтап жүрді де қойды.

	Біркімбайдың құлағына үйден шыққан ащы дауыстар, шапшулы сөздер үздік-создық шалынады. Біреулер қаралап, біреулер ақтап жатқан секілді. Және барлық пәле боздан басталғандай. «Ақбоз ат», ескі дәстүр, «құдалық» деген сөздер елеуреп, ерекше екпінмен естіледі. Үйде шынында да айтыс қызып жатқан. Алтынтіс пен ауылнай және ол екеуінің емеурінін екі етпейтін белсенділер, көпшілігі Біркімбай Мақы ұлын тап жауы ретінде «жеке тұр» ету керек десті. Бұған белсенділердің біразы қарсы болды. Біркімбайдың дәулетті адам емес екенін жастайынан жақсы білетін Ыбырай көп қайрат көрсетті. Бірақ қарақан басы ешнәрседен кіршіксіз Ыбырайдың да ұсталатын жері бар-ды. Ол Біркімбайдың үзеңгілес жолдасы Бектің туған інісі. Ақбозды құлынында он саулық, бір сиырға сататын пайдакүнем пысықтың, күллі Қаракөл, Жылыбұлақ болысына белгілі кәдімгі «нығыз» бидің бөлтірігі. Осыны Алтынтістер жағы Ыбырайдың бетіне салық етіп, сөзге жеңсік бермей, өктеп кеткен. Дегенмен Ыбырайдың уәжін жақтаушылар да табылып, өз араларына іріткі кірген соң, өкіл мен ауылнай Мақы баласын құлақ етуге бата алмай, салық салумен тынуға ұйғарды.

	Осы кезде бұрынғы шаңқ-шұңқ жағымсыз дауыстар да әлсіреген. Сырттан торуылдап жүрген Біркімбай:

	«Шіркіндердің қарқыны басылайын деді ғой. Я, құдай-ай, жеті күлше құдайы» – деп үміттене бастады.

	Біркімбайды әйелімен үйге шақырғанда, ауылнайдың хатшысы қопырсыған қағаздарын жиыстырып, кілем қоржынға салып жатыр еді. Ауылнай:

	– Отағасы, мойныңызға алпыс пұт астық салық салдық. Үш күн уақыт береміз, – деді.

	– Қарақтарым-ау, қыруар астықты қайдан табамын? Шаймаға ұн таба алмай, қарасорпадан іші өтіп жүрген шырсыздың жазығы не, соншалық?! – деп Бірекең уәждесіп келе жатқанда Алтынтіс оған шаншыла кетті:

	– Жалғыз қызыңызды Ақбозға айырбастап, шырылдатқаныңыз үшін, шынжыр балақ, шұбар төс Шоңбайдың баласы Асылбекке еріксіз телігеніңіз үшін жер аударуға лайықты адамсыз.

	– Үйбай-ау, Гүлнашжан Асылбектен құтылып, сүйгеніне, сіңірі шыққан зергер Оралға қосылды ғой.

	– Ол өз алдына мәселе. Кеңес үкіметінің тұсында бәйгеге ат қосқан адам осал болмайды. Тек, ақкөңілділігіңізді аядық. Үш күннің ішінде алпыс пұт астықты тапсырып, квитанциясын көрсетпесеңіз, өзіңізді абақтыға жауып, бәйбішеңізді лагерьге көшіреміз...

	Бұл сөздерді естігенде зәресі ұшып кеткен Дариға:

	– Ой-бой, сорлы, «бәйге ат біздің теңіміз емес» деп мен қақсағалы қашан, – деп бүйірін таянып, қаралы қоңыр үнмен дауыс сала бастаған. Бірақ күйеуі зекіп тастады.

	– Өшір үніңді. Бір кәрі болар.

	Белсенділер аттанып кеткен соң Біркімбай көп күйзелді.

	Әрі ойлап, бері ойлап, қысталаң қысымнан шыға алмай қойды. Ақыры, отбасында ұзақ уһілеп отырды да, торыққан томырық үнмен:

	– Қатын-ау, күн болса кешкіріп барады. Не істемек керек? – деді.

	Осыдан үш жыл бұрын күзді күні Құрттыда Шіркімбайдың шайласында өз қарнын өзі жарып жібере жаздаған Гүлнаштан сескенген Біркімбай зайыбымен дәл өстіп бір шешіле сырласқан. Содан кейінгі ақылдасуы да осы.

	Осындай өзім білем дегіш өжет байының торыққан, томырық үніне жаны ашыған Дариға:

	– Маған не ғыл дейсің, байғұс-ау? – деп біраз қипақтап отырды да:

	– Қайтеміз... Құдайдың салғанын көрерміз. Көп болса, жатақ болармыз. Мен кетпен шабармын, сен орақ орарсың. Тек, Шоңбайдың әулеті құсатып елден аластамаса болғаны. Ақбозды сат та, астығынан құтыл, – деді.

	– Қой, қой қатын, басқаны атасаң да Ақбозды атамашы, – деп Біркімбай орнынан қарғып тұрды.

	Сол күні ымырт үйірілгенде Біркімбай Көзтаңбалының Исабек деген диқанымен басылмаған қырман басында күңк-күңк сөйлесіп отырды. Исабек әккінің әккісі еді. Жаны қысылған шаруаның аужайын танып, көп бұлданды. Ішінен мырс-мырс күледі. «Ақбозға мініп әуейіленетін Біркімбай, жатақтарды, «кә, кәлап» ызаландырып, желдіаяқпен жеткізбей кететін әзілкеш Біркімбай сен едің ғой! деп күледі. Баяғыдан тұздас-дәмдес, сыйлас Біркімбайдың күйзелген күйін көре тұра, оған бір бүйірі бұра тұра күледі...»

	Ақыры, ұзақ ырғастан кейін Исабек көнді. Біркімбай екі түйенің біреуін бидайға айырбастады.

	Қалғанын басқа диқандардан қарызға алып, өліп-өшіп дегендейін, астықты алпыс пұтқа жеткізетін болды.

	Сонымен, ол ертеңіне бесінде дөңкиген-дөңкиген он қап бидайды екі түйеге артып, Ақбозбен жетелеп бара жатты. Қасында Шіркімбай бар. Ол астықты тапсырған соң екі түйені кері алып қайтпақ та, ағасы квитанция қағазын Алтынтістерге әкетпек.

	Бұлар дамылсыз ұзақ жүріп отырып, ылдидағы қамбаға түнделете жетті. Ай сүттей жарық еді. Қабылдаушыға екеулеп жалынып-жалбарынып жүріп салықты әрең қабылдатты. Он қап астық нән таразыға жүк болар емес. Біркімбай інісін көмекке де шақырмай жалғыз өзі тескейлеп, тырсиған қаптарды кезек-кезек салғанда, нән таразы солқ-солқ етті.

	Қабылдаушы жеті түнде кеңсесін ашуға ерініп квитанцияны таразының үстіне, айдың жарығында жазып бере салған еді. Жан сақтатар қағазды әмиянға басып алған Бірекең ұйықтамастан жүріп кетті. Шіркімбай көзінің шырымын алып, таң ата қайтатын болды.

	Ақбоз аяңшыл жылқы еді. Айлы түнде ауық-ауық пысқырып, басын шұлғи тастап, желдей есіп кетті.

	Суыт жүрген жолаушы ауылнайдың кеңсесіне күн шыға жетті. Әкімдер әлі ұйықтап жатыр екен. Біркімбай біраз тосып қалды.

	Ауылнайдың кеңсесі кәдімгі киіз үй болатын. Көшпелі ауылдың шетінде тамақ ішіп, осы үйдің ішінде ұйықтайды. Белсенді әйелдер мен белсенді қыздар да осы үйдің ішінде ұйықтайтынын естіген Біркімбай бірден кіріп баруды әдепсіздік санаған. Сырттан тосып қалуына бір себеп сол.

	Кісінің аты кісі де! Бір мезірет болмайынша, Бірекең кеңсеге кіретін емес. Тыста қалшиып тұр. Оқта-текте қақырынып қояды. Бұнысы «кім бар-ау?» – дегені де еді.

	Кеңседегілер біртіндеп тысқа, жуынуға шыға бастағанда еркектердің көзі домбыққанын байқаған Біркімбай «түні бойы ойбауырымдап жылағаннан сау ма?» – деп бір қойды.

	Алтынтіс квитанцияны қырық айналдырды. «Жалғаны жоқ па?» деп серіктеріне де көрсеткен. Серіктері күмәнданбады. Әсіресе Ыбырай «Бірекең өтірік айтуды білмейді» деп куәлік еткен. Оның үстіне, Біркімбайдың: Айдың жарығында жазып еді» дегені де иланымды шықты.

	Сонымен Біркімбай салықтан құтылды. Екі-үш күннен бері сергелдеңге түскен ол өзінің шаршағанын енді ғана сезгендей. Ұйқы қысып барады. Көз шырымын алып аттанбаса болатын емес. Кешеден бері ауыздығы алынбаған Ақбозға да обал.

	Осы кеңседен екі-үш шақырым жерде Ысмағұлдың үйі бар-ды. Аудандық мекеменің атынан тері-терсек, жүн-жұрқа жинайтын біреудің қарамағында істейтін. Оның ағайын арасынан көшіп кеткеніне де жылға жуық боп қалған. Әркім бұйырған несібесін теріп жейтін болған соң, Бірекең сырттан тілеулес боп жүре беруші еді. Енді орайы келіп тұрғанда сол Ысмағұлға соғып дидарласа кетуді жөн көрді.

	Тату-тәтті туысқанын көргенде Ысмағұл қатты қуанды. Қатынына жалма-жан самауыр қойғызып, қазан көтертті.

	Біркімбайдың үнінде шаттық бар. Бірақ түсі сынық.

	Беті қабарып, көзі кіртиген.

	Біркімбай Ақбозды тұсап отқа қойды. Екі-үш шақырымдай жерде жайылып жүрген тұсаулы аттарды көргенде, неге екені белгісіз, жүрегі суылдады. Әкімдердің көлігіне қосылып кетіп жүрмес пе екен? – деп те қалған. Бірақ арасы алшақ болған соң қайта шідерлеуге ерінді. Әрі тым тұқыртып тастауға Ақбозды аяған еді.

	Бірекең туысқанының құттыханасынан дәм татып аттанбақ. Шай қайнап, ет піскенше көзінің шырымын алуға жантайып еді, жастыққа басы тиісімен қорылдап ұйқыға кетті.

	Нағыз бейқам адамның ұйқысы!

	Шайға Біркімбай тұрмады. Манаурап, ыңыранып, әлде бірдеңелерді былдырлаған. Ысмағұл одан әрі жұлқылауға қимай, самауырға қайтадан жаңқа салды.

	Бұл сәттерде Біркімбай дәмді түс көріп, Ақбоз бәйгеден кеп рахатқа балқып жатқан. Есепсіз олжаны жұртқа өзі үлестіріп, Ысмағұлды жарылқамақ бола бергенде түстің аяғы быжықы-тыжықы тартып кетті. Кең сайдың жалаңаш заңғарларында ма-ау. Ақбозбен арындатып, қасқыр қуып келе жатқанда қанатты пырағы құлағы салпиған қара есекке айналып кетті.

	Шабайын десе, шаба алмайды. Орнынан қозғала алмайды.

	Осындай шым-шытырық күйде шала-жансар ұйқыда: «Япырым-ау, осы өңім бе, түсім бе?» деп ыңыранған Біркімбайдың құлағына бір мезетте Ысмағұл сыбыр ете қалды.

	– Біреке, Ақбозды өкілдер алып кетті. Біркімбайдың ұйқысы шайдай ашылды.

	Ол жүгіре-жүгіре ентігіп, алқынып, кеңсеге келгенде аттар самсап, белдеуде байлаулы тұрған. Ақбозды қазыққа жеке байлап қойыпты. Үстінде сықырлаған былғары ер тоқымы. Біркімбай намыстан жарылып кете жаздады.

	Ызалы Біркімбай екпінмен кеңсеге кіргенде дастарқанда суып қалған қуырдаққа, жарты шөлмек араққа көзі түсті. «Япыр-ай, Ыбырайдың да арақ ішетін болғаны-ау?!» – деді ол ішінен.

	Шымшып тіккен қаптай, нып-нығыз етшең Алтынтіс қызара бөртіп алған. Мұрнының ұшы қораздың айдарындай қызарып кетіпті. Біркімбайды көргенде әдейі қылжақтап, тілін шайнап сөйледі.

	– Ақбоз – сіздікі емес, шынжыр балақ, шұбар төс Шоңбайдікі. Сондықтан әртелдің қорына салатын болдық. Ауданға қайтқанша біз пақырың мініп жүреді.

	Біркімбай Ақбоздың арғы тегінен бастап, алыстан орағыта түсіндіріп келе жатқанда, Алтынтіс оның сөзін шорт бөліп:

	– Әйда, табаныңды жалтырат, иттің баласы! – деді.

	Біркімбай мынадай қарау қиянатқа, қан бұзар қорлыққа шыдамады. Шүңірек көзі ұшқындап, аласын қан жуып кетті. Мысық мұрты жыбырлап безгегі ұстағандай бүкіл денесі қалшылдап кеткен шақта қызыл-қоңыр шибарқыт бешпентін лақтырып жіберді де, бөз көйлегінің омырауын ашып:

	– Астымдағы жалғыз атымды аударып алғанша мына көкірегімнен ат! Е, әкеңнің аузын!... – деп, Алтынтіске тұра ұмтылды.

	Белсенділердің шалымдылары лап беріп, бұзақының қолынан ұстап алған. Бір-екеуі оны төмпештеп те үлгерді.

	Бірекең қамшы жеген асау аттай басылып қалды. Алтынтіс бұрынғыдан бетер тырсиып, терісіне сыймай, ісінді. Ашуға булығып әрлі-берлі жүргіштеп кетті. Көк мауыт шалбарының қыры адамға түсетін бураның санындай боп көрінді. Кеңсенің ішін жым-жырттық басты.

	Әлден уақытта ауылнай тіл қатты.

	– Отағасы, аузыңнан ақ ит кіріп, қара ит шықты. Өкілге қастандық жасамақ болдың. Өзіңе-өзің ор қаздың. Енді акт жасап, ауданға айдатуға тура келеді.

	Біркімбай сазарып, үн қатпады. Не де болса ішінде. Сырт көрінісі бейқам, көкірегі алқам-салқам, мойнын жуып кеткен салқын терді көйлегінің жеңімен сүртіп отыр.

	Хатшы бала акт жазып куәларға қол қойдырды. Айыпкердің өзіне хат білмегені себепті, бармақ бастырды. Баданадай бармақтың ізі ақ қағаздың бетінде рабайсыз қалған. Хатшы бала:

	– Туу, бармағыңыз түйенің табанындай екен ғой, – деп күлді.

	Үзеңгілес, дәмдес серіктерінен бағанадан бері аса алмай, жарылып, бөлініп шыға алмай, іштен тұнып отырған Ыбырай оқыс томырық мінез көрсетіп:

	– Кедейдің баласын шырылдатып жазықсыз күйдірсін деген заң жоқ шығар! Доғарыңдар бұл жолсыздықты! – деді.

	– Сенің қимаң неге қышыды, байдың құйыршығы! – деп, Алтынтіс бетбақтырмай тастамақ болды.

	Ыбырай жаңа заманның атқамінерлеріне ілескелі бері әр кезде әртүрлі адамдармен талай керісіп қалған. Солардың ешқайсысынан байдың құйыршығы деген құбыжықты естіп көрген емес-ті. Жанына өзгеден бұрын Алтынтістің осынысы батып кетті.

	Оның ілік-шалысы бар шонжары Шоңбай ғана еді. Осыдан екі жыл бұрын өз қолымен аластаған. Содан кейін титтей күйе жұғады деген қаупі жоқ-ты, сірә. Ал, Біркімбайдың бай-құлақтың санатына тіпті де, қосылмайтынына иманы кәміл. Тек, бәйге боз жөнінде ғана аздаған күдігі бар-ды. Күні кеше екі болыс елді шулатқан осындай сәйгүлік ұстаған адамға үкіметтің қандай көзбен қарайтынын біле бермейді.

	Дегенмен, Ыбырай сыр бермеуге бекінді. Ол:

	– Кімнің құйыршық екенін көрерміз! – деп қамшысын алып, тысқа шықты.

	Алтынтіс ішінен: «қайда кетер дейсің» деп отырған. Бірақ Ыбырай белдеудегі атына мініп, тасырлатып шаба жөнелгенде қызыл шырайлы өңі қуқыл тартып кеткендей болды.

	Осыдан кейін көп ұзамай Ысмағұл келді. Ол жолай Ыбырайға ұшырасып, әңгіменің насырға шапқанын естіген. Өрт өршіп кетпей тұрғанда сөндірмек еді. Сондықтан өкіл мен ауылнайға бар қадырын салып, Бірекеңнің бір білместігін кешіруді өтінді. Бірақ бұлар оған құлақ аспады. Әсіресе, әйелдердің алдында беделін түсірген Біркімбай Мақы ұлына Алтынтіс тым ызалы еді, бет бақтырмады.

	Жалынудан жан сауға жоғына көзі жеткен Ысмағұл айбар шегуге көшті.

	– Мақы баласы Біркімбай Қақудың жылқысын бағып аяғын сындырғанын кім білмейді? Жалпақ елден тапқан қарақұлақтарың Кеңес үкіметінің арқасында дөненнің төбеліндей дәулет құрған қоңырқай шаруа болса, біз де қарап жатпаспыз. Райкомге арызды қардай боратармыз! – деп бір қойды.

	Осыдан жарты айдай бұрын облыстық газетте белгілі бір жазушының: «Асыра сілтеу болмасын, аша тұяқ қалмасын» деген фельетоны басылып, көп аудандарда орын тепкен асыра сілтеушілік шенелген де. Фельетон барлық жерде талқыланған. Елге өкіл шығарарда райком, райисполкомның бас қосқан мәжілісі боп: «нақақтан орта шаруалар күймесін» деп ескерткен. Бір жағы содан, бір жағы тапа-тал түсте ауданға тасырлатып шауып кеткен Ыбырайдан, бір жағы мынау қадалған жерінен қан алатын қара тіл Ысмағұлдан қаймыққан Алтынтіс түбі сөгілген қаптай бірте-бірте кішірейе бастады.

	Сонда да сыр бермеуге тырысып сыздап отыр. Ішінен: «Әй осы, күні кеше жер аударылған шынжыр балақ, шұбар төстің құдасы үшін жазғыра қоймас» – деп те қояды.

	Алтынтістің әкесі дәулетті кісі еді. Өзінің туған інісімен болыстыққа таласам деп жүріп кедейленген. Ғұмырының соңғы жылдарын дау-шары барларға арыз жазып берумен күнелткен деседі.

	Жалпы бұлардың тұқымы су жұқпас, жұқсыз, баянсыз ысқаяқ ретінде екі болыс елге түгел мәлім-ді.

	Шашау шығып біреуі келе жатса, «тақсыр арыз!» келе жатыр деп күлісетін.

	Алтынтіс қаршадайдан әкесінің қасында боп әкесінен тәлімденген. Атқа мініп, әкімгершілікке араласудан басқа кәсіп оның ойына кірген де емес. «Заманың түлкі болса, тазы боп шал» демекші, оның іздеп тапқан байырғы кәсібі осы.

	Алтынтіс сыралғы жолдастарына «ішкілік ішкенде мен ақылды боп кетемін» – деп әзілдейтін. Бүгін азанғы қуырдақ үстінде шамалы қызып алған Алтынтіс амалын тауып Ақбозды қолға түсіріп алуға ұйғарды. Осы кезде Қаратаудың шатқалдарында, сонау Шудың қамысында некен-саяқ қашқындар, бандалар барын ол жақсы білетін. Солар қапиядан тап берсе, босқа өліп кетері күмәнсыз. Олай болса, қашсаң құтылатын, қусаң жететін желдіаяқ керек. Қолға түсіріп алса, Ақбоздың айбары мен дәрмені Біркімбайды бәдіктей айналдыруы да сондықтан.

	Бірақ, бәрінен бұрын өз араларында іріткі туып, Ыбырайдың ауданға шаба жөнелгені жаман болды. Мынау Ысмағұл пысықтың да сөзіне жетуі бек мүмкін. Алтынтістің алғашқы қарқыннан басылып, ойланып қалу себебі осы еді.

	Күні кеше Біркімбайдың шылауында жүрген кіші бапкері атқұмарлықтан басқаны білмеген туысқанындай емес, заманның ағымына, заң-законға жүйрік адам боп шықты. Ол Алтынтістің райдан қайта бастағанын сезіп:

	– Өкілге тіл тигізгені үшін Біркімбай әрине, айыпты. Ол жайында кейінірек сөйлесерміз. Ал әзірге біздің үйге барып дәм татыңыздар, – деді.

	Ысмағұлдың бұл жорғалығын Біркімбай басқаға жорыды. «Қыбын тауып қашып кетсін дегені ғой» – деп түйген. Бұдан басқа амал қалмағандай еді.

	Біркімбайда бағанағы долылық жалын, жігер жоқ. Жүрегі мұздап, тұла бойы суына бастағандай, көз алды мұнарланып барады.

	Біркімбай қарнын басып қабағын шынытып, түзге отырар сыңаймен далаға шықты.

	– Қашып кетіп жүрмесін? – деді Алтынтіс.

	– Бешпенті қалды ғой, – деді аңқау ауылнай. Дегенмен, белсенділердің арасына қобалжу кіріп, бір-екеуі жарыса тысқа шыға берген. Сол замат:

	– Әй, ойнама! Аттан түс! – деген дауыс шаңқ ете қалды.

	Үйдегілер тысқа дүркіреп шыққанда, таяқ сілтем жерде ақбозды ойнақшытып тұрған Біркімбайды көрді.

	Біркімбай жан ұшырған жылдамдықпен:

	– Абақтыда шірігенше, Ақбоздың үстінде өлгенім артық! – деп тасырлатып шаба жөнелді.

	Ысмағұлдың баж-бұж еткен даусын ол естіген жоқ. Белсенділер ерттеулі атқа шапыр-шұпыр мініп, қиқулап қуды. Біркімбайдың жел кеулеген бөз көйлегі делдиіп, қуғын көрген ақбөкеннің таңындай дөңгеленіп бара жатты. Ақбоз шапқан сайын өрлеп, қолтығы сөгіле келе қарасын шалдырмай қаңғып шығып кетті.

	Міне, содан бері Біркімбайдың көрген күні осы.

	Ол алғашқы күні Мыңжылқының басындағы бір шүңейтке түнеді. Сұмдық салқын еді. Дірдектеп тоңып, ұйықтай алмаған соң Алтынтістің жатаған ерін жастанып сықырлаған былғары тоқымын жамылды.

	Ертеңіне Қаратаудың қақ ортасында орнай бастаған кенге барып, жекжатының жекжатын сағалаған. Кенде орыстар көп еді. Олардың келгіншімен жұмысы болмады. Оның есесіне, қара табан жұмыскер қазақтар:

	«Мынау қай жақтан келген жылқы екен, жануар?!» деп Ақбозды көзімен ішіп-жеп, тосын жолаушыны тілге ала берді.

	Сонымен ол жерде де орын тебуге болмасына көзі жеткен Біркімбай жаңағы жекжатынан көнетоз куртка киіп, бір бөлке қара нанды атдорбаға салып алып тайып тұрды.

	Сергелдеңмен өткен осы екі-үш күннің беделінде Біркімбайдың ойламаған ойы, екшемеген ақылы жоқ. Оралдікіне баруға болмайды. Қуғыншылардың қақпан құратын жері де сол. Қақпаннан құтқарарлық күш-қуаты күйеу баласында жоқ екенін Біркімбай жақсы біледі. Бұрнағы жылы Шоңбай әулетімен жер аударылғанда, Гүлнашты қимай жасырын барып жолығып, Үштөбеге дейін шығарып салғаны білініп қап, Орал қуғынға ұшыраған. Конфискеден зергердің еншісіне тиген екі биені осы Алтынтістер Оралдың үстінен арыз берушіге алып берген. Гүлнаш айдаудан босанып келіп, сүйгеніне қосылған соң да «ірі байдың келінін алды» деген қаңқу Оралдың соңынан қалмаған еді. Орал болса, желбауыздардың қаңқуынан қаймығып, ешкімге шағынып, ешкімнің алдында өзін ақтап көрген емес.

	Бұл бір шытырман шым-шытырық кез еді. Сахарада едіреңдеген аттылар... Күн сайын жиналыстар... көш құлаш сөздер... Біркімбай көбіне түсіне де бермейді. Түсінетіні «бай-құлақтардың тамырына балта шабу» деген сөз. Бірақ сол қарақұлақ құқайың кім? Оның қанша малы, неше мүлкі болуы шарт? Бұны түсіндіріп жатқан ешкім жоқ.

	Тіптен, Оралдың тасы қайтадан өрге домалаған күннің өзінде қайын атасы оған құдайдай сене алмайды. Сонау бір кезеңде, қарашаның қара қатқақ шағында шырпысы селдіреген Іргежалда дәмелі тойдың шырқын бұзып, Гүлнашты алып қашқан өжет Орал Біркімбайдың көз алдында. Сол жолы Біркімбай бастап барып Шоңбайдың ожарларына соққыға жыққызғанын, қызыл-жоса қанға боятқанын, Гүлнашты шырылдатып тартып әкеткенін ұмытты дейсің бе, ол бетпақ? Қара жерге тамған қанын қайсар адамның ұмытатын, кешетін кезі болады. Ал, бірақ ғашықтық жолына түскен мәжнүндер сүйген жарына жасаған қиянатты көрге кіргенше ұмытпайды, кешірмейді. Оралда осы екі мінездің екеуі де барын Біркімбай түсінді.

	Сонымен, қайда барса Қорқыттың көріне кезіккен Біркімбай бұл сәттерде жан баспас шатқалдың қуысына тығылып отыр. Арқандаулы Ақбоз жайылып жүр.

	Біркімбай әдейі жазықтау жерге, мөлдір өзеннің жағасына аялдаған. Арт жағы қысылшаң тас та, алдыңғы жағы жыныс ағаш. Қысылшаң таста көлікке жөнді қорек жоқ, ал шөбі шүйгін жыныс ағаштың маса, сонасы көп. Немесе ну орманның ішіне сүңгіп кеткенге не жетсін.

	Түс ауып барады. Жалаңаш заңғарлар әлі шақырайып тұр. Тек, өзен жағалай өскен орманның көлеңкесі қоюлана түскендей.

	Біркімбай бала кезінде ұстаға ілесіп келіп, осынау орманнан терек кесіп әкеткенде ағаш бүгінгіден қалың да, биік те секілді болатын. Қалың орманның ішінде, қаракүңгірт көлеңкеде, тұмандағы ақбоз үйдей ағараңдап тұрған ақ тас Біркімбайдың жадында қалыпты. Көңілінің қазіргі жабырқау сәтінде самайға түскен жалғыз тал ақ шаштай сол бір тасты көргісі келіп кетті.

	Біркімбай жыныс ағашты аралап, бетін маса, сонадан орамалымен қорғаштап, белгілі жерге келгенде ақ тасқа бояумен жазып кеткен түсініксіз жазуларды көрді. Біркімбай әрі таңырқады, әрі үрейленді. Ол бұл араға тірі пенде аяқ баспайды деп ойлаушы еді. Енді бақса, әркім-ақ өшпес із қалдырып кетеді екен. Олай болса, өзгелердің ойнақ салған жеріне Алтынтістердің сау ете қалмасына кім кепіл? Түйетайлылау боп біткен ақ тастың сауырына түскен еңгезердей Біркімбайдың көлеңкесі ергежейлідей қортық, ұсқынсыз еді. Тоқымдай бұлтсыз мөп-мөлдір көк аспан үстінен баса қарап:

	«Ешқайда тығыла алмайсың, бейбақ. Тұтылар тұсың осы!» деп тұрғандай.

	Қашқын биік тастың үстіне шыққанда өз көлеңкесінен өзі қорқып кетті.

	Қашқынның жүрегі мұздап, құлағы шуылдады.

	Ол жүгіре басып атына келді де, Ақбозды ерттеп, қайтадан отқа қойды.

	Сұмдық елегізіген Біркімбай әлденеге құлағын тосып, тың тыңдады. Судың сылдырынан басқа дыбыс жоқ, ауық-ауық Ақбоздың пысқырғаны ғана естіледі. Ол жануар да жалғызсырайтындай.

	Біркімбай өзенге үңілді. Сылдырлаған осы су сансыз шақырым бұраңдап, ақыры сонау шалғайлы еңістікте көл-көлшіктерге саяды. Сол арада сыңсыған ауылдар су басының қайда екенін ойламайды да. Жаптас өскен Біркімбайдың бұл сәтте қайда қамығып отырғанымен тіпті істері жоқ.

	Осыдан барып, Біркімбайдың есіне алыстағы өз ауылы түсті. Әйелі, інісі, қызы, ағайындары, жекжаттары, жора-жолдастары көз алдынан тізбек-тізбек өтіп жатыр. Әсіресе, ол тым құрыса қоштаса да алмай қалған Дариғаны аяйды. «Мүмкін белсенділер қатынымды қан-қақсатып жүрген шығар?» – деген. Ол келгенде намыстан қаны қарая бастайды. Дереу атқа қонып, «Көсегенің көк жоны қайдасың» деп, ауылына тартып кеткісі келеді.

	Осылайша өзен жағасында Біркімбай ұзақ отырды.

	Алды-артын оймен шолғанда, жұбанышы, медеуі тіптен аз. Қаратаудың бөктерінен Сарыарқаның сауырына ұласқан ен даланы еркін кешкен Біркімбай қоңырқай тіршіліктің ізсіз қарбаласына, қораш қызығына мәз боп жүре беріпті. Заманның ағымын аңдап, заң-закон үйренбепті. Енді соның тақсіретін тартып, көзі байлаулы адамдай, қалай қарай жүрерін білмей отыр.

	Біркімбай жасөспірім шығында Қақудың жылқысын бағып жүргенде аттан құлап аяғы сынған. Сынықшының шеберлігі арқасында бір айдың беделінде қаз тұрып кетіп еді. Бірақ аузы шайпау ағайын оны «ақсақ қосшы» атандырып жіберді. Сол атаудан бертін келе, әсіресе бір қыздың құнына тұрарлық – Ақбозға ие болғасын құлан-таза құтылғандай болды.

	Намыстан кісі өлмейді демекші, «ақсақ қосшы» атағынан құтылуы өзіне сор болғанын Біркімбай енді ғана аңғарып отыр.

	Дәурені өткен заманның дүмдісі Шоңбай жер аударылғанда, Біркімбай байға жете алмағанына бірінші рет қуанды. Тіпті, бір жиналыста ұятты жиып қойып өзінің малай болған тұсын, «ақсақ қосшы» атанғанын еске түсіріп өтті.

	Бірақ бұның бәрі Біркімбайға титтей де септігін тигізе алмады. Алтынтіс бастаған белсенділер тықсырып, қусырып кеп, тар қойнауға тығып тастады.

	Осыдан үш-төрт жыл бұрын «байлардың малын тартып алып, өздерін жер аударады-мыс» деген сыпсың тарағанда оған ешкім құлақ аспаған. Шоңбай болса, қаладан аунап-қунап кетуге келген атбекет жиенінің екіұшты сөзіне иланбаған. Көзі ашық деген сол атбекеттің өзі көшпелі елді бірер жылда отырықшы етеді дегенге күмәнді болғанын Біркімбай білмейді. Оның білетіні – жұрт елемеген сыбыстың шынға айналуы ғана. Шілдеде күн күркірерін күдікті байлар білмеген соң, Біркімбай сияқты күнделікті күнкөрістің адамдары несіне шыжақ қақсын?

	Біркімбай Кеңес үкіметі орта шаруаға тимейді дегенді талай оқымыстыдан естіген. Соған сенуші де еді.

	Осы рас болса, өкіл, ауылнай, белсенділері соңына шырақ алып түскені несі?

	Өткен жылы бір білгіш саясат жайынан әңгіме шертіп отырып: «Отағасы, бастық боп жүргендердің ішінде Кеңес үкіметіне қас адамдар да бар» – деп қалған еді. Алтынтіс сондай әкімдерден боп жүрмесін?

	Біркімбайдың алыстағы ауданға шаба жөнелгісі келді. Осыдан үш күн бұрын Ысмағұл айтқан райкомның өзіне барып, Алтынтістердің үстінен шағым айтқысы келді. «сөзге иланса жақсы. Иланбай, көзімді бақырайтып қаматып қойса, қайтемін?» – деді ішінен.

	Осылайша ол кәрі ағаштың көлеңкесінде ұзақ отырды. Күн екіндіге қарай ауып барады. Көлеңке басын ұзарта бастады.

	– Ау, енді не істейміз? – деді ол көлеңкемен ақылдасқандай.

	Біркімбайдың қарны ашқан. Іші бұралып, көз алды мұнарланып, құлағы шуылдайды. Шөлін қандырып алмаса, тамақ батпайтындай.

	Өзеннен еңкейіп су ішеді. Салқын су ішін жыландай жалап кетті. Араны ашылып барады. Қарны ашқан адамға сұлу өзен сүйкімсіз көрініп кетті. Шолпыдай сыңғырлаған сиқыр су, кәрі жездені тәлкек қылған жас балдыздай күлкімен шымшылап бара жатты...

	Жолаушы от жақты. Тастардың жықпылынан тапқан кекіліктің он шақты жұмыртқасы бар еді. Соны күлге көміп пісіріп, атдорбадағы қара нанға қосып, шірене тойып алды.

	Енді Біркімбайдың ақылы сабасына түсіп, көз алды мұнардан арыла бастағандай.

	«Осы сергелдеңнің бәрі Ақбоздың қырсығы, – деп түйді ол ішіне, – жүйрік жылқы – сұлу әйел тәріздес. Көздің құрты, көңілдің дерті. Дос күндейді, дұшпан көре алмайды».

	Біркімбай жоққа желікпей бетегеден биік, жусаннан аласа боп, бұғып жүре бергенде, оған кім тиер еді? Отбасы ошақ бұтында, қатынына аяғын уқалатып, шіреніп жатпас па еді? Сірә, Дариғаның: «Бәйге ат біздің теңіміз емес», – дегені рас болды-ау.

	Біркімбай қасында жайылып жүрген Ақбоз атқа қарады. Ақбоз оқыранып, басын көтерді. Әдемі танаулары желбіреп, нәркес көзі жаутаңдады. «Жануар, бір сен үшін не көрмедім!» деді Біркімбай.

	Осыдан кейін Ақбоз жайылуын қойып әлденеге құлағын тігіп, кісінеді.

	Атының сыры өзіне мәлім. Біркімбайдың жүрегі су ете қалды. «Тықырдың таянғаны ма?» – деп ойлады ол.

	Біркімбайдың жорамалы рас еді.

	Ол қашқаннан кейін Алтынтіс ауылдық советтің қаулысын шығартқан. Өйтпесе шарасы да қалмағандай. Ыбырайға ілесіп аудандық бақылау комиссиясының өкілі жетіп келсе, жазықсыз кісіні қудалағаны үшін басынан сипамасы анық. Олай болса, бос ұстаған пышақ өзіңді жаралайды. Әңгіме насырға шаппай тұрғанда, қашқынға бүйірі бұратындардың аузына құм құюға керек.

	Осы байламға бекінген. Алтынтістер сол күні-ақ қаулыны ауданға жөнелткен. Онда былай делінген еді.

	«Ескі салт-сананы жақтаушы Біркімбай Мақыұлы конфискеге іліккен шынжыр балақ, шұбар төс Шоңбаймен бір кезде құда болған. Қызы Гүлнашты қалың малға сатып бодауына ақбоз ат салған. Совет үкіметі тұсында бәйгеге ат қосқан. Меншікті малы орта шаруаныкінен аспағанымен, бәйге боздың кем дегенде қырық жылқылық бағасы барын және Мақыұлы кінәсін сезіп, қашып кеткенін ескере отырып, қаулы етеміз. Сейдін ауданына қарасты он тоғызыншы ауылдың азаматы, 1893 жылы туған Біркімбай Мақыұлы құлақ ретінде тұтқынға алынсын. Оның меншігіндегі он қой, бір түйе, Ақбоз ат және он жетінші ауылда тұратын зергер Орал Есболұлына өткізген ақжал аты мемлекеттің пайдасына берілсін».

	Сонымен, Біркімбайға деген үкім алғашқы күні-ақ шығарылған. Қайнаған қалың елдің ішінен қашып шыққаны өзіне сор болғанын Біркімбай қайдан білсін. Егер ол бүйтпегенде, Алтынтістер аяр ма еді, райдан қайтар ма еді, әлде. Біркімбайға болысушылардан қаймығулары да мүмкін бе еді?

	Азулы аңның жыртқышы жолбарыс екеш жолбарыс та көзінен көз алмай тұрған адамға шаба алмайды. Ал, далақтап қаша жөнелсең, күшік екеш күшікке шейін шәуілдеп шалғайыңнан тартады. Күрестен қашып күн көру қиын екенін Біркімбай білмеген, ойламаған.

	«Ойыннан от шығады» демекші, шу дегенде ішкіліктің қызуынан басталған желік өрши-өрши, осындай ұлан-асыр оқиғаға айналды.

	Әйелдерді кеңседе қалдырған белсенділер әуелгі күні босқа лаққан. Кейін сар табан аңшы, әккі ізші ілестіріп, қашқынның бой тасалаған жағын тапты.

	Таудың ығы-жығы шатқалына кіргенде ақбоздың ізі де, тезегі де жоғалып еді. Бүгін бесінде қашқын жаққан оттың болмашы түтінін сұңғыла аңшының қырағы көзі қияннан байқады.

	Сонымен, Ақбоз құлағын тігіп, кісінеген кезде қуғыншылар жақындап қалған-ды.

	Осыдан кейін көп ұзамай Ақбоз тағы да кісінеді. Оған үн қосқандай, арт жақтан бірнеше жылқы қатар кісінеп, заңғарлар сұмдық жаңғырып кетті.

	Біркімбай Ақбозға қарғып мініп, қылдырықтай өзеннің бойын қуалап шаба жөнелгенде арт жақтан шаң-шұң дауыстар естілді. Әнеугі күні Біркімбайды өз үйінен қуып шыққан әкімдердің құлаққа жайсыз ащы даусы еді.

	Біркімбай көсіліп шаба алмады. Ит тұмсығы батпас жыныс ағашқа келгенде аты кілт тұра қалды.

	Біркімбайдың атын жетелеп, жыныстың саңлау-саңлауымен жүгіріп келеді. Талмен аралас-құралас өскен шеңгелдер көнетоз курткасының етегін тартқыштап жатыр.

	Белсенділер аттарын кез келген ағашқа апаш-құпаш байлап, жаяу қуды.

	Ақбоз Біркімбайға ауыр жүк болды. Ызыңдап, үймелеген маса, сонадан қорғалақтаған Ақбоз тынымсыз пысқырып, басын кекшитіп, жетелеушінің қарын талдырды.

	Осындай халде, жүгіре-жүгіре қашқын әбден титықтады. Көкірегі алқынып, жүрегі дүрс-дүрс етеді. Қатты шөлдеп, тамағы құрғаған.

	Ентігін баса алмаған Біркімбай амалсыз тоқтап, тағдырға мойын ұсынуға көңілі ауып еді. Дәл осы сәтте әлдекім сұмдық ысқырып жіберді. Бұл Біркімбайдың өмірбақи көрмеген құбыжығы еді. Оның құлағына Алтынтістің ысқырып салған әні шалынғандай болды.

	Біркімбай қайтадан қашты.

	Бір мезетте ну орман сирек тартып, алдыңғы жақ сәулелене бастады. Қашқын: «Я құдай-ай!» – деді.

	Бірақ, Біркімбай атына мінейін десе, міне алмайды.

	Әлі бітіп, дымы құрып қалыпты.

	Қуғыншылар да қатты шаршаған еді. Әсіресе, семіз Алтынтіс бесатарын кезеніп, қомпалаң-қомпалаң жүгіргенімен, біраздан кейін көкірегі қырылдап, беті парт боп ісініп, бойра-бойра терге шомып, болдырып қалған. Самсаған қыз-келіншектердің көзінше балағаттап, дүйім жұртқа күлкі қып, шаңқай түсте қашып кеткен Біркімбайға зығырданы соншалық қайнағандықтан ғана ол шыдап келеді. Әйтпесе, әлдеқашан тұрып қалатындай.

	Дегенмен сыбай-сылтаң қуушылар ширақтығын істеді. Біркімбай атына міне алмай жанұшырып жатқан шақта олар тақалып қалып еді.

	Бірақ бұл кезде қашқын да айла тапқан. Ол атын бір қойтастың жанына әкеп, үзеңгіге аяғын іліндірді.

	Шабынан маса-сона талаған Ақбоз шабыс тілеп, шиыршық атты.

	Белсенділердің біреуі Біркімбайға бопсалап:

	– Әй, жан керек болса, аттан түс! – деп ақырған. Біркімбай тіл қатпастан шаба жөнелгенде Алтынтіс мылтығының шүріппесін басып қалды. Бесатардың ащы даусынан тау сілкінгендей болды.

	Алтынтіс көздемей атқан. Бірақ қаңғырған оқ дәп тиіп, Ақбоз омақаса құлады. Біркімбай екпінімен екі рет аунап түсті.

	– Қап, бекер аттың-ау! – деді ауылнай. Алтынтістің өңі құп-қу боп кетті.

	Ол бесатардың серіппесін ашқанда анадай жерге ұшып түскен бос гильзадан әлсіз түтін будақтап жатты.

	– Қорқытып тоқтатқалы аспанға атып едім. Оқтың қалай тигеніне қайранмын, – деді Алтынтіс.

	Бұлардың арасы недәуір жер. Біркімбай қашамын десе, алды жазық. Бірақ ол қашатын сыңай көрсетпей, оққа ұшқан Ақбоздың басын құшып, бүктүсіп отырып қалды.

	Енді Біркімбайдың қорқатын құқайы, тартынатын тозағы жоқ. Оның қарсы алдында қанға малынып Ақбоз жатыр. Кең далада желдей ескен серігі, аз күнгі тіршіліктен тапқан уанышы, бесігінде аңсап, есейгенде қолы жеткен, қымбаты, дүниеде ең қимас қалқашы осы еді. Осыдан айырылған соң, қашты не, қашпадың не?.. Біркімбайдың өкпе-бауырын біреу суырып әкеткендей, тынысы тарылып барады. Жүрегі қысылып, басы айналғандай. Құлағы шуылдап, көз алды мұнарланып кетті. Еңкейген күннің сарғылт көзі Ақбоздың қанындай қызылқошқыл боп көрінеді.

	Белсенділер жапырыла келгенде, Біркімбай:

	– Алтынтіс-ай, Ақбозды атқанша, мені-ақ атуың керек еді. Қазақта Біркімбайлар әлі туады. Ақбоздың тууы екіталай еді ғой! – деді.

	Алтынтіс әрлі-берлі жүргіштеп кетті. Етігі сықырлады. Бұл жолы көк мауыт шалбарының қыры адамға түсетін бураның санындай әсер етпеді.

	* * *

	Оқ Ақбоздың қабырғасына тиген екен. Алтынтіс өзінің ер-тоқымын әрең шешіп алды. Қан жұққан тартпасын сыңғырлап аққан өзеннің мөлдір суына жуып жатты.

	Неге екені белгісіз, бұл жолы белсенділер акт жасап, Біркімбайға бармақ бастырмады.

	Ол аман-есен үйіне қайтып оралды. Кәдуілгі қара жаяу боп оралған.

	Біркімбай Ақбоздың оққа ұшқанын естігенде қатыным қамығар, қайғырар деп ойлаған. Бірақ Дариға, олай етпеді. Күйеуінің салпақтап жаяу келгеніне шексіз қуанды.

	Арада аптадай уақыт өткен. Бір күні кешке жақын Біркімбай отбасында уһілеп, күрсініп еді, Дариға:

	– Несіне күрсінесің? Қара жаяу қалғаның жақсы болды. Енді құлағымыз тыншиды, – деді.

	Біркімбай құртағандай басын изеді.





	https://t.me/kzkitap





