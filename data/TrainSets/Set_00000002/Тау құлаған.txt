	Шыңғыс Айтматов

	Тау құлаған

	(Мәңгілік қалыңдық)



	Роман





	Орыс тілінен аударған – Нұрлан Қами

	Өлеңдерін аударған – Әбубәкір Қайран





I




	Бұл өмірде барша жан да бағынып, сөзсіз мойындайтын және ешқашан бұлжымайтын бір шарт бар, ол – жазмыш, ешкім де алдында не күтіп тұрғанын білмек емес, тағдыр деген де сол, пешенесіне не жазылғаны ешкімге белгісіз, оны тек өмірдің өзі ғана көрсетіп береді, олай болмаса, тағдырдың тылсымы деген түсініктің өзі де болмас еді... Дүние жаралғаннан бері солай болып келеді, Адам Ата мен Хауа Анамыздың пейіштен қуылып, Жер бетіне түскені де олардың тағдыры еді, содан былай қанша ғасыр, қанша күн, қанша сағат өтті – өзгерген ештеңе жоқ, тағдырдың тылсымы тіршілікпен бірге жасап келе жатқан мәңгілік қағида, әркімге арналған жеке жұмбақ күйінде қала береді…

	Бұл жолы да солай болды, тура сол – бірақ мұндай оқиғаның болатынын алдын ала болжап біле алатын жан баласы қайда, тіптен бұл адамның қиялына да сыймайтын еді, керек десеңіз, жаратқан жалғыздың өзі де дәл осылай болады деп белгілей қоймаған шығар деп күдіктенесің...

	Бұл орайда осы ақылға сыймас жәйтті бажайлауға тырысып, осындай оқиғаның боларын алдын ала шамалау үшін бұл жан иелерінің өзара астрологиялық байланысы барлығы, олардың космологиялық туыстығы туралы, тағдырдың жазуымен – тағы да тағдыр! – олар бір жұлдыздың астында дүниеге келген деген сияқты бірдеңені ғана пайымдауға болар. Мұны басқаша түсіндіру мүмкін емес. Кім білген, бәлкім, солай да шығар…

	Әрине, олар бір-бірінің жер бетінде тірлік кешіп жатқанын білген емес және біле де алмайтын. Өйткені, олардың бірі тұрғындары тас үйлерге сыймай, көшеде ығы-жығы болып сапырылысып жатқан, аяқ басқан сайын алдыңнан шығатын саудагерлер жайлап алған, кәуапханалардың түтініне ысталған қазіргі заманғы үлкен қалада тұратын да, екіншісі – беткейіндегі қары жарты жыл бойы ерімейтін биік тауды, сыңсыған арша бұталары қаптай өскен құз жартастар патшалығын мекендейтін. Оның Қар барысы деп аталуы да сондықтан, ал ғылымда, биік тауды зерттейтін ғылым да бар, оны мысық тектестердің – жолбарыс та осылардың қатарынан саналады – қабыландар тобына жатқызады, ал барыстар мекендейтін өңірде тұратын халық оны Жебе-Барыс деп атаушы еді, бұл оның жемтігін ұстау үшін оқыс ұмтылып, ытқи секірген кезде оқтай атылатын әбжілдігін дәл сипаттайтын. Сонымен қатар, кейде оны «Қар кешкен ілбіс» деп те атайды, бұл да шындықтың ауылынан алыс жатқан жоқ… Басқа жануарлар тау ішінің қалтарыс-бұлтарыстарында сіресіп жатқан күртік қарға малтығып шыға алмай қалудан сақтанып, абайлап қана жүретін болса, бұл тура тарта береді... Не деген күш!

	Барыстар, көбінесе, түс әлетінде аңға шығады. Бұл кезде шөп қоректілердің суатқа беттейтін кезі, жабайы еліктер – тауешкілер мен кәдімгі момақан ғана қойдың жабайы туысы – арқарлар бұл кезде жылға-жылғамен жылжыған мөлдір де сап-салқын тау суын рахаттана сіміріп, ертеңге дейін шөлдерін қандырып алу үшін жан-жақтан суат басына жиналады. Олар мұны ұйымдасқан түрде істейтінін де айта кету керек. Тұяқтары жерге тиер-тиместей болып, соқпақ жолмен бірінің артынан бірі тізіле шұбырып келе жатқан олар аяқтарын сәнмен серпе қозғайды, айналасына жіті көз жіберіп, асқан сақтықпен қозғалады, кез келген дыбысқа елең етіп, сәл қатер төнгенін сезсе болды, серіппедей атылып, қауіпті жерден аулаққа қаша жөнелуге дайын.

	Дегенмен Жебе-Барыс та өз ісіне жетік болатын. Ол жемтігін жартастың тасасынан тосып алып, жоғарыдан бір-ақ секіріп тарпа бас салады, бұл өте ұтымды әдіс немесе бұтаның түбінен атыла секіріп барып жемтігін алдыңғы аяғымен бір ұрып ұшырып түсіреді де, қозғалуға шамасын келтірмей қанжардай өткір тістерін тамағына қадай түседі, қаны бұрқыраған жемтігі тұяқтары дірілдеп сол жерде жан тапсырады, арғы жағы белгілі…

	Ал жемтігін қуып жүріп ұстауға ең қолайлы сәт – олардың суға әбден қанған шағы. Бұл үшін суат басына жақын жерде жасырынып, қыбыр етпестен тапжылмай жата беру керек, ешкілердің суға әбден қанғанын асықпай күтіп, төзімділік танытпаса болмайды, көздері жалт-жұлт етіп, суды сіміре бере кенет басын жұлқи көтеріп жан-жағына жалтақтай қараудан бір талмайтын жануар алдыңғы аяғымен суды тізесінен кешіп тұрып салқын суды үнсіз сіміре береді. Олар суды неғұрлым көбірек ішсе, барыстың аңшылығы соғұрлым сәтті болмақ. Егер тауешкілер тіке қашар болса, олардың жүйріктігі сонша, соңына түсіп әуреленбесе де болады. Олар дыбыстан шапшаң қимылдайды, оларды құтқаратын да осы, қашқан кезде бақыру-шыңғыру дегенді де білмейді, кейбір құрғақшылық жылдары тауда өскен бұталарды сағалап келетін жабайы шошқа сияқты, жауы жақындап қалғанда қорыққаннан тезегін атқылату деген де тауешкіге жат, ал, суға әбден тойып алғанда олардың қимылы сәл баяулайтын болады, нағыз қимылдап қалар сәт те осы…

	Бұл жолы да Жебе-Барыс түске таман суат басында аң ауламақ болды. Тау өзенін бойлай өскен жас бұтаның арасымен асықпай аяңдап келе жатып жан-жағына жіті көз жіберіп қояды – мүмкін соңынан өз туыстарының бірі – тағы бір барыс еріп келе жатқан шығар. Ондай да болады, әсіресе, кейде жұптасып аң аулайтындарға тап бола қалсаң, – өзіңе қауіп. Артық текетірестің не керегі бар, бір-біріңмен ырылдасып жату да дұрыс емес… Жалпы, жалғыз жортқанға не жетсін!.. Ол асықпай аяңдап суатқа қарай келе жатты…

	Жаздың соңғы күндері болатын, Еренқабырға тауында бұл ең бір жайлы кезең, қарлы боран соғатын уақытқа әлі ерте, тау асулары ашық, құс атаулының әбден семіріп, қоң жинаған кезі, торғай екеш торғайлар да бір-бірімен шықылықтай сыбырласып, шиқ-шиқ күлісіп, таусылып бітпес әңгімелерін айтып жүр, өйтпегенде ше – балапандардың қанаттары қатайды, енді ештеңеден қорықпауға болады, қыс түскенше жылы жаққа ұшып кетеді, содан келесі көктемге дейін оларды қайтып көрмейсің. Қыста бұл жақта қалу торғай үшін өліммен тең… Суатқа беттеген ешкілер көріне ме деп сығалай аңдыған Жебе-Барыс айналасына жүре бейімделіп келеді, үстіндегі теңбілі бұталар мен жартастардың қасында мұны солармен тұтас жаралғандай етіп тұруға тиіс. Серіппедей серпінді жаралған жотасы биік, мойны жұмыр, үлкен басты, құлағы мысықтың құлағындай, қараңғыда жарқырап жанып тұратын екі көзі от шашқан Жебе-Барыстың тұрқы да ұзын, өзі де ересен қайратты, осы өңірдің табиғатына бейімделе жаратылған теңбілденген терісі жібектей жұмсақ болатын, ежелгі жырларда баяғының бақсылары мен хандары барыс терісінен тігілген тон киген делінетіні бекер болмаса керек… Ол өзінің Африкадағы алыс туысы – шұбар қабыланға өте ұқсас екенін білмейтін, тіптен, екеуінің құйрығының ұзындығына дейін бірдей еді. Бірақ қабылан туысы қайдағы бір әлсіз мысық сияқты үнемі ағашқа өрмелейді де жүреді, олар жемтігіне сол ағаштың үстінен қарғып түсіп бас салады. Ал қар барысының маңдайына жазылғаны басқа, олар терең құздар мен биік жартастардан қарғиды, төрт-бес мың шақырымдық биікте Африкадағыдай діңі жуан ағаштар өспейді, орман-тоғай дегенің сонау төменде, тау беткейінің жайпақтанып барып кең алқапқа қосылатын жерінде ғана кездеседі, ондағы ағаштардың діңі мен бұтақтарын тек сілеусіндер ғана мекендейді… Кейде барыстардың да орманға барып қалатын кездері болады, ондайда сілеусіндер өздерінің үш атадан қосылатын ағайындарын танымағандай болып, ысылдап, пысқырып айбат шегеді. Ал қар барысы тек биік тауда ғана өмір сүреді, ондағы аңшылықтың өзі бітіспес шайқасқа, желаяқ тауешкілермен жан алып-жан беріскен сайысқа ұласып жатады…

	Жебе-Барыс жіңішке келген тау өзенінің жағасындағы аласалау бұтаның түбінен арқарлар мен тауешкілерді тосатын орын тауып, тосқауылға қолайлы жерді таңдап алды да, жер бауырлап жата кетті. Өткір тырнақтарын бір-біріне үйкелеп, қайрап қояды. Тау беткейін құлдап, әрі үрке, әрі тәкаппар түрде бастарын сілкіп қойып бірінің артынан бірі келе жатқан жеті-сегіз тауешкі осында суатқа келуге тиіс. Оларды әлгінде жартастың қуысынан баспалап тұрып көріп қалған. Енді соларды күтіп қыбыр етпестен қата қалды. Күннің көзі тас төбеде шақырайып тұр, аспанда сирек қалықтаған әредік бір ақша бұлттар Еренқабырға тауының осы сілеміндегі көкке шаншылған шыңдарға қонақтап қалып жатыр. Күн көзі де, ауа райы да әккі жыртқыштың көңіл ауанына бейімделгендей, бүгінгі аңшылыққа өте қолайлы болып тұр. Сонымен, асыға күткен аңшылық сәті де жақындап қалды, бірақ Жебе-Барысты алаңдатқан бір жәйт бар еді – дөңкиген қойтастардың арасында жан-жағын бақылап жатып, ол өзінің тыныс алғаны естіліп тұрғанын байқады. Құдды бір ентігі басылмағандай алқына дем алады. Бұл деген басқа жағдайда – ұзақ уақыт жүгіргенде немесе жемтігін бас саламын деп атыла секіргенде, яки ұрғашы барыс үшін таласып қарсыласыңмен алысып-жұлысқанда ғана болатын сияқты еді. Ондайда қырылдаған, күрілдеген дыбыстар алқына шыққан деммен ұласып жатады, уыс-уыс жүн бұрқырай ұшып, жолап кеткен жан иесін түгел тұншықтыра салғысы келіп ашуы қозады. Қыбыр етпей тосқауылда жатып, айнала төңірекпен тұтаса бірігіп кеткен сәтте мұндай ентігуге жол болсын?.. Демінің әрбір дыбысы ап-анық естіліп тұр. Мұндайды бұрын-соңды байқамап еді… Жүрегі де күндегіден жиірек соғатын сияқты, тіптен, құлағын жарып жіберердей болып атқақтай дүрсілдейді. Ия, соңғы кездері Жебе-Барыстың өмірінде біраз өзгеріс болған. Өткен қыстан бері жалғыз қалды, үйірінен бөлініп, аласталған тау тағысына айналды. Кәрілік бұқпантайлап келіп қалғанда осындай жайсыздықтар басталатыны – табиғи жәйт. Бәрі де осыған бастап әкеледі ғой. Бірде мұның серігі болып жүрген өлекшінге бір жас барыстың жақындай бастағаны бар. Екеуі аяусыз шайқаса кетті. Бұл оны жеңе алмай қойды. Сәл демалып алып қайтадан арпалысты, қарсыласын қуып жіберемін деген ойы тағы да іске аспады. Әлгі шұнақ құлақ жас барыс, шамасы, бір құлағы осындай қырқыстың кезінде дұшпанының аузында кетсе керек, қаһарлы да қажымас қайратты әрі табанды болып шықты, өлекшінге қайта-қайта ұмтылып, үстін жалап, ойнаған болып, сонымен бірге мұны да қорқытуға тырысып, ырылдап қояды. Осының бәрі Жебе-Барыстың көз алдында өтіп жатты. Жебе-Барыстың алғашқы жұбы жер сілкінген кезде мерт болған, содан кейін осы өлекшінді кездестіріп, екеуі талай қысты бірге өткізіп еді, екі рет күшіктеген болатын, кенет сол жұбы әлгі шұнақ құлақ жас барысқа еріп кете барғаны. Құйрығын біресе оңға, біресе солға бұлғаңдатып, біресе бұтының арасына қыса қалады да, енді бірде қайқайта көтеріп, доғаша иеді, жаңа серігіне иығымен, қапталымен сүйкеніп, еркелеп жүр және осының бәрін мұның көзінше әдейі істеп тұрған сияқты. Мұның бар-жоғын да елеместен жас барысқа ілесіп қайқаңдап кетіп барады…

	Жебе-Барыс ашумен соңынан қуған, ұзатпай-ақ қуып жетті, жетпей не көрініпті, олар да асыға қоймағанға ұқсайды – шатқалды бойлап желе жортып барады екен. Бұдан да ештеңе шықпады, бәрі бұрынғыдай аяқталды. Тағы да шайқас, тағы да арпалыс… Бұл жолы бұрынғы қосағы мұны жас барысқа қосыла талады, үйірдегі өз орнын сақтап қалып, барыс үйірінің жаңа күшіктерін өмірге әкелу үшін ұрық себуші міндетін атқаруды ғана қалаған Жебе-Барыс үшін бұл соңғы соққы, ақырғы апат болды. Содан кейін біраз есі кіріп, әл жинаған соң қызбалықпен көршілес үйірдегі жаңа піскен жас қаншықты ертіп кетпек болған, оның да ыңғайы келмеді. Мұнда да сұрапыл шайқасқа түсті, үш барыс бірдей жабылып, сау-тамтығын қалдырмай талап тастады. Өлекшін мен жас барыстар махаббат тойын тойлауға таяу жартастың тасасына кіріп кетті, бұл болса тұқым жалғастыру үшін болған тартыста жеңіліп, біржола шетке қағылып, бір-ақ сәтте тастанды болып шыға келді, өйткені, табиғат заңы бойынша өмірге ұрпақ әкелу қуанышына тек жаңа да жас күштер ғана бөленбек.

	Енді бұл жерден кетпесе болмайды, Жебе-Барыс біраз уақыт бойы сол маңды шарлап, ерсілі-қарсылы аласұрып жүгірумен болды, біресе күрт тоқтай қалады, енді бірде жата қалып аунайды, атып тұрып төңіректі тітіренте арылдайды. Сол сәтте қолынан келсе қасқырша ұлуға да бар еді… Жалғыздықтан басы айналып, мәңгіріп қалған ол жанын қоярға жер таппай қиналды, тіптен, аңшылыққа да құмары жоқ еді, әлі де қартая қоймаған, күші де, қуаты да бойында, нағыз бабында тұрған Жебе-Барыстың қазір өздерінде шаруасы жоғын білгендей, бір үйір тауешкі дәл қасынан асықпай аяңдап кетіп бара жатты… Шындығында да солай болатын, сол бір өзіне де түсініксіз, үйреншікті мәнінен айырылып қалғандай көрінген уақыттың бір үзігінде, ол кенет, өзінің қасірет-қайғысының шырқау шыңын түйсінгендей болды. Толқын жалды шың басында қисая өскен быртық аршаға арқасын сүйеп, айналаға мән-мағынасыз көз жүгіртіп тұрған ол төмендегі ашық алқапта жарыса жүгірген екі ғашықты көрді – бір-бірімен алғаш жарасқан, тұла бойы күш-қуат пен құштарлыққа толы екі жас барыс бірін-бірі еркелете тістелеп қойып, алғаш ұйығар алдында өз қанын өздері қыздырып, бір-біріне және бүкіл әлемге құшақтарын айқара ашар сәтті аңсағандай билей жортып бара жатты… Оттай жанған көздерінің жанары осындай қашықтан да байқалып тұр.

	Жебе-Барыс ыңырана қырылдап, жата қалып аунай кетті, өз-өзінен қашқандай бауырымен жорғалап, әлдеқайда безіп барады… Бірақ қайда бармақсың? Бір кездері өзі де дәл жаңағыдай салтанат құрған, қасында талшыбықтай майысқан жас өлекшін, құдды бір абайсызда табанның астында жаншылып қалған жыландай ирелеңдеп, тамсана қыңсылап қояды, бұл оны көрші үйірден жаңа ғана тартып алған болатын. Сонда екеуі де қазіргідей жастық тойын тойлап, құмарлық биін билеген, осы бидің заңды жалғасы – жанасқан сәтті өз тектестері, басқа барыстар көрмеуі үшін аулаққа, оңашаға кетіп бара жатты. Табиғаттың өзі бұл екеуінің оңаша қалуын, осындай сырлы сәтте басқа тірі жанның көзіне түспеуін қалап тұрғандай еді… Сонда екеуі тура осылай жортқан, алғашқы жанасудың қызығын алдын ала сезініп, тұла бойы от боп жанып тұрғандай болды, аспан да қып-қызыл болып өртеніп бара жатқан сияқты, қатар-қатар тізілген тау шыңдары да өртке оранғандай боп көрінген, айнала әлем түгелдей сыңғырлап қоя берді, бұл екеуі бір-бірінен қуат алғандай әсерленіп, қатарласа жүгіре берді, жүгіре берді, сол бір жаздың соңғы күндерінің бірінде екеуі келер көктемде биік тауды мекендейтін қар барыстарының жаңа ұрпағының өмірге келуіне бастама салар сәтті күтіп осылай шаршамай-талмай жорта берген…

	Екеуі сөйтіп құйрықтары желкілдеп, денелері суда жүзген балықтай ирелеңдей созылып жорта берді. Өлекшін бұдан сәл оза жүгіріп келе жатты, оның артықшылығы да сонда, бұл болса одан сәл кейін келеді, ұрғашы барыстың жас тәнінен бұрқырап тұрған иісті құшырлана жұтып, ыстық деміне мас болып, жүрегінің дүрсілін естіп келе жатыр, тұла бойын әлдебір тәтті сезім билеп алған. Сол сәтте жортып келе жатып бұрын байқамаған бір дыбысты естіді – әлдебір созылыңқы да ауыр гуілдеген бір ызың күн сәулесіне қосылып, желмен бірге жан-жаққа таралып жатқандай және бұл дыбыс тура құлағының түбінен шығып жатқан сияқты, ауаның үп еткен қозғалысында, тіптен, күн шапағының өзінде, айнала орман-таудың әр қозғалыс-тербелісінде осы ызың ілініп тұрған тәрізді, қар барысы ол дыбыстың өмір жыры, екеуінің жұбайлық өмірі басталар алдындағы кіріспе, мәңгілік өмір әуені екенін ұға алмап еді… Бұл әуен ақыр аяғында өмірдің қатал заңына айналып кетеді екен, сондай бір тәтті сағым болып шықты, көбінесе солай болатыны да рас қой. Сағым да сейілді, күндер жылжып өте берді, жыл мезгілдері сусыған құмдай ауысып жатты...

	Тағдырдың кілт бұрылысы көп, солай болған және бола да бермек, бұған ешкімнің әмірі жүрмейді.

	Жебе-Барыс тастанды болып шыққан күні, өлекшіні мұны тастап, күні бойы толас таппаған аяусыз шайқастың жеңімпазы – шұнақ құлақ жас барыспен бірге осы әуенге шомылмақ болып оңаша жаққа жорта жөнелгенде, бұл да сол кепті құшты. Жебе-Барыс айнала төңіректі кезіп жүре берді. Әуелі болған жәйтті мойындамай, буырқанған ашуын баспақ болып беталды қаңғи берген, кейіннен мұнысы бос сандалбайға ұласты, тіптен, аңшылықты да ұмытып кете жаздапты.

	Міне, сол кезде тағы бір масқараға тап болды. Өмірде не болмайды дейсіз, тау ішіндегі бір тұйық шатқалдың қақ ортасында өзінің бұрынғы жұбы мен шұнақ құлақ қарсыласын кезіктірді, екеуі құмарлық ойынынан кейін ажыраса алмай тұр екен. Кейде жанасқаннан кейін осылай болады, бірін-бірі қоштасуға қимаған ғашықтардай мейірлене қыңсылап, еркелесіп тұр. Жебе-Барысты көргенде естері шығып, аңтарылып тұрды да қалды. Қас қаққандай-ақ сәт қой, ашуы қайта қозған Жебе-Барыс басын төмен салып, күр-күр етіп жақындай берді, ұшқын атқан екі көзінен кек жалыны алаулап, екеуінің де тамақтарын орып жіберуге біржола бел буып, төніп келеді. Енді ақтық қимылға көшуге бір-ақ қадам қалды… Сол сәтте аяқ астынан кілт тоқтады, бір-бірінен айырыла алмай қиналған екеуіне қан толған көзімен қаһарлана қарап қозғалмай қатып қалды, әлдебір тылсым күш, тылсым бұйрық күрт тоқтатқан секілді. Сол жұмбақ күш, ішкі дауыс оған ұрпақ жалғастыру үшін бірігіп, енді ажыраса алмай жатқан екеуіне тиіспе деп тыйым салды; кенет кілт бұрылып жүре берді, әлсін-әлсін сүрініп кетеді, ыңырана күркіреп, еңіреп барады…

	Бауырлас барыстарынан бірден-бірге бөлектене берген Жебе-Барыс аяусыз қатал да қатігез, не болса соған бола шайқаса кетуден тайынбайтын, жалғыз жортқан мейірімсіз жыртқышқа айналды. Әр үңгірде бір түнеп, қашқан жануарларды қуалап, тау басына да шығып кетіп жүрді, өлтірген жемтігі көбінесе жеуінен артылып қалатын. Бейне бір желінбей қалған өлексемен неше түрлі масылдарды – шибөрі мен түлкіні, борсықтар мен бір-бірімен таласып, қанаттарын сабаласып, тырнақтарын жайып қорқытпақ болып әуреге түсіп жататын қарқылдаған қарға-құзғынды тойдыру үшін аңшылыққа шығатын сияқты. Жебе-Барыс оларға үнсіз де жирене көз тастап аулақта отыратын, кейде олар әлденеге кінәлі болып қалғандай-ақ ақыра ырылдап, тым-тырақай қуып жібереді. Бойын буған ызасын, жан ауруын, өткенді сағынуын осылай басып жүрді…

	Күндер жылжып өтіп жатты, мәңгі қармен құндақталған биік-биік шыңдарының басы күнге шағылыса жалтыраған тау жоталары ғана сол қалпы, ауа райы өзгереді, жыл мезгілдері ауысады, тек биік таудың қожайыны Жебе-Барыс қана сол күйі жалғыздықтан танған жоқ, сөйтіп жүріп бір күні өзінің ентіге бастағанын аңдады… Әуелі тек күрт қозғалғанда ғана байқалатын, бірақ тып-тыныш жатқан кезде де алқынып, кеудесі ауырған емес еді.

	Суат басында тауешкіні аңдып жатқан Жебе-Барыс осы жолы аң аулау басталғанға дейін-ақ ентігіп тұрғанын аңғарды. Бұл жолы да үйреншікті әдеттен танбау керек, ешкі-арқарлар суға әбден тойғанша күтіп, содан кейін қапысын тауып тап беруге тиіс. Бірақ бұл алдағы қимылдың жоспары ғана. Аңшылықтың сәті түсуінің де маңызы зор, тауешкілердің кейде аяқ астынан әлденеден секемденіп, көзді ашып-жұмғанша қарсы беттен бір-ақ шығып, сатыр-сұтыр безе жөнелетіні бар. Ондайда бәрін қайтадан бастауға тура келеді, содан кейін қуғын басталады, оның қалай аяқталары тағы белгісіз…

	Бұл жолы Жебе-Барыстың тағдырына өкпелейтін жөні жоқ еді. Тау жоталарының ең биігіндегі шүйгін шөптерді ғана жейтін, тастан-тасқа секіруден бір танбайтын жабайы қойлар – арқарлар келе жатыр, алдарында қаһарлы жыртқыш – Жебе-Барыс жатқанынан бейхабар бейкүнә арқарлар соқпақ жолдың бұрылысынан шығып, бір-бірінің артынан тізіліп асықпай аяңдап келеді. Олар мұны алыстан да байқаған жоқ, жақыннан да иісін ала қоймады, жағаны бойлай тізіліп, суға бас қойды.

	Жебе-Барыс тасадан қыбыр етпестен бақылауда, бәрі де сәтімен жүріп жатыр, жануарлар суат басында бір жетісіп қалды, ішеді де сәл демалады, енді тек дер кезін мүлт жіберіп алмаса болды, бәрін бұзып тұрған бір-ақ нәрсе – Жебе-Барыстың өкпесінің сырылы ғана, әрине, мұның ешқандай бөгеті бола қоймас, осындайда соның не керегі бар еді?

	Алайда, ұрымтал сәтте барыстың ентігуі бекер еместігі белгілі болды, үйірдің шет жағында тұрған мүйізі арбиған нән арқарға екі-ақ секіргенде жетіп, алдыңғы аяғымен жон арқадан бір ұрғанда сұлатып түсіруге тиіс еді, алайда олай болмай шықты. Секірген сәтте-ақ, бүкіл үйірдің оқыстан селк ете қалып, бастарын кегжите көтергенін көрді, енді оған тырнағы сойдиған аяғымен күйрете соғу ғана қалған, міне, жетті де, алайда бір жағына жалт берген арқарға соққысын тигізе алмай, бір қырындап құлап түсті. Мұндай сәтсіздік болмауы керек еді ғой! Әрине, демі жетпей қалды... Тұла бойын сұрапыл ашу кернеген Жебе-Барыс орнынан атыла тұрып, арқарға қайтадан ұмтылды, ол да әккі неме болып шықты, бір бүйірге орғып түсіп, қорқынышты жыртқыштан аулақ кету үшін үйірін соңынан ертіп безе жөнелді.

	Арқарларға әлі де қуып жетуге болатын, оңтайы келген кез келгенін жығуға болушы еді, Жебе-Барыс жан-дәрмен үйірдің соңынан тұра ұмтылды. Тағы да сәтсіздікке ұрынды – аяғы тиер-тимес жетпей қалып, көздеген арқарын құлата алмады, жеңісін паш еткен күрілі тау ішін жаңғыртқан жоқ, ал үйір болса алыстап кете барды… Алқына дем алып, өз-өзінен асып түспек боп тағы да ұмтылып көрді, бірақ енді кеш еді…

	Бұл Жебе-Барыстың мұндай абыройсыздыққа алғаш ұшырауы болатын, бұрын бүйтпеуші еді… Бәрінен де өкініштісі, өзі соған қатты қорланып қалды – сатыр-сұтыр безіп бара жатқан үйірдің көсемі, иір мүйізді арқар бір сәт кері бұрылып, мұны қорқытқандай-ақ мүйізін шайқап-шайқап қойған, аяғымен жер тарпып қыр көрсеткендей сәл тұрды да, қайтадан қаша жөнелді. Демек, енді Жебе-Барыс үнемі жолым бола береді деген сенімнен айырылғаны. Бұдан былай ол басқалардың олжасынан қалған сарқытты қаужап, сүмеңдеумен күн өткізбек.

	Әрине, бұрын да ұсақ-түйек сәтсіздіктер болған, дегенмен Жебе-Барыс ешқашан бүйтіп таза жеңіліп көрмеп еді…

	Көпке дейін есін жинай алмай қойды, ентігін баса алмай демігіп, жан-жағына шарасыздықпен жалтақтап қойып басы ауған жаққа жорта берді…

	Күллі әлем қаңырап бос қалған сияқты. Жебе-Барыс өзінің баяғы жас күнінде, алғаш ұйыққан кезінде естіген Әлемдік әуенді, күн мен таудың, сарқырап аққан су мен сыңсыған орманның қосыла салған мәңгілік өмір жырын тағы бір тыңдағысы келіп аңсары ауған, амал кәне, ештеңе ести алмады… Айнала төңірек тып-тыныш, тым-тырыс. Тау шыңдарының бұрынғы әміршісі, енді жалғыз қалып, демікпесі ұстап алқынған Жебе-Барыс қайда беттегенін өзі де білмей тау аралап жүре берді. Баспана қыларлық бір үңгір тауып алмаса болмайды, жалғыздықтан зарығып, өшіп бара жатқан өмірінің ақырын сол жерде қарсы алуы керек. Жыртқыш өз өмірінің соңғы сәтінде адам баласымен жолығарын, сөйтіп онымен тағдыр бөлісерін білмеп еді.

	Тіптен, ондай жан иесінің барын да еміс-еміс қана білетін, басқаша айтсақ, бұл жақта сирек естілетін, тау ішін күңіренте күрс еткен мылтық даусы шыққанда тұла бойы дір қағып тұра қалатын, енді не істеу керегін бажайлап алып, әлгі жерден аулақ кетуге тырысушы еді, бірақ сол қорқынышты адам баласын ешқашан жақын жерден көрген емес.

	Оның пешенесіне осындай кездесу жазылған болып шықты.

	Тағдыр деген – осы…





ІІ




	Кейде белгілі бір уақытта, белгілі бір жерде, ең бастысы – әлдебір кейіпкердің әрекетіне байланысты тағдырдың өзі кілт бұрылыс жасайтын кезі болады, мұның сыры неде екенін білу мүмкін емес. Бұл жолы да солай болды. Біздің кейіпкеріміз оқиға дәл осылай өрістейді деп күтпеп еді. Түптеп келгенде ақиқат салтанат құруға тиіс деп ойлайтын. Өйткені, ақиқат ешқашан өлмек емес. Сол үшін кеудеңде жаның барда ақиқатты дәлелдеуге ұмтыл – өмірге сол үшін келгенбіз, Жаратқанның әмірі осылай. Жарайды, алайда ақиқат дегеннің өзі не екен осы? Не ол? Міне, мәселе қайда жатыр...

	Әдеттегідей, жұмадан сенбіге ауған күні айырықша қыза түсетін түнгі өмір бүгін де жәй күндердегіден ертерек басталды. Арсен Саманшин ресторанға қас қарая бастаған кезде-ақ келді, соңғы кездері үйреншікті болып кеткен орнына жайғасып, әлдебір ұсақ-түйекке тапсырыс берді. Өзі шылым шекпеуге тырысып, шыдап бағуда. Бұл да күрес. Темекіні қойғысы келіп жүр. Шеккісі-ақ келеді және қазіргі кездесуді ойлап, тағатсызданып отыр. Көшедегі электр шамдары жарқ етіп жанды да іңір қараңғысы сейіліп сала берді, даңғыл жолмен әрі-бері зырлап жатқан машиналардың шамдары жарқ-жұрқ етеді.

	Ресторанда әлі де адам аз, алайда енді біраздан соң мұнда ине шаншар орын қалмайды. Бұған таңданатын ештеңе жоқ, уақытты сәнді де көңілді жерде өткізуді қалайтын және бұған шамасы да жететін жұртшылық кешке қарай осында, Еменді бақтың шет жағында орналасқан, бұрын Офицерлер үйі болған, қазір еуропалық мәнермен безендіріліп, соңғы үрдіске сай әрі геосаяси мәні де бар «Еуразия» деген ат қойылған, талғамы биік таңдаулыларға арналған деп саналатын, сондықтан өзіндік беделге ие болған қымбат ресторанға қарай беттейді.

	Міне, осы «Еуразияда» өзінің сәт сағатын күтіп отырған. Егер оны сыртынан бақылап жүрген біреу болса, соңғы кездері осында келгіштеп кеткені несі, және ылғи жалғыз жүретіні қалай деп таңғалар еді. Айталық, негізсіз тәуекелге бел буамын деп барынан айырылып қалған кәсіпкер болса, онда түсінуге болады: өзегін өртеп, ішін жалап бара жатқан күйігін ішімдікпен баспақ шығар дейсің ғой. Бірақ ол мүлдем басқа адам болатын және достарын күткендей болып, «Еуразияда» қымбат шараптан ұрттап қойып отырған себебінің не екенін өзі де анық білмейтін. Уақытты текке өткізбеген түр көрсетіп, жанынан тастамайтын сөмкесінен әлдебір қағаздар алып, соларды парақтап, оқыған болып, шарабынан да ұрттап қойып, музыкаға да құлақ түреді, өстіп отырып-ақ іштей тағатсызданып, іс жүзінде өзінің әлдебір тәуекелге бел буып тұрғанын түсінді, басқа амалы жоқ, қазіргі жағдайда бар үміті үзілгелі тұрғанын сезді, сондықтан бұл жолы ақырғы рет бағын сынап көрмек. Ия, бір әрекет етпесе болмайды, тілге тиек етер бірдеңе табу үшін сол қызға жақын барып үлгерсе жарар еді. Бұл қылығын ол қалай қабылдар екен? Біреулер оны примадонна десіп жүр, дегенмен ненің не екенін бұл да, оның өзі де жақсы біледі ғой... Ең бастысы, қолайлы сәтті құр жіберіп алмау. Тағы бір рет әрекет жасап көру керек. Ия, ақиқатты ашу үшін. Тағы да ақиқат! Бұл да қызық, қашанғы қаузай беруге болады соны! Іс жүзінде не болып шығар екен? Ал одан әрі ше? Бұған жауап ретінде не болып, не қоятынын әзірше айту қиын. Ол өзін толғандырып жүрген жәйттердің маңыздылығына, өз сенімінің дұрыстығына шын сенетін, сол үшін бір жұтым су табылмас шөл далада қаталап өлуге бұйырылса да, бұл пікірінен бас тартпас еді, бірақ соны түсіне қойса кәнеки, мұны да болжап білу қиын. Қазір заман да, заманның ағымы да өзгеріп кетті. Қайтерсің енді, осылай болып шықты ғой. Қатал шындықтың алдында арман-қиял атаулы адыра қалғалы қашан! Бұл болса сол бір құрғақ қиялдың шалғайынан жармасып, айырылғысы келмейді, сөйтіп жүріп, міне, тығырыққа тірелді, сонда да қайтар емес... Құдды соңғы үлгіде салынған жалтыраған даңғыл жолмен құйғытқан шетелдік қымбат көліктерге қол көтеріп айдалада жүгіріп жүргендей, алайда жалғыз жаяуды елеп-ескере қояр ешкім жоқ... Енді міне, тағы да бір рет тәуекелге барғалы тұр. Асығып-үсігіп жұрттан бұрын осында жеткені де, күмбездене төңкерілген ауқымды залдың төріндегі музыканттар шығатын сахнаның қарсы алдындағы орынға жайғасқаны да сондықтан. Бұл орыннан айырылып қалуға болмайды...

	Сөйтіп отырғанда сахнаға оркестр мүшелері шықты, концерт басталар алдында әркім өз орнына отырып жатыр. Әлдебір көрнекті тұлғаның концерті болатыны байқалып тұр, мұндай беделді ресторандарда басқа жақтан келген және жергілікті жұлдыздар өнер көрсетеді, таспаға жазып алынған әуенге ілесіп ыңылдамай, кәдімгідей «жанды дауыспен» ән салады, рок-музыка серкелерінің де келетіні бар.

	Бұрын опера театрының оркестрінде ойнаған музыканттардың біразын білетін, бірқатарымен жеке таныстығы бар. Рас, біраздан бері олармен араласуды қойып кеткен. Одан бері қанша уақыт өтті. Олар мұны әлі де бұрынғыдай керек ете қояр ма екен? Бірақ мәселе онда емес. Қазір музыка ойнап, әр адамның аңсай күткен толғанысты сәті басталады, бүкіл жан-жүйеңмен тебірене тосқан сырлы әлемнің пердесі сырылып, саз сиқыры болмыстың жаңа кеңістігіне жетелейді, күйбең тірлік кері ығысып, сана-сезіміңді әсем әуен әлдилей жөнеледі. Ия, ия, жалпы музыкаға қатысты дүниенің бәрі де мұның, соры да сол шығар, тумысынан бойына біткен, адам түсініп болмас асау да ерікке көнбес қуатты құмар-құштары болатын. Жоқ, жәй ғана құмарлық емес, әлдебір құдіретті күш, соның не екенін ешкім анық айта алмас еді. Осы орайда еске түседі, бір ерсілеу оқиғаға тап болғаны бар, сол үшін іштей өзін-өзі келеке етіп, есуассың деп айыптап, музыкалық нақұрыссың деп сөгеді, алайда соны ұмыта алар емес. Жас кезінде, қайта құру жылдары журналистік жұмыстармен Лондонда өткен бір конференцияға барған, сондағы сәнді жабдықталған мейманхананың жартылай жер астында орналасқан дәретханасына кіріп еді, әдетте ондай жерде бөтен дыбыс болмайтын, қайдан шығып жатқаны белгісіз, бір сиқырлы әуен құйылып тұрды, шамасы осы музыка мұнда үздіксіз ойнап тұратын болса керек, өйткені, патшалар да, басқалар да жаяу баратын бұл орын тәулік бойы істейді екен. Бұл кіргенде де солай болды. Бірі кіріп, бірі шығып жатқан жұртшылық табиғи мұқтажын өтеп, құйрықтарын сүртіп, несебін төгіп, қақырынып-түкірініп, соңынан сарқыратып су жібереді, осының құрметіне Вагнердің бе, Шопеннің бе, әлде сол замандағы басқа бір кемеңгердің бе – ғажайып музыкасы ойнап тұрады. О, заңғар көкке шырқаған ғажайып музыка айналып келіп тура сарқынды су ағатын құбырларға құйылып жатыр. Сонда қала мәдениетінің шыңына жеткен осынау өркениеттің бұл мазағын түсіне алмай аңтарылып тұрып қалып еді. Ау, бұл қалай? Музыка деген – Жаратқанның өзіне бастар сапардың қасиетті сазы емес пе! Музыка – Рух галактикасы ғой, адам жаны бір-ақ сәтте күллі ғарышты қамтитын тылсым сырға қанығып шыға келетіні де содан. Тіптен, оны жалпыға ортақ бірден-бір ғаламдық тіл деуге болады, Құдайға құлшылық ету мен қасиетті мінәжат атаулының әндете айтылуы тегін емес қой, керек десеңіз, әрдайым ғаламдық құпияны білу үшін шырқау көкке қол сермеген құштарлығымыз да музыкадан нәр алады емес пе. Адам баласы нақ осы музыка арқылы қиялымен шексіз биікке көтеріліп, қашан мүлт кетер екен деп кірпік қақпай қадағалап отырған ібілістің шеңгеліне сыймай зорайып, өткені мен келешегін бірдей көре алатын құдірет пен азаттыққа ие болмаушы ма еді. Ал мыналардың істеп жүргенін қара! Эх, мұнда да Кеңес Одағындағыдай «Шағым кітапшасы» болар ма еді, сонда осы бес жұлдызды мейманхананың басқарушыларына көкесін танытар едім, деп өкінді сол кезде. Холлға көтерілген соң осы туралы аузын аша беріп, қайтадан жаба қойды – кейін осыны еске алып, өзін-өзі қанша рет келеке етті десеңші! Ия, Мәскеуде империалистік Батысқа қарсы бітіспес күрестің жолдарын оқытатын жоғары комсомол курсында жүргенде үйренген азды-көпті ағылшыншасымен дәретханада осындай кемел музыка ойнатып, өнерді қорлауға болмайтыны туралы айтпақ болып еді, дереу мынадай жауап алды: егер бұл дәретхана ұнамаса, онда басқасына баруыңа болады...

	Музыкаға есі кете берілген ол, кейде әзіл-шыны аралас былай дейтін: егер бала кезімде тауда жылқы бақпай, музыка мектебінде оқығанымда, қазір әйгілі композитор болатын едім, шындығында мен ішімнен ылғи музыка шығарып жүремін, бұл тек өзіме ғана арналған музыка. Шіркін-ай, арнайы білім алғанымда ғой!..

	Сондықтан мұның үлесіне тигені тек музыка және театр сыншысы ретінде баспасөзде мақалалар жариялау ғана болды – бұл өзіне де ұнайтын. Дегенмен, кейде бұл тұрғыда да алданып қалушы еді...

	Бұл туралы ойлаудың не қажеті бар? Сол сәтте ол ресторанда біраз ұрттап алған шараптың желігімен бе, ал «Еуразияда» француздардың аса сапалы шарабын береді, бүгінгі отырысы тағы да қалтасын әжептәуір жұқартып кететін болды-ау, бірақ басқа амалым жоқ деген күнәһар ойды қуып тастап, сөмкесіндегі қағаздарын ақтарғыштап отырып қазір жаңбырдан кейінгі саңырауқұлақтай қаптап кеткен бір жазғыштың мақаласын тауып алды, өзі жиі жарияланып тұрады, арзан бедел жинауға ұмтылған жергілікті жазарман ғой, біреулер оны той-думанды жүргізуші деп те соғады – мұның бір сұхбатында тағы да музыка және музыка мәдениеті туралы айтқан пікіріне сілтеме жасай келе оңдырмай отырғызып кетті, осындайда айтылатындай, қақпасына қақырата доп соқты: «Қайта құрудың адасқан тырнасы – біздің меломанымыз Арсен Саманшин осылай қыт-қыттап жүр.

	Саманшин бір кездері Горбачевтың үйірімен бірге ұшып-қонушы еді. Бұл күндері нарықтың қыспағына шыдамай құрдымға кеткен өзінің «Руханият» деп аталған газетінің бетінен жұрттың бәрін социализмді қайта жаңғыртуға, мәдениетті қастерлеуге, осы сияқты басқа да ізгі мұраттарды жүзеге асыруға шақыратын. Қазір Горбачев та, оның үйірі де жоқ, соған қарамастан біздің адасқан тырнамыз рух бостандығы мен музыка туралы қыт-қыттауын қояр емес, оның айтуынша, музыка деген – ғаламдағы асқаралы азаттық және мінсіз сұлулық, бізге де керегі осы екен – бәрекелді! Егер музыка дегеніміз рух бостандығының жоғары көрінісі болса және бұл әлемде одан өткен азаттық болмаса, онда музыканы әркім өз қалауымен, өз білгенімен пайдаланып, ойына келгенін істеуге хақылы емес пе – қаласа ерттеп мініп алады, қамшымен шықпыртады, күн күркіреп, жай түссін, – бізге бәрібір, жұрттың бәрін бір жерге жинаймыз да – алға, алға, алға! – би билейміз, ән шырқаймыз, шексіз қуанышқа бөленіп, әлемдік ауқымдағы сенделіске қосылып, жыныстық құмарлығымызды қандырамыз... Міне, бізге музыка сол үшін керек! Бұл – синтез, құдіреттің күшімен жаралған әсем әуен мен жезөкшелер базарындағы алтынға бағаланған жездің сыңғырындай арзанқол музыканың қойыртпағы! Енді музыкаға білгенімізді істеп, альбомдар мен әнтаспаларды көбейтеміз және таратамыз, өйткені, ақша айналымы біздің қолда – бізді жаңа либерал-байшікештер деп атайды, мейлі ғой, бейшара зиялы қауымның жарымаған өкілі болғаннан байшікеш болған көп артық. Бізді ештеңе де тоқтата алмайды. Эстрадалық думандардың бұқараны қамту ауқымы қайдағы бір қастерлі құндылықтардан, классика-млассикадан, фольклор-мольклордан әлдеқайда жоғары. Ол музыкаға өздерің тамсаныңдар! Ал бізге бизнес – электронды бақсылық керек! Міне, бостандықты іс жүзінде көріңдер – жүздеген мың адам қолдарын жоғары созып, ессіздік отын бүріккен сан қилы көз жарқырай жанады, музыка жанартаудай гүрілдейді, аспанның өзі де дауылды күнгі ормандай теңселіп тұр. Дүниежүзілік электронды музыкалық төңкеріс жасасын! Керек болса климатты да өзгертіп жібереміз!» деп жазыпты... Не деген оңбаған!

	Арсыздыққа толы осы шатпақты еске алып несі бар еді. Көңілін орнықтыру үшін аузын толтыра бір ұрттады да, шараптан тағы құйып алмақ болған, сол мезетте қасына осы ресторанның бір қызметкері келе қалғаны жақсы болды, бірақ даяшы емес. Керісінше, түріне қарағанда сондай байыпты, жуан мойнына европалық үлгіде қызмет көрсететін орындарға лайықты көбелек байлап, үлкен көзілдірік тағып алыпты. Сөйтсе, директор екен.

	– Кешіріңіз, сіз – Арсен Саманшин боларсыз? – деп сұрап алды да, Саманшиннің алдына «Еуразияның» белгісі салынған өзінің танысу карточкасын қойды.

	– О,кей! – деп үйреншікті әдетімен дереу жауап қатты бұл. – Ия, Арсен Саманшинмін. Қателескен жоқсыз. Өзіңіз «Еуразияның» шеф-директоры боласыз ба? – деді де орнынан сәл көтеріліп, амандасу үшін қолын соза беріп, қалжыңдай таңданыс білдірді: – Демек, тұтас Еуразия құрылығының бастығы сіз екенсіз ғой?

	– Ошондой! – деп бетін тыржитты ол жауап ретінде, қырғыз тілінде бұл әлгі айтылған сөздің өте дұрыс екенін білдіреді, мұны «дәл солай» деп алғанымыз жөн шығар. Арсен Саманшин оған сол сәтте-ақ ішінен «Ошондой мырза» деген ат қойып алды. Кейін оған осы есімнің қалай дәл келетініне талай көз жеткізді ғой. Бірақ кейде ішіңнен айтқан қалжыңның да жақсылыққа бастамайтын кезі болады.

	Ал Ошондой болса амандасқан соң орындықты жылжытып, үстелдің бұрышына қарай бір қырындап отыра кетті, қап-қалың көзілдірігін орамалымен ысқылай бастағанына қарағанда, асықпай әңгімелескісі келетін сияқты.

	Шеф-директор Ошондойдың өзі қасына келгеніне таңданып қалған Арсен Саманшин жарқын жүзбен әрі қарай жалғастыра берді:

	– Құрметті шеф-директор, сөмкемді былай алып қояйын, сізге кедергі болмасын, «Еуразия» өте қонақжай мекеме, жанға жайлы, дегенмен мұнда жиі келе бермеуші едім, сондықтан рахаттанып отырмын …

	– Білемін, білемін, – деді ол, бірақ сөзді бөлуге үлгермей қалды..

	– Рахаттанып отырмын, – деп жалғастырды Арсен Саманшин жан-жағына қарап қойып, – Қараңызшы, қанша адам келген, ылғи сұлу әйелдер! – дегенмен, әлгінде аздап ұрттағаны да әсер етсе керек, сөзге қонақ берместен әрі қарай жалғастыра берді, – ал әйелдерсіз, өзіңіз де түсінесіз, ресторанның сәні кіре ме, – деп француз мәнерімен көмейінен құмыға сөйледі Саманшин, сұхбаттасы мұны аңғарған жоқ. – Ия, онда ресторанның да, базардың да сәні кірмес еді. Әне, ағылып келіп жатыр. Ылғи қас сұлу! Ал басқалардан биіктеу отырғанды қалайтын адамға балконнан әлі де орын табылады. Оркестр де аспаптарының күйін келтіруде! Ой, ақыры дайын болды ғой деймін, осы музыканы күтіп отырмын! Сол үшін келгенмін. Люстралар қандай әдемі! Италияда шығарылған бұйым екені білініп тұр!

	Ошондой басын изеп қойды:

	– Ия, ошондой, италиялық бұйым, – деген ол «тоқтай тұрыңыз, мен де бірдеңе айтайын» деп ескерткендей, қолын көтерді.

	– Мен сізге бір жұмыспен келіп едім, былай ғой... – деді де, сөзін аяқтамай мүдіріп қалды.

	– Ия, айта беріңіз! – деп кең пейілдікпен рұқсат етті Арсен Саманшин, өзін жұртшылықтың ұмыта қоймағанына, әсіресе, осындай менеджерлер мен бизнес-шефтердің әлі де танитынына көңілі толып.

	– Келіңіз, ішіп жіберейік, – деп қонақжай түрде ұсыныс жасады Арсен Саманшин әлгінің быттиған бетіне күлімсірей қарап. – Шараптарыңыз жақсы екен, өте жақсы деуге де болады! Кәне, сізге де құйып қояйын, сосын тағы алдырамын..

	– Жоқ, жоқ! – Ошондой оның бөтелке ұстаған қолына шап беріп жабыса кетті. – Мен бұл үшін келген жоқпын. Қызмет бабымен жүрмін. Ия, сізді көп адам таниды, белгілі адамсыз, бірақ бұл жайында басқа бір жолы сөйлесерміз. Мен сізге шаруамен келіп едім... Бір мәселе болып тұр. Жағдай былай... Бүгін бізде аса маңызды шара өткізіледі: шетелдік демеушілерге арнап қонақасы бермекпіз, Ақсудың алтынын өндіретін канадалық кәсіпкерлермен бірлесе құрылған кәсіпорынның басшылары, бұл бүкіләлемдік мәнге ие, алтын өндіру жөніндегі біздің әріптестеріміз де осал адамдар емес – қонақасыны солар ұйымдастырып отыр. Демек, күзетшілерімен бірге аса маңызды адамдар келеді, әйелдерін де ертіп келетіні түсінікті шығар. Концерт! Дегенмен, мәселе онда да емес, басқада. Өтірік айтып қайтейін, жаңа ғана телефон шалып, жоғарыдан нұсқау берді, бүгін Арсен Саманшин осы залда болмасын дейді. Тура осындай талап қойып отыр!

	– Тоқтаңыз! Тоқтаңыз! Маған соншалықты қамқор болып жүрген кім екен? – деп өре түрегелді Арсен Саманшин, – Мұндайды талап еткен кім және бұған оның қандай хақы бар?

	– Мен тек өзіме берілген бұйрықты ғана айтып тұрмын! – деп тоқтатты оны беті қызарып кеткен Ошондой, түсіндірме беріп жатпастан. – Ал сіздің қамқоршыңыздың кім екенінде жұмысым жоқ. Жоғарыдағылар осылай деді! – Ол жарқыраған люстралары жұмсақ сәуле шашып тұрған төбеге қарай басын бір сілкіп қойды. – Мен тек орындаушымын. Демек, рестораннан у-шусыз және артық сөз қозғамай-ақ шығып кеткеніңіз дұрыс. Осыны тезірек істегеніңізді қалар едім. Кәне, тура қазір орныңыздан тұрыңыз, сонымен тып-тыныш қоштасайық.Талап сондай.

	– Осындай да талап бола ма екен! Мұны қалай түсінеміз? – деп қана үлгерген Саманшин дереу ағарып шыға келген ернін жымқыра қысып, өз сөзіне өзі тұншығып қалды. Әрине, қазір жанжал шығарып, бетінен майы тамған мына Ошондойдың екі көзін бақырайтып қойып, үстелді төңкеріп тастауға, тұмсығынан бір ұрып, төбелес бастауға, бүйтіп ар-намысын қорлауға наразылық білдіретіні жөнінде мәлімдеме жасауға, жеке адамға, оның құқықтарына бүйтіп масқара қысым көрсетілуіне қарсы басқа да біраз әрекет етіп көруге болар еді, ондайға бара қойған жоқ, өйтуге шамасы да жоқ еді. Кенет осы дөрекі өктемдіктің қайдан шығып жатқаны туралы болжам миында жарқ ете қалып, қарсылық сезімінің жетегінде кетуден өзін-өзі әрең тежеп қалды, көкейінде тұтанған ашу отын сөндіріп үлгерді, бірақ бұл ерік-жігерінің күштілігінен емес, құдды бір жүрегінің түбінен ауыр соққы алғандай, қарсы алдында түбірімен жұлынған бәйтерек опырыла құлағандай, бойын шарасыздыққа толы әлсіздік билеп алғанын түйсінгеннен болатын, аяғының астындағы қара жер қақ айырылып, тамұқтың түбі көрінгендей болды, өйткені, іштей өзі «жеке адамның сана-сезімі» деп атап жүрген, өмір бойы көкірегінде біте қайнасып келген сырлы әлемді көбінесе осылай түсіндірмек болатын, санасында үнемі үнсіз ойнап тұратын музыкалық ойлар ағыны деп танып жүрген осы бір романтикалық ұғымды одан әрі дамытсам деп армандап та қоюшы еді, міне, осының бәрі әлгі бәйтеректей қопарыла құлап түсті, бар қастерінен, қажеттілігінен, ішкі дүниесінде дербес өмір сүру қабілетінен бір-ақ сәтте айырылып, көкірегі жұтап сала берді. Бір мезетте бүкіл сана-сезімін күйретіп өткен осы рухани апатты туғызған: «Шынымен сол ма? Шынымен осыған да барғаны ма?» деген бір ғана сұрақ болатын. Осы болжамына өзі де сенбестен сахнаға көз жіберді – әлі шыға қоймапты, оркестр жұртшылықтың көңілін аулау үшін әншінің халық алдына шығар алдындағы кіріспесі тәрізді әртүрлі әуендерден тұратын попурри ойнап тұр. Дереу жанынан қалта телефонын (мұны өзі мақтан тұтатын) ала салып, қыздың нөмірін тере бастады. Екі қолы қалтырап кетті. Дауысы да дірілдеп жүрмесе жарар еді. Мұнысын Ошондой байқамаса екен. Басқа амалы болмай тұр емес пе. Білгеніндей-ақ, қыздың телефоны сөндірулі екен, бірер рет үзік-үзік гуіл естілді де, бұл туралы оның өзі жансыз да суық дауыспен хабарлады: «Мен – Айдана Самаровамын. Телефоным уақытша сөндірулі, байланысқа шыға алмаймын», – содан кейін қайтадан гуілдей бастады.

	– Жауап бермей ме? – деп әлдебір құпияны жасырғандай қабағын керді Ошондой. Саманшин үндеген жоқ. Ошондой не айтпақ болды екен – жауап бермей тұрған кім, кім ол өзі, бұл кімді айтып тұр, жәй ғана болжамы ма, әлде анық біліп тұр ма? Мұны да тергеп-тексерген жоқ. Өзін-өзі қорлап қайтеді. Тіптен, сонда не шаруасы бар! Шаруа мынада – енді не істейтінін шешуі керек. Тұрып кете бере ме, – онда әңгіме осымен бітеді, әлде бұл талаптың қайдан шыққанын, мұндай нұсқауды кім беріп жүргенін айт деп, әдетте қатардағы тәртіп сақтаушыларға жүктелетін осы бір лас жұмысты ресторанның шеф-директорының өзі атқарып тұрғаны неліктен екенін түсіндіруді талап етіп тұрып ала ма?

	– Сонымен, не істейміз? – деп дауыс берді Ошондой. – Тұрамыз ба? Есікке дейін шығарып салайын, қоштасуымыз керек қой…

	– Жоқ, жоқ, нақ соның керегі шамалы, мүлдем керек емес, – деп қарсылық білдірді Арсен Саманшин. – Алаңдамаңыз, шығар жолды өзім де табамын! – сосын қапаланғанын білдіріп, сөмкесін тарс жапты.

	– Олай болса, қайтеміз. Мұныңыз да дұрыс. Айтпақшы, ішкен тамағыңыз үшін ақша төлемей-ақ қойыңыз. Мұндай ұсақ-түйек шығынды өзіміз-ақ өтей салармыз, – деген ұсыныс жасады семіздіктен жарылғалы тұрған Ошондой.

	Жанын ауыртқан ренішін сыртқа шығару үшін осы сөзді күтіп тұрғандай-ақ Арсен Саманшин бұрқ ете түсті:

	– Не айтып тұрсың?! – деп күйінішпен дүрсе қоя берді ол Ошондойға, жаңа ғана «сіз-біз» десіп сыпайылық сақтап тұрғанын ұмытып, «сенге» көшкенін аңғармастан. – Кім деп тұрсың мені? Әлде мұнда сенен қайыр сұрау үшін келіп пе едім! Жоғал әрі! Рестораныңа да, өзіңе де түкіргенім бар. Даяшыны шақыр, тиынына дейін есеп айырыспай тұрып, бұл жерден шықпаймын. Сосын жолама маған! Болды!

	– Ал, байқа! Бұл өз шаруаң. Даяшы қазір келеді. Тек осы айтылған әңгімені ұмытып кетпе! – деп ескертті Ошондой, сосын баяу қозғалып орнынан тұрды да бұқаның мойнындай болған қып-қызыл желкесін көрсетіп, бұрылмастан кете барды…

	Осы жерде Арсен Саманшин ерсілеу қателік жіберіп алды, мұндай жағдайда бұл ақымақтық болды, ұсақтыққа барып, жанжалды одан әрі ушықтырып жіберді:

	– Әй, сен! – деп үстелдің қасынан тұрып кеткен Ошондойды кері шақырып алды да, ол байпаңдап бұрылып жатқан кезде ызалана айғайлап жіберді. – Сен мені қуып шықтым деп ойлама! Мұны бұлай қалдырмаспын. Мен де құралақан емеспін. Мен журналистпін, тәуелсіз журналистпін! Осыны ұмытпа!

	Бұл сөзі Ошондойға сауырына тиген қамшыдай әсер етті, ол да жарылғалы тұр екен:

	– Ұмытпайтындай кім едің, сен? Мықтымсынған түрін! Кім болсаң да түкіріп қойыппын! Сенің былық-шылығыңнан көше сыпырушы әйелдер де жиіркенер еді.

	– Онда сенің жұмысың болмасын!

	– Жұмысым мынау – өзіңнің қандай қоқыста жүргеніңді біл. Журналист деген қазір бордақыға байлаған шошқа сияқты, қалай тамақ берсең, солай қорсылдайды, газеттерің де, теледидарың да – сол. Тапқан екенсің! Егер бес минуттан кейін бұл жерден құрымасаң, өз обалың өзіңе, сүмелек… Керек болса, күш қолданамыз. Болды! Енді аузыңды ашушы болма!

	Сөйтті де, ашудан қыржия қалған майлы маңдайынан көзілдірігін жұлып алған Ошондой көше сыпырушы әйелдер де жиіркенетін «тәуелсіз журналистің» сөзіне құлақ аспастан талтаңдап кете барды.

	Арсен Саманшин болса, осы оқиғаның немен аяқталарын біле алмай, дал болып тұр. Осы сәтте даяшы келді:

	– Кешіріңіз, міне, есеп айырысайық. Өтінемін!

	Даяшы кешігіп қалып еді. Әлі де ашуын тежеуге тырысып отырған Арсен Саманшин ішкен тамағының есебі жазылған қағаз салған тәлеңкені бір бүйірге ысырып тастады:

	– Әуелі маған арақ әкел.

	– Арақ дейсіз бе?

	– Ия, арақ! Түсінбесең тағы да қайталайын – арақ!

	– Қазір әкелемін. Қанша?

	– Қанша көтере алсаң, сонша! Тез!

	– Мақұл!

	Даяшы арақ әкелу үшін буфетке беттеді. Арсен Саманшин жан-жағына қызбалана көз тастады. Бұған ешкім көңіл аудармаған сияқты. Ресторан өзінің үйреншікті кешкі өміріне кірісіп кетіпті: халық лық толған, балконда да бос орын жоқ. Айналасы атшаптырым әйдік зал жиналған жұртшылықтың гуіліне, гу-гу әңгімесіне, жарқын-жарқын күлкісіне, бокалдардың сыңғырына тұнып тұр. Залдың көңіл күйімен үндестік тауып, өшіп-жанып, қабырғаларда жалт-жұлт ойнаған жарқыраған сәулелермен құбыла түскен оркестрдің музыкасы да санаңды сергітіп, жаныңды жұбатқандай. Тек бұл ғана жетімсіреп қалыпты. Бүгінгі жоспарының іске аспайтынын түсініп, шамырқана ширыққаннан басы айналып, жүрегі шаншыды. Біреулер өзін осыншама жек көріп, қуып шығуға бұйрық береді деп кім ойлаған! Мұны желкелеп шығарып жіберуді қалаған, тіптен, талап еткен кім екен өзі? Шіркін-ай, осыны кім ойлап тапқанын білер ме еді – Айдананың өзі ме, әлде оның жаңа қамқоршылары ма? Олай болса, мұны сатып жіберуге, жауларына ұстап беруге қалай дәті барды оның? Бұл екеуінің арасындағы сырға олар қалай қанығып жүр, неге араласады бұл іске? Егер осылай болса, әрине. Ал егер олай болмай, осының бәрін қыздың өзі ұйымдастырып жүрсе ше? Осыдан кейін кім болғаны ол? Онда нағыз мекердің өзі, жиіркенішті мақұлық болады да! Не үшін? Апыр-ау, демалып отырған орнынан желкелеп тұрып қуып жіберетіндей не жазығы бар еді?! Ия, осыған себеп бола алатындай бір оқиға болған. Болғаны рас! Және таяуда ғана болды, соңғы кездері екеуінің арасына әлдебір салқындық енгенін сезуші еді, қыз әрнені сылтауратып, кездесуден бас тартатынды шығарды. Сол кезде осында келгені бар, жанынан қалдырмайтын сөмкесі қолында, сахнаның қасында тұрған. Осы «Еуразияда» ғой, кеш бойы әнші қыздан көз алмастан қалшиып тұра берді. Ара-арасында қызға:

	«Әй, жылтыраққа малынған Ханшайым! Осы күнге дейін сахнадан хабарланбай, сенің аузыңмен айтылмай, сен орындайтын арияларда шырқалмай жүрген «Мәңгілік қалыңдықты» шынымен жерлеп тынғансың ба? Шынымен сол «Мәңгілік қалыңдықты» әлдебір арзан мақсаттарға айырбастап, сығандардың тобырына қосылып құтырына билей беруге еліккенің бе? Әлде ақылыңнан адастың ба?!» – деп айғай салғысы келді. Тағы да сол сияқты ащы әжуаға толы сөздер көкірегінен лықсып шығып, көмейіне тіреле берді, мұндайда миыңның қалтарыс бір түкпірінен неше түрлі құтырынған ойлар мен қатігез пікірлер атой салып шыға келетіні бар емес пе, алайда бір ауыз тіл қатқан жоқ… Бір ауыз! Өкпе-ренішін тірі жанға білдірместен қаққан қазықтай қалшиып тұра берді, ал сөмкесінде, сәт сағаты әлі де соға қоймаған ұлы шығарма ешкімге белгісіз күйінде тұншығып жатыр, әйтеуір өз ойынша солай және бұған алғаусыз сенеді, тек сол сағат қашан соғар екен? Бірақ онда кімнің шаруасы бар? Тек осы қыз ғана болмаса... Бұл кезде эстрадада дауылпаздың ырғағына қосылып, әлдебір ащы әуен ойнақ салып жатты, әнші қыз серпіне жұлқынған тарсыл-гүрсілі басым әуеннің иіріміне елтіп, жыланша ирелеңдейді, құмарыңды оятып, делебеңді қоздыратын әйелдің сиқырлы қимылдарын құбылта ойнатып тұр. Әнші қыздың дауысы мен денесін аяусыз пайдаланып, жолындағының бәрін көтеріп әкетер құйындай құтырынған, сүйкімінен зілі басым дүңкілдеген ырғаққа қосыла тербелген жанды-жансыз атаулыны ұшырып әкетердей көрінген осы бульдозердей ауыр музыканы күнкөріске айналдыруға мәжбүр болған талантты қызға жаны ашып, жаны қиналғанын кім біліп жатыр. Ал қыздың шеберлігі сондай, зал толы жұрт жаппай қозып алып, әншінің тәнін көздерімен ішіп-жеп, дүрілдете қол соғып, ышқына шыңғырысады... Бұл қолына сөмкесін ұстаған күйі тапжылмай тұра берді, бірер рет қыз екеуінің көзі осы ессіздік дауылын қақырата сөгуге тырысқан жай оғындай шарпысып қалды. Әрине, мұны тек сол қыз ғана түсініп тұр.

	Енді, міне, жаңа қақтығысқа тап болды… Тура сол кездегідей, тек бар айырмашылығы – бұл жолы мұны ресторан залынан желкелеп тұрып қуып шықпақ... Баяғы сөмкесімен бірге, оның ішінде жатқан ұлы шығармасымен қоса қумақ.

	Жайпақ табаққа салған бір бөтелке арағын көтеріп даяшы келді.

	– Мінекейіңіз, құйып берейін бе? Бокалға ма, стақанға ма?

	– Стақанға!

	– Қанша құяйын?

	– Толтырып құй!

	Өрт құшағындағы апанға су шашқандай-ақ, стақанды көмейіне төңкере салды. Сол замат арақтың буына тұншығып, демі бітіп, құмығып қалды. Іштегі күйікті арақпен баспақ болған түрі ғой.

	– Қанша төлеуім керек? – деп дауысын қатаңдата сұрады ол есептесу қағазындағы сандарға үңіліп. Сосын даяшыны таңғалдырып, артық та, кем де емес, бір тиынына дейін қалдырмай түгел төледі де, үн-түнсіз шығар есікке беттеді, бір стақан арақты сіміріп салғаннан кейін бойын тік ұстаудың қаншалықты қиынға түскенін білдірмеуге тырысып, сүйегі шодырайған иығын тіктеп, мойнындағы тамырлары адырайып, басын кекжитіп қояды. Гардеробтан қалпағын алып, баппен басына қондырды. Қысы-жазы басынан қалпағын тастамайтын әдеті бар. Айдана оны Қалпақбас деп бекер атап жүрген жоқ. Шығып бара жатып құлағы шалды – тағатсыз күткен сүйікті дауыс, Айдана Самарованың дауысы естілді, бүкіл ресторан дүрілдетіп қол соғып жатыр, олардың да күткені осы. Сәнге айналған ғажап әнші сахнаға шықты! Музыка да үн қосып жатыр, жарқыраған сәулелер жоғары-төмен секіре бастады, алғашқы тамсанған дауыстар да шыға бастады: «Ай-да-на! Ай-да-на!». Арсен Саманшин бұрылған жоқ, сөмкесін көтере ұстап кете берді, тек адымын қысқартып, жүрісін баяулатты, бойына тарала бастаған әлгі арақтың әсерін дарытпауға тырысып келеді, кенет басына батыл да ап-айқын бір ой сап ете түсті – міне, тамашалай беріңдер, бұдан көрнекі ештеңе болмас, жарнама мен сәннің шырқау шыңы деген осы, айналадағы бүкіл инфрақұрылым осыған қызмет етеді, бірінен-бірі асып түсу бәсекесіне жанталаса ұмтылу осыдан басталады: әркімнің өз керегі бар, біреуге атақ, біреуге даңқ, ал түптеп келгенде мақсат біреу – ақша дегенің аспаннан жауған жаңбырдай нөпірлей төгілуге тиіс. Тіптен, ащы кекесінмен сыбырлап та қойды – ақшаң болмаса, өмірің де сұрықсыз, өзің де адам емессің. Ой, ля-ля! Эх, эстрада, кәнеки! Табанымен жер тепкілеп, қарқылдап тұрып күлгісі келді. Ха – ха – ха! Мұны ешқашан ұмытпаспын! Сосын билеуге де болады.

	Дегенмен, өзін-өзі тежеп қалды. Енді жылағысы келді. Аспан астын жаңғырықтырып, ышқына бір еңіресе ғой! Жылайтындай себебі де бар. Өмірінің бір кезеңі аяқталғалы тұр, сұрапыл бір сұмдыққа ұрынып қалмай тұрғанда әлдебір жаққа қарасын батырғаны жөн. Кешігіп қалмай тұрғанда дереу кету керек, мәңгі кетеді!

	«Сүю және өлтіру! Бұлай болуы мүмкін бе өзі? Сен мұны мастықтан айтып тұрсың!.. Жоқ, бұл мастық емес, – деп жауап берді ол өз-өзіне, әлгі ойдан тұла бойы қалтырап. – Сүю және өлтіру...» Басы ауған жаққа тентіреп бара жатып, тағы бір ойды аңғарып қалды – көрге кіргеннен кейін де ұмытпаспын мұны, кешірмеспін!..





ІІІ




	Бұл өмірде кімнің пешенесіне не жазылды екен? Ия, кімнің талайына не бұйырыпты? Әрқашан осылай болмақ. Бұдан ешкім де қашып құтылмақ емес... Тағдырыңды тосумен тіршілік етіп, күнің өте береді... Әркім де соңғы күн, соңғы сәтке дейін соны күтумен жүреді... Әрқашан осылай бола бермек.

	Міне, тағы да самал лебі есті – бұл қыбыр еткенді қалт жібермейтін міндетінен жаңыла жаздап барып, есін жиған жазмыштың сол сәтте айналаға тұтас көз жіберіп, төңіректі түгел шолып, қыбырлап тіршілік етіп жатқан адамдардың жан сезімі мен ойларын, іс-әрекетін түгел қадағалауға асыққаны болатын. Жазмыш сөйтіп өзінің кейінге қалдыруға болмайтын істерін қайтадан қолға алды, үйреншікті әдетімен әріден ойлап, оқыстан тоқайласар жәйттерді астыртын дайындай берді, бұл жәйттерге қатысы бар пенделердің тағдыры кенеттен анықталып, олардың өмірде не істеп, не қояры белгіленеді, олар жазмыштың бұйрығын өз басынан өткеріп, күтпеген жерден маңдайына жазылған тағдырымен жолығады, сөйтіп әр жолы екі қолын еріксіз көкке жайып, сол баяғы сұрақтарын қояды: неге, неліктен, енді не болады, қайтсем екен?..

	Ал аспан болса сол күйі сыбырыңды да, айғайыңды да естіместен мелшиіп тұра береді…

	Таудағы тағы аң да ыңырана ышқынып, қырылдап-күрілдеп көк аспаннан осыны сұрамақ болады, аспаннан бір дерек алып берші деп бірде бұлттың, бірде қарлы шыңдардың тасасына жасырынған айға жалбарынады, өйткені тіршілік атаулыны түгел қамтитын тағдырдың бұйрығынан тау барысы да тыс қалмақ емес...

	Арлан барыстардың шайқасында жеңіліс тауып, басқаша айтқанда, үйірдегі өлекшіндермен ұйығудан шеттетіліп, сөйтіп ұрпақ жалғастыруға өз үлесін қосу мүмкіндігінен айырылған, сондықтан ешкімге қажетсіз, тастанды болып шыға келген Жебе-Барыс бұл күнде сүлдерін сүйретіп күн өткізіп жүрген. Бірақ осыны әлі де мойындай қоймай, тағдырына мойын ұсынғысы келмей, бұрынғы күш-қуатын қайта шақырып, кейде қызынып та кетеді.

	Үйірдегі өлекшіндердің біріне жанасқысы келіп әрекет етіп көрген, олардың бәрі әлдеқашан өзіне жұп тауып алыпты, сондықтан мұның емеуірінін елей қойған ешкім болған жоқ. Өзінің әлі де тұғырдан тая қоймағанын, керек болса, қарсыласын шайнап тастауға шамасы жететінін білдірмек болып бірер рет шайқасқа шығып көрді, алайда бәсекелесінен басым түсе алмай діңкесі құрыды. Ия, өткен қайтып келмейді екен, іс жүзінде, басқалар мұның үйірде бар-жоғын да керек қылмайтын болып шықты, құдды бұл шынымен мына өмірде жоқ сияқты. Сөйтіп, біртіндеп үйірлестерінен шеттей берді, ірі олжаға жолыққанда ұялас барыстардың басы біріге қалса, жылыстап шыға беретін әдет тапты. Бұл да оңайға түскен жоқ. Кейде басқалардың жемтігінің қалдығын күтіп, іштей шамырқанып-шамданғанымен, сыр берместен, орасан төзімділік танытуға тура келетін болып жүр. Сырт көзге әлі де бұрынғыдай тұрқы ірі, басы қазандай, желкесі күжірейген, құйрығын жұмсақ қимылмен иіріп қойып, қабағының астынан шаршаңқы көз тастауының өзі жөпшендінің зәре-құтын қашырғандай көрінетін Жебе-Барыс қажет болған жағдайда өзін-өзі тежей білуді меңгеріп алды.

	Алайда үйір мұны керек қыла қоймады, әсіресе, шағылысу маусымында, кейінірек, күшіктеген кезде басқалары бұған алара қарап, ыдырынып, маңына жолатпауға тырысатын болды, бейне бір бұл бірдеңені бүлдіріп қойған сияқты. Ал бұрынғы жұбы мұны мүлдем танымайтын түр көрсетіп, тіптен, мұны менсінбегендей, құйрығын көкке шаншып, жаңадан тапқан қосағы – өзінен де өткен тәкаппар жас барысқа еркелей сүйкеніп қойып, бұған көлеңке құрлы мән бермей, маңғаздана керіліп, дәл қасынан масаттана өте шығатын әдет тапты. Таяуда ғана осы маңды, биік-биік шыңдарының басына мәңгі қардан бөрік киген Еренқабырға тауының жықпыл-жықпылын мекен еткен ержүрек барыстардың текті көсемі болған Жебе-Барыс енді осындай мазаққа көнуге мәжбүр. Үйірінен аласталып, жалғыз қалған бұл енді борсық пен саршұнақ сияқты әртүрлі ұсақ олжамен күнелтуге көшті, кейде қоян ұстап жейді. Әрине, Жебе-Барыс әзірше аштықтан қорлық көре қойған жоқ, дегенмен бұрын күн сайын біреуін ұстап, мелдектей тоятын жұп тұяқты жануарға аңшылық құруды біртіндеп ұмыта бастады. Басынан бағы тайғаны ғой бұл.

	Алайда мұндай тірлік кешуді қаламаған ішкі қарсылығы басылар емес, әйтпесе, тағдырдың салғанына көніп, үйірдің басынуына шыдап, басқалардың алдында тізесін бүгіп, солардың табанын жалап күн көре беруіне болар еді ғой. Ал мұның бойында осы бір қатал шындықты қабыл алмау, тағы мінезді табиғатына тән өрліктен туындаған наразылық пайда болды, ішкі әлемінен әлдебір күш, сананың бұйрығына бағынғысы келмейтін жойдасыз қарсылық бой көрсетті, бұл – өз-өзіне талап қою болатын. Осы өңірден аулаққа, бір кездері бауырына басып, мейірлене еркелеткен, ал қазір бетпақтана безініп, бедірейген осы тауға, әр жартасы мен жықпыл-жықпыл шатқалдарын жатқа білетін туған өлкеге енді қайтып жоламастай болып, біржола кету керек! Өзін-өзі қомсынудан туған ішкі наразылық күшейе берді, жыртқыштың бойындағы қаны қозып, кейінге қалдырмастан, бөгде әлемге дереу тартып отыруды талап етіп, соған шақырған әмірлі ішкі дауыс бар болмысын билеп алды. Әлгі бөгде әлем ерінбесең желе жортып жетіп баратындай иектің астында емес, мәңгі қарды бүркеніп алып, былқ етпей жата беретін асқар шыңдардың арғы жағында жатыр, ол жақты тұрақты мекен еткен тіршілік иесі ешқашан болған емес, тіптен, құрыш қанат қырандар да бұл шыңдардан асып өте алмайды, жаздың ең бір ыстық мезгілінде де, небәрі бірнеше күнге ғана асу беретін, биік шыңдары бір-бірімен бой таластырған бұл жотаны Үзеңгілес деп атайды. Ішкі күші Жебе-Барысты сол жаққа жетелей бастады, жүрегін сығып, өзегін өртеген өкініш солай қарай сүйрегендей болады, ертеректе бір рет сол маңда болып қайтқаны бар еді, қазіргі қасіреті де содан басталды... Бұрын алақаныңда тұрған нәрсенің қол жетпес биікке көтеріліп кеткенінен өткен азап жоқ екен ғой…

	Жебе-барыс Үзеңгілес жотасын басып өтуге бірнеше рет әрекет еткен, сәті түспей қойды, әйтпесе, қазір мұнда сүлдерін сүйретіп жүрмес еді…

	Асуға барар жол оңай емес, ешқашан еру дегенді білмейтін мәңгі қарды кешіп, жотаны тұмшалаған, жел тұрса бөктер-бөктерге қашып тығылып, тұрмаса биік-биік шыңдарды сырт көзден жасыруға тырысып, ширатыла толқып жататын шуда-шуда бұлттарды басып өту керек… Бір қарағанда дәл қасыңда тұрған сияқты... Таяқ тастам жер...

	Жебе-барыс осының бәрін ой елегінен өткізіп, бір сәт тоқтай қалып, күртік қарды әлі қанша уақыт кешуге тура келетінін бағамдап алады да, мойнына дейін қарға батып, төрт аяғының тырнағын қадап, жартастарға жабыса өрмелеп, қасарысқан қайсарлықпен алға қарай жылжи береді. Алайда ауа жетпей алқына бастады, құдды аңшылықта жүргендей аласұрып, жүрегінің соғысы құлағын жарып жіберердей дүрсілдейді, ең жаманы – айналасы түгел мұнартып, басы айнала бастады. Одан әрі жартасқа өрмелеп, алға қарай жылжуға шамасы жетпей, тынысы тарылды. Қарғыс атқыр демікпесі біржола құлатып тынатын шығар... Ауа жетпей қырылдай береді, ілгері басқан аяғы кері кетіп, бір адым жылжи алар емес... Әлі құрып, құлап бара жатыр. Діттеген межесі көрініп-ақ тұр, күш-қуаты баяғыдай болса, бір-екі сағатта жетіп барар еді, сөйтіп Үзеңгілес асуынан асып, ақыры, көксеген әлеміне жетер еді. Шырқау биіктегі жұмақ әлемге... Егер жете қалса, ақырғы демі үзілгенше, өмірінің соңғы сәті соққанша сол жақта қалуға бекінген...

	Енді, міне, бұл күндері қадірі қашқан қаңғыбасқа айналған Жебе-

	Барыс айнала асқар шыңдар қоршаған, тек жазғы маусымда ғана, онда да қанаттылар мен тұяқты-тырнақтылардың ең төзімді, ең күштілері ғана шыға алатын тау асуына жете алмай қиналып тұр, ауа жетпей демігіп, басын шайқап қойып, тоң боп қатқан жартасты тырнағымен осқылайды. Егер табиғат Жебе-Барысты жылай алатын етіп жаратқан болса, дәл қазір тау-тасты жаңғырықтырып, шарасыздықтан еңіреп қоя берер еді.

	Жебе-Барыс асуды басып өтуге бірнеше рет әрекет етті, амал не, сәті түспей-ақ қойды... Бірде қатерлі жыртқышты мүлдем байқамағандай болып, мүйізі иірілген он шақты арқар дәл қасынан секіре жүгіріп өте шықты, сол күйі ойнақтай басып, асудан ары қарай асып түсті. Олар мұны анық көрді, бұл болса, табиғаттың өзі тау барысының азығы етіп жаратқан арқарларды байқамаған түр көрсетіп, көзінің астымен үнсіз бақылаумен ғана шектелді... О, асқар таулар, мұндайды көріп пе едіңдер? Көк аспан түк көрмегендей үн-түнсіз мелшиіп тұр... Жебе-Барыс дәрменсіздіктен бүгіле түсіп, іштей ышқынумен болды... Неткен қорлық!..

	Қайран мұңсыз-қамсыз өткен күндер-ай! Кезінде күмістей жылтыраған судың ұп-ұсақ тамшыларын жан-жаққа шашыратып, гүрілдеп жататын сарқырамадан бір-ақ қарғып өте беруші еді, сүрініп кетсе бітті, сарқырама кімді де болса иіріп әкетіп, жартасқа соғып, талқанын шығарар еді. Жебе-Барыс ол кезде жігерлі де қайратты болатын, қауіп-қатер, кедергі-кесел, құз-жартас дегенді елемеуші еді, қарлы боранның өзі мұны ұялас бауырынша құшағына алып, тау құдайы: «Бері кел, Жебе-Барыс, жақында!» деп тұрғандай болатын. Бұл да солай қарай ентелей ұмтылушы еді, бірақ ешкімді таппай қалады. Енді әлгі дауыс басқа жақтан естіледі: «Кел бері, Жебе-Барыс, бері кел!». Дереу жалт беріп, сонда жүгіреді... Күллі әлемді өз меншігім деп санайтын сол бір заманда үлгеру, қуып жетіп, басып озу, әрқашан жеңіп шығу бұл үшін түкке тұрмаушы еді... Ия, бүкіл әлемді өз меншігі санап, бауырына басқан бақытты кезі сол екен ғой.

	Енді міне, таудың асуына жете алмай, қор болып жатыр, өткен күнді өкіне еске алғаннан басқа не қалды бұған?..

	...Түс әлеті болатын. Күн сайын өз кезегінде басталатын түскі уақыт емес, сол жаздағы ең бір ерекше, ұмытылмас түс кезі еді …

	Сол жаздың өзін де мәңгі ұмытпақ емес…

	Бұлтсыз ашық күндері де биік таудың басындағы күн сәулесі ешқашан күйдірмейді, ыстықтан қашып көлеңкеге тығылмайсың, бұл тек төмендегілердің үлесі, күн сәулесі мұндайда асқар таудың әсем әлеміне қуана нұрын төгіп, мәңгі сарқылмас шексіз-шетсіз қуатының бір бөлігін жанды нәрге айналдырып, жер бетіндегі тіршілік атаулының бәріне – қылтиып шыққан шөптен бастап, алыс бір жақтан ұшып келген, тау шыңдарының басында шыр айнала ұшып жүрген бір үйір құсқа дейін сіңіре береді... Сол сәтте құдіретті күннің қуатты сәулесіне шомылып, тіршіліктің рахатын сезінумен боласың...

	Сол күні дәл осылай болған, жұптасы екеуі Үзеңгілес жотасының бойында күн нұрына малынып, асқақтаған тау шыңдарының аясында рахаттана жортып келе жатты... Бір-бірінің қасында келе жатқанын сезінудің өзі көңіл тоғайтатын еді…

	Екеуі мұнда кеше ғана келген болатын. Күні бойы жортып отырып, асудың кезеңіне шығыпты, түн қараңғысына қалмай жетіп алғандары қандай жақсы болды, әйтпесе, қарлы боранға тап болулары да ғажап емес екен. Сол күні Жебе-Барыс пен қасындағы өлекшін асуға күн батпай тұрып жетті. Қуануға тұрарлық жетістік. Түйсігінің бұйрығымен ентелеп осында жеткен екеуіне табиғаттың өзі де тілектес болып тұрған сияқты. Екі жыртқыш ауыр жолдан шаршағанын басып, әрі түнемелік орын қарастыру үшін сәл демалмақ болған, кенет жақын маңнан он шақты тауешкіні көрді. Олар да шөптің шүйгінін, судың тұнығын іздеп, асудан енді ғана асқан екен, жұп тұяқтылар үшін бұл оңайға түспейді, бірақ олар бастарына пәле тауып алған еді – енді барыстар үшін оңай олжаға айналғалы тұр. Жыртқыштар тұра ұмтылды. Әлі демін басып үлгермеген тауешкілерге жету қиынға түскен жоқ. Дереу біреуін жығып үлгерді, қалғандары безіп барады... Түнге қарай жас етке тойып алғаннан артық ләззат бар ма, бәрінің орайы келе қалуын қарашы. Қарауытқан түнгі аспаннан андыздай төнген жұлдыздар да бұларды қостағандай, жымың-жымың етеді.

	Таңертең ұясынан жарқырай көтерілген күнмен бірге тау жоталары мен қарлы шыңдар жанданып сала берді, иықтарын қомдап, иіндерін тіктеп, тәкаппарлана асқақтайды…

	Жебе-Барыс пен қосағы күнмен бірге орнынан көтеріліп, аң тұяғы тимеген балғын шөпті баппен басып, тырбиған бұталардан секіре аттап, асықпай аяңдай жөнелді, жолшыбай жемтік болар аң-құс кездесіп қалса құтқармасы белгілі, дегенмен арнайы аң қағуға шықпаған болатын, биік таудың саф мөлдір таза ауасын көкірек кере жұтып, рахаттанып келеді. Түске қарай, күннің көзі тас төбеге келген сәтте желіске ауысып, ізінше жортуға көшті. Күн көзінен төгілген тылсым күш тау тағыларына ерекше әсемдік пен қуат беріп, жұптық өмірдің мәнін ұғуға шақырып, шабыттандырып тұрғандай. Бұл – екеуінің жұбайлық жарасым табуының салтанатты шағы болатын...

	Бір-біріне сүйкеніп қойып, тынымсыз жорта берді, күллі әлемде тек екеуі ғана, аспандағы күн мен айналадағы таудан басқа ешкім де, ештеңе де қалмаған сияқты. Қарын да, көңіл де тоқ, егер сол кезде алдарынан әлдебір оңай олжа кездесе қалса да мойын бұрмас еді.

	Екеуіне ештеңе керек емес болатын. Күн сәулесінен нәр алып, соны жеп, соны ішіп, қызуынан қуат алып, қайраттары арта түсті, бұл өмірде өздері де бар екенінің өзіне масаттанып, шаршамастан сол күйі жортып келеді… Ол да бір дәурен екен-ау…

	Жер шары ғаламдық тартылыс күшінің әсерінен өз жолымен дөңгелеп барады, ал жер бетіндегі тіршілік атаулы мәңгіліктің құшағына бөленіп манаурап тұр, Жебе-Барыс пен қосағы күн нұрына малынған тау жоталарының арасында жүйткіп келеді, шақырайған күннің көзі бұл екеуін аялай еркелетіп, өзіне шақырғандай болады, өйткені, сол сәтте олар жыртқыш аңдардың арасынан шыққан қос періште тәрізді еді... Кейде аңдардың да періштеге айналып кететін кезі болады…

	Ия, солай. Бір күні жаз да аяқталды, биік таудағы демалыс маусымы бітті, кенет қатты жел тұрып, бір-ақ сәтте бәрінің астан-кестеңін шығарды, күн суытып, тынысты тарылтар құтырынған құйын ойнақ салды, аспанның қабағы түйіліп, түнеріп кетті, барыстар әзер дегенде төмен түсіп үлгерді. Ал мұндай әбжілдік таныта алмаған бірқатар жануар қар көшкінінің астында қалып, жылы жаққа ұшып кетуге үлгермеген құстар көз жанарынан айырылып, үсіген күйінде тасқа айналып құлап түсіп жатты...

	Ия, солай болған. Ал қазір Жебе-Барыс сол жаққа қайтадан жетуге ұмтылып келеді, күн сәулесінің сиқырлы шапағына тағы да шомылса ғой, шіркін! Бұл жолы жалғыз өзі ғана, сосын ақырғы сәтін сонда өткізіп, біржола қарасын батырса. Тек сол жақта және тек солай ғана, басқаша болуы мүмкін емес! Үйірінен аласталған жыртқыш өмір жолын осылай аяқтағанды қалап еді…

	Бұл өмірде кімнің қалағаны болып жатыр? Асудан өтуге Жебе-Барыстың шамасы жетпей қойды. Демігуін баспақ болып қыр-қыр етіп, ыңыранып, бірер мәрте жартасқа да өрмелеп көрді, құлап түсіп, қайтадан көтерілді, қалтыраған аяғын әзер басып тұр…

	Тау барысының тағдыры неге сонша ауыр болды, бар тілегі – таудан асып, сол жақта өлу ғана ғой... Осы мақсатына да жете алмауы кімге керек болды екен? Әлде тағдырының сол асудан өткізбей қойғанына әлдебір себеп бар ма, шынымен Үзеңгілес жотасының бергі бетінде қалуға тиіс болғаны ма? Тағдырдың сондағы көздегені не?





ІV




	Осыдан екі күн бұрын бір оқырманға жауап ретінде мақала жазып отырған. «Адам жаны деген не, тәйірі! Оған бәрін жапсыра беруге болады. Адам үшін ең бастысы – ой-сана мен ерік-жігер!» деп мәлімдепті әлгі сабаз. «Ия, солай екені рас, бірақ жан дүниемізде болып жататын өзгерістердің кейде аса маңызды болатынын жоққа шығармау керек, рас, соның қаншалықты маңызды екенін сезіне бермейтініміз бар, дегенмен, тіптен, тарихи оқиғалар үшін де көбінесе адам жанының құбылысы шешуші фактор болатыны белгілі. Ізгілік пен зұлымдықтың бастауы да нақ осының өзі – адамның жан дүниесі. Жан дегеніміз – түйсіктің аккумуляторы!..» – деп түйіндеді бұл. Жалпы, себеп табылып жатса, пәлсапа соғып кететін әдеті қалмаған екен…

	Қазір бұл жөнінде ойлауға мұрша жоқ. Сол күні Арсен Саманшин компьютерге саусағының ұшын тигізбеп еді. Әлгі мақаланы ешқашан бітіре алмайтынын да болжай алмады. Әдетте кешқұрым музыка тыңдайтыны бар болатын, бұл жолы оған да құлқы соқпады. Енді сол музыканы ешқашан тыңдамайтынын да білген жоқ…

	«Еуразия» ресторанындағы қарғыс атқыр думан басталар алдында болған әлгі оқиға жан дүниесін орман өртіндей шарпып өтті. Бұл оның рухын күйреткенмен бірдей еді. Өзін-өзі игере алмай, өз-өзін қалай тоқтатарын білмей аласұрды, бойын билеп алған наразылық пен өкініш сезімінің тұңғиығына бір жұтылып, бір шығып арпалысумен болды. Сүрбойдаққа лайықты тар бөлмедегі жалғыз терезенің алдына сан келіп, сан қайтты, неге бүйтіп сенделіп жүргенін өзі де білмейді. Бір қызығы, өзі туралы бөтен адам сияқты үшінші жақтан ойлай бастады.

	Әлсін-әлсін күрсініп, басын шайқап қойып, рестораннан келгелі әлі мойнында жүрген галстугін умаждай береді, оны шешуді ұмытып кетіпті, қараңғы түнге телміріп қарай береді. Қарсы алдындағы тура осы сияқты көп қабатты, көп пәтерлі, ірі панельден салынған сұрғылт үйде жарық көрінбейді. Несіне қарайды оған? Ал жарық болғанда ше? Одан не пайда? Үшінші корпустың жетінші қабатында тұратын, қазір, түн ішінде қайдағы бір мән-мағынасыз ойларға беріліп терезенің алдынан кетпей қойғаны несі, бұған не болды деп коммуналдық көршілердің қайсысы басын қатыра қойсын!

	Бекерге жыламсырап, күңкілдеудің не керегі бар?! Кімді кінәлайсың, кімді қорқытпақсың? Бұл орайда, бәрі белгілі болып тұрған жоқ па! Осы жеті қабатты сұрқай үйлердің ауласына әкеліп салған таксидің бұрыла бергені сол еді, манадан арттарына еріп келе жатқан шетелдік машина орағыта алға шығып, жарқыраған шамымен көзін қарықтырып, төніп келіп тоқтады. Көзін көлегейлеген Арcен Саманшин таксиден түсе бергенде, шетелдік машинадан шыққан еңгезердей екеу қарсы алдына келіп тұра қалды. Ия, мына түрлеріне қарағанда, бұлар мұны қорқыту, қорлау, тіптен өлімші қылып сабау үшін арнайы жіберілген. Олар әуелі таксисті қайтарып жіберді.

	– Тыңда, тезірек тайып тұр бұл жерден!

	Сосын Арсен Саманшинді қабырғаға тықсырды:

	– Ия, құрметтім, үйіңе аман-есен жеттің бе? Осындай сасық жерде тұрасың, ал басыңа мынадай қалпақ киесің, ә! – Арсен Саманшин жауап қатып үлгерген жоқ, әлгі жігіт басындағы қалпағын тартып қалып, көзіне дейін милықтатып жіберді. – Былай болсын, басқаның шаруасына араласушы болма! Әйтпесе, боратып шығарып жатқан мақалаларың үшін сазайыңды тартуың ықтимал. Сен сияқтыларға бір оқ жалынсын! Ұқтың ба, сүмелек? Жайыңа жүрмесең, мақала жазу былай тұрсын, әліпбиді де ұмытатын боласың, сілімтік! Базардағы ішкіштердей сасып тұрғанын қарашы. Бар, жоғал! Есіңде болсын, кешігіп қалмай тұрғаныңда, құйрығыңды қысып жүр!..

	Екеуі машинасына мініп, тайып тұрды. Соңынан тас атар ма еді… Қайдан! Өзі әрең тұр. Қараңғыда сипалап жүріп кіре беріс есікті әзер тапты. Бар бітіргені – басындағы қалпағын түзеп қойды...

	Енді санасы сансырап отырысы мынау: не істеу керек, әрі қарай қалай өмір сүреді, қайда барып күн көреді? Бүйтіп бас қатыратындай жас бала да емес. Не болған бұған? Өмірді көрудей-ақ көрді емес пе.

	Үйленген де болатын. Өзін-өзі кінәлай беруден жалықты. Енді не істейді – өз-өзіне немесе әлдеқашан ұйықтап қалған көршілеріне барып өзінікі дұрыстығын дәлелдей ме? (Сол сәт миында мынадай ой жарқ ете қалды: «Басыңа түскен қиындықты көршілеріңе аудара салмақсың ба? Тапқан екенсің!») Ия, үйленген болатын. Тойды дүрілдетіп өткізді. Қазір бәрі ұмытылды ғой. Туыстары көрген сайын ақыл айтады, алғашқы некең сәтсіз болды деп өстіп жүре бермексің бе, басқа әйел тауып ал! Тірлік істеу керек қой! Ия, сол некесі онша берік болмай шықты. Өкінішті, бірақ өз табиғатыңнан безініп, басқа адамға айналып кете алмайсың ғой. Шіркін-ай, солай болар ма еді... Сосын бір-біріне бостандық беріп, ажырасып кетті. Шамасы, махаббат – таң шапағымен тең деген сөз рас шығар, ал таң шапағы мәңгі алаулап тұра бермейді ғой. Бұл жағын ескеріп жатқан ешкім жоқ, жұрттың бәрі сол шапақты күндіз де, түнде де талап етеді. Кейде көкжиектен басқа бір шапақтың қылаң беретіні бар. Сөйтіп, басқа бір күн шығады да онсыз өмір сүруің қиын болып кетеді… Жарайды, қойшы соны. Шапақ па, басқа ма – әйтеуір бірін-бірі мүлдем білмеген адамдай-ақ қайтадан ажырасып кетті. Кеңес заманынан қалған ықшамауданға көшіп келгеніне үшінші жылға аяқ басыпты. Әрине, бұл сияқты қиялимен бірге тұруға қандай әйел шыдайтын еді. Сәбилі бола алмады. Үлгерген жоқ. Туыстары соны да алға тартады. Кім кінәлі бұған? Әйелі банкте істейтін, жұмысқа шын берілген адам еді. Ақшаның жүрген жері сол ғой. Бәрібір мұнымен бірге тұрып абырой таппаушы еді. Бұл – шала есті қияли емес пе. Қайдағы бір ақылға сыймас идеяларын өмірдегі бар байлықтан жоғары қояды. Ой-санасын сол ғана жаулап алған. Оның үстіне, өзі «кафедрадан шыққан» біреу. Бірде Орталық Азияны зерттеу үшін осы аймаққа келген ағылшынның бір журналист әйелі мұны осылай атап еді. Баспасөз үшін материал жинап жүр екен. Екеуі әртүрлі тақырыпта ұзақ әңгімелесетін. Ия, реті келіп қалғанда ағылшынша сөйлегенді ұнататыны бар. Мәскеуде жүргенде үйренген. Бекер үйренбепті. Сонда лондондық журналист әйел былай деп еді:

	– Саманшин мырза, сіз өзінің ой-жоспарын бәрінен артық санайтын, соған шын сенетін, менің кафедрадан шыққан отандастарыма ұқсайсыз. Сіз де өз идеяңызды табу жолында асқан қырағылық көрсетіп, қолыңыз бір жеткен соң уысыңыздан шығармайды екенсіз. Және мұны жақсы меңгеріп алыпсыз.

	– Рахмет, бұл сөзіңіз жаныма жағып кетті, жасырмай-ақ қояйын. Мен тауда өскен түлекпін. Тау баласымын. Ол жерде әрқашан жинақы да жіті болуың керек, құздан құлап кетпеу үшін айналаның бәрін бір-ақ сәтте шолып үлгеруге тиіссің…

	– Демек, сіздің кафедраңыз – тау болғаны ғой. Бұл да жаңалық! Дегенмен мынаны да ұмытпаңыз, – деп жымиып қойды ағылшын әйел. – Бұл жақтың бәрі тау емес пе? Міне, қазір қалада, сіздің елдің астанасында тұрмыз, айналамызды түгелімен тау қоршап жатыр, редакцияда отырмыз, ал, терезеден далаға қарасаңыз, жанарыңыз тауға тіреледі!

	– Бұл түсінікті ғой, біз таулы елде тұрамыз. Ал менің туып-өскен жерімдегі тау – мыналардан әлдеқайда биік, оның Үзеңгілес деп аталатыны сондықтан, аспанның өзімен үзеңгі қағыстырып тұрады…

	– Ах, неткен жалынды сөз. Мен осындай қызу мінезді адамдарды ұнатамын. Ағылшын тілінде мұны, сіз айтқандай, стиррап – stіrrup, дейді. Мен үшін бұл да жаңалық. Сіздің сол тауыңызды ағылшынша

	– Стиррап деп атасақ қалай болады? Қарсы емессіз бе, Саманшин мырза?

	– Өте жақсы. Қырғыз тілінде бұл Стиррап-тоо болады! Үзеңгілес тау деген сөз. Жерлестерім бір мақтанып қалатын болды. Сонымен қатар, тек тау түлегі ғана емес, кафедралық түлек болуға да еш қарсылығым жоқ. Өйткені, кең мағынасында алғанда, кафедра деген ұғым бәрімізге ортақ емес пе.

	– Ия, мұныңыз рас. Демек, мен қателеспеген екенмін. Рахмет. Бірін-бірі емеуірінінен түсінетін әріптестердің әңгімелескені қандай қызық. Солай емес пе?

	Міне, қазір қараңғы түннің қойнауында бұйыққан тар аулаға терезеден көз тастап тұрып, осы әңгімені ойына алған Арсен Саманшин былай деп ойлады: «Солай, құрметті кафедралық түлек, сені солай атап еді ғой. Бүгін өмірдің тағы бір тәтті сабағын алдың. Таңдайыңа татқан шығар! Бал тати ма екен? Бәрекелді! Санаңа жетті ме енді? Нарық заманында кафедра атаулы түгелімен адыра қалған. Өзіңді де желкелеп қуып шыққан жоқ па, нарықтың шыбыртқысы қатты батты ма? Оның үстіне, таяқ жейсің деп қорқытты-ау! Тіптен, махаббаттың өзі де тауар тәрізді сатуға шығарылған, сен соны әлі күнге дейін ұға алмай жүрсің… Демек, сен бизнес дәуірінен аласталған, жарамсыз деп табылып, күресінге тасталған қоқыссың. Социалистік реализм деп аталатын ағымның зардабын шеккен тағы бір мүскін ғанасың… Солай болып тұр… Өзің қалай ойлап едің, жұрттан асқан ақылдымысың?.. Стирраптан шыққан кемеңгер, ауылдағы туыстарың сені мақтан тұтушы еді, әсіресе, қайта құру жылдары, енді олар да тынышталатын шығар… Енді не істемексің, қайда барып мұң шағасың? Ұмыт, ұмыт әлгі «Мәңгілік қалыңдықты»! Ол әлі жазылған да жоқ, танымал музыка оны сахнаға шықпай жатып таптап кетеді. Қазір соның күні туып тұр. Танымал әндер дәуірі ғой бұл! Ал сен ше? Не осыған көнесің, не ешкімнің көзіне күйік болмай, қараңды батырасың… Не істеуге болады? Мәскеуге кетсе ме екен, ол жақта жақын достары, сенімді серіктері бар, алайда онда да танымал музыка дәуірлеп тұр! Не істесе екен? Жалпы, алды-артын тұтасымен қара түнек тұмшалап алған, шығатын жол жоқ… Осыдан екі жыл бұрын мұндай болады деп ойлап па еді… Қоштасып, хат жазып қалдырайын... Қызға да, ініме де… Осындай көңілсіздеу ойларға шомып, терезенің алдында ұзақ тұрды. Содан кейін қалай көзі ілініп кеткенін байқамапты, ұйқысы қанып бір-ақ оянды. Бұл күні кешке дейін ешкім хабарласқан жоқ, қалта телефоны да, үй телефоны да үндемей қойды. Бұрын түн ортасына дейін тыным бермей шырылдап жатушы еді. Тәуелсіз журналист деген атағы бар Арсен Саманшиннің көрген күні сол, сөз бостандығының да өз ауыртпалығы бар. Мойыныңа алдың ба, енді қашқақтама. Қанша адамның арыз-шағымын тыңдап шықты, кейбіреуін баспасөз арқылы шешудің де сәті түсті, көпшілігі сол күйі қала берді, түптеп келгенде, бұл адвокат емес, небәрі бұқаралық ақпарат құралдарының делбесіз жегіп қойған көк есегі ғана. Баспасөздің өзі де жел айдаған қаңбақ емес... Баспасөз арқылы халықтың алдында көрініп қалуға ұмтылып, иттей таласқан бәсекелестік қырқысқа араласқан болып, сол арқылы көпірген көп сөзбен жеңіске жетіп, айналып келгенде өз мүддесін ғана көздеген неше түрлі пысықайлар жетіп артылады… Бүгін солардың біреуі хабарласар емес, телефонның біржола үні өшкен сияқты... Әлде бұған не болғанын бәрі біліп қойды ма екен.

	Бір кезде театр сахнасының патшайымы болған, қазір «эстрада әншісі» атанып, бұрыш-бұрыштың бәрінде ілулі тұрған плакаттардан түспейтін әнші қызға өзі туралы емес, бар болғаны соңғы кезге дейін бірлесе ойласып, бірге жоспарлап келген идея, екеуінің арманындай болған, қазір «қияли опера» деген атаққа ілінген болашақ туынды туралы ескертемін деп жүріп, масқара сәтсіздікке ұшыраған бейшараны мазалап, хабарласып жатудың еш мәні жоқтығын әлдебір кереметттің күшімен бәрі біліп, бәрі бірдей түсініп, солай ұйғарып қойғаны ма? Қыздың өзі де мұнымен бүкіл байланысты күрт үзіп, әлдебіреу сиқырлап қойғандай, күтпеген жерден бейтаныс біреуге айналып кетті, айналасы толған күзетші... Мейлі ғой, мәселе қызда емес, әлгі композиторды қайтеді, бәрін ұмытайық дей ме? Мұндай композиторды қазір қолыңа шам алып іздесең де таппайсың, сол әншінің дауысына арнап классикалық музыка жазғалы жүрген нағыз маэстро еді.

	Музыкалық ортада сыйлы, «Мәңгілік қалыңдықтың» идеясын қуана қабылдап, демеуші тауып, қазір мұндай шынайы өнерге қол ұшын беруге олар да көне бермейді, шартқа да отырып қойған композитор Абылаевқа ресторандағы масқара оқиға туралы қалай айтып, қалай түсіндірерсің, бұған сөз таппай қойды, батылы да барар емес. О, сұмдық-ай! Күзетшілері бұрышқа дейін сүйреп әкеліп, таксиге сүйреп кіргізгені аздай, жұдырығын білеп қорқытпақ болды-ау! Оның үстіне, таксистке былай дегені жанына батып кетті: «Тыңда, шал. Мына сүмелекті үйіне апарып сал, мас болып қалыпты. Еш жерге тоқтама. Тура Орта-сай ықшамауданына апарасың». Сөйтті де таксистің қолына ақша ұстатты. Мә, біз-ақ төлейік! Таксист ызғыта жөнелді...

	Арсен Саманшинді сөйтіп қуып шықты. Біраз уақытқа дейін есін жинай алмай қойды, әсіресе, фойеден шығып келе жатып, қабырғадағы шарайнадан өзінің бейнесін көргендегі әсері миына ине болып қадалғандай. Шыңғырып жібере жаздап, өзін-өзі тұншықтырғандай, әзер тоқтап еді. Айнадағы бейнесі сондай бейшара, сорлы, аянышты болып көрініп кетті. Басына мына бір қалпақты қайдан киіп алған десеңші! Классикалық үлгі, сәнді қалпақ. Соны да мақтан тұтқансың ба! Жалпы, кімсің сен, несің, бір-ақ сәтте қоғамдық орыннан сүйреп шығаратын жиіркенішті азғынға айналып шыға келгенің бе? Намысыңды қорғаудың орнына сол бір озбырлардың дегеніне көніп, сүмірейіп кете бердің, әсем безендірілген, бүкіл қабырғаны тұтас алып тұрған шарайнадан көргенің осының дәлелінен басқа не дейсің. Әшейінде қоқырайып жүретін түріңе не болған, жұрт сені сәнді киінетін, көркем, сымбатты, ақылды да зиялы адам деп білетін еді ғой. «Тәуелсіз журналист» деген дабырайған атағың бар, бұл өтірік емес, бағына ма, сорына ма – шынымен азиялық баспасөз құралдарында сирек кездесетін тәуелсіз журналист болатын. Айдана, мұның еркелетіп атайтын Айасы кейде құлағына сыбырлаушы еді:

	«Тәуелсізім менің! Білесің бе, мен де тәуелсіз болғым келеді, сонда екеуміз тәуелсіз жұп болар едік!» Ал кәне? Қайда сол тәуелсіз жұп?! Бәрі керісінше болып шықты. Бизнесмен-ақсүйектер бұралқы иттей тепкілеп қуып шықты, мұны тап ретінде қабыл алмайды екен. Ал тап деген әрқашан болған және бола береді. Қыз болса, омырауы ашық-шашық күйі иығын бір қиқаң еткізіп, басқа әлемге, бизнестің жұмағына тартып отырды. Жұмаққа кімнің барғысы келмейді? Онда да жұрттың бәріне бірдей орын тие бермейтін шығар. Қыздың жолы болып кетті. Әттең, жұмақтың кілті қолында болса, Айдананың алдынан сол есікті айқара ашып бермес пе еді! Бірақ жоқ қой сол кілт… Енді қайтпек? Әу баста сол әншіге, соның жан тебірентерлік меццо-сопрано дауысына арнап ойластырылған «Мәңгілік қалыңдықты» сахнаға шығару туралы қияли идеясын қайда қояды, көз алдыңда құлдырап, азып бара жатқан қазіргі опера театрының қиындықтарын қай құрдымға батырып, көрмедім-білмедім деп аузын құр шөппен сүртуге болады, талантты әншілердің бәрі бақытын басқа жақтан іздеп қаңғырып кетті, оларды ұстап қалу мүмкін емес, дәстүрлі репертуарды қадір тұтатын театр әлі де өмір сүре бере ме, әлде нарықтың иіріміне батып, біржола жоғала ма – бұл ұлттық қана емес, әлемдік ауқымдағы мәселе болып тұр. Бұқаралық мәдениеттің атын жамылып, өнерді саудаға салушылар оның осал жерін дәл тауып, оп-оңай күйретіп тынды, күйреткенде де өз-өзінен іштей іріп, өзін-өзі қор тұтып, енді қайтып биік материя туралы ой толғамақ түгіл бұл жайында ауыз ашуға жасқанатындай етіп біржола тұралатты, бұл да аз көрініпті, енді тәуелсіз-идеалистің ізіне түсіп, мазақ қылып, масқарасын шығармақ, сөйтіп моральдық тұрғыдан жерлеп тынбақ, сонда өзі-ақ қашып кетеді, жолдарын кесіп, аяққа оралғы болу қайда оған! Осының бәрін қазір өз арсыздығынан өздері ләззат алатын, танымал музыканы жетілдіруге атсалысып жүрген топ-модельшілер деп аталатын думан-бизнестің жымысқы қулары жүзеге асырмақ. Күллі әлемге құтырына шабуыл жасап жатқан бұқаралық мәдениеттің жалына жармасып, езуінен көбігі шашырап, ессіздіктен көздері ақиған олардың бұл мақсатына жетіп тынары сөзсіз. Бұл үшін оларда бәрі де бар, Интернеттен бастап Ғарыштық спутниктерге дейінгі алуан түрлі аспаптар мен әдіс-тәсілдерге қоса эстрада, баспасөз сияқты күнделікті қосымша құралдары жеткілікті.

	Бәрінен де баспасөзді айтсаңшы, әкімшіл-әміршіл биліктің кезінде сөз бостандығы үшін күресіп, рухани құлдыққа батыл қарсы шығудан тайсалмаған боздағың бұл күндері нарықтың құлына айналып кетті, тікелей эфир кімге қызмет етеді, жөңкілген автомашиналардың әрқайсысының салонында сайрап тұрған радио ше... Тіптен, ғарыш спутниктері де әлемдік ауқымда ойнақ салған думан-бизнестің бағдар түзеуіне көмектесуге көшті. Осының бәрі классикалық құндылықтарды тәрк етіп, футбол стадиондарына жиналған халықты цунамиден кем теңселтпейтін, күн санап шексіз құдіретке ие болып, елдің бәрін естен тандыруға бет бұрған бұқаралық мәдениет деген жәдігөйдің жәрдемімен көл-көсір пайда табу үшін жасалып отыр. Бәрі солардың қолында.

	Ал сен, жалғыз жүріп адасқан бейшара қияли, ненің не екенін біле тұрып, олардың жолына тұрмақ болғаның қалай? Әлде бойыңдағы барыңды, оған қоса өзіңді де қалтыраған қолыңмен думаншыл тобырға тарту етіп, махаббатыңды да құрбанға шалып, табаққа салып тартпақсың ба? Мә, алыңдар, тек бізге кедергі келтірмесеңдер болды, басқасында шаруам жоқ! Сонда бұл – өмірдің мәні мен сұлулығының басты элементі, тіптен Құдайдың өзі сыйлаған мәңгіліктің өлшемі деп өзің атап жүрген асыл сезім – махаббаттан еріксіз бас тарту болып шығар еді. Басқаша айтқанда, сенің пікірің бойынша, махаббат деген – Ғаламды жаратушының өзі тарту еткен сыйлық, мәңгіліктің қуатынан нәр алған құдіретті күш. Махаббатты сен осылай түсіндіресің, ер мен әйелдің ыстық ләззатқа беріліп, бір-бірінен нәр алып, қорғасындай балқыған шешуші сәтін мәңгіліктің рухы мен күнәға белшеден батқан жер бетіндегі тіршіліктің «дәл қазір және осы арада» бір сәттік түйісуі деп атайсың, сондықтан ғашықтардың буырқанған құмарлық-құштарлығы мен сезімі салтанат құрған сәттің салдары кейіннен сан қилы қайғы-қасірет әкелуі мүмкін, аспан мен жердің арасында өмір сүріп жатқан адам баласы үшін бұл тағдырдың тауқыметі болып көрінуі ғажап емес. Ал күндердің күнінде келмей қоймайтын ажал болса, сол бір махаббат хикаясына нүкте қояды, онсыз бола ма, бірақ Құдайдың өзі белгілеп берген мәңгілік махаббат өлшемі ажалға да мойын ұсынбайды, келер ұрпаққа мұра боп қалады. Өз кезегінде олар да ғашық болады, сүйіп-күйеді, махаббат арқылы мәңгіліктің толассыз айналысына өз үлесін қосады. Алайда адам баласының бойындағы әзәзіл күштер махаббат әлеміне қарсы атой салып шыға келеді, олардың саны да азаймайды, күші де таусылмайды, адамдардың өзара және өз-өзімен осындай мәңгілік күресі ешқашан толастамақ емес, әр жолы әр қырынан көрініс беріп, сан түрлі кейіпке енеді де отырады. Бұл жолы да солай болды, кім ойлаған…

	Міне, сен де сасқалақтап қалдың, осындайда айтылатындай, ойсырай жеңілдің, жәбірленіп, қорландың, соған шыдай алмай, махаббатыңды құрбан етпексің, бейне бір теміржолдан шығып кеткен пойыздай-ақ, көңіліңнің төріндегі қастерлің өрден төмен домалап барады. Ал сен ересек адамсың, махаббатты сендерге Жаратқанның өзі мәңгіліктің өлшемі ретінде сыйға тартқан. Сол махаббатқа адал болып қала алмадың, әлдебір думаншының аяғына жығылдың, одан жиіркенетінің соншалық, есімін ішіңнен де атағың келмейді. Ол бұған пысқырмайды да. Мейманасы тасып, масайрап жүр. Өйткені, ол іс жүзінде сүйіктіңді тартып әкетті, өзіне қаратып алды, сені ұмыттырып жіберді, турасын айтсақ, сатып алды және енді демеушілік атты жамылып, қалаған бағасын қойып басқаларға сатады. Ал сен жетімсіреп қала бердің, өйткені, махаббатпен астасып жатқан жан дүниеңнің сәулесі өшіп, көзге көрінбес мұхиттай шалқып жатқан өз бойыңдағы сырлы әуен – әуесқойлықтан, ұшқыр сезімнен туған, әлі де жетілдіре түсуді керек қылатын, өзіңнен басқа адам баласы ести де, сезе де алмайтын ғажайып музыка сап тыйылды, кезінде осы әуеннің әлдиінен айырылғың келмеуші еді, енді түйсігіңнің терең түкпірін мекен еткен, ешқандай өлшемге сыймайтын аяулы музыканың кенеттен қуаты кеміп, саябырлап барып мүлдем жоғалып кеткеніне қиналып тұрсың, қалай жоғалмайды, мұндай музыкаға өріс керек, бұл өріс асқақ рухтан бастау алады, сол өрісіңді тарылтып алған өзіңнен көр. Енді не істейсің?

	Арсен Саманшин өзіне-өзі басу айтып, ақылға келмек болды. Мұның бәрі жәй ашу-ыза ғана. Қашанғы қажай бересің. Қойсаңшы. Енді басына мынадай ой келді: егер «Мәңгілік қалыңдықтың» негізінде жазылған опера шынымен дайын болып, нотаға түсіріліп, партитурасы жазулы тұрған болса, басты рольде ойнайтын әншіні көршілес қалалар мен елдерден де табуға болады емес пе, мейлі, азар болса, біраз қымбатқа түсер. Демек, бұған қатысты басқа мәселелерді де өйтіп-бүйтіп шешуге болады. Бір қарағанда, осыдан дұрысы жоқ… Осылай істер болса, жағдайды жақсылап бағамдап алуға болар еді, бірақ жан дүниесі ашу-ызаға толы болатын, көңілі тыншыр емес, әбден қаны қарайып алған, тіптен тынысы тарыла бастады, біртіндеп бойын билеп бара жатқан жек көру мен кек алу сезіміне тұншығып, терезенің алдында тұра берді. Бұрын мұндайды ойлап көрмепті, енді ештеңеден тайынатын түрі жоқ. Дүниені төңкеріп, аспандағы жұлдыздарға дейін теңселетіндей етіп соққыға соққымен жауап беріп, осылай жәбірлегені үшін кек қайтарса, өзін ғана қорласа бір жөн ғой, бұған шыдауға болар еді, арманындай әлдилеген «Мәңгілік қалыңдықты» аяққа таптады ғой, мұндай пасық та зымиян қорлықты не деп атарын білмей, сөз таппай қиналды.

	Алтын басын қазір олигарх деп аталып жүрген қалталылардың бүйтіп жерге жаныштауына қалай шыдап, қалай көндігуге болады, мейлі, арам жолмен тапқан ақшасын көмейіне құя берсін, жердің бетін түгел жалмаса да мейлі, жұрттың бәрі неге сол сұрқиялардың алдында басын июге, жалдамалы қанішер жұмсап кісі өлтіруден бастап ар-ұят атаулыны түгелдей базарға шығарып сатуға дейінгі күллі лас әрекеттерді қамтитын арамзалықтарына көмектесуге тиіс? Бұл сұрақтың жауабы болуы мүмкін емес қой. Кенет Арсен Саманшиннің басына бір қатерлі ой келді – соларды өлтіріп тастаса қайтеді, содан кейін өзі де өмірмен қоштасса ше?! Міне! Бір де бір деген осы! Саған да, маған да ортақ шешім! Бітті! Содан кейін не болып, не қояды, неше түрлі әңгіме айтылып, қауесет тарар, баспасөз бен басқа да ақпарат құралдарында шындық пен өтірік қарша борап жатар – бәріне түкіргені бар!

	Бір таңғаларлығы, бұрын өзі кино және теледидар экрандарынан кісі өлтіру көріністеріне келеке етіп, тіптен жирене қарайтын – шытырман оқиғалы киноларда тапаншаны кезеп тұрып ата салады, құрбан болғандар әсем қимылмен құлап жатады, енді өзі де тура сол кинолардағыдай, қолы қалтырамастан әлдекімді дәл көздеп ата салмақ, үш рет атады да, төртіншісін қапысын тексеру ретінде бастан атады, соның алдында дұшпанының көзіне қарап тұрып өз үкімін айтады! Әлгі құрбаны өкініп үлгермейтіндей етіп, анық әрі тез айту керек, өлерінің алдында миы тоқ соққандай қан қақсасын, содан кейін кідірместен, тапаншаны өзінің самайына тақап тұрып шүріппені басып қалады. Сонымен бәрі бітеді. Ана дүниеде кездесерміз. Сол жақта түсінісе жатармыз…

	Тек мына жәйтті алдын ала білер ме еді, әлгі зымиян продюсерді, думаншыл әзәзілді атып өлтіріп, содан кейін өзі де соның ізінен аттанар алдында осы кек алудың мақсаты орындалып, сол қыз – Айа да Тәңірінің қарғысына ұшырап, қалған өмірінде қиналып өтсе, «Мәңгілік қалыңдықты» шырқауға тиіс даусымен құдды құздан құлап бара жатқандай шыңғырып, махаббатқа опасыздық жасағаны, «Мәңгілік қалыңдықты» сатып кеткені үшін ғұмыр бойы өкініштен өзегі өртеніп өтер болса Арсен Саманшиннің о дүниеге өз еркімен кетердегі ең соңғы үміті ақталып, ақтық сапарға сеніммен аттанар еді.

	Сосын екеуінен басқа ешкім білмейтін, Хайдельбергтегі махаббат хикаясын өмірінің ақырғы сәтіне дейін есінен шығармаса... Бұл оқиға екеуі Германияға барғанда болып еді, қала мэриясының арнайы шақыруы бойынша жеке концерт қоюға барған әнші қызға журналист ретінде еріп барған – «Мәңгілік қалыңдықтың» идеясы сол жолы, Хайдельбергтегі Тау қамалында, орта ғасырда салынған неміс қаласының маңындағы әсем табиғатты саябақта оңаша өткізген айлы түнде дүниеге келген болатын. Әр жолы Хайдельбергте өткізген күндерді еңіреп тұрып, өкінішпен еске алып өтсе, бұл оның қайғыға батқан зарлы үнін ана дүниеден естіп жатып, тура сол сияқты өкінішке толы зарлы дауыспен үнсіз ғана: «Хайдельберг түні енді қайтып ешқашан оралмақ емес!» деп айғай салса... Сөйтіп, сол жақта Хайдельберг туралы ешқашан аяқталмайтын романын жаза берсе...

	Жанын қинаған тағы бір азап – өзін-өзі тоқтатуға күш салып: қой мұныңды, ұмыт, бұл ойың жабайылық, өзімшілдік, ұсақтық, пасықтық, сондықтан мұндайды істемек түгіл ойлаудың өзі қылмыс деп қаншама үгіттесе де ештеңе шықпай қойды, кек алуға құмартуы басылар емес, қиянатқа қиянатпен жауап беру сезімі басылудың орнына қанын одан әрі қыздырып, бұрынғыдан да үдей түсті. Кенеттен ойына бала кезден есінде қалған жыр жолдары оралды, әннің қайырмасы ма, әлде бата бергенде айтылатын ба еді, әйтеуір, естуінше, қысылтаяң сәтте қырғыздар осы бәйітті айтады екен:



	«Басыңды тауға соқсаң да,

	Намысқа қамшы бассаң да,

	Қас дұшпаның тап берсе,

	Қашқақтама, жасқанба!

	Жеңілмегін қапыдан,

	Аударып ал атынан!

	Қанжарды сал бойлатып,

	Түңілдіріп затынан!

	Болмаса олай – өлдім де,

	Ер емессің, сен мүлде!»



	Ескіден қалған сөздер ғой. Жанынан безген біреу шығарған, намысты қозғар мұндай асау рухты тентек сөзді кімнің қашан және не үшін айтқанын кім біліп жатыр... Енді, міне, өзі де соған ұқсас жағдайға тап болды, біртіндеп үдей түскен ішкі дауыс бұған да солай дейді: не жауыңды өлтір, не өзің өл! Басқа амал жоқ. Осыны ойлағанда, дереу өзіне-өзі тоқтау айтады – тағылық қой бұл!

	Өстіп санасы сарсылды, бірде көкіреген кернегін кекшіл сезімді басуға тырысады, біресе қайтадан сол шешімге бекінеді, бір кезде миында әлдебір ой жарқ ете қалды, дереу терезеден кері шегініп, өз үйінде емес, басқа бір танымайтын жерге тап болғандай, жан-жағына алақтай қарап, кекештене қырылдады: «Есалаң! Не ойлап тұрсың, сен? – Дереу өзін-өзі сыбай жөнелді. – Ақымақ, немен атпақсың? Айтшы, немен? Саусағыңмен бе? – Қабырғадағы айнаға тақап келіп, едірейе қараған бейнесіне түкіріп жібере жаздады. – Өлтіремін дейсің, содан кейін өз-өзіңді атпақсың, ау, сенде ойыншық тапанша да жоқ қой! Қиялдауын мұның! Ұйқы-күлкіні қойып, нені армандап тұрсың? Қаруды қайдан алмақсың?»

	Енді осыны ойлай бастады, шынымен қаруды қайдан алуға болады? Жалдамалы кісі өлтірушілер, олардың әдіс-тәсілдері туралы көп естіген, баспасөзде жазып, теледидардан көрсетіп жатады, бірақ сол іс жүзінде оңай емес шығар... Әрине, табуға болар еді, керек болса, сатып алмай ма... Алар-ау, сосын оны ата білу керек... Міне, мәселе қайда жатыр...

	Ал «Мәңгілік қалыңдық» құсадан дүние салады…

	Ойынан осы шықпай қойды. Тіптен, түсіне де кірді, таң алдында, үйреншікті әдетімен, қалта телефонын қолына ұстап жатқан, соны кезеніп, әлдекімді атпақ болады, ата алар емес, сөйтіп жатқанда телефон шырылдады.

	Арсен Саманшин оянып кетті, үйдегі телефон екен, қасына барды, бірақ көтерген жоқ. Жақтырмай, қолын бір сілтеді. Әңгімелесіп тұратын уақыт емес. Телефон тағы шырылдаған, бұл ала қоймаған соң, біраздан соң басылып қалды...

	Ия, қару тауып алу керек, бір тапанша болса жетер еді, әрине, бір қорап оғымен бірге. Міне, жұмыс табылды, кім ойлаған… Кімнен алуға болады оны?..

	Таң атып қалыпты. Аулада қарбалас басталды. Бұл болса, не істерін білмей сенделіп жүр. Бір тұрады, бір жатады. Бұл бір шешуі қиын мәселе болды-ау! Тіс шөткесі сияқты, жұрттың бәрі білетін қарапайым ғана құрал, бірақ соны іс жүзінде қолға түсіру қиын... Әрине, ең дұрысы – оғымен қосып сатып алу болар еді. Кімнен аларсың? Қазір қару дегенді кәдуілгі қара базарда-ақ сата береді деседі ғой. Бағасына қарамас еді, өйткені, бұдан былай үнемдеу, ақша жинау, ертеңін ойлау дегеннің қажеті жоқ. Бәрі бітті – өмірінің аяқталар сәті жақындап қалды, енді ертеңіне қам жасаудың керегі шамалы...

	Егер тапанша сатып алып, оны жанынан тастамай өзімен бірге алып жүрсе, ең дұрысы, жанқалтасына салып қояды, одан басқасы сөзсіз орындаларына Арсен Саманшин күмәнданған жоқ. Ойға алғанын орындамай тынбайды, қолы да қалтырамайды, дұшпанын өлтіргеннен кейін соңғы оқты өзіне арнайды. Бәрі жоспар бойынша жүреріне, бұған мүмкіндік табыларына шәк келтірген жоқ, өйткені, өзі сыртынан үкімін шығарып қойған адаммен кез-келген уақытта жолыға алады, бұлар бір ортаның адамдары, әрине, соңғы кездері сирек кездесіп жүр. Қазір эстрадада және таңдаулылар жиналатын мекемелерде өнер көрсететін жұлдыздардың продюсері болып, шылқыған байға айналып, босс, шеф деп аталып жүрген сол неме бір кездері ортақол актер болатын. Ендігі жеткен жерін көрмейсің бе, нарықтың ну орманынан даңғыл жол салып алыпты. Сөйтіп, думан-бизнес саласының дара билеушісі болып шыға келген! Нарықтың ұшпағына шығамыз деп бәріміз басымызды бәйгеге тігіп жүрміз, дегенмен шын мәнінде жолы болып кеткендер саусақпен санарлық. Ол сүмелек оңай жолмен табылған байлығына мастанып, бәрін бір өзі билеп-төстемек болады. Олай болса, арманыңдай әлдилеген идеяңды аяққа таптап, жеке өміріңе қол сұғып, сүйген қызыңды жансыз роботқа айналдырған құбыжыққа бұл өмірден орын жоқ! Осы да жетер! Қару тапса болды, қалғаны істеле жатады, ендігісі жігерің мен ерлігіңе байланысты.

	Өзін-өзі осылай қайрап қойып, ойына алған ісінің дұрыстығына деген сенімі арта берді, бұған өзі де таңданып қалды. Кекшілдіктен туған ашу-ыза адамды қайда апармайды, мұны тізгіндеу қиын-ау, деп ойлап қояды. Демек, кейде ізгілік үшін зұлымдыққа баруға тура келеді екен ғой? Қызық екен! Ізгілік үшін зұлымдық істеуге бола ма өзі? Бұл ойды дереу қуып тастады, тағы кемеңгерси бастадың ба, қойсаңшы! Ойға алған істен бас тартудың амалы ғой бұл... Қорқып тұрған жоқсың ба өзің?

	Жетер! Одан да әлгімен кездескен кезде не істейтініңді ойластыр, «сөйлесу керек» деп бастайсың ғой. Сосын…

	Айтпақшы, сонымен жақында ғана жолығып еді-ау, біраз әңгімелескен... Рас, мұның айтқанына елп ете қалған Ертас болған жоқ. Баспасөз мәслихатынан кейін тағы бір жаққа баруға асығып тұр екен. Сағатына қарай береді. Ішінен мұның идеяға шын берілгенін мазақ қылып тұрған шығар, неткен ақымақ өзі! Ия, қайта құру жылдары екеуі де жас болатын, Арсен Саманшин ол кезде бұрынғысынша театр тақырыбына мақалалар жазып жүрген... Ертас Құршатов ешкім танымайтын қатардағы артист еді. Ал қазір! Болар іс болды. Қайта құру кезінде театр өнері шарықтап тұрған. Жаңаша ойлау жүйесі пайда болды. Дәуір тынысы театр сахнасынан көрініс тапты. Жұртшылықтың көз алдында театрдың беделі көтеріліп кетті, сахнада әміршіл жүйенің қыспағынан құтылуға ұмтылған адамның жеңімпаз рухы бейнеленді. Ия, солай болған! Тек қалалық драма театрының ортақол артисі Ертас Құршатов елеусіз күйі қала берді, оны есіне алған ешкім болған жоқ, бойы басқалардан биіктеу, дауысы жуандау демесең, көбінесе көпшілік көрініске ғана қатысатын дарынсыз артистің бойында кейіннен бүкіл эстрада атаулыны, тіптен стадиондарға дейін өз әмірін жүргізетін думан-бизнестің көрнекті өкілі жасырынып жатыр деген ой кімнің басына келсін!

	Бір күні «Ертас Құршат» деген сөз тіркесі пайда болды, әсіресе, жастардың арасында кеңінен таралып, алуан түрлі сахналық тәсілдер мен жарнамаларға толы бұқаралық эстрадалық қойылымдардың белгісіне айналды, думан-бизнестің қазіргі заманға тән индустриясы шыққан шығынды тез ақтайды екен. Осы бір таңғаларлық «Ертас Құршаттық» клип-концерттер талай жерді шарлап кетті, Қытай мен Мәскеуге де жетті. Қысқасын айтқанда, Ертас Құршаттың продюсерлігі эстрада кеңістігін жаулап алу тұрғысынан бәрінен басым түсті, өзінің жолы болғыш екен, бұл жағынан дау айта алмайсың. Ертас Құршаттық эстрада концерттерінің құтырынған иірімі Айдана Самарованы да тартып әкетті.

	Бұл қалай болды өзі, опера театрының жетекші әншісі болып жүрген Айа, Айдана Самарова кенеттен Ертастың концерттерінің сәні болып, көрерменнің көз алдында барлық телеарналардан күннен-күнге жарқырай түскен жаңа эстрада жұлдызына айналып, бір сәтте басына бақ құсы боп қона қалған танымал әншілік даңқына қоса дауысы да, келбеті де, сахнадағы мәнері де «Голливуд тәсілімен» өзгеріп сала бергенде, қысқасы, тағдыры толайым өзгеріп, күрт бұрылыс жасаған кезде ойланып жатуға, бұл құбылыстың мән-жайын түсінуге кешігіп қалған еді. «Пойыз кетіп қалды» деген көп айтылатын сөз осы жағдайға арналған сияқты. Шынымен солай болып шықты, бейне бір тағдырдың қалауымен махаббат атты ғажайып жаңалықты, олай да емес, тұтас бір Ғаламды ашу үшін Айдана екеуі Хайдельберг қамалында екі күн бірге болып, сол кезде өмірге келген «Мәңгілік қалыңдықтың» идеясына көңілдері тасып, содан кейін, осының бәрін екеуі бірге бастан кешкен соң, Хайдельбергтен қайтар жолда, бір вагонда келе жатып, бір жерге тоқтаған кезде кенеттен қыз мүлдем басқа жаққа баратын пойызға мініп тайып тұрғандай болды. Ия, пойыз жүріп кетті, бұл соның соңынан қуып келеді, міне, пойыз көкжиектен асып көрінбей кетті, елсіз далада, шпалдардың бойымен алау-далау жүгірген бұл болса жынды адамша: «Ай-а-а-а! Ай-аа! Біздің «Мәңгілік қалыңдықты» қайтесің?» – деп айғайлап келе жатты, өздері мұны «Мәңқалыңдық» деп қысқартып атаушы еді, әлдеқашан көкжиекке сіңіп кеткен пойыздың соңынан: «Ау, біздің «Мәңқалыңдық» ше? Тоқта, тоқта! «Мәңқалыңдықты» қайтеміз?» – деп айғайлап, әлі жүгіріп келеді. «Ай-а-а, Ай-а-а!», кетіп қалды ол… Кім шақырды оны, кім оны алдап әкеткен, мүмкін банктегі шотымен қызықтырған шығар? Әрине, кім екені белгілі, әлгі пойыздың машинисі, бұрын ешкім білмеген, ал қазір әйгілі думаншыл кәсіпкер болып алған Ертас Құршатов…

	Айдананың опасыздық жасап, қашып кеткені мен жүрегінде алғаш оянған махаббатын ұрлатып алғанына бола, өзі де солардың деңгейіне дейін құлдырап, пойыздың соңынан жүгіріп, жығылып-тұрып, демігіп: «Ай-а-а, Ай-а-а! Өзіміздің «Мәңқалыңдықты» қайтеміз?» – деп айғайлаудың қаншалықты керегі бар еді? Бұл сұрағына жауап ретінде аспаннан әлдебір дауыс жауап қатты, қарқылдап күліп қояды: «Есалаң! Делқұлы! Нақұрыс!» Бәріне қолын бір-ақ сілтеп, ұмыта салғаны жөн емес пе еді…

	Қазіргі думан-бизнестің баса-көктеп алға ұмтылудан басқаны білмейтін аяусыз пайдакүнемдігін жақсы түсіне тұрса да, Арсен Саманшиннің кейде өстіп қиялы шарықтап кететіні бар, бекерге қиналатынын біле тұра, өз-өзіне шамасы жетер емес. Өзі үшін қол жетпес арманға айналған сол бір идеясын ұмыта алмай қойды, соның табынушысына айналды, идеясымен қоса тығырыққа тірелгенін біле тұра бұдан бас тарта алмады, бұрынғы ой-толғанысы, өмірі, тірлік-тынысы түгелдей екінші қатарға ысырылып, сүйген қызы мен «Мәңгілік қалыңдық» қана қалғандай. Түйсігі өзін ылғи сақтана қарауға мәжбүр ететін бұқаралық мәдениет болса, күллі әлемді жаулап алу үшін жаппай шабуылға шықты, нарық кеңістігінде толқыған шалқар мұхиттай әлсін-әлсін тасып-төгіліп, бір сәттік үзілістен кейін жаңа күшпен тағы да лықсып, жолындағының бәрін жайпап, құтырынған толқындарымен жағалау атаулыны түгел шайып барады…

	Ол бұған жаңа атау ойлап тапты – бұқаралық ақпарат құралдарының аузынан түспейтін бұқаралық мәдениетті ішінен көтерме мәдениет деп атайтын – саудагерлер тауарды тік көтере сатып алушы еді ғой. (Еркің білсін! Бұқаралық мәдениет мұныңа пысқырмайды да!)

	Шынымен солай екеніне таяуда тағы көзі жетті, стадионда қалалық мерекеге арналған ауқымды думан-концерт болған. Қаланың мерейтойы – салынғанына 250 жыл толғаны атап өтілді.

	Қас қарайған шақ, мыңдаған адам жиналған стадион теңселіп тұр, жарқ-жұрқ еткен шамдардың жарығы, түрлі-түсті жарнамалар, таудан ескен салқын самал бойын сергіткен халық, негізінен, жастар, көңілі көтеріліп, масайрап, мәз-мейрам болып жүр.

	Бәрі де көз қуантып, көңіл тоғайтар қойылымның ұзаққа созылғанын қалайды.

	Өзі де солай болатын. Құлақ тұндырардай гүжілдеген музыка стадионды кернеп кеткен, сахнада балеттен бастап, секеңдеген желөкпе биге дейінгі алуан түрлі қимыл-қозғалыс кезек алмасып, артистердің алуан үлгімен безендірілген киімі мың құбылады, декорациялар дала гүліндей жайнап тұр, әрине, осы жарқ-жұрқ еткен қызулы қойылымның сәні қазіргі ең жарық жұлдыз – Айдана Самарова болатын! Бүгінгі дуылдаған рок-концерт тек сол жұлдызды одан әрі жарқырата түсу үшін ұйымдастырылған тәрізді. Әншінің ашық стадионның үстінде әуелей қалқыған, бояуы қанық, терең де тап-таза үні қуатты дыбыс күшейткіштердің көмегімен аспан астын кернеп кеткендей, сұңғақ бойы мен сымбатты мүсіні, әсем қимылы, өзін еш қысылмастан еркін ұстауы сахнаға сән беріп тұрды, бәз біреулердей артық жалаңаштанбаса да, жан-жағынан қаумалай қоршаған биші қыздар мен жігіттердің ырғақты қозғалысының өзі-ақ көрермендердің делебесін қоздырып, еліктіріп әкетті. Сол мезет жұрттың бәрі өздерін сахнада Айданамен бірге жүргендей сезінді. Бүкіл стадион шаттыққа бөленіп, екі қолын көкке созған көрермендер теңіздей толқып тұрды. Тек бұл ғана: «Міне, опера патшайымы енді ғұмыры қысқа танымал әндердің орындаушысына айналды деген осы!» – деп бармағын тістеп тұрды. Бірақ бұған көңіл аударған ешкім болған жоқ. Керісінше, әнші қыз бір жігітпен қосылып «Лимузин» деп аталатын жеңілтектеу әнді орындаған кезде көрермен халық тіптен құтырынып кетті. Бұл – көршілес өзбектерде соңғы жылдары кең таралған ән болатын, солардың тілінде орындалғанымен, сөзі жұрттың бәріне түсінікті. Электронды аспаптардың көмегімен дыбысы зорая түскен Шығыстың жаңаша әрленген әуені жаныңды баурап алады, әннің клип-сөзі стадион толы халықтың миына шегедей қағылады: «Сен мені сүйемісің, сен мені сүйемісің, Лимузин беремісің, лимузин беремісің?». Жігіт бұған былай деп жауап береді:

	«Мен сені сүйемін ғой, мен сені сүйемін ғой, Лимузин беремін ғой, лимузин беремін ғой».

	Стадионда не болып жатқанын айтсаңызшы! Мың сан адамнан тұратын тобыр қолдарын көкке созып, әлгі ұйқасты қосыла қайталайды: «Ли-му-зин! Ли-му-зин! Ли-му-зин!»

	Осы сәт стадионның төрт жағынан қойылған ауқымды көріністерге арналған телеэкрандардан осы әнге түсірілген клип жарқ ете қалды: төбесі ашық сәнді кабриолетпен екі ғашық жүйткіп келеді – Айдана мен оның келбетті әріптесі, зымыраған лимузиннің руліне екеуі кезек ауысып отырады, жарнамаға түсіру үшін жаралғандай табиғат көріністерінің қасынан заулап өте шығады, бірде қарлы шың, бірде мөлдіреген көл суы, бірде көпір, бірде кең дала, лимузиннің үстінен құстар ұшып өтеді, қала сыртындағы саябақтың шет жағына келгенде лимузин тоқтай қалып, ішінен түскен бақытты жұп құшақтасқан күйі шамдары жарқыраған ресторанға беттейді, содан кейін қайтадан лимузинге мініп құйғыта бастайды. Қандай рахат! Деміңді алған-алмағаныңды білмей қаласың!

	Ал музыка толастар емес, стадион толы халық дүркіреп тұр: «Ли-му-зин! Ли-му-зин! Ай-да-на! Ай-да-на!»

	Арсен Саманшин не істерін білмей аңтарылып қалды. Есі кеткен жұртшылықтың қасында бұл кім соншама? Амал жоқ, бұл да соларға қосылып міңгірлей бастады: «Ли-му-зин! Ли-му-зин! Ай-да-на! Ай-да-на!». Көпшіліктен асып қайда барасың…

	Содан соң ғажайып мерекелік көрініске куә болды – түн іргесін қақырата сөгіп, қарауытқан ғарышқа сәуле шашқан от-шашудан аспан асты жарқырап сала берді. Халық дүрілдеп кетті. Неткен әсемдік! Не деген биіктік! Қаланың үстін көкжиекке дейін түгелдей жарқыратып жіберді. (Қала мэрі азамат екен! Мұндайды тек сол ғана істей алады. Кім біледі, оған да көмектескен біреу бар шығар? Әрине, Ертас!) Ең қызығы, от-шашу әдеттегідей осы маңнан, салтанат өтіп жатқан жерден емес, басқа жақтан, қаланың сыртынан атылды, қуатты зымырандар қалаға төніп тұрған таудың бөктеріне алдын ала орналастырылған зеңбіректердің оқпанынан жарқырай ұшып, бірін-бірі қуалай, шырқау биікке шыға бере жарылып жатты, мұндай ауқымды көріністі біреу әдейі ұйымдастырды ғой, деп ойлады бұл (тағы да сол Ертас Құршаттан басқа кім болушы еді), әрине, сол, әдеттен тыс, қиялыңды тербеп, жаныңды қуанышқа бөлейтін мұндай қойылым тек соның ғана қолынан келеді! Осының бәрі қалалық мерекенің құрметіне арналған, шын мәнісінде, жұлдызы жарқырап тұрған әнші қыз Айдананың даңқын асқақтата түсуге қызмет етіп тұр!

	Ал музыканың күркіреуі әлі де жалғасып жатты! Бақытты жұп мінген сәнді лимузин панорамалық көріністерге арналған телеэкрандарда бұрынғысынша зымырап барады…

	Тау бөктеріндегі зымыран қондырғыларынан ұшқан от-шашу бірден-бірге биіктей түскен сияқты, түнгі аспанға сәуле шашып, көз сүріндіреді… Күллі әлемге жұлдыз шашырап, нұрға бөлеп тұрғандай…

	Сол сәтте бұл әлемде ешкім, бірде-бір жан иесі білмеген бір оқиға болды…

	Көк жүзіне шаншыла ұшқан от-шашудың сәулесінің күштілігі соншалық, жарығы тау жоталары мен шатқалдарын жарқыратып жіберді, ұйқылы-ояу мүлгіген құстар шошып оянып, шырылдап қоя берді, асудан өте алмай қалжырап, қалғып кеткен Жебе-Барыс та селк ете қалды. Тұла бойы дір-дір етіп, орнынан әрең көтерілді де жоғарыға, тау үстінде жарқылдаған оттарға көз жіберді, сорғалай аққан жұлдызға ұқсамайды, бұрын-соңды көрмеген басқа бірдеңе, тағы жыртқыш бір жағына жалт беріп, жалтармақ болып еді, тығылатын қуыс таппай сасқалақтап қалды. Соңғы күндері Жебе-Барыстың жолы болмай жүр, асудан аспақ болып күн сайын талаптанады, алайда басқа әлемге өтіп, біржола жоғалсам деген тілегінің орындалар түрі көрінбейді... Осы жерге жіпсіз байлап қойған не нәрсе екен мұны, тағдырдың қолынан бәрі келмейтін бе еді, арғы бетке өтуге жәрдемдессе қайтеді, жоқ, өйтетін емес, үйірінен қуылып, сүмеңдеп күн кешуге мәжбүр болған Жебе-Барыс осы жерде, Үзеңгілес асуының бергі бетінде қалуға тиіс болыпты, неше күннен бері әуреленіп жүр, – бәрі бекер. Әлде тағдырға керегі осы ма екен? Кім білген... Тағдыр ешқашан сырын ашпайды ғой... Мүмкін сол түні үлкен қалада өткізілген рок-концерттің зымыранмен ұшқан от-шашуының жарқылы асудың түбінде жатқан Жебе-Барыстың жанарын қарығаны да тағдырдың берген белгісі болар... Кім біледі мұны?..

	Ал стадион рок-концерттің ырғағымен шуылдаса айғайлап жатты: «Ли-му-зин! Ли-му-зин! Ай-да-на! Ай-да-на!»

	«Міне, көтерме мәдениеттің лимузинына мініп, бұл да ғайып болды!» – деп ойлады өкініштен өзегі өртенген Арсен Саманшин:

	«Ал енді «Мәңгілік қалыңдықтың» тағдыры не болады?» Ылғи шетелдік көліктер сірескен автотұраққа қойған машинасын – кешке кешкісін қалдырған «Нивасын» алу үшін екі көшедей жаяу жүрген кезде де бар ойы сол ғана болды: «Көтерме мәдениетке көңілі тоғайған қазіргі заманның кереғарлығы шектен шығып кетті-ау. Халық әбден кедейленіп біткен, елді жұмыссыздық жайлап алды, жап-жас жігіттер қолына «Жұмыс беріңдер!» деген плакат ұстап пәлен шақырымға созылған жол бойында отыр, бұлардың басым көпшілігі тұрғындары тентіреп кеткен ауылдық жерлерден келген, бұл деген адамзатқа жасалған қиянат емес пе, әлде адамзат қауымына жаңа ұрпақтың қажеті болмағаны ма, яғни қазіргі әлемнің жұмыссыздарға – әлеуметтік тұрғыдан сенің ешкімге керегің жоқ, көзге күйік болмай жоғал дегені ғой. Байлыққа қолы жеткендер лимузин мініп қыдырыстап жүреді, солай ма?»

	Кеңес дәуірінен қалған «Нивасына» мініп, түнгі көшені кезіп кетті, басқа машинаға қызықпайды, бір жағынан, осыған үйреніп кетті, оның үстіне, жаңа машина алуға қалтасы көтермейді. Елдің бәрі лимузин міне бермейді ғой. Айа лимузин мініп жүрсе, амал не, ол қазір супержұлдыз болып кеткен, қасында күзетшілері еріп жүреді, телефонды көтермейді... Бұрынғы күйеуімен қайтадан қосыла қоймас, екеуі ажырасқалы біраз жыл өтті, ол жігіт ішкілікке салынып кетті деп естіген.

	Бірақ оны да кінәламау керек... Өмірде не болмайды. Әркімнің өз қиындығы бар… Алайда әр нәрсені өз атымен атау керек. Мәселен, табиғатынан дарынды, әсем дауысты опера әншісі Айдана Самарованың өміріндегі күрт өзгерісті алайық, Милан сахнасында ән шырқауға лайық – оның орны сонда, ал ол кенеттен арзан атаққа ұмтылып, эстрада жұлдызы болып шыға келді, бұқаралық мәдениеттің арқасында лимузин мінеді, ха-ха-ха! Ақшаны күреп табатын шығар!

	Тоқта, тоқта! Бұл оның өз шаруасы, бүйтуге хақысы бар! Әрине, бұған сөз бар ма. Ал, сен ше? Ерге отыра алмай, жолшыбай аттан құлап түстің. Сондықтан қиналып, біреулерді ғайбаттамақ боласың...

	«Мойындасаңшы, – деп өзін-өзі жазғырды Арсен Саманшин. – Бәсекелестерің сенен әлдеқайда мықты болып шыққан жоқ па! Кімсің, сен? Көп болса, журналист шығарсың, тәуелсіз деген атың бар, біршама танымал да болдың, ал ол... Екеуіңнің араларың жер мен көктей-ау. Ол бұқаралық мәдениеттің ғарышын шарлап жүр, сен – бұқаралық ақпарат құралдарындағы қыбырлаған құмырсқасың. Қойсаңшы! Сосын махаббат деген әрқашан сынақтан өтуге тиіс, онсыз махаббаттың өзі де тұл, егер қайғысы мен қасіреті, бақыты мен қуанышы болмаса, махаббаттың өзі де болмас еді ғой… Ия, ия, таудан төмен жөңкілген көшкінді ешбір күш тоқтата алмайды... Әр махаббаттың өз тарихы, өз қасіреті, өз бағасы бар. Ал сен басыңа түскен қиындықты жаһандануға, бұқаралық мәдениетке аудара салмақ боласың. Тапқан екенсің! Еркіңе салса, мына түріңмен Құдайдың да жағасынан алудан тайынбассың. Сақалынан алып, сүйрер ме едің... Саған өзін-өзі қорғаштаудан басқаны білмейтін адвокат болу керек, бірақ ондай да болмайды екен-ау… Есіңді жи!

	Мықты болсаң басқа сұрақтарға жауап беріп, өзгелердің көзін жеткіз. Бұқаралық мәдениетті кінәламақ боласың, әлгі «Мәңгілік қалыңдығыңа» (біріншіден, ол тек менікі ғана емес. Жарайды, бұл басқа әңгіме!) үдірейе қарсы шығып, ат-тонын ала қашады дейсің.

	«Мәңгілік қалыңдықтың» бұған не қатысы бар екенін түсіндіріп көрші, Айа екеуің оңаша қалып, емін-еркін сырласқан шақта, айтатын несі бар, өмір бойы тек осы сәтті ғана күткендей болып, ақыры тағдырдың өзі екеуіңе сыйға тартқан махаббаттың лебіне шарпылып, сол махаббаттың сырына қанығып, табиғатын түсінер айтулы мезет туған кезде сонымен жарыса кенеттен дүниеге келген «Мәңгілік қалыңдықтың» қайдан пайда болғанын ұғындыршы. Мүмкін бұл күлкілі шығар, өйткені, жас бала емессіңдер, махаббат дегенді екеуің де бастарыңнан кештіңдер, тағдыр сендерді өткенді еске алудан құтқарып, өздеріңді жайлы сезіну үшін Еуропадан ерекше бір орын дайындап қойыпты, тау бөктеріндегі түнгі саябақ, көне қамал, шарбы бұлттың арасынан әрегедік ай сығалайды. Сол уақытты тағдыр сендерге алдын ала белгілеп қойған, екеуің әзілдеп: бұл біздің махаббатымыздың кіріспесі болар дегенсіңдер, ол отыздан асқан, сен қырыққа келіп қалдың, дегенмен мәселе екеуіңнің көңілің шалқып, буырқанған сезімнің құшағына оранғандарыңда емес, мәселе басқада – сол күні бір-біріңе ессіз ғашық болған екеуіңнің алдыңда ғайыптан Мәңгілік қалыңдықтың өзі пайда болып, тізерлеп тұрып өтінген жоқ па, құтқара көріңдер мені, әлемдегі адам біткенді аузыма қаратар әншілік дауыс беріңдер, сонда іздеген жарымды табар едім, жан дүниемді кернеген сезімімді әнмен ақтарып, сүйгенімнен айырған, сөйтіп Мәңгілік қалыңдыққа айналдырып жіберген қасіреттен арылар едім деп жалынған еді ғой, осы бір қиялдан туған ғажайып кездесуден операның идеясы өмірге келіп, соған қатысты барша жәйттер анықталды деп айтып көрші. Ия, айтшы осыны, баяндап, суреттеп, көздерін жеткізші, Мәңгілік қалыңдықпен осылай кездескендерің рас қой, сендер – екі ғашық оған уәде беріп, құтқарып қаламыз, опера арқылы, театр сахнасынан күллі әлемге жария етеміз, – деп ант еткенсіңдер, оның ролін Айа орындайтын болған, сонда

	Айдана құлағыңа сыбырлап, «Мәңгілік қалыңдықты» өле-өлгенше шырқап өтемін деп сөз берген болатын.

	Тоқта, тоқта, бөсіп кеткен жоқсың ба, бұл сөзіңе кім сенеді, мұндай адам айтқысыз кереметті, мұндай ғажайыпты естіген кез-келген ақыл-есі түзу адам: мұның бәрі жалған, бәрі ойдан шығарылған өтірік, әлде аңыз, әлде ертегі, қиялдан туған бөстекі сөз, тылсым дүниенің сырын ұғынбақ болған арманшыл жанның ғашықтықты аңсауы дері сөзсіз. Салауатты адам бұдан басқа не айта алады?

	Әрине, жұрттың бәрі осылай қабылдайды. Дегенмен, осыған қарамастан, «Мәңгілік қалыңдықтың» ғайыптан пайда болуы Арсен Саманшиннің көкейінде оның бейнесін қалыптастырып кетті (айтпақшы, сол сәтте Айдана да тура сондай сезімде болыпты, демек, бұл ғажапты екеуі бірдей бастан кешкен, кейіннен, амал не, Айдана ашық күнде адасып, жолдан тайды, бағытынан жаңылып, лимузинге мініп тайып тұрды, дұрысы, оны жолдан тайдырды, бизнестің шырмауына түсіп қалды, әлде басқаша ма екен, әңгіме қазір бұл туралы емес), сондықтан мұның жалғызсырап, шөлдеп жүрген жан дүниесі мен жадында Мәңгілік қалыңдықтың бейнесі сол күйі сақталып қалды, құдды сол бейнені мұның рухын өзіне сенуге, сөйтіп мәңгі жанашыр болуға мәжбүр ету үшін Жаратқанның өзі жіберген сияқты, айталық, Құдайды көріп келген ешкім жоқ, сонда да оған жұрттың бәрі сенеді ғой. Ғайыптың шындық екенін мойындау, өзің іздеген бейнені табу, сол бейнені бар ынты-шынтыңмен қабыл алу, оны шын сүю осылай болмақ. Бар гәп осында жатыр…

	Тылсым тұрғысынан келгенде, екеуі Германияда, Хайдельбергте екі күн бірге болған кезде бұлар сол бейнені дәл осылай қабыл алған. Мүмкін бұл да тағдырдың ісі шығар. Мүмкін бұлардың талайына жайшылықта сыры беймәлім әлдебір құпияны ашу міндеті жазылған болар. Ол жаққа Хайдельбергтегі музыка клубының шақыруымен Айдана Самарованың жеке әншілік концертін қоюға барған. Бәрі ойдағыдай, табысты өтті. Әрине, осы жолы Хайдельбергке сапар шегуіне Арсен Саманшиннің де үлес қосқанын әншінің өзі де білетін. Бұған оның жақын достары, журналистер, музыканттар көмектесті. Ия.

	Ол жақтағы талғамы биік музыка сүйер қауым Айдананы бөтен халықтың музыка өнерін таныстырушы әрі классикалық жанрдағы әнші деп қабылдады. Теледидар жаңалықтарынан оның орындауындағы әндерден үзінді беріліп, газеттерге мақалалар шықты, жарнамалар ілінді, осындай ерекше гастрольдердің кезінде Европада істелетін дәстүрлі рәсімдердің бәрі жасалып жатты. Айдана Самарова Хайдельбергтегі көне мінәжат үйінде ән шырқады, протестант дінін ұстанатын немістер меймандарға осындай құрмет көрсетеді – діндәрлардың құлшылық ететін жерінде зайырлы қоғамға арналған шаралар да өткізіле береді. Сан ғасырлардан бері діни әндер ғана шырқалып келген мұнаралы, күмбезді мінәжатхананың акустикасы мінсіз екен, фортепьяно мен органның сүйемелдеуімен әнші қыз итальян, орыс, неміс тілдерінде ариялар орындап, туған қырғыз тілінде де бірер ән салып берді. Мінәжатхананың залы мен балконында отырған көрермендердің көздері жарқырап, жүздері нұрланып сала берді, дуылдатып қол соқты.

	Хайдельбергке бірлесе сапар шегуге түрткі болған екеуінің махаббаты осы табыс пен шалқар шабыттан нәр алып, бір-біріне деген құштарлығы арта түсті, бірге жүрсе де бірін-бірі қимайтындай. Екеуінің бұл күйіне Айа: «Бұл біздің махаббатымыздың тұтастығы» деп дәл анықтама берді. Өзі де солай болатын, екеуі Хайдельбергте махаббат тереңіне батып кеткендей еді, бірақ бұл тұншықтырмайтын, адамның жан-сезімін аялай әлдилейтін тұңғиық. Бірін-бірі еркелетіп:

	«Сен менің тұтасымсың!» – дейтін. Ләззатты кез еді-ау!

	Екеуі сол тұтастықтан тағы бір жаңалық ашты. Өмірге «Мәңгілік қалыңдық» келді. Бұл оқиға кезекті бір концерттен кейін, мінәжатхананың қасындағы ресторанда салтанатты қонақасы берілген соң, екеуін құрметті мейман ретінде орналастырған Хайдельберг қамалының сыртында, тау бөктеріндегі саябақта қыдырып жүрген кезде болған еді. Жүрекке жылы тиіп, көңіліңді елжіретер оңаша сәттердің бірі. Махаббат әрдайым қос ғашықтың оңаша қалуын қалап тұрады емес пе. Шаттанып, бақытқа бөленген екеуі қамал фойесіндегі дәмханадан аздап виски ішті де, қайтадан сыртқа шығып, аллеяны бойлап асықпай аяңдап келе жатқан, содан кейін жарығы самаладай жарқыраған түнгі қалаға жоғарыдан көз тастап, ұзын орындықта музыка туралы, композиторлар жайында асықпай әңгімелесіп отырды. Кенеттен Айдана бұған бір сұрақ қойды:

	– Арсен, ал сен менің өзіңе арнап қандай ән салғанымды қалар едің?

	– Тура қазір ме?

	– Жоқ!.. Әзілдеп тұрсың ба? Әлдебір концертте, симфониялық оркестрдің сүйемелдеуімен және сен бұл туралы алдын ала білуге тиіссің. Түсінесің бе, сен залда отырасың, ал мен сахнадан тек өзіңе арнап ән шырқаймын, Арсен. Айтшы, нені қалар едің? Итальян әнін бе?

	– Ой, Айа, сенің репертуарыңдағы әндердің бәрін ұнатамын ғой. Итальянша, испанша – бұл, әрине, түсінікті. Білесің бе, менің қалауым, мен үшін ең жақсысы... Білгің келсе айтайын, Айа, мен аздап қиялимын ғой, бұл тұрғыдан келгенде, әйел туралы армандайтын күнәһар діндәр сияқтымын, мен сенің «Мәңгілік қалыңдықтың» ариясын орындағаныңды қалар едім.

	– Солай ма! «Мәңгілік қалыңдықтың» ариясын ба? – деп қайталап сұрады ол таңданғанын жасыра алмай. – Білесің бе, бұл аңызды бұрын да құлағым шалған, бұл үшін оның музыкасы, либреттосы, тағы басқалары болуы керек қой… Қызықсың, сен! Сен қазір әйел туралы армандайтын діндәр сияқтысың!

	– Солай, Айа, оның рас, алайда қорқатын ештеңе жоқ, бұл тек қиялдағы күнәһарлық қой, ал арманға бастар жолға түсу күнә болып саналмайтын шығар?..

	Әзірше қиялда ғана еміс-еміс елестей бастаған «Мәңгілік қалыңдық» операсын сахнаға шығару туралы идеяның өмірге келген сәті сол болатын, бұлар соны сезіне қоймады-ау, сірә. Арсен Саманшин өздері тағдырдың айдауымен тап болған осы сәтті, осы күнді, осы жылды, осы жерді өмір бойы күтіп жүргендей еді…

	***

	Тағдыр туралы айтқанда, мынаны да қоса кетейік: сол бір айтулы сәтте Арсен Саманшин көп ұзамай осы хикаяға қатысты басына сұмдық ой келерін, ешқашан қаперіне алып көрмеген қатігез шешім қабылдап, кісі өлтіру туралы жоспар құрарын, құз жиегінен құрдымға құлағалы тұрғанын білсе де кері қайтпайтынын, сол кезде бар ойы – осы жоспарын орындау үшін қаруды қайдан аламын деген болмашы ғана күйкі мақсатқа арналарын білмеп еді… Қайдан білсін...

	***

	Тағдыр туралы әңгіме қозғаған соң жол-жөнекей мына жәйтке де тоқталғанымыз жөн: Жебе-Барыс бұл кезде әлі де Үзеңгілес асуына жете алмай әуре болып жүр еді. Біресе кері қайтпақ болады, ізінше қайта оралып, діттеген мақсатына жету үшін асуды басып өтуге, сөйтіп, Үзеңгілестің арғы жағында мәңгі жоғалсам деген тілегіне жетуге тағдырдың өзі қол ұшын беріп қалар деп үміттенеді. Барыстың бұл қиналысын тағдырдың елей қоятын түрі байқалар емес... Бәрі бұрынғыша қала берді... Жебе-Барыс әлдебір оқыс оқиғаға тап боларын түйсінді...

	Алдынан нақты не күтіп тұрғанын әзірше ешқайсысы – адам да, аң да біле алмайтын. Бұл екеуін байланыстырып тұрған ештеңе жоқ, кездейсоқ жолығып қалуы да ақылға сыймайды, бір-бірінің бұл өмірде бар-жоғы бұрын-соңды миына да кіріп-шықпаған аң мен адамның тағдыры бір жерде тоқайласуға тиіс еді, оған таңғалудың қажеті жоқ. Өмірде не болмайды. Адам болса, бұл кезде ойы онға, санасы санға бөлініп, кісі өлтіретін қаруды қайдан тапсам екен деп қиналып тұр, сондағы іздеп жүрген қаруы қарапайым тапанша ғана (ал кейбір елдерде, айталық, сол Американың өзінде әр үш адамның бірі, АҚШ-тың әрбір үшінші азаматы атылатын қаруды қалта телефонындай-ақ жанына салып жүреді. Телеэкрандардан тәулік бойы атыс-шабысты, адамдарды топырлатып қырып жатқанын көрсетуі тегін емес қой. Мұнда бұл – шешуі қиын мәселе. Аяқ астынан қару керек болып қалғанда қайда барып, кімге жүгінесің, кімнен сатып аласың? Міне, мәселе қайда жатыр!)

	Жебе-Барыстың жөні басқа – оның бұл өмірдегі өлшеулі мерзімі аяқталып келеді, тіршілікпен қош айтысар сәті таяп қалды. Мұнда қандай ұқсастық бар? Бұл туралы ойлаған ешкім болған жоқ, мұндай далбасаға басын қатыратын кім бар... Бұл өмірде шынымен де адам сенгісіз сан қилы жәйттер болып жатады…

	Сондықтан, бекер уақыт оздырмай хикаямызға қайта оралайық, бұдан біраз уақыт бұрын болған, Мәңгілік қалыңдық туралы толғанысқа жетелеген сәтті еске алайық, одан бері де бір жылдан астам уақыт өтіпті-ау.

	Айталық, Хайдельбергтегі тау бөктерінде орналасқан саябақта оңаша сырласып отырған екі ғашықтың бір-біріне ынтықтығы арта түсіп, жан дүниесі жарасым тауып, ортақ пікірлері, мінез-құлқы мен өмірге көзқарасы тұрғысынан өзара ұқсас қырлары көп екенін аңғарған сайын қуанышқа бөленіп, көңілдері шалқып тұрған сәтте кенеттен ойларына оралып, бейне бір аспаннан түскендей сап ете қалған аңыздағы Мәңгілік қалыңдықтың рухы қос ғашықтың біріне – әрине, қызға! – қонуы мүмкін бе? (Әлде бұл жастық шақтың рахатын толық қызықтай алмай, ләззатын мейірі қанып тата алмағаны үшін екеуіне өтем ретінде табиғаттың өзі тарту еткен сыйлығы ма екен, – анығын кім білген?) Сонымен, екі ғашық сырласып отырған кезде бір кездері махаббаты үшін құрбан болған жас сұлудың, аңыздағы кейіпкердің ғайыптан пайда болуы ақылға сыя ма – бағамдап қарасақ, өмірдің түпкі мәні махаббат екен-ау... Ия, ия, дәл солай, өмірдің түпкі мәні – махаббаттың өзі. Жалпы, Арсен Саманшин адам жанының басқа біреуге қайта қонуын жоққа шығармайтын – бұл, көп жағынан, ғашықтардың көңіл күйіне, бір-біріне деген ынтықтығына, өздерінің бақыты арқылы айналасындағы адамдардың жан дүниесін байыта түсуге қаншалықты дайын екендігіне байланысты.

	Арсен Саманшиннің Мәңгілік қалыңдық туралы аңызды Айаға айтып беруіне түрткі болған да осы-тұғын.

	– Түсінесің бе, Айа, Мәңгілік қалыңдық біздің Үзеңгілес тауын әлі күнге дейін кезіп жүреді, мен мұны бала кезімнен бері білемін және бұған еш күмәнім жоқ, сенбей тұрсың ба?

	– Сенемін, әрине, сенемін! – деп қуана қостай кетті Айдана, езуінде жеңіл күлкі ойнап, алақанымен жігіттің мойнынан еркелей құшақтады. – Сенің әңгімеңді тыңдай бергім келеді, айтқан сөзің адамды аялап тұрғандай әсер етеді. Жалғастыра бер. Қарашы, Арсен, айналамыз қандай әсем. Барқыт түн деген осы шығар, ай сәулесі төгіліп тұр, аллеяны тура ертегідегі сиқырлы шамдар жарқыратып тұрғандай. Тек екеуміз, басқа ешкім жоқ. Саябақтағы құстар да тым-тырыс. Ия, айта бер.

	– Жарайды. Құстар тыныштала берсін, өз басым Мәңгілік қалыңдық туралы айтқан кезде ешқашан тыныштала алмаймын. Бұл аңызды бала кезімде әке-шешемнен естігенмін, өкінішке қарай, олар қазір бұл өмірде жоқ, дүние салған. Мұны ойдан шығарылған ертегі деуге де болады. Бірақ мен үшін бұл аңыз емес, Айа! Бұл шындық! Тау ішінде оны әлі де кездестіріп қалуға болады, бір көрінеді де, дереу ғайып болып кетеді, сенесің бе? Мәңгілік қалыңдық туралы аңыз біздің жақта баяғыдан бері айтылып келе жатыр, ол жоғалып кеткен жігітін іздеп тауды шарлап жүреді, қалыңдықты ұрлап әкетпек болған қуғыншылар соңынан еріп келе жатады, мұны жұрттың бәрі біледі. Ал оның ғашық жігіті, жолы болғыш жас аңшы із-түзсіз жоғалып кеткен. Жаулары бір үңгірге қамап қойды ма, әлде тілін кесіп алды ма, кім білген. Бұл тұтас бір хикая, адамдардың ашкөздік пен зымияндық, пасықтық тәрізді арам пиғылдары мұнда да көрініс тапқан. Сол кезде де осылай болған екен ғой.

	Білесің бе, бізде мынадай бір ғұрып бар – жаз сайын ай толған кезде Мәңгілік қалыңдықтың жанашырлары тауға шығып, алау жағады, отты алыстан көрсін дегендері ғой. Бақсылар зікір салып, би билеп, Мәңгілік қалыңдық пен күйеу жігіттің аттарын атап шақырады, отқа жақындаңдар деп өтінеді. Әйелдер оттың басында дауыс етіп, жылап отырады. Кейде ол көлеңкені баспалап келеді екен, иіліп сәлем беріп, қайтадан ғайып болып кетеді дейді. Жігітін іздеуін жалғастыра береді.

	Тыңдап ал, Айа, әлде қайтадан дәмханаға барамыз ба? Аздап виски ішерміз?

	– Жаңа ғана бардық қой. Сен қызыңқырап қалдың. Керегі жоқ, Арсен. Мәңгілік қалыңдыққа жаным ашып тұр, бейне бір осында

	– Германияға, Хайдельбергке, мына саябаққа сол үшін келген сияқтымыз.

	– Өзі де солай. Мен саған сол хикаяны әңгімелеп берейін. Әуелі мынаны айтайын, есіме түсіп кетті. Мәңгілік қалыңдыққа арналған осындай алауды таудың Қытай жақ бетінде тұратын қырғыздар да жағады екен. Екі елдің шекарасы Үзеңгілес асуының арғы бетімен өтеді, ол жақта ежелден бері қырғыз тайпалары тұрады, олар да біздің туысымыз, арадағы қарым-қатынас үзіліп қалған, асу арқылы тек жазда ғана өтуге болады, онда да сәті түссе ғана. Былтыр журналистік сапармен сол жаққа барып қайттым. Әрине, Үргеніш арқылы ұшақпен бардым, содан кейін автомобильмен жүресің, көптеген кездесулер болды, газеттерде біраз материал жарияладым, әңгіме онда емес, таудың Қытай жақ бетінде тұратын қырғыздардың да Мәңгілік қалыңдық туралы білетінін, біздің Үзеңгілес тауындағыдай, олардың да жаз кезінде, ай толған уақытта алау жағып, аруақтардан Мәңгілік қалыңдыққа көмектесуді сұрап, жалбарынатын салты бар екенін естігенде айран-асыр қалдым… Қытайдағы қырғыздардың бұл салтының бір ерекшелігі – алау жанында екі сұлу қыз ерттеулі атты дайындап, тізгінінен ұстап тұрады. Мүмкін Мәңгілік қалыңдыққа жүйрік ат керек болып қалар! Түсініп тұрсың ба?

	Айдана қалжыңға бұрмақ болды:

	– Қалай ойлайсың, мүмкін бізге де қазір осында, Германиядағы Хайдельберг тауының бөктерінде Мәңгілік қалыңдыққа арнап алау жағу керек шығар? Сөйтейік, Арсен!

	– Рахмет! Неге жақпасқа, – деп күлді Арсен Саманшин. – Тек бұл туралы ертерек ойлануымыз керек еді. Отын дайындау қажет. Ал бақсыларды қайдан табамыз? Әлде өзім бақсы болайын ба?

	– Сәнді костюм киген бақсы боласың! – деп күлді Айдана. – Тамаша. Сенен жақсы бақсы шығар еді, Арсен. Жарайды, оны келесі жолға қалдырайық. Әйтпесе, қала көшелерінің үстіндегі қыратта алау жақсақ, халықаралық жанжал туып кетер.

	– Мұның рас, дұрыс айтасың! Сөйтіп бүкіл Европаға атымыз шығып жүрер. – деп күлді Арсен Саманшин басын шайқап қойып. Қызды иығынан құшақтап алған. – Мына саябақта өстіп отыра берсек қой, шіркін! Шыныңды айтшы, мен сені жалықтырып жіберген жоқпын ба, Айа?

	– Не айтып тұрсың? Шын сөзім, жақсы демалдық, әрі Мәңгілік қалыңдықтың қазір бізбен бірге екеніне бақыттымын!

	– Рахмет саған. Егер шыныңды айтып тұрсаң, онда саған бұл хикаяны бастан-аяқ әңгімелеп берейін. Міне, тыңда. Бұл бағы заманда болған оқиға дейді. Біздің тауда бір жас аңшы болыпты, өзі асқан епті әрі қарулы жігіт екен. Тауешкіге қуып жететіндей әбжіл болған. Қасқыр мен барыс аулаған. Тайпадағы көптеген әулеттерді аңшылықпен асырап тұрған. Халық та оны құрмет тұтып, тайпа көсемі, би болады деп есептепті. Бір күні туыстарымен бірге таудың арғы бетіндегі кең алқапта өткізілген мерекеге барып, сол жерде бір сұлу қызбен танысады. Екеуі бір-біріне ғашық болып, бірін-бірі көрмесе тұра алмайтын жағдайға жетеді. Жігіт күн сайын тау асып, сүйгенімен жолығуға барып тұрыпты. Бір көріпкел әйел қызға бал ашып, екеуінің махаббатына аспандағы бір жарық жұлдыз қолдау көрсетеді, ол үйлену тойында жарқырап жанып тұруға тиіс деп сәуегейлік айтыпты. Ол басқа жұлдыздардан ала-бөтен жарқырап, тау үстінде қозғалмастан бір орында тұрады, тек таң атқанша бетін бұлт шалмаса болғаны. Қыз бұл туралы аңшыға айтып береді, сонда ол өзіне де бір сәуегей әйел мұның өмірге келуінің сырын ашып бергенін айтады – ол осы қызға үйлену үшін жаралған екен. Қалыңдығы оған мәңгі бірге болуға уәде етеді.

	Күндердің күнінде аңшы жігіт туыстарымен бірге қыздың ағайындарына келіп, құда түседі, ұлан-асыр той жасалады. Тау өзенінің жағасына жүздеген киіз үй тігіліп, іші қонаққа толады. Күйеу мен қалыңдықтың құдалығы қай кезде де өткізіліп жатады ғой, дегенмен дәл сондай мереке бұрын-соңды болмаған екен. Қалыңдықтың ата-анасына, туған-туыстарына әкелген сыйлықта есеп жоқ – үйірлеп жылқы, табындап сиыр, отарлап қой, тайтұяқ алтын, күйеудің өзі құндыз бен бұлғыннан бастап әртүрлі аң терісін әкеліпті, екі иығына екі барыс терісін жамылып алған. Мұндай сыйлықты тек жолын Құдай оңғарған, тау-тасты тынбай кезуден бір талмайтын аруақты аңшы ғана тарту ете алмақ. Жігіт иіліп тәжім етіп, терілерді қалыңдықтың ата-анасына сыйлайды. Жиналған халық мәз-мейрам болып, қыз бен жігітті өзен жағасына қарай алып жүреді, осы арада екеуінің құдалығы бекітіліп, жастардың махаббаты мен жарастығына өзен куә болсын деген байлам жасалады. Үйлену тойын осыдан жеті күн өткен соң, таудың бергі бетінде, жігіттің ауылында өткізуге ұйғарылады.

	Құдалық той дәстүр бойынша таң атқанша тойланады. Алайда екеуінің бақытын көре алмаған іштарлар мен арам пиғылды дұшпандар да бар екен. Олардың қызғанышын оятқан тек күйеу жігіттің жортқанда жолы оңғарылған атақты аңшы екендігі ғана емес, халық арасында ақылды да жігерлі, келбетіне мінезі сай жас батыр көп ұзамай туыстас екі тайпаның көсемі – осы өлкенің биі болады деген болжамы еді. Жауларының іштері удай ашып, бұған жол бермеудің амалын ойластыра бастайды. Сөйтіп олар жасырын қастандық ұйымдастыруға бел буады.

	Оны білген ешкім болған жоқ, бүлік атаулыны ешқашан болжап білу мүмкін емес, талай елдің бүлінгені де содан. (Білгенде не болар еді? Зымияндықтың шегі бар ма өзі?) Талайлардың өліспей бітіспес жекпе-жекке шығып, жер үшін де, байлық үшін де емес, жауыздардың пиғылы үшін мерт болғаны белгілі... Егер ниет түзу болмаса, бәрі бекер...

	Кейіннен ақындар жырлағандай, адам болып туғаннан аң болып жаралып, аңдарша өмір сүру әлдеқайда жеңіл, Айа, сол өлеңді қазір оқып беремін...

	Сол күні өзен жағасында өткізілген құдалық тойда бақытқа бөленген ғашықтардың сыртынан зұлымдық пен жек көру сезіміне тұншыққан арамзалардың қастандық ойластырып жатқаны, сөйтіп тағдырдың жазуына кереғар әрекет еткелі жүргенін ешкім білмеп еді…Кейіннен ақындар жырлағандай:



	Білсе соны күн көзі –

	Пасықтықтан жиіркеніп,

	Қып-қызыл боп нұр жүзі,

	Кетер еді өртеніп!



	Ия, ақындар былай деп жырлаған:



	Бұлттар соны білгенде

	Нөсер болып құяр еді.

	Жауыздардың күнәсін

	Тазартып бір жуар еді.



	– Көрдің бе, қалай айтылған!

	– Ия, Арсен, ғажап екен!

	Кейіннен ақындар былай жырлаған:



	Теріс ағып кетер еді

	Тау өзені жабығып.

	Ғашықтардың сертіне

	Адалдығын танытып.



	(Бәріне бейтарап қарайтын табиғаттың өзі де залымдардың ойластырып жатқан қаскөйлігінен шошынған ғой! Түсініп тұрсың ба?)

	Шынымен солай, өзің ойлап қарашы, айнала толы жарасым, тау үстінде күн көзі жарқырап тұр, жаңбыр да бұл жерді айналып өтіп, әрегірек барып жауады, тек салқын самал лебі еседі, шалғын шөп табанды қытықтап, қыдыруға шақырғандай, әр жерге құрылған ошақтардан шыққан түтіннің иісі қонақтардың тәбетін оятып, тамаққа шақырады, аспанда әрі-бері ұшып өткен құстар да көңілдене шықылықтайды, осындай мамыражай сәтте әлгі құпия қастандық туралы кім ойлап, кім сезініпті?..

	(Осының бәрін ақындар жырға қосқан!)

	Ия, шынымен солай болатын. Өзен жағасындағы ашық алқапта құдалық тойы өтіп жатты, дауыстар жарқын-жарқын шығып, жастар ат үстінде ойын-сауық құрып жүр, бақсылар аруақ шақырып, зікір салады, елдің бәрі мәз-мейрам, дегенмен, бәрінен де бүгінгі құдалықтың басты себепкері екі ғашықтың – қалыңдық пен күйеу жігіттің қуанышында шек жоқ. Туыстары мен тайпаластары екеуінің әр сөзіне тамсанып, әр қимылына сүйсіне қарайды. Тойдың ең әсерлі сәті – дәстүрлі «Қыз қуу» ойыны болатын, солай болуға тиіс те.

	Қалыңдық пен күйеу жігіт аузымен құс тістеген әйгілі тұлпар мінген, енді екеуі өзара сайысқа түспек – белгілі бір қашықтықтан оза шапқан қызды қуып жетсе, жігіт оны ат үстінен құшақтап сүюге тиіс. Сәті түссе, бақытыңды үзеңгіден тапқаның, демек, тағдырың шапқан аттай дүбірлі болмақ...

	Қызыға күткен көпшіліктің алдында талай жәйттің жария болатыны бар. Бұл жолы да солай болды. Күйеу жігіт пен қалыңдық ат үстінде келеді. Ерде нық отырған қалыңдықтың бойына нәзіктік пен қайсарлық қатар біткен тәрізді, сұлулығы мен сымбаты, атқа отырысы, киген киімі қандай әсем болса, күйеу жігіт те өзіне сай екен, тұлғасы мен кескін-келбеті ғашығының айдынын одан әрі асырып тұр. Дәстүрлі сөздерді қазіргі тілмен айтып отырғаным үшін кешірерсің, екеуінің атқа шабар сәтті тосып, жайнаң қаққан көздері, өз бақытынан өздері қымсынғандай ұяла жымиысы қоршаған халықтың да көңіліне жағып, алдағы ойынды қызықтауға асықтыра түскендей. Құрбылары қалыңдықты қайрап қояды: «Аянбай шап, жеткізбе! Жігіттерге өзіміздің кім екенімізді байқатып қояйық!» Дуылдасқан халық жігітке де қалжыңдап жатыр: «Байқа! Қуып жете алмай, күлкіге қалып жүрме!» Бақсылар құтырына билеп жүр – дауылпазды даңғырата ұрып, адамдар мен аттардың делебесін қоздыра түседі…

	Міне, ақсақалдар жарысты бастауға белгі берді. Қыз қуу ойыны басталып кетті. Қалыңдық біраз жер озып барып шаба жөнелді, күйеу жігіт оны қуып жетіп, шапқан күйі құшақтап, бетінен сүюге тиіс…

	Екеуі әлгінде бір-біріне адал болуға ант етіп уәде байласқан, құдалық рәсімі жасалған өзенді бетке алып шауып келеді, енді тағы бір рәсімді орындау қалды – қыз қуу жарысында тек өзеннен өткенге дейін ғана шабуға болады, егер жігіт қызды қуып жете алмаса, онда жиналған жұрттың күлкісіне қалады, кері қарай қыз оны қуалайтын болады, жете қалса қамшымен шықпыртады.

	Әдетте күйеу жігіт қуып жетеді…

	Қалыңдық бұл жарысты мәңгі ұмытпайтын болады, өмір бойы қол ұстасып өтеміз деп серттескен жігітінен қашып келеді, тағдыры нені қалады екен – болашақ жары қуып жете ала ма? Жігіт те жолына жанын құрбан етуге даяр қалыңдығын тағдырының қолынан жұлып алу үшін атына қамшыны баса түседі, көрермен халық қиқуласып жатыр…

	Бұл жолы да солай болды. Бұл – өзгермейтін дәстүр. (Мұны айтып тұрған себебім, Айа, ғасырлар тереңінен жеткен осы тарихты сенің де білгеніңді қалаймын.) Қалыңдыққа құрбылары: «Аянбай шап! Жеткізбе!» – деп талап қойған. Бәрі жаппай шулап қоя берді. Тізгін қағуды ғана күткен тұлпар да атыла жөнелді. Қалыңдық құстай ұшып барады, жігіт те қалар емес. Қос ғашықты аялай аймалап, беттерінен өпкен самал жел суылдай сыбырлап, күйеу жігіттің қалыңдығына қуып жетпек болған дәл осы сәтінен асқан бақытты кез болмақ емес деп тұрғандай.

	Ах, қандай көңілді, қандай қызық, қандай шабытты кез! Алдарынан өзеннің жағасы көрінді, бұлар әлі зымырап барады, аттарының қаны қызып, еліріп алған. Бар өмірін соған арнап, сүюге және сүйіктісі болуға серт берген жігіті қашан қуып жетер екен деп қалыңдықтың жүрегі дүрсілдеп келеді! Неткен бақыт, осындай ойынды ойлап тапқан халқымызға мың алғыс!

	Тездетсеңші енді, тезірек, жетер кезің болған жоқ па… Қыз еріксіз тізгінін тартып, аяғын үзеңгіге тіреп, шабысын бәсеңдете бастады... Өзенге келіп те қалды, күйеу жігіт жетіп алса екен... Ғажапты қара, жігіт мінген тұлпардың тұяғының дүрсілі мен қырылдай алқынған демалысы бірден-бірге жақындай берді... Міне, енді екеуі үзеңгі қағыстырып, қатарласа шауып келеді, айнала түгел әлдебір нұрлы шуаққа толып кеткендей, осындай сәттердің ұзаққа созылмайтыны қандай өкінішті... Құйындата шауып келе жатып, екеуі де сол сәтте бұдан былай мәңгі бірге екенін сезініп, алғаусыз ұғып еді. Міне, қуып жетіп, белінен орай құшақтады! Шауып келе жатып бетінен сүйді, содан кейін екеуі сол құшақтасқан күйінде аттарының басын ірікпестен әрі қарай шауып кетті.

	– Мен сені сүйемін! Сен мендіксің! – деп айғайлады жігіт шауып келе жатып.

	– Мәңгі бірге боламыз, – деп жауап қатты қалыңдығы… Жиналған халық жігіттің қалыңдығын қалай қуып жеткенін, құшақтап сүйгенін қызыға бақылап, дуылдасып тұрды… Бәрі бір ауыздан күйеу жігітті мадақтап жатты!

	– Жарайсың! Нағыз жігіт екен! Жол беріңдер! Жолды ашыңдар! Жолдан былай тұр! Күйеу жігіт келе жатыр! Енді ол біздің туысымыз, мәңгі бізбен бірге, біз де онымен біргеміз! – деп лепірді құдалыққа жиналған ағайын.

	Құпия қастандық ойластырғандар тістерін шықырлатып, өз кезегін күтіп тұра берді… Бүлік шығарушылар қастандық жасауға қашан кірісу керегін жақсы білетін… Құда түсу салтанаты да аяқталды, құдалар бір-бірімен қоштасып, енді жеті күннен кейін күйеу жігіттің ауылында келін түсіру тойын жасауға уағдаласып тарасты.

	Бәрі өз ретімен жүріп жатты. Дереу тойға дайындық басталды. Бәрі де салт-дәстүрге байланысты өткізілуге тиіс: ауылдың шет жағына, төбе басына жас жұбайлар алғашқы түнін өткізетін оңаша отау тігіліп, құдалар мен ағайын-туыстарға арналған қонақ үйлер құрылды, той дастарқанына керекті тәтті-дәмді тағамдар мен тартутаралғы дайындалды, ақын-жыршылар шақырылып, жастардың ән салып, би билейтін орындары сайланды – тойды барша сән-салтанатымен лайықты түрде өткізу керек.

	Ол кездегі салт солай болатын – той-думанға тайпаластар түгел атсалысады.

	Міне, тойдың басталуына бір-ақ күн қалды, енді қонақтар да келіп қалуға тиіс. Күйеу жігіт тойдың алдында тағы бір рет аңшылық құрып, құрметті қонақтарға құстың етін пісіріп беріп, аң терісін тарту етпек болып екі інісімен бірге таң алдында тауға шығып кетті. Өзімнің естігенім бар, ақындардың жырында да айтылады, аңшылық сәтті болыпты, түске таман күйеу жігітті айғайлап шақырған дауыстар естіліп, аңшының ағайындары шауып келіпті. Өздері көп адам, бәрі шуласып, құз-жартасты жаңғырта айғайлап қоя беріпті: «Сұмдық! Жайсыз хабар! Тоқта! Қайт кейін!» Аңшылар қайтып келгенде, әлгі ағайындар қолымен төсін ұрғылап, жаманат хабар жеткізеді, – айттырып қойған қалыңдығы өткен түнде өзінің бұрынғы ашынасымен бірге белгісіз жаққа қашып кетіпті, біраз адам оларды алушы-сатушысы топырлаған қан базары бір басылмайтын үлкен қалаға кетті деп топшылап отыр.

	Сол сәтте табиғат түнеріп сала берді. Жаңа ғана жарқырап тұрған ашық аспан қабағын қарс түйіп, жаздың ыстығында қысқа аяздағыдай суық жел азынай жөнелді, қарлы құйын тұрды.

	«Масқара-ай!» – деп күңіренген ағайындар аттарынан ауып түсіп, ашынғаннан қалыңдықты қарғап-сілей жөнелді. «Мұндай масқараға ұшырайтындай не жазып едік! Жердің астына кіріп кетсе де тауып алып, жанын жаһаннамға жіберу керек салдақының!» Бәрі де осы үкімді орындауға дәл қазір аттануға дайын. Тек аңшы жігіт қана үн қатпастан қалшиып қатып қалған. Мұндай сұмдықты естимін деп ойламаған күйеу жігіт тілі байланып қалғандай, құп-қу болып мелшиіп тұра берді.

	– Сұмдық-ай! Неткен сұмдық! – деп күбірледі шынымен тебіренген Айдана.

	– Айтып тұрмын ғой! – деп қызына сөйледі Арсен Саманшин.

	– Аңғарған шығарсың, бұл нағыз опералық көрініс! Қандай музыка, қандай сезім, кейіпкерлердің дауысы мен іс-әрекетін елестетіп көрші. Содан кейін, Айа, бұдан да өткен сұрапыл оқиғалар болады.

	Ағайындары атқа қонып, дереу қуғын салып, опасыз қалыңдықты ұстап әкеліп, жазаға тарту үшін аңшыны аяғын үзеңгіге салуға итермелей бастайды, сол кезде күйеу жігіттің өзі үн қатады:

	«Тоқтаңдар, үндеріңді өшіріңдер! Қайтыңдар! Ешқайда бармаймын! Бұл – менің ғана басыма түскен қайғы. Серттен тайып, қашып кеткен қалыңдығымды да, күллі адам атаулыны да қарғыс атсын! Адам болып туғаннан айуан болып жаралған артық екен! Кәне, тайып тұрыңдар! Бұдан былай бірде-бір адамды көргім келмейді, мені де ешкім көрмейтін болады! Естідіңдер ме? Көзіме көрінбей жоғалыңдар! Енді қайтып іздеуші болмаңдар мені!» Сөйтіп, атына да мінбестен жаяу-жалпы таудың жықпыл-жықпылына кіріп кетті. Мұндайды күтпеген туыстары әуелі абыржып қалып, сонсоң ізіне түсуге ұмтылған екен, аңшы жігіт жым-жылас жоқ болып кетіпті. Содан бері оны ешкім көрген емес.

	Осы жерде театр үшін таптырмайтын қайғылы көрініс басталады және бұл әлсін-әлсін қайталанып отырады – аңшыдан айырылған туыстары ауылға қайтып келгенде түнде ғана жоғалып кетіп, аяқ астынан қайта табылған қалыңдықтың зарлы дауысы естіледі. Жігітін іздеп шарқ ұрып, зар еңіреп жүр. Қалыңдықтың ешкіммен ешқайда қашып кетпегенін, бұл қасақана жабылған жала, әдейі ұйымдастырылған зымиян әрекет екенін сол мезетте ешкім білмейді, өткен түні оны дұшпандары ұрлап әкетіп, қол-аяғын байлап, атқа мінгізген де басқа жаққа алып кетпек болған екен. Жолшыбай жақында ғана құда түсіп, уағда байласқан өзеннің жағасына жеткен кезде байлауын шешіп, екі адам екі қолынан ұстап, өзеннің арғы бетіне өзенді жалдап өтпек болады. Қалыңдық сонда ғана құтылады. Дереу жұлқынып босап шығып, гүрілдеп жатқан ағысы қатты өзенге қойып кетеді. Жауыздар қалыңдықты ұстамақ болып тұра ұмтылады, бірақ қызды өзеннің ағысы қақшып әкетеді. Сөйтіп, оны өзен құтқарып қалыпты. Қуғыншылардың қолына түспей, қалыңдық аман қалады, зұлымдық ойлаған жауыздарды буырқанған тау өзені жағалаудағы тастарға соғып, талқанын шығарады. Кереметтің күшімен аман қалған қалыңдық зыр жүгіріп, күйеу жігіттен жаңа ғана айырылып қалған аңшының туыстары тұрған жерден бір-ақ шығады, енді олар не болғанын білу үшін қалыңдықтың соңына түседі, қыз құстай ұшып, ұстатпай қояды. Сөйтіп, бір кезде көзден ғайып болады. Мәңгілік қалыңдықтың құпиясы сол сәттен басталады.

	Міне, содан бері тау ішінде Мәңгілік қалыңдықтың зарлы дауысы әлсін-әлсін естіліп тұрады. Мен қазір сол әнді қолымнан келгенінше айтып көрейін, Айа. Тыңда. Көз алдыңа елестетіп көрші, кенеттен тау ішінде алыстан талып естілген зарлы дауыс естіледі. Мәңгілік қалыңдық былай деп зарлайды:



	Жауыздардың тұтқынынан қашып келем, жүгіріп,

	Қайда, қайда, қайдасың сен, жетелейді бір үміт?

	Пәктігімді сақтап қалдым, саған мәңгі адалмын,

	Қайдасың сен, қайда жүрсің, аңшы жігіт – аяулым?

	Пәктігімді сақтап қалдым, қас дұшпаннан тап берген.

	Өзен мені құтқарып қалды, жағасында ант берген!

	Сен қайдасың, қайда жүрсің, естимісің сен мені?

	Қалың қуғын қаптап келеді, қара бұлттай төнгелі!

	Тауға кіріп жоқ болдың ғой, менің аңшы мергенім,

	Өзен бойлап ант беріскен ардағым ең, сен менің!

	Қайдасың сен, қай таудасың, қалай зарға төзермін,

	Сөз байласып, ант беріп ек жағасында өзеннің...

	Тауға сіңіп тас болдың ба, қайдасың сен, ардағым?

	Мен едім ғой жаның сүйген қалыңдығың, жан-жарың.

	Біздер енді кетеміз бе мәңгі-бақи жолықпай,

	Бір өзеннен су ішіп ек, сыр айтып ек жалықпай,

	Сенсіз маған мына өмір көрінеді тамұқтай,

	Әлде осылай кетеміз бе, мәңгі-бақи жолықпай?!

	Өзен-дағы өз орнында, ал сен жоқсың бірақ та,

	Мергенім-ау, тіл қат маған, кеттің бе әлде жыраққа?

	Ант етіп ек мәңгілікке, Айды куә етіп ек,

	Мергенім-ау, қайда кеттің, қансырайды көкірек?!

	Тау орнынан қозғалмай ма, жұбатқандай күбірлеп,

	Аспан мынау ашылмай ма, мейірлене күлімдеп?

	Күн де күліп, нұр сәулесін сай-салаға төкпей ме?

	Тауешкісі саған қарай жолды бастап кетпей ме?

	Қайдасың сен, қай таудасың, айтшы енді,

	Саған қарай зарлап келем, тікен тіліп өкшемді...

	Аспанда Тәңір көрсін деп,

	Жердегі пенде көрсін деп,

	Сәйгүлік мініп сәнменен, жарыспап па едік сол күні,

	Ат үстінде сүйісіп, қауышпап па едік сол күні?!

	Қайдасың сен, қай таудасың, айтшы енді,

	Саған қарай зарлап келем, тікен тіліп өкшемді!..

	Сенсіз маған ай қараңғы, түн түнек қой мәңгілік,

	Сенсіз маған өмір де жоқ, атпайды ғой таң күліп.

	Біз болмасақ, аспан мұңды, қайғылы,

	Бізді сонша кім қарғады, қай күні?!

	Біз болмасақ тау да мынау қайғылы,

	Бізді сонша кім қарғады, қай күні?!

	Сый тартпап па ең Тау атынан Тәңір үшін, Көк үшін,

	Құдалыққа әкелмеп пе ең тарғыл барыс терісін?

	Күнәң сенің жоқ еді ғой бұл тағдырдың алдында,

	Жолы болғыш жомарт аңшы, әлде адасып қалдың ба?

	Би де билей алмаймыз ба шыр айналып алауды,

	Мен сендікпін, сертім осы, аңшы жігіт – қалаулым!

	Қайдасың сен, қай таудасың, айтшы енді?!

	Саған қарай зарлап келем, тікен тіліп өкшемді...

	Қашып келем, қалың қуғын – қалың шаңның ішінде,

	Ұстамақшы, мені саған жолықтырмас үшін де!

	Сені ғана сүйіп өтем, осыған серт бергенмін,

	Зарлап келем сені іздеумен, үн қатсаңшы, мергенім!..



	– Ой, Айа! – деді ән саламын деп демігіп қалған Арсен Саманшин,

	– Көңіл бөлмей-ақ қой, бір қызып кетсем тоқтай алмайтыным бар, қазір демімді басып алайын. Міне, бұл әнді өстіп зыр жүгіріп айту керек, бұл – айналадағы жанды-жансыздың бәріне арналған зарлы шағыну, әр қайталаған сайын күшейе түседі, өйткені, бұл әнді барша заман мен бүкіл ғалам естуге тиіс, мұнда адам жанының қасіреті жатыр. Әннің басты мәні мынада: құда түсіп, серт байласып қойса да зорлықтың күшімен қосыла алмаған қос ғашықтың қайғылы тағдыры күллі адамзатқа арналған мәңгілік ескерту сияқты, түсінесің бе, бұл қасірет күйеу мен қалыңдық қайта табысып, қайтадан қосылғанша сейілмек емес. Өзің ойлап қарашы, бұл жұрттың бәрін тебірентер еді, көрермендер ғашықтарға қосыла қайғыратын болады, адам жаны солай жаратылған. Театрда екібастан солай болады! Білесің бе, операда сахнаның шет жағында ағып жатқан өзен де ән салады. Опера өнерінде мұндай жәйт ешқашан болған емес. Жағасына келіп тұрып серттескен қалыңдықты құтқарып қалған өзен былай деп шырқайды:



	«Бұл өзіңнің таудан аққан өзенің,

	Құтқаруға сені асығып келемін.

	Алып қашам сені қаскөй дұшпаннан,

	Саған бейне құдайымдай сенемін.

	Тоқтамағын, толқыныма секір тез,

	Қауіпті де, қатерді де жеңемін!

	Ағысыммен алып кетем арқалап,

	Құтқаруға сені асығып келемін!..»



	Түсініп тұрсың ба, өзеннің шуылына қосылып, сахнаның сыртында тұрған хор осылай әндетеді, демек, табиғат та әділдікті жақтайды, егер осының бәрі сахнада болып жатса, қуатты симфониялық музыкамен өрнектеліп, әншілер шырқап тұрса, бас кейіпкердің дауысы біртіндеп биіктей берсе – басқаша емес, тек осылай ғана болуға тиіс, ойлап қарашы өзің – сонда Мәңгілік қалыңдықтың әнін аспан асты түгел еститін болады, көктегі ай да оған қосыла әндетеді, бұл әнді сен орындайсың! Ұқтың ғой? Не боларын ойлашы өзің!

	– Ия, ғажап екен, жүгіріп жүріп ән салу, ол әнді күллі әлемге арнау дегенді алғаш рет естіп тұрмын, – деп жауап қатты Айдана. – Өзен де ән салады! Керемет! Өзеннің ән салуы!.. Бұл әнді түгел жатқа білесің бе, Арсен?

	– Бала кезімде Мәңгілік қалыңдықтың алауына сан рет қатысқанмын, осының бәрін ақындардың аузынан естідім. О-о, мұндай түнде олар шабыттанып кетеді, осы мәңгі өлмес аңызды әр жолы бұрынғыдан да әрлендіре түседі. Әр ақын да Мәңгілік қалыңдық үшін шын жүректен қайғырып, тау ішін жаңғырта жан сырын шашады – Мәңгілік қалыңдықты шақырады! Олар үшін бұл сенің сахнада жеке ән шырқағаныңмен тең. От бүріккен жанартаудай-ақ, ақынның көмейінен ән төгіліп қоя береді. Төкпе ақын деген атақты оларға бекерден-бекер бермейді ғой. Бірде менен осы «Төкпе ақын» дегенді Европа халқына қалай түсіндіруге болады деп сұраған, мен сонда «Жан сырын шашқан бард» деп едім, басқаша қалай түсіндірерсің! Ақындар өздерімен бірге толғанып, бірге қайғыратын тыңдаушылары болғанда ғана шабыттанады, ондай сәтте ақынның терең толғанысқа толы сөздері күллі әлемге таралып жатады…

	– Түсініп тұрмын, – деп келісті Айдана, – дегенмен, халық не айтады, күйеу жігіт қайда жоғалып кетті? Тірі қалды ма екен, аман болса, неге бір хабарын бермейді – соны білгім келер еді?

	– Ия, бұл да мәңгілік сұрақтардың бірі. Бірақ, жұрттың бәрі түсінеді – оның қайда жүргені, оған не болғаны ешкімге белгісіз. Алайда соның бір дерегі шығып қалар деп күтеді. Біреулер оны адам аяғы баспайтын оңаша бір жерде жасырынып жүр дейді, көрдің бе, ол күллі әлемге, өзінің тағдырына өкпелі; өз-өзінен, өзінің болмысынан қашып, дәруіш болып кетіпті, Тибеттен бір-ақ шығыпты, сол жақтағы тақуалар мекендейтін үңгірлерде тұрады екен, күні-түні Құдайға жалбарынумен болады деген де сөз бар. Бұның бәрі жәй қауесет қой, шындығында оның ет қызуымен қайда тартып отырғанын білу мүмкін емес, бұл оның жалпы адамзатқа тән болмысқа наразылық білдіруі – адамдар зұлымдықтың бар екенін мойындайды, көбінесе оған көндігіп кетеді, аңшы жігіт бұған үзілді-кесілді қарсы шыққан. Солай емес пе? Әлденеден көңілі қалып, біржола түңілу деген осы. Кеше ғана шалқып-тасып, бір өзі билеп-төстеген айбынды империясынан айырылып қалған императорлар да бүйтіп ашынып, мұндай торығуға салынбаған, мұны білу үшін тарихқа үңілсең жетіп жатыр, ал күйеу жігіт үшін өмірдің басты мәні – сүйгеніне деген махаббаты болған. Жалпы, аңыздың өзі де осы туралы, мұндағы пәлсапа да осында жатыр. Бұл хикаядағы басты кейіпкер – әрине, Мәңгілік қалыңдық, оның ақиқатты табу үшін басын тау-тасқа соғып, шарқ ұруының өзі қандай ерліктен де жоғары емес пе... Сонда былай болып шығады: адамдардың зұлымдығы мен күнәһарлығына қарсы наразылық ретінде күйеу жігіт бұл өмірден үзілді-кесілді бас тартып, мәңгі жалғыз өтуге бел буады, қалыңдық болса, адамдардың күнәсі үшін мәңгі қиналып, мәңгілік тәубаға келумен жүр, оның махаббаты мен қасіретінің тереңдігі мен қуаты да осында... Тіпті, одан да арғысын айтайын – ол әлемдік қайғы-қасіреттің бәрін бір бойына жинаған, соның бәрі үшін бір өзі жапа шегіп жүр, ғашықтардың бақытқа бөленудің орнына көбінесе қайғыға душар болатыны неліктен деп ойлайсың? Әлде адамзаттың күнәсі үшін әрқашан махаббат құрбан болмақ па?

	Ойлашы өзің, назар аударшы, Мәңгілік қалыңдықтың бейнесінде, осы тәмсілдік эпоста адамзат әлемінің мәңгі толас таппайтын жауыздығы үшін жазаға тартылудың және сүйгенінен айырылып, сол үшін жаны қиналып, жапа шегудің классикалық үлгісі жатқан жоқ па? Осыдан келіп, зұлымдық үшін әрқашан ізгілік зардап шегеді деген мәңгілік қағида шығады. Мәңгілік қалыңдық іштарлық пен жек көруден туындаған жауыздықтың өртіне шарпылуға көндіккісі келмейді, ол ғашығын – аңшы жігітті құтқарып, оны мәңгілік кезбелікке салынудан қарапайым өмірге, күнделікті тұрмысқа қайта әкелуге ұмтылады, өйткені, бұл өмір қандай болса да одан бас тартуға болмайды, оның жан дүниесінің осы құлшынысы, ақиқатқа құштарлығы адамдарды ізгілікке шақырады, тағы да қайталайын, адам рухының асқақтығына уақыт жағынан да, кеңістік тұрғысынан да шек қойылуы мүмкін емес, осылай болған және мәңгі солай бола бермек. Мәңгілік тоқтамайтын осы ұмтылысты әрдайым есте ұстау керек. Сондықтан да оны өзеннің өзі құтқарып қалып, ғашығын аңсаған адал жар ешқашан ұмытылмайтын Мәңгілік қалыңдықтың асқақ бейнесіне айналып кеткен. Байқап тұрсың ба, қазір де ол осында, Хайдельберг тауының бөктеріндегі осы саябақта, біздің қасымызда тұр, біздің өзі туралы ойлап, әңгіме етіп тұрғанымызды сезіп, осында келген. Ауыз әдебиетінің осы бір озық үлгісінен махаббатты аңсаудың ғаламдық қуатын сезінген жоқсың ба?

	– Сезінгенде қандай! Бұл жайында өзің де тұтас лекция оқып тастадың және ғаламдық ауқымда оқыдың, – деп сүйсіне әжуалап қойды Айдана. – Ой, қалай өстіп тоқтаусыз толғана беруге болады? – деп көйлегінің ойығы түгел ашып тұрған иығын бір қозғап қойды. – Есіңде ме, бір журналист әйел сені ғаламдық ауқымдағы халықтарды жақындастырушы деп еді ғой? Адамның күлкісі келеді – халықтарды жақындастырушы әрі ғаламдық ауқымда! Өзіңе ұнай ма осы?

	– Кешір. Мейлі, мен-ақ қияли бола қояйын, ал сенің алдыңда мүлдем басқа міндет тұр – сен опера сахнасында Мәңгілік қалыңдыққа айналып, өзіңнің әсем де асқақ дауысыңның қуатымен буырқанған музыканың құйынын ерттеп мініп, сол бейнені шырқау биікке шығаруың керек, тіптен ғарыштың өзіне де жеткізе аларыңа сенімім кәміл!

	– Ой, қойсаңшы, қашанғы мақтай бересің! Осы саябақтағы орындықтан тура ғарышқа аттанамын, ия? Өзің айтқандай, буырқанған музыканың құйынын ерттеп мінемін. Сонда мен ғарыштағы әнші немесе ғарышкер-әнші болмақпын ба? Сен де айтасың-ау! Әйтеуір, шығармайтының жоқ!

	– Жарайды, кешір! Бірақ мен шын айтып тұрмын. Айтшы, өзің де байқаған жоқсың ба, аңғармадың ба – дәл қазір Мәңгілік қалыңдық та осы саябақ та, бізбен бірге, әне, ана шамы жарқырап тұрған бағананың қасындағы ағаштың тасасында тұр. Оның не дегенін білесің бе?

	– Не дейді? Айтып жіберші?

	– Өзің де естуге тырыс. Былай дейді: өзімді еске алған ғашықтарға тағзым ету үшін осы сәтті қанша уақыт күттім, одан бері қанша жыл, қанша ғасыр өтті. Ия, жылдар жылжып, ғасырлар артта қалды, ал мен болсам, сол күйі ғашығының отын түтете алмаған бақытсыз қалыңдық күйімде қалдым, адамдар мені сондықтан да Мәңгілік қалыңдық деп атайды, сағыныш пен қайғыдан бағытынан адасқан мен сияқты бейбаққа жол сілтемек болып, тау басында түнімен алау жағады, бақсылар аруақ шақырып, Мәңгілік қалыңдықтың әлі де қанша уақыт бойы тауды кезіп, күйеу жігітін іздеп шарқ ұрарын, қанша уақыт жылап-сықтап, қуғыншыларды қарғап-сілейтінін білуге тырысады. Аруақтар ылғи бір-ақ жауап қайтарады (тыңда, Айа, бұл саған да, екеумізге де қатысты), Мәңгілік қалыңдық туралы бүкіл әлем білуге тиіс, ол адамдардың алдында өзінің мұңлы әнін мәңгі шырқай береді, сөйтіп тағдырының қасіретті болғанын айтып жар салады, әлемдегі барлық қалыңдықтарға өсиет етеді – осы әнді өздеріңнің күйеу жігіттеріңе арнап айтып беріңдер, бұл кіршіксіз аппақ махаббат пен сүйгеніңе адалдықтың куәсі болсын!

	Көрдің бе, бұл жерде тұтас бір өміртаным, пәлсапалық көзқарас жатыр. Дәл қазір, тура осы жерде бізді де аруақтар естісе екен. Олар, Айа, сенің орындауыңдағы Мәңгілік қалыңдықтың әнін тыңдасақ дейді, демек, сен мұны халықтың алдында шырқауға тиіссің. Аруақтар тағы да былай деп тұр: жоғарыдан саған басқа адамға айналуға бұйрық түсті, саған басқа адамның жаны қонады, сөйтіп сен Мәңгілік қалыңдықтың ғашықтарға сәлемін жеткізуші өкілі боласың! Сонда саған Құдай да, аруақтар да риза болмақ, ал адамдар осы әнді құрмет тұтып, тамсана таңдай қағады, сенің даусың ғарыштан да естіліп тұратын болады…

	– Ой, ой, ой! Қайда шырқап кеттің өзің! – деп бөліп жіберді Айдана келекелеп. – Қой, жетер, сен мені ғарыштан бір-ақ шығардың ғой, қиялдың да шегі бар, турасын айту керек емес пе. Доғар енді!

	– Ой, асықпай қоя тұршы, – деп Арсен Саманшин да көнер емес.

	– Турасын айтуға қашан да үлгереміз. Бір секунд! Енді ана жаққа қара, көрдің бе, маған сенбей тұрсың, шамның астындағы ағаштың тасасына қарашы, Мәңгілік қалыңдықтың сұлбасын байқаған жоқсың ба? Қара, ол саған ризашылық білдіріп, үміттене тағзым етіп тұр. Мәңгі жас күйінде қалған қандай әсем қыз! Неткен сұлу, үстіндегі үлбіреген ақ жібек көйлегі қандай жарасымды, нілден тоқылған орамалы тура қанат секілді.

	Айдана келіскендей болып базын изеп қойды, содан кейін былай деп тіл қатты:

	– Сен, Арсен, шынымен қияли-романтик екенсің. Дәл қазір бұл сөзіңе сенгім-ақ келеді, сеніп те тұрмын, әрі сүйсінемін де, алайда арманның өзі де шындыққа негізделуге тиіс. Мәңгілік қалыңдықтың ариясын орындау үшін оның музыкасы, нотасы мен партитурасы болуы керек, симфониялық оркестрді, сценографияны, костюмдерді, жүздеген адамнан тұратын хорды қайдан таппақсың, өзен де ән салады дейсің, оның сахналық технологиясын кім жасайды, ақыр аяғында, композитор қайда, қоюшы-режиссері кім болмақ, ең бастысы, қаржыны қайдан аласың, осының бәріне керекті қаражатты кім береді – қазір ең қиыны осы! Тек бізде ғана емес, барлық жерде де опера театрының күні өткен. Мемлекет опералық сюжеттерді қаржыландыруды әлдеқашан ұмытқан.

	Қыздың бұл сөзімен келіспеуге амал жоқ еді, бірақ Арсен

	Саманшин өз пікірін қуаттай берді:

	– Ия, білемін, қазір опера театры да қаңырап қалған храммен тең. Бұл күндері опера театрларын эстрадалық әулекілер, сайқымазақтар мен басқа да арзан сауықшылдар жайлап алған. Білемін, әншілердің бәрі дерлік күнкөрістің қамымен базар жағалап кетті. Бұл рас. Қазіргі композиторлар операға арнап музыка жазбайтын болды. Бұл да шындық. Бірақ өнер өлмеуге тиіс. Әлде осының бәріне қол қусырып қарап отыра береміз бе?

	– Сонда не істемексің?

	– Егер сен, Айа, осы рольді ойнауға, Мәңгілік қалыңдықтың ариясын орындауға келісім берсең, мен барлық қиындық-кедергілерді бульдозерше бұзып өтіп, жол салып берер едім. Қайтсем де осыған қол жеткіземін. Өзің де білесің, композитор Әбдеевпен келісіп қойдым. Ол мені күтіп отыр. Либреттосын өзім жазамын. Ол бізбен кездескісі келеді. Елге қайтқан соң хабарласамын оған…

	– Жарайды, жақсы. Көрерміз мұны да… Әуелі либреттоңды жаз, қымбатты жазғышым менің! Жүр, кеттік…

	Көне Хайдельберг саябағында түн ортасы болыпты. Аллеядағы шамдардың жарығынан түскен көлеңкелер де қыбыр етпей мүлгіп қалған, енді таңға дейін осылай тұра бермек. Арсен Саманшин мен Айдана Самарова қолтықтасып мейманханаға, ежелгі қамалға қайтып келе жатып та әлгі әңгімені жалғастыра берді. Бұл әңгіме төсекте де толастаған жоқ, құмарлана аймаласып жатып, сол туралы сыбырласып шықты. Таңертең Мәскеуге ұшады, одан әрі елге қайту керек.

	Хайдельбергтегі осындай кездесу екеуіне енді қайтып бұйырмаған екен. Арсен Саманшин мұны кейінірек, Айдана Самарованың сол бір естен кетпес ерекше концертінен елге қайтқан соң біраз уақыт өткеннен кейін ғана түсінді; екеуінің Хайдельбергте бірге болуы, тағдырдың өзі тарту еткен сол бір күндер мен түндер бұлар үшін махаббат сезімінің шырқау шыңы, өзіндік бір Олимп тауы болған екен. Хайдельбергте өткізген сол бір шырын күндерді бұл шын көңілімен осылай қабылдап, осылай атап еді – екеуінің осы кездесуінің мағынасын арттырып, мәнділігін асқақтата түсу үшін Көктің бұйрығымен берілген аяндай боп, кенеттен ойына келген «Мәңгілік қалыңдық» операсының идеясы ой-санасын билеп алғаны; жердің түбінен осында, Хайдельбергке келіп, осынау неміс романтизмі орталығында махаббат ләззатына бөленіп, жан сезімін еркелете аялаған әлдебір рухани әуеннің құшағында балқып, күнделікті тірліктің қарапайым ағынынан әлдеқайда биіктете түсер сиқырлы әлемге сүңгіп кеткені осы идеяның оянуына түрткі болған себеп қана сияқты. Осы бір әсерлі сәтте ой-сезіміндегі бүкіл күнделікті, үйреншікті жәйттердің бәрі кейін ығысып, кеше де, оның алдыңғы күндері де, жалпы, осы сәтке дейінгі барлық уақытта да басын қатырып, миын мүжіген алуан түрлі қиындықтар, кикілжің-қақтығыстар, шатақ-жанжалдар, қосылып-ажырасулар, сотқа жүгініп, қорғаушы жалдап, әбігерге түсуге мәжбүр еткен дау-дамайлар, жек көру мен ашу-ызаға толы күйініштер тәрізді күнделікті өмірдегі күйбең-сарсаң атаулы түгел ұмытылып кеткені де содан… Ия, етектен тартып, адымын аштырмай қойған осындай күйкі тірлік сол күндері екеуінің де есінен мүлдем шығып кеткен болатын. Айдана да күйеуге тиіп, ажырасып үлгерген, әртістердің көбінің басындағы жәйт қой, ал қазір, тағдырдың айдауымен Хайдельбергтегі жүз жылдық саябақта қыдырып жүрген екеуі сол сәтте сәбидей пәк, періштедей таза, анадан жаңа туғандай бейкүнә жандар болатын, Мәңгілік қалыңдықтың бұларға мұңын шағып, қайғысын бөліспек болғаны да, бәлкім, содан шығар…

	Хайдельберг саябағында солай болып еді…

	Кейін бәрі өзгеріп кетті…

	Демек, екеуінің тағдыры екі басқа болғаны. Біраз уақытқа дейін кездесіп жүрді, сол күйі құрғақ қиял, орындалмас арман боп қалған «Мәңгілік қалыңдық» туралы жол-жөнекей әңгімелесіп қоятын, телефонмен сөйлесіп жүрді, содан бір күні бәрі үзілді, тікелей телехабардан соң Айдана көрермендердің көз алдында көлбең-көлбең етіп, лимузинге отырып кете барды. Сол лимузиннің жүк салғышында қанша ақша жатқанын білер ме еді! (Сол үшін оны кінәлауға бола ма өзі? Байлыққа кенелуге, оған өз еңбегімен, дарынымен қол жеткізуге, қысқасы, жолы оңғарылып, сол арқылы даңққа бөленуге кім ұмтылмайды!) Қазір ол думан-мейрам жұлдыздарын жағуды жеке басының меншігі етіп алған мықтының өзімен, Ертас Құршатпен шартқа отырған. Ғасыр шарты! Бүйтуге хақы да бар! Ия, хақы бар. Солай! Енді не айтасың, олигархтарға қарсы шықпақ болып әуреге түсіп жүрген, бейшара! Қағаз шимайлағаннан басқа не келеді қолыңнан? Қазір баспасөз де олигархтардың билігінде. Сонда Арсен Саманшин бүйтіп құлдырағаны, қызғаныштың қызыл итіне жем болғаны үшін өзін-өзі жек көріп кетті, қарғап-сілеп, жабайысың деп сыбады... Сөйтіп, тығырыққа тірелді. Осымен бәрін қоя салу керек еді. Күшті күш қана жеңеді, әйтпесе, оның несі күш депті ғой біреу. Бұқаралық мәдениет бұл сияқты идеалисті табанына салып таптай салды, енді қайтып көтеріле алмайтын шығар… Ал Ертас Құршатты бұл күндері жұрттың бәрі мойындаған құдіретті Құдай дерсің – қаншама рестораны, эстрадасы, стадионы бар, телеарналардың бәрі соны ғана жарнамалайды, осының бәрі ашықтан-ашық жасалып жатыр, өйткені, ол заңды түрде патшалық құрып тұр, бұқаралық мәдениет мұхитын тасытқан да сол, Арсен Саманшинді «Мәңгілік қалыңдығымен» қосып шайып әкетіп, талай адал жүректі өнерпаздың адыра қалған арманың ыбырсып жатқан күресіннен бір-ақ шығарған да сол мұхиттың толқыны…

	Содан кейін күтпеген жерден жанын жаншыған тағы бір зіл салмақтың астында қалды, қарғыс атқыр сол оңбағанды – Ертас Құршатты өлтірсем деген әзәзіл ой бар болмысын билеп алды. Кенеттен бұрқ ете қалған кек алу сезімі жанын қоярға жер таптырмай әкетіп барады, бұл қайдан шыққан қанішерлік, әлде жан дүниесінің әлдебір терең түкпірінде бұрыннан бұғып жатқаны ма – әйтеуір, бар ойы тек соны өлтіріп тыну ғана, әлде бұл өзін-өзі қор тұтып, ашынғаннан туындаған ашу-ыза ма екен, тамағына өкінішті өксік тіреліп, тынысы тарылып барады, өзін-өзі қақпанға түсіргені ме шынымен? Әлде тағдыры ма, бұл? Кім білген мұны! Хайдельбергте махаббатқа мас болып тұрған кезде дүниеге келген ғажайып асқақ идеяның ақыры осыған әкеп соғады, кісі өлтіруге деген ессіз ұмтылысқа жеткізеді деп кім ойлапты. Дегенмен осынау қиналысқа толы қараңғы күндердің өзінде де түңілістің түнегі құрсаған жан дүниесіне әлдебір ұшқын түсіп, Айдана Самарованы Мәңгілік қалыңдықтың алдында бірлесіп тәубаға келуге көндіру, тауға шығып, алау жағу, сол жерде Хайдельбергтегі қияли идея үшін кешірім сұрау, сөйтіп өзегін өртеген өкініштен арылу туралы орындалуы қиын ойдың да оянған сәті болған, алайда қызға хабарласудың сәті түспеді. Мүмкін осының өзі дұрыс шығар – әйтпесе, күлкіге қалып, мазаққа ұшырауы ықтимал ғой, мұны көз алдына елестетіп те көрді. Әрине, ол мұны ақыры есінен адасып тынған екен дері даусыз. Бұл болса, егер екеуі Мәңгілік қалыңдықтың алдында тәубаға келу үшін тауға шыға қалса, алдында тізесін бүгіп, еңіреп жылап, көк аспанның өзін куәға шақыра тұрып, былай дер еді – тағдырдың өзі тарту еткен мәңгілікті түйсіну мүмкіндігінен бас тартуға махаббаттың ешқандай хақысы жоқ (тағы да пәлсапа соғып, тағы да ғарышқа қол созбақсың ба, бейшара!), өйткені, махаббат деген қос ғашықтың мәңгілікті ұзартуға арналған сара жолы, махаббаттың өрісі сезімге құрылған, оны тарылту, оны бұзу күллі әлемді, бүкіл ғаламды, толайым тіршілікті жаратқан Құдайдың өзін елемеу, оның бұлжымас заңын аяқасты ету болмақ. Түптеп келгенде, махаббаттың өзін де сол жаратқан, өмірдің мәңгілік жалғасуы тек махаббаттың ғана еншісіне бұйырмақ. Сондықтан, Махаббат деген – мәңгілікке ұмтылу, Құдайдың өзі сызып берген осы жолдан таймау үшін әр адамға берілген мүмкіндік... (Тек осы жолмен кім қалай жүріп өтеді – міне, мәселе қайда!)

	Бірақ онда тағы да мазаққа қалып, күлкі болар еді! Осының бәрі кімге керек! Ендігі Голливуд туралы армандап жүрген Жұлдыз-қыз (сол баяғы Ертас Құршат оны киноға түсірмек-міс) думан-бизнесті ысырып қойып, әлдебір аруақтарды шақыру, Мәңгілік қалыңдықтың рухын күту үшін алтын уақытын жоғалтып, сенімен бірге тауға шығуға келісе қояды деп кім айтты саған? Күлкілі ғой, бұл!

	Сөйтіп, мұндай есекдәмені ұмытуға тура келді.

	Бұл жөнінде «Еуразия» ресторанында тағдырдың өзі тұп-тура ескерткен жоқ па… Ақырғы үмітінің үзілгені де сонда болатын…

	Енді соған жауап ретінде батыл әрекетке көшу үшін қару сататын біреуді тауып алу керек, бұдан басқа ештеңе қалған жоқ… Қалай, қайдан табады? Бұл сұрақтың жауабы оңай емес! Өмірде осындай келеңсіз жағдайлардың болатыны неліктен екен… Олай болса, тұрмыс-тірліктен безініп, оңды-солын бірдей қиратып бүлдіргеннен не пайда… Бүйткеннен не түседі? Тек өмірмен қоштасар алдында ақырғы сөзін айтып кету ғана қалды!..

	Бұл түн осылай өтті. Мың ойланып, мың толғанып, өзін-өзі жеңуге тырысып баққанымен бәрібір бір тоқтамға келе алмай қойды.

	Жаппай ұйқыға кеткен бес қабатты үйлердің ауласына қараған терезесіндегі шамының жарығы да жалғызсырап тұрғандай. Арсен Саманшин азапқа батып, мұңға шомып, торығып, өзін-өзі кісі өлтіруге бармай-ақ қоюға көндірмек болды, ізінше онда өз-өзіме қол салудан басқа амал жоқ деп бекінуге ыңғай танытады. Бір кезде жауыздықтың осы бір ең сұмпайы түрін жасамай-ақ қояйыншы деп райынан қайтуға тырысады, бірақ кек алуға сүйрелеген өкініш пен ашынуы басылар емес. Сөйтіп, өзі батылдық деп есептеген осы әрекетті жүзеге асырсам деген әзәзіл ой меңдей береді. Бұл үшін оқ ататын қару керек. Оны қайдан аласың? Сөйтіп, санасы сарсылып, күйзеле берді…

	Бұл түні Жебе-Барыс та таудағы асуға жете алмай күйзеліп шықты. Амалсыздан саяқ өмір кешуге көшкен жыртқыш таң атқанша кірпік ілген жоқ. Тірліктен баз кешіп, қамығып, торығумен болды. Аспандағы жұлдыздарға қарап, ызалана ыңыранып қояды. Қарауытқан аспанда жамыраған жұлдыздар жымың-жымың етеді. Шіркін, солардың қасына барар ма еді, жұлдыздар бірін-бірі талау, үйірінен қуып шығу дегенді білмейді, жазы-қысы әрдайым жадырай жымыңдап тұра береді…

	Арсен Саманшин да терезеден жұлдыздарға қарап тұрған. Ол да солардың арасына біржола кетіп, миын ашытқан ойлардан арылсам деп армандап қояды…

	Кенет басына өзінен-өзі бір ой келе қалды, тапанша тауып бер деп туған ағасына, Ардақ Саманшинға айтып көрсе қайтеді? Қаладағы саудагерлердің арасында Ардақтың таныстары толып жатыр. Бұрын дәрігер-терапевт болған ол қазір ит өсірумен айналысады, ортаазиялық қасқыр иттерді Европаға, негізінен, Германияға апарып сатады. Бұл иттерге деген сұраныс көп. Сатып алушылар жетіп артылады. Иттерді басқа елге әкету үшін қажетті құжаттарды тиісінше жасай да алады. Сонымен күнін көріп жүр, өзінің бала-шағасы да көп емес, мектеп жасындағы үш баласы бар – бір қыз, екі ұл. Әйелі Гүлнәр – бұрынғы медбике. Жалпы, нарықтық заманға бейімделіп алған. Ардақтың өзі бұл жайында, әзіл-шыны аралас «Иттің өміріне бейімделіп жүрмін» деп қояды… Қаланың сыртында жеке үйде тұрады, ауласы кең, иттерге арналған шарбағы тормен қоршалған…

	«Жигули» машинасы бар.

	Ардақ, негізі, жан-жақты білімді, еңбекқор, адал адам. Тұйықжарда тұратын туыстары оның ит сатумен айналысқанын құптамайды. Тіптен, арланады екен. Қанша жыл оқыды, дәрігер болып шықты, әлемді аралап ит сату деген не масқара! Әсіресе, ауылда тұратын Қадиша апасы айырықша аршыл болып шықты, үйдің үлкені де сол, Ардақтың кәсібі туралы әңгіме бола қалса, ұялғаннан екі беті қызарып кетеді. Жаратпайды, қайтерсің енді. Жалпы, ауылдағылардың бәрі ит сату дегенге үрке қарайды, мұндайды кім естіген, ит деген толып жүр емес пе, керегіңді ұстай бер, әне, қалағаныңды асырап алуыңа болады, бүйте берсе бір күні мысық сатуды шығарар, оны қойып, егеуқұйрық сатуға көшер. Ия, әрине, ауыл тұрғындары үшін бұл ақылға қонбайтын тірлік.

	Ардақ олардың сөзін құлағына қыстырмайды, рас, өзі де ауылға бара бермейді, ондағы ағайын құлағын сарсытып біткен…

	Оның есесіне, жасының үлкендігін пайдаланып, ыңғайы келгенде

	Арсенге ұрсатыны бар – қашанғы бойдақ жүре бересің! Несіне созасың? Қалада да, ауылда да жар болуға лайықты әйелдер толып жүр… Жарайды, бір рет қателескен екенсің – үйлендің, ажырастың, енді өстіп өмір бойы тізеңді құшақтап жүре бересің бе, өзің европаша ойлайтын адамсың, шет тілін білесің, халыққа танымал тәуелсіз журналистің, қазір бұл нағыз беделді мамандық, жер-жердегі конференцияларға шақырып жатады, өз-өзіңді асырауға шамаң жетеді, тағысын-тағы, егер күнәға батпауға серт берген әлдебір тақуа болмасаң, жалғыздықтан пайда жоғын білесің ғой, бойдақ өмірден не барқадар таппақсың…

	Жалпы, бұл тақырыпқа әңгіме табылады… Қару тауып бере қоюы екіталай, міндетті түрде тергеуге алады: «Аяқ астынан не болып қалды, тапаншаны қайтпексің?» Өзі де қазымыр адам, дәрігерлердің бәрі сондай болып келеді ғой, рас, аздап ішетіні бар, не дегенмен, мұндай шетін істе туған ағасынан көмек сұрағаны көңілге қонбайды екен… Не үшін керегін біліп қалса, ондай іске өлсе де жол бермейді…

	Сол түні таңға дейін аласұрып жүріп, осыны да ойлап еді.

	Терезеден жұлдыздарға көз жіберді. Жаз күндері жұлдыздар көбейіп кететін сияқты. Осылай өмір сүрер ме еді – сәуле шашып тұра бересің, ешкімде жұмысың жоқ…





V




	Ертесіне телефонның шырылынан оянып кетті. Төсегінен еріне көтеріліп, асықпай телефонның қасына барып, тұтқаны алғанша қоя салар деп күтіп еді, шырт ұйқыдан оятқанды кім жақтыра қойсын. Шырыл басылар емес. Есесіне сергіп қалармын деп үміттенді – таң атқанша өз ойымен арпалысып, бір сәт көзі ілініп кеткенде жаман түс көріп, мазасы болмап еді, күнделікті тіршілік телефонның шырылынан басталды. Өз адамы екен – марқұм әкесінің туған бауыры Бектұр аға. Ол жиі хабарласып тұрады, не дегенмен, жақын туысы емес пе, өзі шын мағынасында іскер адам (сондайлар көп болар ма еді). Соңғы жылдары туған ауылы Тұйықжарда колхоз бастығы болды, ондай ұжымдарды түгел таратып жібергенге дейін осы қызметті абыройлы атқарды. Кейін де абыржып-сасқалақтаған жоқ. Алғашқылардың бірі болып аңшылық бизнесті жолға қойды. Үзеңгілес тауындағы белгілі кәсіпкер аңшыға айналып кетті – «Мерген» деп аталатын фирма құрды, соны одан әрі дамыта түсуге ұсыныс жасап жүр, соңғы кездері шетелден аңшылар келе бастады, әрине, олардың басым көпшілігі «Мерген» фирмасының көмегімен аңға шығады. Ағайының шетелдік аңшыларды шақыру жөніндегі құжаттарын Арсен Саманшин реттеп береді.

	Оқиға осылай өрби бастады…

	Ерік-жігері мен сана-сезімін бүйтіп жаныштай берудің, дәлірек айтсақ, өзінің жан дүниесін азаптаудың қалай және немен бітерін кім айта алады, кісі өлтіремін немесе өз-өзіме қол саламын деп қарадай бүлінгені несі, бұл қайдан шыққан қанішерлік, бұрын мұндайды ойламақ түгіл, түсінде де көрген емес, соншама намысқой, соншама тәкаппар болып кеткен бе, мұндайы жоқ сияқты еді, енді сол үшін өзін-өзі жерден алып, жерге салып, қарғап-сілегеннен не пайда.

	Сол кезде телефон шырылдады. Өз-өзімен әлі келісімге келе алмай тұрған Арсен Саманшиннің кіммен де болса сөйлесуге құлқы жоқ еді, «мәңгілік өз адамы» – Бектұр Саманшиннің үйреншікті дауысын естігенде, оның не айтарын, содан кейін кездескен уақытта қандай әңгіме боларын, қандай мәселені шешу керектігін бірден біле қойды, әуелі Арсен бұл әңгімені кейінге шегеріп, кездесуді түстен кейінгі уақытқа қалдырғысы келген. Есін жиып, өзін-өзі қалыпқа келтіріп, қазіргі, өзі атағандай, жан дүниесінің сейсмикалық жағдайын өйтіп-бүйтіп тоқтатуға тура келетін болды. Содан кейін... Басты шаруаға көшер алдындағы еш мәні жоқ, әбден әдетке айналып кеткен бірер сөз алмасқан сәтте-ақ Арсен Саманшиннің басына қайдан келгені белгісіз, бір ой сап ете қалды, қаруды қайдан аламын деген түнімен діңкелетіп біткен сұрақтың жауабы, осы бір есірік мәселенің шешімі, ақыры, өз-өзінен табылғалы тұрған жоқ па. Бойы жеңілдеп сала берді. Сондықтан алғашқы сөздерден кейін-ақ жанданып шыға келді, алдағы әңгімені кейінге қалдырмастан, дереу кірісуге дайын екенін білдірді, соңғы кездері хабарласпай кеткені үшін кешірім сұрады… Солай болып қалды, бұл әнтектікті түзету қиын емес.

	Ия, сөйтіп әзірше бәрінің ыңғайы келе қалған сияқты, әрине, әлі нақты ештеңе шешіле қойған жоқ, дегенмен, иығынан ауыр жүк түскендей, бір серпіліп қалды…

	Ағайы екеуінің әңгімесі Арсен Саманшин ойластырған, ашынғаннан, зұлымдықты жазаламақ ниеттен туған, шын мәнісінде қылмыс болып табылатын жоспарға еш қатысы жоқ, мүлдем басқа жәйттер жөнінде болатын…

	Туыстардың арасында үйреншікті болып кеткен бұл әңгіме бұрыннан айтылып жүрген мәселенің төңірегінде өрбіді. Сол баяғы аңшылыққа қатысты. Бектұр Саманшиннің бизнесі, оның «Мерген» деп аталатын аңшылық фирмасының шаруасы жайында. Бұл жолы да солай болды.

	– Ақыры таптым-ау сені, тыңда, саған кешеден бері хабарласа алмай жүрмін, – деп інісін кінәлай жөнелді Бектұр аға, туыстардың арасында Бектұр Саманшинді құрметті түрде осылай атайтын. – Қайда жоғалып кеттің, Арсен? Қалта телефоныңды айырып тастапсың. Не болып жүр, саған?

	– Бектұр аға, өзің қаладасың ба?

	– Әрине, осындамын, сенімен сөйлесу үшін келіп тұрмын. Әлгі араб ханзадаларын, олардың барыс ауламақ болғанын ұмытып кеткеннен саусың ба? Бәрін өзің ұйымдастырған жоқ па едің? Оларға мүдіріп-кідіру дегенді білмейтін, тура өзің сияқты аудармашы керек. Созбалақтап жүріп алдың ғой, әлде кежегең кері тартып жүр ме? Жұрттың бәрі саған қызғана қарайды – нағыз тәуелсіз журналиссің, өз еркің өзінде, не істесең де өзің білесің, осылай демейтін бе еді. Сенің істеп жүргенің мынау. Ұмытып кеткен болдың ғой.

	– Жоқ, Бектұр аға! Қалай ұмытамын мұны.

	– Онда неге соншама созып жүрсің? Уақыт болды ғой. Мен болсам, саған сеніп жүрмін. Енді бір жұмадан кейін араб ханзадалары біздің тауға келуге тиіс, сен тым-тырыс жатып алдың…

	– Ол жағына алаңдама, Бектұр аға, теледидарға бір ауқымды хабар дайындағанмын. Шетелдік журналистер келді. Бәріміз бірге қатыстық. Уайымдама, Бектұр аға, бәрін ойластырып қойдым, араб ханзадаларын өзім қарсы аламын, аудармашысы да, қазір айтып жүргендей, менеджері де өзім боламын, осыған ұйғардым. Үнемі қасында жүремін.

	– Ә, олай болса, Құдайға шүкір! Құдайға шүкір! Әкеңнің туған бауырымен істес болғанда осылай еткенің жөн. Әйтпесе бола ма! Басқа аңшылардың келгенінен кеткені тез. Мейлі, өздері білсін. Біздің жаққа араб ханзадалары алғаш рет келгелі тұр, өзің де түсінесің, бұл бізге Алланың жердегі өкілдері келгенмен тең. Оның үстіне, небәрі жеті-ақ күн қалды. Тауда оларды лайықты қарсы алу үшін қаншама дайындық керек! Дұрыстап дайындалмаса тағы болмайды! Ең бастысы, маусым басталып келеді, барыстар Үзеңгілес асуының арғы бетіндегі жазғы мекенінен кері қайтуға тиіс. Сондықтан, уақыт өткізбей, дереу іске кірісу керек.

	– Түсініп тұрмын, Бектұр аға. Айттым ғой, мен дайынмын.

	– Бір жерде жолығайық онда, Арсен. Бәрін сөйлесіп алу керек.

	Одан басқа да шаруалар бар. Саған да алаңдап жүрміз…

	– Жолығамыз, Бектұр аға. Қазір таңертеңгі тоғыз. Сағат он бірде кездесейік. Қай жерде екенін айтсаң болды?

	– Қаласаң, сенің пәтеріңе барайын?

	– Жарайды, кел, оған дейін шәй қайнатып қоярмын…

	– Жарайды, Арсен. Тек шәй қойып, әуре болмасаң да жетеді. Қайтесің оны? Мені бір басқа жақтан келген қонақ деп тұрсың ба? Үйлі-баранды болсаң, бір сәрі. Туыстардың бәрі осыған алаңдап жүр, сенің жүрісің мынау... Жарайды... Сағат он бірге таман барамын…

	– Келіңіз, Бектұр аға, күтемін…

	Телефонды орнына қойып, Арсен Саманшин жеңіл ғана бір күрсінді. Жан-жағына қарады. Бектұр Саманшиннің шопырының қалта телефонының нөмірін есіне түсіріп, оған да хабарласты – су жаңа джипті сол айдайды, өзі бір жақсы жігіт. Аты – Итібай. Кейде Арсен оған былай деп әзілдейтін: – Иті бай болса, қожайынның өзіне де бірдеңе тиіп қалатын шығар!.. Эх, адамдардың байлыққа жету туралы арманы таусыла ма, осыған қатысты неше түрлі теңеулерді тауып жатады-ау... Ха-ха-ха, шығар алдында хабар бер, – деп, Итібаймен де келісті…

	Бұл жағын бір ыңғайға келтірген Арсен Саманшин аздап тынышталғандай болды, сосын әлгі бір ерепейсіз болса да есінен кетпей қойған ойға қайта оралды. Ия, сонау колхоз дәуірінен бері Тұйықжар аймағындағы тұрғындардың арасында құрметке бөленіп келе жатқан, қазір сол өңірдегі ең ірі аңшылық кәсіпорынның бастығы, өзінің ең жақын туысы Бектұр Саманшиннің ұсынысына міндетті түрде келісуі керек. Ия, соның басшылығымен аңшылық құрмақ болған мұндай жоғары мәртебелі меймандарға қызмет көрсетуге бұл да атсалысуға тиіс. Араб ханзадаларының бірі – Сауд королінің мұрагері Хасан, екіншісі – кувейттік Мысыр ханзада. Өздері немере ағайынды дейді. Ат жарысты, құс салуды, саятшылықты ұнатады екен. Ең бастысы – араб ханзадалары жалғыз жүрмейді, бұл жолы олар қар барысын ауламақ, ондай текті жыртқышты әлемнің басқа жерінен, Таяу Шығыстан да, Африкадан да таппайсың, бұл аңдар ол жақтың аптап ыстығына шыдамайды, олар тек қыста суық, жазда салқын биік тауды ғана мекен етеді, терісінің әсемдігі де содан, әр түгі алтынмен бағаланады… Сонымен, аңшылықпен әуестенетін ханзадалардың қасында толған адам – қызметшілері, күзетшілері, жолбасшылары, тағы басқалары болады, солардың бәрі аңшылыққа қажетті және басқа қарулармен жарақтанған… Олардың тұрақты аудармашысы әрі жолбасшы менеджері ретінде бұл да солармен бірге жүреді, демек, мұның да қаруы болуға тиіс – ең құрығанда, карабині болады, тапанша туралы айтудың да қажеті жоқ… Міне, сол тапаншаны кейіннен өзінде қалдыруға тиіс, мұның да бір амалы табылар, егер олжалы оралса, ханзадалардың өздері-ақ сол тапаншаны бұған сыйлай салуы ғажап емес. Аңшылық сапар аяқталған соң таудан түскен кезде, әлгі тапаншаны өзімен бірге қалаға алып келеді де, ойластырған жоспарын іске асыру үшін соны пайдаланады.

	Сөйтіп, Арсен Саманшиннің Тұйықжарда тұратын әйгілі туысы Бектұр Саманшиннің қарамағында қызмет ету үшін, жазғы маусымда бірер аптаға барып қайтуға шешім қабылдауына бір сәттік әсерден туындаған осы бір кек алу сезімі түрткі болып еді…

	Бұл күн өстіп таңертеңгі телефон шырылынан басталды. Бір жағынан, ағасының телефон соғып оятып жібергені жақсы болды, ұйықтап жатқанда да тыным бермеген мазасыз ойлардан арылып, есін жиып, қалыпты өмірге оралуға мәжбүр етті. Райынан қайтып, есі кіргендей болған Арсен Саманшин сезіміне тежеу салып, алуан саққа жүгірген қиялында пайда болған неше түрлі жоспарларды кейінге қалдырып, өз-өзімен уақытша мәмілеге келді. Бәрін қойып, шаруамен айналысу керек. Енді ол өзіне-өзі былай деді: «Жетер, Арыс, жетер, тыныштал! Қазір бұл жайында ойлайтын уақыт емес, есіңнен айырыла қоймаған шығарсың әлі, Арыс! (Айдана оны осылай

	– Арыс деп атайтын, бұл оны Айа деуші еді. Бірін-бірі еркелеткені ғой, мұндайды түсінуге тырысу керек, онсыз бола ма... Енді соны еске алып, шарасыз күрсінгеннен басқа ештеңе қалған жоқ). Осындай сәттерде Арсен өзін жапырағы саудырап түсіп, бұтақтары сыииып, желдің өтінде жалаңаш қалған ағаштай сезінеді... Жаны да жалаңаш... Ия, әрине, бұл шаруаны таңертеңнен бастап қолға алу керек, кейінге қалдыратын ештеңе жоқ, қашанғы өзін-өзі жер қылып, бекерге қинала бермек... Жетер осы да! Жұмыс бастан асып жатыр... Тек компьютердің қойны-қонышы ғана бастай салып тастаған, асығыстан бітпей қалған, редакциялар жарыққа шығаруға асығып, тағатсыздана күтіп отырған мәтіндерге толы. Кепілге алынған аманат дерсің! Өзі де әр тақырыпты бір шолады, ағымдағы публицистикадан бастап, гидроэнергетикалық мәселелерге дейін араласа береді, оны да қоя салып басқа тақырыпқа ойысады. Соның нәтижесі қандай? Жалпы, бұрындары аяқталмаған мақалалар бүйтіп жиналып қалмаушы еді... Шамасы, осының бәрі тәуелсіз журналист деген атау таңылғаннан бері пайда болған әдет сияқты. Тәуелсіз! Ешкімнің алдында есеп бермейді, ешкімге кіріптар емес. Өз қалауымен өмір сүреді... Бүйтуге де бола ма екен!

	Махаббатым қыршынынан қиылды-ау, небір асыл ойларым жарық көре алмай жөргегінде тұншықты-ау деп қамығып, жаны қиналған Арсен Саманшин бүйтіп іштей езіле бермей, ауылға барып, бәрін ұмыту үшін өзін-өзі қолға алуға тырысты. (Қарғыс атқыр капитализм өз дегенін істеп тынды-ау ақыры!). Ия, әрине! «Капитализм бәрібір дегенін істейді, оған ешкім де қарсы тұра алмайды, шамасы жетпейді! Жалпы, бұған капитализмнің не қатысы бар? Болғанда қандай! Қазір идеяны да тауар сияқты сатып алуға, сатуға, тыйым салуға болады, ақша үшін бәрін де істейді... Сенің жөнің бөлек, сатылмайсың, демек, оларға жатсың, либералдардың арасынан қаңғып келген келімсексің, сазайыңды тарт енді... Жалғыз өзің тартысып көр, не болар екен. Сен басыңнан айырыласың, олар бәрін де сатып алады. Бүйтіп бұғып та жүре алмайсың, басқа амалың да жоқ. Дегенмен, мұны кейінге қалдыра тұрайық. Не нәрсенің де өзіндік бір стратегиясы мен тактикасы болуға тиіс... Жетер енді, ұмыт. Түкіргенің бар ма оларға!» – деп өзін-өзі жұбатпақ болды. Қазір Бектұр аға келеді, сосын бәрі өзгеріп шыға келеді. Күн тәртібіне басқа мәселе қойылады, өмір де өзгереді, басқа нәрселермен шұғылдануға тура келеді. Бұл да оңай әңгіме емес, ол кісінің жұмысы, бизнесі жөнінде дұрыстап сөйлесу керек…

	Сөйтіп жүріп шынымен тынышталып, өзіне-өзі тежеу салғандай болғанымен, Арсен Саманшин өзі үшін мәңгілік тақырыпқа айналған тағы бір мәселе ойынан шықпай қойғаны неліктен екенін түсіне алмады: бір жағынан, Мәңгілік қалыңдықтың алдында ақталып тұрғандай, әрі оны жұбатпақ бола ма... Оған өзі емес, өз бойындағы екінші Арсен, әлдебір егізінің сыңары сөйлеп тұр, бейне бір ол қасында, көрші бөлмеде немесе жеті қабатты «хрущевтің үйінің» тозығы жетіп, сықырлап, шиқылдап, әзер тұрған лифтінен қазір ғана түсіп, есіктің артында тұрған сияқты. Оған бәрін ұғындырмақ болып, кешірім сұрағандай үнсіз сыбырлайды: «Асықпа, Мәңгілік қалыңдық, сәл шыда. Мүмкін жағдайымыз түзеліп, Құдай жолымызды оңғарар, сонда бұған да қол жеткізерміз. Айдана екеуіңді табыстырармын, сол кезде әлемде жоқ ерекше музыка өмірге келер, ол нағыз классика болады! Айдана сахнада, сен сахнаның сыртында тұрасың, бәрін өз көзіңмен көріп, құлағыңмен естисің. Тек сәл шыдашы. Содан кейін өзің саралай жатарсың – Айдана кінәлі ме, жоқ па? Түсін, ол сенен әдейі бас тартқан жоқ, оны да бір кезде сені ұрлағандай ұрлап әкетті, ол кездегіден басқаша, қазіргі үрдіспен ұрлады, жолдан тайдырып, аздырып, ақшаға сатып алды. Бұрын сұлу қыздарды ұрлағанда ауылға басып кіріп, атқа өңгеріп ала қашатын, қазір ондай қыздарды доллардың тұлпарына мінгізіп ұрлайтын болған, енді ол қыз доллардың қызуына желігіп, өзі де сол доллардың үйіріне ұмтылатын болды, жылқышылардың бәрі миллионер, әрқайсысы өз долларын қамшылап, өз үйірін бағумен жүр. Қазіргі өмір осындай. Бұдан басқа жол жоқ, жұрттың бәрі нарықтың базарында итісіп-тартысып жүр. Бұған ешкім кінәлі емес, нарықтық экономика басы қызған асаудай құтырына шауып келеді. Екінші жағынан, ойлап қарасақ, осылай өмір сүріп жүргеніміз үшін бәріміз де кінәліміз. Өзіміз кінәліміз. Ой, аруым, ой, Мәңгілік қалыңдық, тағы да социология мен саясаттануға ауып кетіппін ғой. Тек сен бұған қамығып жүрме, бұл жағына бас қатырып нең бар. Мен де байқамай осы былыққа басымды сұғып алып, шыға алмай жүрмін. Кешір, сені де алаңдатып қойдым-ау, Мәңгілік қалыңдық-ай. Қайтеміз, осылай болып тұр. Өстіп өмір сүріп жатырмыз. Тек сенші маған, Құдай қаласа, әлі де жолығамыз. Әзірше аңысын аңди тұрайық... Тағы бір нәрсе... Кешір, сәл кідірші, тоқтай тұршы. Өзегімді өртеп, жанымды жегі құрттай жеген тағы бір жәйт бар. Кешір, Мәңгілік қалыңдық, сенен несіне жасырайын. Кейде мынаны ойлаймын – ол қыз өзін қалай сезініп жүр екен, жарнамалардан жарқырата көрсетіп, сахнада жарқ-жұрқ еткен сәулеге малынып, бақытқа белшеден батқандай көрініп жүргенімен, шынымен бақытты ма ол? Әлде сол сыртқы жылтырақтың тасасында әлдебір қуыс, аядай ғана үңгірі бар ма, бәлкім сонда тығылып алып, оңашада еңіреп бір жылайтын шығар, не істерін білмей қиналып жүрген жоқ па екен? Жаным ашиды оған, аяймын, оңай ма – менен бойын аулақ салып, қашқақтап жүргенімен, екеуміз бірге болған Хайдельберг саябағын еске алмауы мүмкін емес, қаншама арман-қиялымыз ортақ еді, өзің де көрдің ғой оны, Мәңгілік қалыңдық, енді, міне, ол екеуміз бір қалада тұрсақ та екі жақта жүрміз. Ия, сол бір күндер ешқашан ұмытылмақ емес... Қой, жетер, мұным не менің, тағы да қиялға беріліп кетіппін-ау…»

	Өстіп өз қиялымен өзі үнсіз сыбырласып отырып, дереу бұл әурешілікті тоқтатпақ болды: «Есіңді жи! Тағы да қиялыңа еліте бастадың ба? Неге тынышталмайсың? Кіммен тартыспақсың? Баспасөз бетінде оларға қарсы мақалалар жариялап, жалғыз өзің көпке топырақ шашпақ боласың – көп қой олар, пәлсәпа соғып, өзіңше олигархтарды адамшылыққа үндемексің, ал олар, қазіргі долларбайлар әлемдік рынокты аралап жүр, ит сатумен айналысатын туған ағаң Ардақ айтқандай, олар жемқорлыққа белшеден батқан, сен де осыны айтып көргенсің, – құлағына қыстырған жоқ. Өйткені, олар сені адам деп санамайды, олар үшін рыноктан тыс қалғандардың бұл өмірде бар-жоғы бәрібір, демек, сен бұл жаққа адасып келіп қалған қаңғыбассың. Керек десең, Құдайдың өзі де қазір осы долларбайларға қызмет етеді, солармен бірге жемқорлыққа мелдектеп, солардың үйірімен бірге жайылады. Несі бар? Қазір сол Құдайыңның өзі ғаламдық банкир болып кеткен. Тоқта, тоқта, қайдағыны айтып кеттім мен. Доғар! Кешіре көр, Жаратқан, күнәһармын мен, күнәһармын! Құдайдың өзіне жала жаппақ болғаным, қай сасқаным? Кешіре гөр, жазала мені! Заман ағымына ілесе алмайтын мендей кісәпірді теңізге батырып жіберсе де обалым жоқ, менің бар-жоғымнан не пайда, ізіміз білінбейтіндей қылып көзімізді құрту керек!.. Қырсыққанда, мен сияқты қияңқылар ешқашан таусылмайды, көзге күйік болып, әлсін-әлсін адамдарды аздыруға ұмтылады. Енді келіп социологияға ұрынамыз: бұл заманның сұрқылтайы – күндіз-түні бір тынбайтын, бақсыдай зіркілдеген жынды-шалыс ырғағы күллі әлемді билеп алған, өйткені аспан асты, жер үстін әу бастан-ақ жаппай былық, қиянат пен зорлық-зомбылық жайлап алған, әділет жоқ, қайдан болсын… О, Құдай, тағы да кемеңгерсіп, ақыл-ойдың ақбозына қоныппын ғой, үзеңгіні үзіп жіберердей шіренемін келіп... Жұмыс деген бастан асып жатыр, мен болсам…»

	Дереу пәтерін жинастыруға кірісті. Бектұр аға іскер адам, қатал қожайын, жақтырмаса бетің бар, жүзің бар демей ойына келгенін айта салады. Кезінде бір колхозды уысында ұстағаны да сол мінезінен. Салақтығы, қырсыздығы үшін талайларды жерден алып, жерге салған деседі: көңді жолдың жиегіне төккенің не, кәне жина! Жиған шөбің шөмеле емес, мас кезіңдегі өзің сияқты бір жағына қисайып кетіпті, дереу түзет! Бақшаңды шошқа қораға айналдырып жіберіпсің, арықты неге тазаламайсың, арам шөп басып кетіпті ғой!.. Ауылдастарына осындай қатал талап қоя білгенге ұқсайды және мұнысы дұрыс та болған…

	Осының бәрін білетін Арсен Саманшин кіре берісті шаңсорғышпен тазартып, әр жерде шашылып жатқан газет-қағаздарды жинастырды, оқылғаны бар, оқылмағаны бар, жылтырақ журналдар да толып жатыр екен… Содан кейін айнаның шаңын сүртіп, ашық-қоңыр түсті пианиноның бетін аялай сипалады. Пианино әдемі болатын, пәтеріндегі жалғыз-ақ құнды мүлік те сол, оның бұл үшін қымбаттығы тек әмбебап музыка аспабы болғандықтан емес, бұл онсыз да белгілі ғой, бұл аспапта Айдана ойнаған! Бір емес, екі рет… Ымырт үйірілгеннен бастап түн ортасы ауғанға дейін пианиноның қасынан тұрмай қойып еді. Соның бәрі еріксіз есіне түсіп тұр, Арсен Саманшиннің өзі әуесқой-дилетант болатын, жаттап алған әуендерін қайталайтыны бар, Айдана фортепьянода шынымен өте жақсы ойнайтын. Оның музыкасын тыңдағанның өзі бір ғанибет – асығу дегенді білмейді, бейне бір орман ішінен талып естілген көкектің даусы секілді болып, алыс Европаның жаңғырығы құлақты қытықтайды… Арсен оны әрдайым таңдана да сүйсіне тыңдайтын, қыздың қолының өзі музыкаға айналып кеткендей, әлде музыканың өзі оның қолынан шыға ма, көз жанары да әуеннің ырғағымен жарқылдайтын сияқты. Бұған қалай шыдарсың, Арсен Саманшин де шыдай алмады, көңілі босап, сағынышы оянды, күйсандықтың тілдерін еппен басып, сол бір әуенді қайтадан іздегендей болды. Қайтадан көңілі құлази бастады. Енді ол келмейді ғой, пианиноға да отырмайды, пианинодан төсекке дейін екі-ақ қадам, төсектің өз әуені бар... Оны еш кінәламайды, опасыздыққа қия алар емес, іс жүзінде солай болып тұрса да мұндайды ойлаудың өзі күнә, өйткені мұның түсінуінше, Айдана Самарова адамның дегеніне көнбейтін қырсық тағдырдың қияңқы әрекетінің құрбаны ғана. Оны өстіп ақтамақ болады, екеуінің қарым-қатынасының тұйыққа тірелуіне тағдыр кінәлі, осыны ойлағанда жаны тебіренді, көңілі толқып сала берді…

	Осы сәт телефон шырылдады. Арсен селк ете қалды. Күткеніндей-ақ, Бектұр ағаның шопыры Итібай екен. Келе жатырмыз дейді…

	Оларды даладан тосып алу керек. Арсен Саманшин бір киерін үстіне іліп, мойнына галстук тағып, екі минуттан кейін аулаға шықты, жасы үлкен туысты, ағайынның ақсақалын осылай күтіп алған жөн. Баяғы заманда мұндай құрметті қонақты ауыл сыртынан қарсы алып, атының тізгінін ұстап, сүйемелдеп түсіріп алатын, атын аулақ жердегі кермеге байлап, ауыздығын алып, айыл-тартпасын босатып қояды... Содан кейін алдына жем салып, сұлы береді, қазіргі қонақтың машинасына жанармай құясың...

	Қиялдағы қонақтың аты алдындағы сұлыға енді бас қоя бергенде қымбатты туысы Бектұр ағаның автомашинасы да келді, машина болғанда қандай – арқыраған жапондық джип, қара түсті болса да айнадай жарқырап тұр, үлкенді-кішілі шамдарының әйнегі жылт-жылт етеді, моторының қуаты алты жүз аттың күшіне пара-пар, ауланың бір шетінен кіріп, енді бұның есігіне қарай жақындап келеді. Таулы аймақта осындай джиптер көп болса ғой. Бектұрдың Араб әмірліктерінен сатып әкелген темір тұлпары бүкіл Тұйықжар өңіріндегі осындай жалғыз-ақ машина, бұл жақта «Жигули» мен «Москвич» сияқты қарапайым көліктерді де саусақпен санауға болады. Енді қалай – халық әбден кедейленіп біткен, қаншама кіріптарлық жағдайда болғанымен бұрын колхоз кезінде итшілеп болса да өмір сүріп, тарығу дегенді білмеген талай адам бұл күндері өлмешінің күнін көріп отыр, болмашы ақыға иінін жазбай еңбек етеді, енді біреулері ұрлыққа салынып кетті, болашақ та бұлыңғыр, бизнеспен айналыс дейді, кәне ол – картоп қазып, жер қазғаннан басқа бизнес бар ма мұнда, енді қайттік… Есесіне бостандық алдық, аштан бұралтып қойған бостандықтың азабы ауыр болады екен, әзірше ауылдық жердің барша ауыртпалығын өтпелі кезеңге аудара салады, ертең нарықтық экономикаға өтеміз, сонда қарық боласыңдар! Ия, күтсеңші! Тіптен, бір әулекі енді баланы да нарыққа бейімдеп туу керек деп ұран салыпты. Бұл түрімізбен қайда барар екенбіз! Ауыл адамының қазір машинаны ойлауға шамасы жоқ, олар орта ғасырдағыдай жүкті есекпен тасиды. Әйтеуір, маршрутты таксилер келетін болыпты, бұған да шүкір. Жастар болса тік көтеріліп қалаға ауды, енді сол жақта қаңғып жүр...

	Дегенмен, бизнес заманының шабысына жаяу қосылып жүргендер де бар. Біреулер тауды кезіп, жабайы бал жинап, соны саудаға шығаратын болыпты. Бұрын бұл өңірде балды сату деген болмайтын, оны тек тарту етеді, өйткені бал – жас-кәріге бірдей ем, таңдайының дәмін келтірер тәтті тағам. Жәй, сөздің орайы келгесін айтып жатырмыз, әйтпесе онда тұрған ештеңе жоқ…

	Бектұр ағасы джипіне мініп, мұны іздеп келіп тұр. Неткен құрмет, не деген ғанибет, осы өңірдің бетке ұстары – Бектұр Саманшиннің өзі келді! Ағасы біраз уақыттан бері аңшылық бизнесті жолға қойған, шаруасы дөңгеленіп тұр, жұмысы жыл бойы жүріп жатыр, маусым сайын әртүрлі жабайы аңдарды аулайды, олардың арасында қазір жұрт «Марко Поло» деп атап кеткен арқарлар да, тауешкі де, аю да, жыртқыш құстар да бар. Енді міне, қар барысын аулау да бизнестің ерекше түріне айналыпты. Жарайсың, Бектұр аға, айтатын несі бар, алтынды белден қазу деген осы, ақылды адам ғой.

	Туыстар осылай кездесті – машина тоқтаған кезде Арсен джиптің есігін ашты, Бектұр аға күлімсіреп түсіп келе жатыр, інісінің қолын алып, құшақтап амандасты. Ия, түрі де, тұлғасы да келісті-ақ адам, әсіресе, кеудесін жапқан қаба сақалы өзіне ерекше айбын беріп тұрады. Жалпы, бұлардың тұқымындағы еркектердің бәрі сондай, Арсен де елден ерек көзге шалынатын жігіт, тек басқа Саманшиндер сияқты сақал-мұрт қоюды әдетке айналдырған емес.

	Екеуі жақын туыстардың әдетімен қос қолдап амандасты, бір-бірінің алақанын қысқылап, мәре-сәре болып қалды. Маңдай түйістіріп, жымия күліп, ықылас білдірісіп жатыр. Бектұр аға быртиған қолын төсіне қойып, бірінші болып тіл қатты:

	– Құдайға шүкір, аман-есенбіз, әйтеуір. Көріспегелі қанша болды өзі, Арсен, екі айдан асып кетті ғой деймін?

	– Ия, байеке, үш айдай болып қалды.

	– Көрдің бе! – деп бүйінің сирағындай түксиген қабағын бір көтеріп қойды Бектұр аға. – Қалаға бірнеше рет келгенмін, сені табудың сәті осы жолы түсті. Жарайды, енді арамызда көбірек болатын шығарсың. Өзің де түсініп тұрған шығарсың.

	– Жақсы, байеке, әрине түсінемін. Ал, жолыға алмай жүргеніміз, сол баяғы қу тірліктің кесірі, онсыз тағы болмайды, әйтпесе... Жарайды, әлі де сөйлесе жатармыз. Ең бастысы, кездестік, әйтеуір… Айдана екеуінің арасында болған жәйтті де, сол үшін кімнің көзіне шыққан сүйелдей болып жүргенін де, олар өзін жолдарынан қағып тастап, шетке қарай ығыстырып, сүйгенінің қасына жоламастай етіп қуып жіберуге, жалпы қоғамдық өмірден аластауға тырысып жүргенін, бұған жауап ретінде өзінің не істеуге бел буғанын ағасына айтпақ емес. Ондайды айтуға болмайды, бұл жолы әңгіме басқа, тікелей шаруаға қатысты болмақ. Бектұр ағаның да күткені осы, Тұйықжар тауынан осы үшін түсіп отыр.

	Жақын туыстардың жайдары жолығысуы қастарынан олай-бұлай өтіп жатқан көршілердің де көңіліне жаққан сияқты, күлімсірей бастарын изеп қояды. Үсті-басы алқа-салқа, біреуі ит жетектеген екі бала пысық екен, аулада басқа да неше түрлі машина толып тұрса да, Бектұрдың джипін ұнатып қалыпты, бірін-бірі түрткілеп, әлденені сыбырласып айтып жатты, әрине, осындай жалтыраған, әрі қуатты машинаның руліне отырып жүйткітер ме еді, иті де қасында болса, көшедегі жұрттың бәрі бұларға таңдана қарап, екі батырға қол бұлғап шуылдасып жатса.

	Джипке көзі түсіп кеткен Арсен бір сәт осыны ойлап, күліп жібере жаздады, көңілі көтеріліп сала берді.

	Кейде айналадағы жайдарылық пен шынайылықтан жаныңның жадырап қоя беретіні бар ғой. Ондайда: сендер қуансаңдар – мен де қоса қуанамын дегің келеді. Жазғы күннің әлі қыза қоймаған шуағы да жер бетіндегі барша жанды мақұлыққа сәулесін төгіп, бір сәттік қуанышқа бөлегендей еді, төңірек түгел тамылжып тұр. Адам көңілінің бір сәттік қуанышына күннің өзі де ортақтығын білдіргендей болады.

	Бұл дүниеде бәрі де өстіп мінсіз жарасым тауып тұрса ғой. Әрқашан осылай бола берер ме еді, алайда осындай сәтте аспанның әлдебір бұрышында бұлт үйіріліп, табиғаттың қабағы түйіле бастайтыны бар... Неге сөйтеді екен? Не керек оған? Мейлі, өзі білсін…

	Сол сәтте Арсен Саманшиннің бойында кенеттен оянған жаймашуақ көңіл күй мен өз-өзіне сенімділік кейіннен, шаруаны талқылауға кіріскен кезде де сақталып қалды. Ия, Бектұр аға жұртқа сөзін өткізе алатын адам, бұл орайда оның бойынан өз шаруасына мығым қожайынның нық сенімі білініп тұрады, не айтса да орынды, барлық пікірімен де, келтірген дәлелдерімен де келісе бергің келеді.

	Ия, аңшылық құруға заң жүзінде рұқсат етілген ресми құжаттарға лицензия алудан бастап, түскен табыстан төленетін салыққа дейін бәрін ойластырып, негіздеп, жоспарлап қойған, осындай экзотикалық бизнестің бір парасы ретінде қар барысын аулауға да рұқсат етілгені құжаттарда жеке бап түрінде бекітіліпті. Араб ханзадалары (немере ағайынды) бұл жағынан әлдеқашан хабардар етілген. Олармен жасалған келісімшарттың ағылшын тіліндегі нұсқасын сонау көктемде-ақ Арсен Саманшиннің өзі дайындап берген. Мұны ұмытып та барады екен, енді соны нақты іске асыратын уақыт келіпті. Әрине, Бектұр Саманшин ағылшын тілінен мүлдем мақұрым, бұл өңірдің халқы сенің «инглишіңді» қайтсін, сондықтан араб аңшыларымен аралас-құралас атаулы түгелімен Арсенге жүктелетін болды.

	Меймандарға қызмет көрсетудің тәртібі тұрғысынан келгенде және Бектұр Саманшиннің жеке көзқарасы бойынша, араб ханзадаларымен араласу және делдалдық ету сияқты күрделі де құрметті іске Арсеннен басқа лайықты ешкім жоқ. Өйткені, патша тұқымынан болып табылатын араб ханзадаларына жәй ғана аудармашы емес, олардың мәртебесіне сай келетін елеулі тұлға, терезесі тең болмаса да соған жетеқабыл, басқаша айтқанда, елден ерек адам керек екен.

	– Сондықтан, қымбатты Арсен, ата-бабамыздың аруағы қолдасын сені, өзіңнен беделді, өзіңнен артық қандай тілмаш болуы мүмкін, өзің де түсінесің, топырағы торқа болғыр марқұм ағам – сенің әкең тірі болса, осы шаруаға ол да атсалыспас па еді, – деп нығарлап қойды Бектұр аға. – Бизнес үшін де беделді адамдар мен әріптестер керек. Көмектесіп жібер, екі аптадай бірге болсаң жетер еді, бұл саған қиынға соқпайтын шығар. Сенің тәуелсіз журналист екенің бүкіл аймаққа мәлім, қайда барып, қайда жүрсең де өз еркің өзіңде, солай емес пе?.. Мынаны ұмытпа, өзің де білесің, бес күннен кейін ханзадалардың жіберген адамдары келеді, оларды дайындық тобы дейді ғой, өздері үш кісі екен. Араб ханзадалары өздерінің жекеменшік ұшағымен Әулиеатадағы айырпортқа келіп қонады.

	– Аэропорт, байеке, айырпорт емес, – деп ағайының сөзін түзеп қойды Арсен. Бірақ ол мұны елең қылған жоқ:

	– Ал мен айырпорт деймін, біздің жақта оны солай атайды. Бізге ең жақын айырпорт сол. Өзің де білесің. Келісім жасауға көмектесіп едің ғой. Қағаздарды толтырғансың, телефонмен де сөйлестің, есіңде ме, олар банктен хабарласты... Енді, міне – бірге жұмыс істейтін болдық. Араб ханзадаларын айырпорттан бірге қарсы алайық, тауға да бірге шығамыз... Ол жақта бәрін дайындап қойдық. Бұл жағына алаңдама. Бұрынғы колхоз кеңсесін сатып алғам, екі бөлмесін қонақүйге айналдырдық, қаладағыдай емес, әрине, дегенмен бұл да жарап жатыр... Аңшылыққа тура Үзеңгілес асуының өзіне шығамыз, керек болса асудан әрі қарай да апаруға болады, арғы жағы Қытай, ондағы соқпақтарды жатқа білемін. Ол жаққа альпинистерден басқа ешкім бармайды, мейлі ғой, жас ханзадалардың барғысы келсе неге апармасқа? Барыс аулап көңіл көтерсін. Тегін емес, әрине. Өзің де білесің... Құдай қаласа, барыстар үшін біраз олжа түсірерміз деп ойлаймын. Әркім өз үлесін алады…

	Өстіп тағы біраз шаруаны пысықтап алды. Бұл орайда Бектұр Саманшин бәрін ойластырып қойған екен, нағыз бизнесменге тән қарымы бар екені байқалып тұр – араб ханзадаларының аңшылық құруы мен демалуы үшін не керектің бәрін сайлап қойыпты: жорық шатыры да, мініс аттар да, атшылардың кім болатыны да мұқият сараланған. Мәртебелі меймандардың аттарын күту, ерттеу мен ерін алу – осының бәрі тек өздеріне ғана белгілі, әлдеқашан сыннан өткен сенімді адамдарға жүктеліпті, ал қару-жарақ пен жарық түсіретін және алыстан көретін дүрбі тәрізді құралдар үшін кім жауап беретіні құдды ресми хаттама тәрізді алдын ала жазып қойылған. Арсен Саманшин туысына іштей сүйсініп, мақтан тұта бастады, сонымен қатар, адамның мақсатты әрекетінің арасында бизнестің алдына түсер ештеңе жоқтығына тағы да көз жеткізгендей болды. Ия, адамның ұмтылысының биік шыңы бизнес болып қалатын шығар, сірә.

	Тұйықжардағы аңшылық бизнестің жоспары да талқыланып бітті, егер мұны қарлы таудың қолаттарын шарлаған қар барыстары білген болса, жота-жотаны қуалап, асудан асып жоғалмас па еді, осы жоспарды солардың арасындағы ең әлсізі, жыртқыш ағайындарының арасынан біржола аласталған Жебе-Барыс білсе қайтер еді? Жадыланып қалғандай болып, Үзеңгілес асуының түбінде өстіп әлі де жата берер ме еді, әлде... Нені күтіп жатыр ол?

	Арсен Саманшинге келсек, осы бизнес-процеске қатысы бар адам ретінде алдағы аңшылықтың қалай ойластырылғанын, әрине, егжей-тегжейіне дейін біледі, әсіресе Бектұр Саманшинмен кездескеннен кейін бәрін жақсылап тұрып пысықтап алған, десек те, кейін белгілі болғанындай, алдында не күтіп тұрғанын, өмір соқпағының соңғы бұрылысы қайда апарып тірерін ол да білмеген екен. Әрине, оны да ескеруге болар еді деп сәуегейсу қиын емес. Алайда болары болып, бояуы сіңген соң ақылды болып көрінудің не қажеті бар? Жағдайдың өзі тура солай қалыптасып келе жатты. Тылсым дүниенің құдіретті күшінің қалауымен алдын ала дайындалған сұрапыл жоспар іске асып, болар іс болған кезде біздің кейіпкеріміздің бар бітіргені – күнделігіне «Көрінбес қақпа немесе шарасыздық формуласы» деп айдар тағып, бірер ауыз сөз жазып үлгерген екен. Тағдырымен сырласу тәрізді осы жазбасында ол былай деп ой түйеді: «Тағдырдың өзі алдымызға тартқан әрбір тосқауылдың алдын ала дайындалған, айқара ашық тұрған көрінбес қақпасы болады, осы қақпаның табалдырығынан аттау маңдайына жазылып, пешенесіне бұйырған әр адам мұны сол көрінбес қақпаның арғы жағына өткенде бір-ақ біледі. Қақпадан кірген адамның кері қайтуы мүмкін емес, бұл да қайтадан дүниеге келудің болмайтыны тәрізді бұлжымас қағида. Бұл – көрінбес қақпаның арғы жағына өтуге бұйырылған адамға тағдырдың шығарған үкімі. Шарасыздық формуласы деген осы – кірер жол бар да, шығар жол жоқ».

	Жазмышты мойындауға мәжбүр болған адамның бұл сөзі әлі де жалғасып, Арсен Саманшиннің қаламынан туған қайғылы эссеге ұласуы мүмкін еді, бірақ тек бір ғана жағдайда, егер содан кейінгі оқиғалар тізбегі басқаша түзілгенде ғана…

	Таңертеңгі салқын леп басылып, күн көтерілген сайын ыстық та күшейе бастады. Үйдің де ауасы тарылып, қапырық болып кетті. Әңгіменің арасында Арсен Саманшин орнынан тұрып, түнде ашық қалған терезені жапты да, шкафтың жоғарғы жағында, қабырғаға орнатылған шағын конденсаторды қосты. Көп қабатты үйлерде ыстыққа шыдау қиын, мұндайда тек конденсатор ғана жаныңды сақтап қалады. Бұған дау бар ма. Бектұр аға терезені ашып қоюды өтінді. Таулы өлкеде таза ауамен демалып үйренген адам ғой. Әрине, қонақтың айтқаны заң… Терезенің ашық тұрғаны да бір нәрсеге себеп болыпты. Ондай боларын кім білген…

	Туысқандар екі сағаттан астам уақытқа созылған әңгімеге қайта оралды. Бұл уақыттың ішінде ақкөңіл де шаруақор шопыр Итібай шәйін де ішті, джипке жанармай құйып, жуғызып, базардан жеміс әкеліп те үлгерді. Екі туыстың арасы жер-жиһанды жайлап алған бизнес арқылы бұрынғыдан да жақындай түскен секілді, айтпақшы, таулы өңірдің адамдары қазір дүниені шарлап жүрген саудагерлердің айтқан сөзіне сенер-сенбесін білмей дал болып жүр екен – гүл екеш гүлді де саудаға шығаруға болады екен ғой? Ондайды кім естіген! Адам шіркіннің ойлап таппайтыны болсашы, гүл деген өз-өзінен өсіп тұрған нәрсе емес пе, оны қызықтауға болады, әсемдігіне сүйсінесің, қасынан өтіп бара жатып, атыңнан түсіп, балаларды қуанту үшін бір дестесін жұлып алуға болады, оны сату деген күлкілі ғой... Міне, сол аңғал халықтың қалың ортасынан шыққан ағайынды Саманшиндер енді аңшылық құру жөніндегі ауқымды бизнес-жобаны талқылап отыр. Мәселе адам көзінен аулақта өмір сүретін, әлемдегі ең құпия жыртқыш – қар барысы туралы, нарықтың қолы неткен ұзын еді, оларға да келіп жеткені ғой.

	Аңшылықтың да нарыққа бейімделе бастағанын осыдан-ақ біле беріңіз, бүгінгі әңгіменің арнасы сол төңіректен ұзап шығар емес. Алдағы аңшылықтың жай-жапсарын қағазға түсіріп отырған ағайын тыңдап отырып, Арсен Саманшинге осының бәрі тура театрдағы қойылым сияқты көрініп кетті, режиссері – бұрынғы колхоз бастығы, мүмкін шынымен ақылды адам шығар, міне енді ол келесі көріністі суреттегендей-ақ, аңшылық тәсілдерін баяндап кетті. Мысалы, Бектұр Саманшин шетелдік аңшылардың қалаған аңын таңдап тұрып атып алуы үшін тау тағыларын қоршауға қалай қуып тығуға болатынын тәптіштеп кетті. Естіген құлаққа ауыр тиетін осы бір зымиян тәсілді амалсыз тыңдауға мәжбүр болған Арсен Саманшин енді оның мән-жайын ұғып алуға тырысты, өйткені ертең таудағы аңшылықтың қыр-сырын араб ханзадаларына егжей-тегжейлі түсіндіруге тура келеді, сөйтіп отырып, қазір сонау Еренқабырға тауында қаннен-қаперсіз жортып жүрген барыстарға жаны ашып тұрғанын аңдады, «қайран ғана барыстарым-ай, дәл қазір алыстағы қалада, нөпірлеген адамы көшеге сыймай құжынаған мегаполистегі «хрущев үйлерінің» бірінде отырған екі туыс қазір сендердің тағдырларыңды шешіп отырғанын, құдды бір Жаратқанның өзіндей-ақ қай күні, қай сағатта жаныңды аларын белгілеп отырғанын білмейсіндер ғой, сендердің сорларың да осы» деп іштей тебіренді. Егер мұны білер болса, тағы аңға да жан керек, кешігіп қалмай тұрғанда Гималайға ма, әлдебір қиян тауға безіп жоғалмас па еді.

	Қиял шіркін не деген жүйрік, қырандай самғап біресе ұяға, біресе қияға сермейді. Мұндай да әумесерлік болады екен, кенеттен басына әрі керемет ізгі, әрі ессіз сандырақ бір ой келді: айталық, осыны таудағы барыстарға қалай білдіруге болар еді? Қиялдың бүйтіп шарықтауын шалықтау десе болмас па, соған мүмкіндік болған күннің өзінде де ондайды ойыңа алуға қалай дәтің барады, бизнесті қайтпексің, бизнес қайда қалмақ? Аспанға ұшып кете ме? Қайдағы бір жабайы аңдарды құтқарамын деп бизнесті құрдымға кетірмекпісің? Соны айтшы? Осы қиялың шындыққа айналып, тағы аңдарды шынымен құтқарып қалдың делік, сонда не болмақ? Дүние-әлем сол күйі тұра берер деп пе едің? Жоқ, онда бәрі құрып тынар еді, адам баласы өз қолымен жасаған ақырзаманның құрбаны болып, жер бетінен өзін-өзі құртып тынады. Сондықтан – жоқ дегесін жоқ, бизнестен асып ешқайда кетпейсің, қалғанының бәрін сосын көре жатармыз, кейін, кейін... Әйтпесе, байқап көр, жағыңды ашсаң болды – өз басыңды өзің жұтқаның, одан да асылып өлгенің артық! «Мерген» деп аталатын аңшылық бизнес фирмасының бастығы Бектұр ағаның байыппен айтып берген нұсқауларын қойын дәптеріне ағылшын тілінде түсіріп отырып араб ханзадаларымен жұмыс істеген кезде керегі болады – Арсен Саманшин еш себепсіз, ішкі түйсіктің түртпегімен, аяқ астынан осыны ойлады, әлде бұл да Құдайдың жіберген жазасы ма екен?

	Бектұр Саманшин, сол сәтте, әрине, Арсеннің не ойлағанын, жан дүниесінде қандай толқын жүгіріп өткенін аңғарған жоқ, оның өзі де бұл жайында тіл қатып, емеуірін білдірген емес.

	Ортақ шаруаны талқылап отырған екі адамның біреуінің басына осындай теріс ой келеді деп кім ойласын, мұндайды түсіндіріп берудің өзі де мүмкін емес. Таудың арғы бетінде соққан желден бергі беттегі ағаштың бұтағы шайқалмайды ғой.

	Көңілі күмән атаулыдан ада Бектұр Саманшин інісін туыстарша жақын тартып, әлгі ұсынысын нық сеніммен, бажайлап айтып берді. Жоспарын қағазға сызып, таудағы шатқалдар мен құз-жартастардың қай тұсына тосқауыл қоятынын белгілеп отыр, сол маңды жан-жағынан, ең кемі үш, әйтпесе төрт қапталдан қаумалап, қоршап алған жөн, әйтпесе жыртқыштарды аранға жығамыз деу бос әуре болмақ, сөйтіп жан-жақтан бір мезгілде даңғаза көтеріп, улап-шулап, тағы аңдарды қажетті бағытқа қарай қуалайтын боламыз. Әрине, жолымыз болуы да, болмауы да мүмкін. Қайткен күнде де кемінде бес-алты жігіт керек, олар жыртқыштарды ат үстінен үркітіп, мергендер жасырынған орынға қарай қуалауға тиіс. Меймандардың жолы болып жатса, олардың жергілікті көмекшілерінің екі есе жолы болғаны, түскен ақшаны бәріміз бөліп аламыз.

	Әркімге өз үлесі тиеді, әрине. Сондықтан, әркімнің де тырысып бағатыны түсінікті шығар…

	Бектұр Саманшин өзінің тікелей басшылығымен өткізілетін мұндай жауапты жұмысты сеніп тапсыруға болатын ауылдастарын да атап өтті. Олар ендігі аттарын баптап, қарулары мен даңғыраларын дайындап жатқан да шығар…

	Ия, туысқанының әңгімесі мұны айран-асыр қалдырды, ағайы болашақ клиенттерге арналған бизнес-аңшылықтың жоспарын келістіріп тұрып жасаған екен. Ыстық шәйді баптана ұрттап қойып, екеуі ұзақ отырды, тең аңшылықты ғана емес, басқа да шаруаларды сөз етті, туған өлкеде әңгімеге татитын жәйттер баршылық емес пе.

	Сөйтіп отырғанда бір қызық болды, шынымен таңғаларлық жәйт. Мұндайды ойдан шығара алмайсың.

	Мәселе мынада, жаз кезінде аулада, үйлердің төңірегінде кептерлер мен қарлығаштар қаптап кетеді, биік үйлердің шатырларына, төбесі мен қабырғасының арасындағы қуыстарға ұя салып, мекен етіп алған. Оларға ешкім назар аудармайды, кептерлер әдемі болып келеді, оларды тұрғындардың ұнататыны бар, қарлығаштарда ешкімнің шаруасы жоқ, өздерімен өздері тірлік етіп жатыр. Бірде топтасып, бірде жеке ұшып-қонып жүре береді, қанаттанып қалған балапандарын ұядан шығарып, ұшуды үйретеді. Баяғыдан бері солай әлі де солай болып келе жатыр... Шықылықтаған торғайлардай емес, қарлығаштар текті құс қой – сұлу, сымбатты, тіптен сыпайы деуге де болады…

	Бірақ олай емес екен. Бұл жолы олар ерекше қызық мінез көрсетті, әлде бірдеңенің нышаны ма екен…

	Ағайынды Саманшиндер дастарқан басында әңгіме құрып, таңертеңнен бері өздерінің бизнес-жобасы мен таудағы барыстарды аулау жөніндегі жоспарын талқылап отырған, Арсен Саманшин қолындағы қойын дәптеріне ағайының айтқан сөздерін ағылшын тілінде түсіріп жатты, араб ханзадаларына істің мән-жайын ұғындырып беруі керек қой, сол кезде ашық тұрған терезеден екі қарлығаш ұшып кірді, шамасы, жұптас болса керек. Егер олар мұнда қателесіп, адасып кірген болса, әлгі терезеден кері қарай ұшып шыға алатын еді. Онда тұрған не бар, құстар да адасатын шығар, бұған таңданатын ештеңе жоқ… Бұл екеуі кері қайтуға тырысар емес, бөлмені айнала ұшып жүр, әлсін-әлсін шықылықтап, дыбыс беріп қояды.

	– Ой, мыналарды қара, қарлығаштар ғой, бұлар қайдан жүр! – деп таңданысын білдірген Бектұр аға бір қозғалып қойды. – Өстіп терезеден кіріп кете бере ме өздері?

	– Жоқ, бірінші рет көріп тұрмын. Бұрын бүйтіп кірген емес. Жалпы, біздің аулада құс көп, терезенің алдымен олай-былай ұшып өтетіні бар. Осы үйдің шатырының астында ұясы болса керек, – деп түсіндіре бастады Арсен Саманшин.

	– Әлде бірдеңеден қорқып кетті ме екен? Терезені ашыңқырашы, ұшып кетсін.

	Терезені шалқайта ашып тастады, қарлығаштардың қайтқысы келмейтін сияқты. Кіп-кішкентай көздері жылт-жылт етіп, төбені айнала ұшып, тынбастан шықылықтай береді. Шынымен әлденеге алаңдаулы сияқты. Жайшылықта адамдарға жақындай бермейтін құстар бұл жолы үйдің ішіне әдейі ұшып кірген тәрізді, бірдеңе айтпақ болатындай ма, әлденеден сақтандырғысы келе ме… Әйтеуір сол сәтте Арсен Саманшинге солай көрініп кетті, бұл ойына өзінің де күлкісі келді, үлкен Саманшин орындықтың арқалығында ілулі тұрған сүлгіні алып сермелеп, құстарды қуып шықпақ болып жүр. Қарлығаштар сүлгіден қашып, аулаға ұшып шықты…

	– Қызық болды-ау бұл, – деп басын шайқап қойды Бектұр аға.

	– Мұнысы несі екен? Жарайды, ұша берсін. Жұмыс істейік, уақыт тығыз. Сен қашан келмексің, соны анықтап алайық, аң үркітетін жігіттермен жолығуымыз керек. Сосын екеуміз келісімшартқа отырамыз.

	– Екеуміздің арамызда қандай келісім-шарт? Оның не қажеті бар?

	– Жоқ, жоқ, қазір онсыз болмайды. Келісімшартсыз бизнес бола ма екен!..

	Арсен Саманшин ағайының бұл ұсынысынан бас тартпақ болған: қажеті жоқ, байеке, мен саған әкемдей сенемін ғой, аузын ашып үлгерген жоқ, әлгі екі қарлығаш тағы да ұшып кірді, төбені бойлап шыр айналып жүр.

	– Ха, – деп таң-тамаша қалды Бектұр аға, – мыналар қайтып келді ғой! Бұнысы несі?

	«Ия, бұл екі құс әлденені айтып бітіруге немесе аяғына дейін тыңдауға, яки өздерін толғандырған әлдебір жаңалыққа толық қанығу үшін қайтып келгендей көрінеді екен», – деп ойлады Арсен, сол сәтте әлденеге мазасызданып жүрген қос қарлығашқа көз алмастан қарай беріп, екеуінің мұң шаққандай шықылықтауы нені білдіретінін білсем ғой деп қиялдады. Бектұр аға: – Құстарды қуып шығып, терезені жауып, – қойшы деп өтінді. Сүлгіні қолға алуға тура келді, сосын терезені жауып тастады. Содан кейін шкафтың үстіндегі конденсаторды қайтадан қосты. Терезе жабық, Бектұр аға ыстықтап жүрер.

	Алайда бір минут өтпестен әлгі екеуі терезенің алдына тағы ұшып келді, әйнекті тесіп жіберердей үңіле төніп, әлгінде айтып үлгермеген әлдебір маңызды хабарды жеткізбек болғандай, немесе әлденені ескерткендей тағатсыздана шықылықтайды... Сыртта тұрып іштегі екеуіне үңілген қарлығаштар өздерінің осы адам сенгісіз әрекетін ақтарлықтай әлдебір құпия сырды ашуға ниеттеніп тұрғандай. Егер дауысы болса айғайлап жібергелі тұрған тәрізді. Бізді тыңдап алыңдар деп талап ететін сияқты ма...

	Бектұр аға иығын қиқаң еткізіп, өз-өзіне сұрақ қойды:

	– Бұл ненің нышаны? Жақсылыққа көрінсе игі еді... Жарайды, бұларға бола алаңдамай-ақ қояйық. Терезенің пердесін жап, бізді көрмейтін болсын. Мүмкін сонда тынышталатын шығар.

	Терезенің пердесін түсіруге тура келді.

	Содан кейін туысқандар оны-мұныны сөз етіп тағы да біраз уақыт отырды, Арсеннің ойынан әлгі жұмбақ қарлығаштар кетпей қойды, ондайды кім көрген, құстардың осындай қылық көрсеткенін бұрын-соңды естіген емес, олардан жасырынып, терезені жауып алғанына аздап өкініп те отыр...

	Екеуара әңгіме барысында осы ойдан арыла алмай қойды, келген шаруасын пысықтап алғанына көңілі тоғайған Бектұр Саманшин жақын туыстығын пайдаланып, Арсен інісінің бойдақтық өміріне қатысты өз пікірін білдірді:

	– Жағдайың жаман емес-ау, Арсен, – деді ол інісінің жүзіне тура қарап, – құрақ ұшып күтіп алып жатырсың, оныңа рахмет, дегенмен, көңіліңе келмесін, бойдақтардың шәйін ішуді қоятын уақыт жеткен жоқ па осы? Әрине, мәселе шәйда емес, несіне соза бересің, үйленіп алмайсың ба, біреулер бес-алты әйелім бар деп теледидардан мақтанады, сен болсаң бір рет сүрініп кеттің де, әлі оңала алмай жүрсің. Жоқ, мұның болмайды, Арсен. Өзің жассың, ақылдысың, марқұм әкең сені мақтан тұтар еді, тірі болса немере сүйгім келеді деріне күмәнім жоқ, рас, бай емессің, бірақ күніңді көре алмай жүрген де ештеңең жоқ, туыстардың бәрі сенің тойыңды күтіп жүр. Өз басым әрқашан дайынмын, құдалығыңа жұмсауға бір үйір жылқы да бөліп қойғам, керек десең осы қалаға айдап әкелейін. Күлкісі жоқ. Жақсы әйелді қаладан да, даладан да табуға болады. Таңдағаныңды ал. Уақыт болса өтіп барады… Өзің де түсінесің ғой бәрін.

	Арсен жымиып, келісім бергендей басын шұлғып қояды, сөйтіп отырып әңгімені басқа тақырыпқа бұрмақ болып еді, кенет Бектұр Саманшиннің ойына әлдене түсіп кетті:

	– Тыңда, Арсен, мүмкін әлгі қарлығаштар мұнда тегіннен-тегін ұшып келмеген болар, ә, қалай ойлайсың? Олар да сенің әйеліңді көргісі келіп, шыдамай үйге кіріп келген болар! – деп өз әзіліне өзі мәз болып қарқылдап күліп қойды. Бірақ Арсен шынымен жауап берді:

	– Олай болса ештеңе емес қой.

	Кейін аулада Бектұрды шығарып салып тұрып та Арсен осыны ойлады: «Егер олай болса ештеңе етпес еді». Бектұр Саманшин шаруақор адам, оның ойында басқа нәрсе жүр. Жуғаннан кейін бұрынғыдан бетер жарқырап шыға келген джипінің қасында тұрған Арсеннің шаң басқан «Нивасын» көріп, былай деді:

	– Тыңда, Арсен, егер бәрі өзіміз ойлағандай сәтті өтіп жатса, сен де осындай бір джип сатып алар едің, оны да ойлап қой. Қашанғы «Нива» мініп жүре бермексің, әрине, бұл да жаман машина емес, кеңестік дәуірден қалған мұра, дегенмен қазіргі бизнес заманында сен сияқты адамға джиптен лайықты көлік жоқ.

	Арсен де Бектұр ағайына ризашылық білдіріп жатыр:

	– Рахмет, байеке, рахмет, ретіне қарай көрерміз, джип деген таулы жерде мінуге жақсы, дегенмен көре жатармыз оны – өзі әлі соны ойлап тұр: «Олай болса жақсы ғой», сөйтіп әңгімені басқа арнаға бұрып жіберді:

	– Ия, Итібай, қалай демалдың? Жарайсың, осы бетіңнен тайма.

	Біздің жақтың тауына сен сияқты жігіттер ғана шыдай алады.

	– Ия, Итібай екеуміз бұл тауды біраз шарладық қой. Қанша жол жүрді деп ойлайсың? Үш жүз шақырым!

	– Үш жүз қырық болды! – деп қосып қойды Итібай күлімсіреп.

	Туысқандар құшақтасып қоштасты, Арсен джиптің соңынан қолын бұлғап шығарып салды, ойынан әлгі сұрақ кетер емес: «Олай болса ештеңе емес қой!»

	Қарлығаштардың жұмбақ қылығын ұмыта алмайтындай Арсен Саманшиннің тағы бір себебі бар еді, одан тек көңілі жабырқайды. Бұл туралы ешкімге тіс жармақ емес, әрине, қарлығаштарға қатысты осы жәйтті естісе, Айдана ғана шын таңырқап, бұдан әлдебір сырлы да мәнді қорытынды түйер еді, осы жөнінде қандай да бір хикая жазса, либретто немесе жан тебірентер ән туса ғой деп армандары сөзсіз. Ия, ол күтпеген жерден оңаша сырласуға түрткі болар әңгіме таба қоюға шебер-ақ. Осындай сырласу ғашықтарды бұрынғыдан да жақындата түспей ме. Қанша рет солай болды екен. Енді оның дауысын телефоннан естудің өзі мұң, әлгі бір лимузинге отырып, тайып тұрды, есесіне қазір ақшаға бөгіп жүр. Не істерсің бұған! Әйтпесе әлдебір тылсым сырлы хабарды жеткізбек болған жұмбақ қарлығаштар туралы дереу соған айтып бермес пе еді. Іштей оларға «хабаршы-қарлығаштар» деп ат қойып алды. Тек олар қандай хабар айтпақ болды екен?

	Әрине, бір-екі күннен кейін бұл да ұмытылып кетері сөзсіз, солай болды да, Тұйықжар тауында өтетін алдағы бизнес-аңшылыққа дайындалу оңай емес, шаруа бастан асады, соған білек сыбана кірісіп кеткен, кенет әлгі хабаршы-қарлығаштар қайтадан есіне түсті, солар шынымен әлденені хабарламақ болды-ау деген байламға келді, сөйтіп ол тау бөктеріндегі туған ауылына келгелі бесінші күн болғанда күнделігіне: «Көрінбес қақпа немесе шарасыздық формуласы» деп айдар қойып, түңіліске толы ащы ойларын жазды, өз-өзіне тағы да ескерткендей, баяғы бір ойларын қайталаған:

	«Бұл туралы бірден біле алмайсың. Тағдырдың өзі алдымызға тартқан әрбір тосқауылдың алдын-ала дайындалған, айқара ашық тұрған көрінбес қақпасы болады, осы қақпаның табалдырығынан аттау маңдайына жазылып, пешенесіне бұйырған әр адам мұны сол көрінбес қақпаның арғы жағына өткенде бір-ақ біледі. Тек солай ғана болады. Арғы жаққа өткен адам мұны сол қақпаның табалдырығынан аттағанда ғана біле алады. Қақпадан кірген адамның кері қайтуы мүмкін емес, бұл да қайтадан дүниеге келудің болмайтыны тәрізді бұлжымас қағида. Бұл – көрінбес қақпаның арғы жағына өтуге бұйырылған адамға тағдырдың шығарған үкімі. Шарасыздық формуласы деген осы. Кірер жол бар да, шығар жол жоқ».

	Әлгі қарлығаштар шынымен осы туралы ескертпек болғаны ма? Олар мұны қайдан біледі?! Күлкілі ғой бұл. Нағыз ақымақтық. Жабайылық. Мұндайды да ойлауға болады екен-ау. Әзірше солай болып тұр. Әзірше… Кейіннен Арсен Саманшиннің қаламынан осындай ойлар қағазға төгілуі үшін де әлдебір оқиғалар болуға тиіс еді. Әзірше ондай ештеңе байқала қойған жоқ. Мазасызданатын ештеңе жоқ, бизнес-жоспар бойынша белгіленген жұмыстар өз ретімен жүріп жатыр.

	Тағдырының қандай тарту дайындап қойғаны қаперіне кірмеген жігітіміз әлі де өз ойымен болып жүр, Айданамен жолығып, сол бір тылсым сырлы қарлығаштар туралы әңгімелеп бере алмайтын болдым-ау деп мұңаяды. Тапқан екен! Осы да себеп болып па, әлде осыны ести сала Айданасы құйғытып жетіп келіп, кәне сол ғажайып қарлығаштар, көрсетші маған! – деп мойнына орала кетеді дей ме? Есі дұрыс па өзінің, әлде сүйген қызы тастап кеткен соң шалықтай бастаған ба?

	Түптеп келгенде, оның жағдайы да Үзеңгілес асуының түбіне әлдебір сиқырлы күш байлап қойғандай не әрі, не бері кетпей жүріп алған, үйірінен аласталған Жебе-Барыстың жағдайымен шамаластұғын. Нені күтіп жүр ол?





VI




	Екі күннен кейін Арсен Саманшин өзінің «Нивасымен» жолда келе жатты. Ия, араб ханзадаларының келуіне санаулы күндер қалды, Араб әмірліктері билеушісінің мұрагері Хасан мен кувейттік Мысыр екеуі немере ағайынды екен. Әрине, олардың толық аты-жөнін айтып шығу да, есте сақтау да оңай емес, бұл үшін алдын ала дайындалып, жаттап алу керек. Әзірше осы да жетіп жатыр – ханзада Хасан мен ханзада Мысыр… Арсен Саманшин өзінің туған өлкесі – Еренқабырға тауының бір сілемі болып табылатын Тұйықжарға сол екеуінің аңшылық құруына қызмет ету үшін келе жатыр.

	Жол әжептәуір ұзақ болатын – бес сағатқа жуық уақыт керек. Талай жүрген жолы ғой, әсіресе автокөлік айдауды үйренгеннен бері. Әр жолы сынақтан өткендей боласың – жолдың тек жартысына ғана асфальт төселген, қалғаны – жәй топырақ төгілген үйінді жол, тау бөктерін қиялай, біресе өрге көтеріліп, біресе еңіске түсіп ілбіп отырасың. «Нива» әлі де әжетке жарайды, әзірше жүрісінен жаңыла қойған жоқ, дегенмен соңғы кездері қалада саңырауқұлақша қаптап кеткен шетелдік машиналардың арасында сиреп бара жатыр.

	Қаланың шет жағындағы бұралаң көшелерді айналып өтіп, шығысқа қарай беттеп келеді, қала сыртындағы бақшалар мен ауылдардың қасымен біраз жүрген соң бұрынғы колхоздар мен совхоздардың егіс алқабына шығасың. Алдында тау жоталарына барып тірелетін егістік жатыр, оның арғы жағынан Еренқабырғаның қарлы шыңдары мұнартады, сол таудың шатқалдары мен қолаттарында жолбарыстар мен қабыландардың туысы, бұл күндері ауқымды халықаралық аңшылықтың нысанасына айналған қар барыстары ықылым заманнан бері тіршілік етеді, араб аңшыларының мұнда жер шарының басқа бір географиялық аймағынан келгенін ескерсек, солай болып тұр.

	Арсен Саманшин өзінің «Нивасымен» сол биік-биік шыңдары көк тіреген тауды бетке алып, өзінің туып-өскен өлкесіне қарай тартып келеді, бұрын мұнда әртүрлі щаруалармен, біреулерді жерлеуге, біреулердің үйлену тойына, жақын туыстарының қоныс тойына келіп тұратын. Бұл жолы басқа тірлікпен келе жатыр, апасының үйіне түседі, ол да біраздан бері үйге тағы да бөлме қосу керек деп қыңқылдап жүрген, күйеуі ауылдың ұстасы, бұл күндері ұстаның табысы мардымсыз болып кетті, Өскен деген ұлы үйленбек, оған да қаржы керек, қысқасы, егер жолы оңғарылып, бизнес-жоспарлары орындалып жатса, апасына міндетті түрде көмектеседі, онсыз бола ма.

	Бұл жолы Арсен Саманшин ауылына ерекше себеппен келе жатыр, бұрын мұндайды өзі де көрген емес, не дегенмен тәуелсіз журналист емес пе – өз еркі өзінде, қызмет бабы бойынша ешкімге тәуелді емес, сондықтан жақын туысы, осы өлкенің бетке ұстары, аңшылық бизнесін алғашқылардың бірі болып ашқан Бектұр Саманшиннің бір сөзін екі етпей қабыл алды. Жерлестері Арсеннің бұл кішіпейілдігін өздерінше бағалады, туыс екенінде дау жоқ, дегенмен аспаннан өзі түскелі тұрған долларлардан кім бас тартсын. Ондай ақымақты таппайсың қазір. Араб аңшыларының сапары, дұрысы, тауда жортқан қар барысының осы өлкені мекендеуі қып-қызыл ақша болып қалтаға өзі-ақ құйылғалы тұрған жоқ па. Өйткені қазір жабайы аңның өзі де нарықтық айналымға түсіп кеткен, мұндайды кім ойлапты. Егер бұл жақта қар барысы болмаса, онда араб ханзадалары мыс-мыс ақша шығарып, сонша жерден сандалып келер ме еді мұнда? Әркім де өз қалтасын ойлайды. Қашан да солай болған және бола да береді.

	Ал ақша жүрген жерде басқаның жан дүниесінде не болып жатқанында кімнің шаруасы бар. Біреулер атқа мінеді, біреулер боққа мінеді. Менікі жүре тұрсын, бөтендікі тұра тұрсын. Әркімнің өз ойлағаны бар. Сондықтан Арсен Саманшиннің аудармашы болуға келісім беруінің шын себебі не екенін ешкім білген жоқ, білуге тырысқан да жоқ.

	Жалғыз өзі рульде келе жатып, спидометрдегі жылдамдықтың өзгеруі мен жолда кездескен басқа машиналарды бақылаумен ғана болған, әсіресе бұрылыста сақ болу керек, шірей тиелген әйдік-әйдік жүк машиналары, кейде оларды «қытай-машина» деп атайды, аударылып кете жаздап әзер келеді, олардың қасынан аман-сау өткен сайын бір жеңілдеп қаласың, жол бойындағы осындай әбігерге қарамастан, сол баяғы бір-ақ нәрсе ойынан кетер емес: енді не істейді, қалай өмір сүреді? Тек сол ғана болса жақсы ғой, ара-арасында соңғы кездері ойына жиі оралып жүрген сол бір қатігез пиғыл кенеттен қылт ете қалады, сол ойынан өзі де қорқып, еске алмауға тырысады, әйтсе де болар емес. Сол сәтте Арсен Саманшин машинада отырып, орнынан ұшып тұра жаздайды – «ақтық жауаптың» әлегі азапқа салып келеді. Бұл қандай «ақтық жауап», қайдан шыққан пәле? Қоламтаның арасынан жылтыраған шоқ тәрізді көкейін күйдіріп, жанын жеген кек алуға деген құштарлықты – өлтіреді және өзі де өледі! – ішінен солай атаған. Және бұл ойынан бас тартуға болмайды. Сонымен қатар, осыншама надан болғаным ба, өз-өзімді жеңе алмайтындай мәдениетім соншалықты төмен бе, жан дүниемді қайта жаңғыртуға шамам жетпейтін рухым әлсіз болғаны ма деп таңданып та келеді. «Бір кезде ізгі жүректі ақкөңіл адам сияқты едім, – деп ойлады ол, – сөйтсем мен де бір түкке тұрғысыз күйкі пенде екенмін-ау. Жабайы түйсік жанымды жеп барады, нарықтық идеология маған арналмаған болып шықты, бір теуіп жол жиегіне лақтырып тастамақ… Социалистік монополиядан құтылып едік, нарықтық монополияға тап болдық – осыны ойлаған кім бар? Монополияға көнгісі келмеген қырсықтарды қай кезде де қылғындыра салатын. Сөйтіп сені өлтірмек болады екен, сен де өлтір оларды! Ерегіскен дұшпанға берер ақтық жауабың осы...» Өзін-өзі ұялтпақ болып, айыптап, мазақ қылғысы келеді, жүрегінің түбінде райынан қайту, кешіру жөнінде мысқалдай сезім жоқ. «Ақтық жауап» беруге толық хақым бар деп бекініп алған…

	Тау бөктеріндегі айналма жолмен «Нивасын» айдап келе жатқан ол өстіп өзі сияқты Құдайдың назарынан тыс қалған немесе сол Құдайдың өзі бар болса, оны әлдеқашан ұмытқан миллиондаған пенделер әбігер болып жүрген үлкен қаладан біртіндеп алыстап бара жатты. Жанын жеген мазасыздық пен бұлдыр үрей, қайғы-мұңы мен таңғы ұйқыдан оянған сәтте қиялын тербер арман-аңсарына деген сағыныш өзімен бірге кетіп барады; қарғыс атқыр сол қала ғой мұны Айданадан айырған, ару қызды бұқаралық мәдениеттің қапасына қамап қойды (қызықты қара, бұқаралық мәдениет темір торлы түрме болып шығуы да мүмкін екен-ау!), бұл түрме де кәдуілгі қылмыскерлерді қамайтын түрмеден бір кем емес, ол жақта қарулы күзет, мұнарадан бақылап тұрады, бейне-көрініс құралдары және бар, мұнда есіктің артында, сахнаның сыртында, лимузиннің ішінде тәулік бойы бизнес-күзетшілердің қоршауында жүресің. Мәңгілік қалыңдықты солардың қай-қайсысы да қамауда ұстай алмас еді, сан ғасырдан бері тауды кезіп жүргені де содан, бостандықты сүйгенінен емес пе. Қала халқы ондай мұңлықты қайтсін... Сахнаға шығып, адамдардың жан сезіміне, санасына жол ашуына ешқашан мүмкіндік бермейді олар…

	Арсен Саманшиннің бүйтіп қалаған жағына кете беруіне қаланың да көнгісі келмейтін сияқты. Қала оны жол бойы телефон арқылы тауып алып, жағасына жабысып жіберер емес, жол үстінде де, кейде сөзінен жаңылып қалмас үшін жол жиегіне тоқтап тұрып та қалта телефоны арқылы жауап беруге тура келді. Негізінен, алдын ала уәде етіп қойған мақалалар мен сұхбаттардың мәтінін сұраған әр алуан редакциялар хабарласып жатты, енді оларды біраз уақыт кейінге қалдыруға тура келеді, неғұрлым табанды редакторлар мен телехабар жүргізушілерге демалыста жүрмін, өз-өзіме демалыс бергем, бүйтуге толық хақым бар, алдағы үш апта бойы сапарда боламын, қазірдің өзінде қаладан шығып кеткенмін деп бәрін бажайлап түсіндіруге мәжбүр болды. Сөйтіп бұл мәселелерді кейінге қалдыру жөнінде келіскендей болды, жол үстінде телефон соққандардың екеуінің шаруасы шұғыл екен – дереу, нақ осы сәтте, телефонмен болса да жауап беруді талап етті, өйткені Арсен Саманшиннің қазіргі күйіп тұрған қоғамдық мәселелер жөніндегі пікірлерін сынға алғандарға қарсы не айтарын баспасөз және телехабар арқылы жария ету керек болып тұр екен. Белгілі жағдай, мұндай дау-дамайға баяғыдан бері араласып келеді ғой, соның бәрі қалада, кеңселер мен редакцияларда өтетін, қаланың сыртында жүріп телефон арқылы пікірсайысқа түсіп көрмепті. Амал жоқ, мұны да байқап көруге тура келді. Машинасын тоқтатып, әңгімеге араласты. Телефон соғып тұрған өзінің ескі танысы, «Жаңа жол» газетінің бас редакторы Құмаш Байсалов болатын. Екеуі баспасөзде ежелден бері бірге істеп келеді.

	– Тыңда, Құмаш, – деп бастады Арсен Саманшин. – Не болып қалды? Мен жолда келе жатырмын, айттым ғой саған. Қайтып барған соң асықпай әңгімелессек болмайтын ба еді…

	– Түсініп тұрмын, Арсен, ескертіп қояйын деп едім, бұл сенің конференцияда, медиафорумда сөйлеген сөзіңе байланысты, есіңде ме?

	– Әрине, есімде.

	– Былай болып тұр, бір топ діни қайраткер, өзіміздің жергілікті діндәрлар ғой – арасында мұсылмандар да, христиандар да, тіптен либерал баптистер де бар, солар ашық хат жазыпты, талай айтып едім саған, кейде артық кетіп қалатының бар.

	– Ия, бұл діндәрларға не керек екен, неғып бәрінің басы бірігіп қалған? Аяқ астынан достаса қалыпты ғой. Әшейінде бір-бірімен амандасуға жарамайтын еді...

	– Өйткені сен жұрттың алдында Құдайдың өзін, тұп-тура Жасаған жалғызды өзіңнің әлгі «Сөзіңе» тәуелді етпек болыпсың дейді.

	– Соншама не деп қойыппын, мұны қалай түсінуге болады? Ау, егер менің сөзіме тәуелді болса, ол қандай Құдай? Олар да айта береді екен.

	– Түк білмегенси қалмашы, Арсен. Өзіңнің не айтқаныңды білетін шығарсың. Әлгі хатта жазғаныңдай, бұл ұстанымың адасу емес, ақиқатты бұрмалау екенін халықтың алдында ашық мойындап, тәубаға келуіңді талап етіп отыр.

	– Тоқта, тоқта, қандай ұстаным? Тағы нені тауып алыпты?

	– Алматыда өткен медиафорумда сөйлеген сөзің есіңде ме?

	– Жақсылап ойлансам, есіме түсетін шығар, бұл өзі мамыр айында болмап па еді…

	– Ия, дұрыс, мамырдың аяғы, 25-і мен 27-сінің арасында өткен…

	– Әрі қарай айта бер?

	– Қазір мен оқып берейін, олардың наразылығының мәні неде екенін тыңдап ал.

	– Оқи бер, болсаңшы енді.

	– Жарайды, тыңда. Айтпақшы, телефоның отырып қалмай ма?

	– Ол жағына алаңдама, керек болса қайтадан қуаттандырып аламын.

	– Былай ғой. Оқимын... «Сонымен, біздің толық келісілген ортақ пікіріміз бойынша, біз – әлемдік діндердің филиалдары болып табылатын аймақтық орталықтардың өкілдері – белгілі журналист Арсен Саманшиннің «Евразия медиафорумында» орын алған құдайсыздығына қарсы ортақ көзқарасымызды, айыптауымызды және наразылығымызды білдіреміз, ол өзі тарихтың көшпенді дәуіріндегі пәлсапа деп айдар таққан, шын мәнісінде атеизмнен де қауіпті «Сөз» деп аталатын шығармасына сілтеме жасап, сондағы жабайылық мәтіннен үзінді келтіріп, барша діндәрлардың намысын қорлады»... Естіп тұрсың ба?

	– Ия, естідім, естіп тұрмын.

	– Әрі қарай сенің сөзіңді келтіреді. Айтпақшы, есіңде ме, конференцияда сөйлеген сөздердің бәрін теледидар арқылы тікелей таратқан жоқ па еді? Қазір оқып беремін, шыдай тұр, міне, сен былай депсің, хатта осыны келтірген... «Бұл орайда қазіргі бұқаралық ақпарат құралдарының шын мәнісінде аса ауқымды мәнге ие болып отырғанына қатысты менің өз көзқарасым, өз түсінігім пайда болуы ықтимал. Сондықтен дәуіріміздің қалыптасып келе жатқан ақпарат кеңістіктерінің қазіргі күн тәртібінде тұрған күнделікті мәнділігі мен жауапкершілігін ескертіп қана қоймай, сонымен қатар, бағы замандарда өмір сүрген көшпенді философтардан мұра боп қалған, сөз құдіретінің сан салалы екендігін шынайы ұғынудың ежелгі тәсілдеріне жүгініп көрейін. Атап айтқанда, сонау көшпенді замандағы қырғыз-қазақ поэзиясынан бір үзінді келтіре кетейін, бұл сөз қазіргі әлемдік діндердің қағидаларынан әлдеқайда бұрын айтылған. Өзін азат сезінгендіктен еркін айтылған бұл сөздің терең де ауқымды мағынасы бәрін қамтиды, міне тыңдап көріңіздер: «Сөз көктегі Құдайды бағып, Ғаламды сауған, ұрпақ ауысып, ғасырлар өте береді, ал Сөз бізді сол ғаламдық сүтпен асырап келе жатыр. Сондықтан Сөзден тыс, Сөздің шегінен тысқары Құдай да, Ғалам да болмақ емес және дүниеде Сөзден асқан, одан құдіретті күш жоқ, Сөздің отындай шарпитын, солай күйдіретін от та жоқ». Бұл – сол кездегі көшпенді философтардың, суырып салма ақындардың ғаламдық рухта айтқан сөзі».

	– Ия. Біздің молдалар мен поптарымыз оның несін жақтырмай қалыпты?

	– Осыны көпшіліктің алдында айтқаныңды! Міне, олар сенің сөзіңнен үзінді келтіріп отыр, содан кейін бәрі бірдей өре түрегеледі: теледидар арқылы жұрттың алдында Құдайды жоққа шығаруға қалай дәті барады мұның!.. Жаңа ғана естідің ғой өзің?

	– Ия, рахмет. Шынымды айтсам, олардың тарапынан мұндайды күтпеп едім. Кеңірек ойлай ма деуші едім. Бұл мәселені өзімнің дұрыс түсінгеніме күмәнім жоқ.

	– Жарайды, енді не істейміз, қайтсек болады?

	– Өздерің біліңдер.

	– Ия, әрине. Бұл түсінікті ғой, Арсен. Саған не үшін хабарласқанымды ұғып ал, есіңде болсын, біз осы діндәрларды жақтаймыз, олардың хатын бірінші бетке жариялаймыз. Түсін, сен екеуміз қайта құрудан бері қол ұстасып бірге келе жатырмыз, алайда дәл қазір газетте оларды қолдамасақ газетіміз құрып тынады, қаражат көзі бітеліп қалады. Қаржыны кімнің құйып отырғанын өзің де білесің, бізге бұл жайында ескертіп қойған, ашықтан-ашық тұспалдады.

	– Білгенде қандай. Ол тек сендерді ғана емес, көп ұзамай бүкіл мәдениетті уысында ұстайтын болады. Сол кезде бәрің тек соның ғана айтқанымен жүретін боласыңдар…

	– Сонымен, бізге өкпелемейсің ғой?

	– Өкпелеп нем бар. Қарсылық жоқ. Өз ұстанымым дұрыс екенін мен де дәлелдеп бағармын. Шындық үшін қашан да орын табылады.

	– Жарайды! Бізді де түсін, Арсен. Біз мұны жетіскеннен істеп отырған жоқпыз. Қожайындарға сенің бұған дейінгі тағы бір мақалаң да ұнамапты.

	– Ол қандай мақала?

	– Ресей баспасөзіндегі…

	– Ә-ә, ия.

	– Атының өзі неге тұрады! «Байлық пен билікке жанталаса ұмтылу». Өткір мақала! Тас ғасырынан бастап қазіргі күнге дейін…

	– Ия, ондай да болған, – деп қысқа қайырды Арсен Саманшин, бұл жолы арандатушылар үшін қоздырушының міндетін осы мақала атқарған болды ғой деп ойлады. Соның өшін алу үшін поптарды жалдаған, олар да тырысып бағыпты. Осының бәрінің артында Ертас Құршаттан басқа кім тұрушы еді. Бұл жағынан күмәнданған емес. Телефонын иегімен қысып тұрып, былай деп қосты: – Жарайды, Құмаш. Есімде болсын. Мен жүруім керек. Сау бол, Құмаш!

	– О, кей! Арсен! Саған ақыл үйрететін мен емеспін, әрине, дегенмен басыңа бұлт үйіріліп келе жатқанын ұмытпа. Хатты жариялаймыз, онсыз болмайды. Құдайшылдар есіктің алдында күтіп тұр.

	– Қайдағы құдайшылдар олар! Масқарапаздар емес пе!

	– Жәй айтып тұрмын. Әзілім ғой. Өзің де таулы жердің жігітісің, өр мен еңісті, терең құзды ажырата алатын шығарсың. Жолың болсын…

	– Рахмет. Кеттім мен, – деп жауап берді Арсен Саманшин, досының соңғы сөзі жолда сақ бол дегені ме, әлде басқа бірдеңені меңзегені ме – соны түсіне алмай келеді.

	Құлаққа тыным жоқ – редакциялардан тағы екі рет телефон шалды, оларды реттеу қиынға түскен жоқ…

	Арсен Саманшин өстіп «Нивасын» жүйткітіп келе жатты, машинасына май құйып алды, тау бөктеріндегі қара жолға жетіп қалыпты. Қырқаға көтеріліп, еңіске құлап, жыланша ирелеңдеген тау жолымен жүрудің өзіндік әсемдігі бар, бәрін жіті қадағалап отыруың керек, машинаға да салмақ түседі. Бар ойын жолға аудармақ болған Арсен Саманшин өзінің медиафорумда сөйлеген сөзін баспасөз беттерінде біржақты түсіндіріп жатқанына налыды: әртүрлі конференцияларда мұндай даулы сөздер қанша рет айтылды, бүйтіп ұйымдасқан түрде жабыла талау деген ешқашан болып көрмеп еді. Және соны ашық істемек – Арсен Саманшин қаладан кетіп барады, басқалардың қайғы-қасіретін саудаға салып, соған мәз болып, содан ләззат алатын, арамдықпен жиған байлығымен басқаларды тұншықтармақ болып жүрген біреулерге қарсы батыл әрекет етуге өз-өзімен келісім жасап еді, сол шіркіндерден аулақ кетіп, жаны қиналса да, амалсыз тоқтаған сол шешімін іске асыруды кейінге қалдырмақ, бұл жайында әлемдегі бірде-бір жан иесі білмейді, енді міне сол дұшпаны жол үстінде соңынан қуып жетіп, идеялық соққы беріп тұрған жоқ па. Олай болса, кейінге қалдыратын несі бар, араб ханзадаларының аңшылық сапары аяқталған соң, сол жоспарын жүзеге асырып, ақтық жауап беруді қолға алу керек… Жол үстінде келе жатып, осы жөнінде қынжыла ойлап қойды, өзін-өзі соны істеуге көндірмек, басқа ештеңе қалған жоқ, өлтіреді және өзі де өледі…

	Осындай ауыр ойлардан арыла алмай қойды. Мүмкін тағдырының кілті осындай ойларға байланысты шығар. Жолда келе жатқанына үш сағаттан асты, бала кезден таныс, туып-өскен жеріне жақындап қалды, енді бір сағаттай жүрсе ауылға жетеді, Тұйықжар – бұл өңірдегі үлкен ауыл болатын, бір кездері ең ірі колхоз шаруашылығы болып саналып келді, Арсен Саманшин туған ауылына жеткенге дейін сол бір мазасыз ойлар мен толғаныстардан құтыла алмады. Бір қызығы, қаладан безіп, таулы өлкедегі кеңістікке сіңіп жоғалуды қалаған сайын көкейінде әлдебір аңғал тілек бас көтереді, ересек адамның емес, жас баланың қиялы тәрізді ақылға сыймайтын қияли тілек – шіркін-ай, тура қазір, дәл осы жерде Айданамен жолығып, шер тарқатып сырласар ма еді, осы тілегім орындала қалса ғой... Одан арғысын да армандайды – екеуі мұның туған ауылына бірге барса. Ия, рульде келе жатып, бұл сапарға не үшін шыққанын бастан-аяқ айтып берсе, қаладан аттанар алдында қызбен хабарласуға тырысып еді, онысынан түк шықпайтынын біле тұрып сөйтті, оның «Алло!» деген сөзін ести алмай қойды, кетерінде бір ауыз сөйлескісі келген, шамасы қыздың қатал тағдыры бұған жол бермеуге бекінсе керек, енді оның тағдыры биік, дәлірек айтсақ, тағдыры ақшаның күшімен биікке көтерілген думаншының қолында... Осындай неше түрлі ойға кетіп отырып, егер шынымен Айдананы көре қалсам, онымен әңгімелесіп кетсек қалай болар еді деп армандау ғана қалды.

	Сол сәтте ол мұның иығына басын сүйеп, қасында отырғандай елестеді. Айа өте ілтипатты болатын әрі сұлу, әрине, сұлу болуға міндетті де, өйткені кез келген әйел үшін ең алдымен сұлу болу керек, тірліктің алғашқы шарты осы, адамзат баласы жаралғаннан бері солай, жасыратын несі бар – Айа шынымен сұлу болып жаралған, бойы да, мүсіні де келісті, әрдайым нұр шашып, жарқырап тұратын көзі, қап-қара кірпігі, иығынан қидырған қолаң шашы ақ жүзін көмкеріп тұрады, оны кейде артқа қарай тарап, кейде қобыратып түсіріп қоя береді. Дауысы ше! Бұл жерде оған сондай әсем де күшті дауыс бергені үшін Құдайға ризашылық білдіру керек. Солай емес пе, Айа! Ах, кешірерсің, бұл туралы айтпауым керек еді. Түсінемін, түсінемін, кінәлімін, мойындадым, жазалай бер. Сен әлгі думаншыл пысықтардың қолжаулығы болып кеткен екенсің, қаласа қосып, қаламаса өшіріп тастайтын әнтаспа сияқтысың. Мен сияқты желөкпені қасыңнан қуып жіберді. Бұл жайында кейінірек…

	– Тоқта! Қайда кеттің? – деп елең ете қалды Арсен рульде келе жатып. Қараса, қасында ешкім жоқ…

	Ауылда бәрі күтіп отыр екен – туысқанның жөні бөлек қой, туған апасы, ұста жездесі, жиендері, балдыздары, немере, шөбере және басқа ағайындары, ең бастысы, інісінің келер уақытын сағаты мен минутына дейін есептеп қойған Бектұр аға да осында, енді қайтсін, уақыт тығыз, араб ханзадалары енді бес күннен кейін – 17-ші шілдеде сағат 17.00-де Әулиеата әуежайына келіп түсуге тиіс, барлық мәселелерді аэропорттағы қызметкерлермен келісіп қойған, ханзадаларға Интернет арқылы хабар берілді, олардың келуі жөніндегі мәселе әбден пысықталды, тек қашан кері қайтатыны дәл белгіленген жоқ. Олар осында болған кезде ұшақ пен оның экипажы аэропортта болады, Бектұр Саманшиннің өзі айтатындай, «айырпортта» күтеді (арабтар үшін жекеменшік ұшақ деген сенің «Ниваң» сияқты), қысқасы, бизнес-жоспар бойынша бәрі дайын. Арсен болса қиял мен шындықтың ара-жігін ажырата алмай «Ниваның» рулінде әлі есеңгіреп отыр… Кенет қыз тағы да қасында отырғандай болды…

	– Қайда барасың, Арыс? – деп сұрап қояды.

	– Ой, кешір, Айа, – деді селк ете қалған Арсен, машинаның рулін бұрғыштап. – Мен саған телефон соғып едім, хабарласа алмай қойдым. Үстіңе екеуміз Хайдельберг саябағында бірге болған кездегі көйлегіңді киіпсің ғой, өзі саған сондай жарасады.

	– Мен мұны әдейі сақтап жүрмін, бүгін сені қуанту үшін киіп шықтым, Арыс, – деді қыз.

	Енді жігіт әңгімені басқа арнаға қарай ойыстырды.

	– Қайда барсақ та бәрібір емес пе, одан да дұрыстап сөйлесіп алайық. Бірдеңе істеуіміз керек, Айа. Кәне, сөйлесейікші.

	– Жарайды. Қаласаң, сөйлесейік.

	– Сен мұны жайсыз хабар деп қабылдап жүрме, осының аяғы шынымен насырға шабуы мүмкін. Сенің өміріңе қатысы жоқ, әрине, дегенмен…

	– Не, не болып қалды? Әлде бұл сенің өміріңе қатысты ма?

	– Тек менің ғана емес.

	– Айтсаңшы енді, Арыс?

	– Былай ғой, сен ақылды, жігерлі, сұлу әйелсің. Құдай саған ғарыштық деуге тұрарлық дауыс берді, сен тек ғарыштай биік әндерді ғана айтуға тиіссің. Құдайдың сол сенімін ақтап жүрсің бе? Сенің қазіргі құдайың басқа, ол – бизнес құдайы, оның аты – Ертас Құршат, қарғыс атсын оны! Ол тек байлығына мастанған көп қалталының бірі емес, Ертас Құршат думаншыл бизнесменнің тонын киген ібілістің өзі. Ол өзіне бағынбайтындардың бәрін жек көреді. Ол бәрін біле қояды, иісшіл иттен де әрі…

	– Ой, байқасаңшы! Рульге ие бол, Арыс!

	– Алаңдама, Айа, бәрі дұрыс.

	– Бір кезде рульге отырғанда менен асқан жүргізуші жоқ деп мақтанушы едің.

	– Мүмкін солай да шығар... Тыңдап ал. Айтып болайын. Ол өзінің айуанға тән иісшілдігімен менің Мәскеудегі бір газетте жарияланған «Байлық пен билікке өршелене ұмтылу» деп аталатын мақаламда кімді меңзегенімді түсініп қалыпты.

	– Ол мақаланы оқыған жоқпын, Арыс. Естуімше, онда ешкімнің аты аталмаған сияқты еді ғой.

	– Өзім де ешкімді нақты көрсеткім келмеп еді. Мәселе сонда, бұл мақалада ешкімнің есімі аталмаған, оның қажеті де жоқ болатын. Түсінесің бе, әңгіме қандай жолмен болса да байлыққа қол жеткізуге ұмтылғандардың бәрі түптеп келгенде билікке жетуге де дәл солай ұмтылатыны туралы. Билікқұмарлықтың неше түрі болады, тікелей билік басына келесің бе, әлде оларды сатып алып, астыртын билейсің бе, екеуі де жарай береді. Менің айтайын дегенім мынау еді – ақша деген билік басындағыларға ауадай қажет, байлыққа бөккендер үшін енді билікке жету ауадай қажет болады. Адам солай жаралған. Билік пен байлық бір-бірінсіз күн көре алмайды, бұл екеуі – басқаларды билеп-төстеудің өзара жымдасып жатқан тетігі, кімнің маңдайына не жазылса, сол болады ғой, біреу бұдан ләззат алады, енді біреу өле-өлгенше бәрін қарғап-сілеп өтеді, байлық арқылы билікке немесе керісінше – әйтеуір осы екеуіне ие болу сияқты мақсатқа қалай да жету үшін олар кезкелген тәсілді қолданудан тайынбайды, әлгі біздің танысымыз осы мақалада өзінің нағыз бет-бейнесі, шын мәнісінде кім екені сипатталғанын сезе қойған…

	– Ой, ой, Арыс, тағы баяғы әдетіңе бастың, саған тек лекция оқу керек. Одан да руліңе сақ бол, алдыңа қара!

	– Алаңдама деймін. Байлық пен биліктің жатырдан шықпай жатып тұтасып кеткен Сиам егіздері сияқты біртұтас дүние екенін көп ұзамай өзің де білетін боласың.

	– Сен не, социализмді қайтадан әкелмекпісің? Оны да көрген сияқты едік.

	– Оны айтып тұрған жоқпын.

	– Сонда нені?

	– Сен екеуміздің нарықтық заманның байшікештеріне табаққа салып тартылған құрбандық болғанымызды айтамын. Не ойлап келесің?

	– Өзің де білесің ғой! Қинамашы мені, Арсен.

	– Неге үндемей қалдың? Жаныңа батып кетті ме?

	– Тыңда, тоқтатшы машинаны! Әйтпесе, секіріп түсемін. Жетер енді! Мені оларға жетіскеннен қосылды деп жүрмісің, менен артық түсінесің ғой осыны, мәселе мынада – не бүгінгі өнер-думанның жалына жармасып жұлдыз болып жарқырап шығамын, не романтизмді жоқтап жылаумен күнімді өткізіп, қол жайып қайыр сұрауым керек! Түсінесің ғой. Жанымды қинамашы менің, білесің ғой, әке-шешем зейнетақысын да ала алмай жүр, қызым солардың қолында. Басқа кімге тапсырамын оны? Өзім тәрбиелеуге уақытым жоқ, эстрада қуалап зыр жүгіруден қолым босамайды. Білемін, жаның ашиды, менің болашағымды ойлайсың, Мәңгілік қалыңдықты ойлап қиналасың, егер сондай идеалист болып жаралсаң, мен не істеуім керек? Жоқ! Бізде жоқ ол, жоқ…

	– Не жоқ? Нені айтып тұрсың?

	– Сен екеуміз енді қайтып ешқашан жолықпайтынымызды айтамын.

	– Неге?

	– Білесің бе, бұл менің саған айтар соңғы сөзім. Мейлі, мен-ақ арсыз болайын. Дүниенің қисыны қисық болғаны үшін жалғыз өзің күңіреніп, зар еңірейсің, – сөзі бір басқа, өзі бір басқа. Қиналып жүрсің, сен сияқтылар да баршылық, ал оның бизнес-гаремі бар. Қайталап айтайын – бизнес-гаремі бар. Және онда мен сияқтылар толып жүр. Ақша үшін жұрттың бәрі зыр жүгіріп кетеді, тағы да қайталанса деп тілейді. Ия, эстрадалар мен лимузиндердің қожайындарын жақтырмайсың, оларды менсінбейсің, содан не шықты? Ол ешкім емес еді, бизнесте бәріне қол жеткізді! Күш соның жағында. Осымен бітті!

	– Ия, Айдана, бәрі бітті! Сенікі дұрыс. Бұл сөзіңе алып-қосарым жоқ. Бәрі дұрыс. Дегенмен мен де жеңіле қоймаспын. Оның дегені болмас. Сенің де көзің жетеді, осы үшін күресіп жүрмін мен. Не болды саған? Қайда кеттің? Тек мойымашы. Бұл үшін сен кінәлі емессің, сені жолдан тайдырған – нарықтық заман, оның табынар құдайы ақша ғана. Бәрін солардың құдайы билеп тұр. Тек жабырқамашы.

	– Бұл жауап емес.

	– Қайда кеттің? Тоқта. Қайдасың? Қайдасың сен?

	Қыз тағы да жоқ болып кетті. Жігітіміз машинасын тоқтатып, жан-жағына абыржи көз жіберді, бейне бір Айдана Самарова жаңа ғана шынымен қасында отырған сияқты, жүйткіп келе жатқан машинадан қарғып түсіп, бір-ақ сәтте ғайып болып кеткендей. Клип бітті. Тек сәлден соң ғана есі кіріп, өзін-өзі маңдайынан шапалақпен шарт еткізді де, жолын жалғастыра берді, ащы жымиып, басын шайқап қояды. Тағы да қиялға беріліп кеткені үшін өзін-өзі бір сыбап қойып, есірік қиялында болып жатқан оқиғаларға қайран қалып келеді. Іштей екіге жарылып, өз-өзімен және қызбен өткізген сұхбатын ақтап алар жалғыз-ақ жәйт – мәңгі сарқылмас махаббат қана, оның өзі әрі адамды елтітіп, шабытыңды шарықтатып жібереді (бұл сүйгендіктен), әрі жүректі сығып, өзегіңді өртейді (бұл соның күйігінен).

	Сөйтіп жүріп ауылына жақындап қалыпты...

	Тек көңілін бір жұбатары – өз бойында, клипке айналып кеткен қияли санасында болып жатқан жәйттер қаншама күлкілі де ерсі болғанымен, мұның шын мәнісінде не істеуге бекінгенін жер басып жүрген пенделердің бірде-бірі білмейді. Ешкім де... Білген кезде, бәрі кеш болады, бұл енді басқа мәселе. Бақи дүниеде дұшпандардың өзі де бір-бірінің қолын қысып, құшақтасып көріседі дейді ғой…

	«Нивасын» жүйткітіп келе жатып осындай алуан қилы ойға берілген Арсен Саманшин тау бөктерінде орналасқан туған ауылына жақындап қалыпты, Тұйықжардың еңістеу келген шет жағын орай өтетін жолға түскенде-ақ көріне бастаған шифермен жабылған үйлердің төбелеріне, дуалдар мен аулаларға қуана көз тастап қойып, толғанып келеді. Жолшыбай ойына оралып, жүрегін тырнаған жәйттердің бәрін ұмытып кетті, мұнда да келмегелі жарты жыл болыпты-ау, енді міне, кедей де болса көңіліне жылы тиетін ауылына аман-сау оралып келеді, әлгінде жолайырықтағы көрші ауылдан жанармай құйып алғаны оңды болыпты, бұл жақта мұның да маңызы зор – ауылға келгенде жанармайың толы болғаны дұрыс.

	Мұндағылар да күтіп отыр екен. Аулаға кірісімен Қадиша апасы мен ұста жездесі Орман алдынан жүгіріп шықты, құшақтасып көрісіп жатыр (жездесінің үстінен балқыған темір мен қызған төстің иісі келетіндей), апасы көзіне жас алды, Ардақтың үй-іші, балалары аман ба деп туысының жағдайын сұрап жатыр, сол сәтте оның ит сатумен айналысатынын да ұмытып кетіпті, әшейінде соны айтып реніш білдіріп отыратын еді. Шын жүректен шыққан қуаныш екені сезіліп тұр, өздері мұның араб ханзадалары бизнес-аңшылық құрғанда соларға тілмаш болуға келгенін біледі екен, бес минуттан кейін Бектұр ағаның өзі де жетті, ол да мұны асыға күткенге ұқсайды, бұл түсінікті де – Арсен болмаса Бектұр Саманшин тіл-ауызсыз қалмай ма, Бектұр аға аттың үстінен түсер емес, үстіне шекпен, аяғына етік, басына ақ қалпақ киген, құдды бір бәйгеге шапқалы тұрған шабандоз дерсің. Көмейінен сөйлейтін әдетімен алғашқы сөзін былай бастады:

	– Күткенмін сені, Арсен, мазам кетіп жүр еді, дер кезінде келгенің жақсы болды. Шаруамыз уағда бойынша жүріп жатыр, бәрі дайын, мен саған көптен күткен қонақ аңшылардан факспен келген хабарды әкелдім. Оқып шығып, аударып қоярсың, мұны ертең істесең де болады. Бүгінше жақсылап демал, жолдан шаршаған шығарсың. Жұмыс көп болатын түрі бар…

	Тағы біраз әңгімелесіп, асықпай шәй ішті, апасы бәрін қамдап қойған екен, біртіндеп көршілер бас сұға бастады, бәрі амандық-саулық білгісі келеді. Көшеде балалар ойнап жүр, біреулері «Ниваның» қасынан айналшықтап шықпайды. Ауылдастарының арасынан мектепте бірге оқыған сыныптасы Тастан-Ауғанмен ұзақ сөйлесті, бүйтемін деп өзі де ойламап еді, дегенмен, мұнысы дұрыс болған сияқты. Бір қызығы, оның шын есімі Тастанбек болатын, үш жылдай Ауғанстандағы соғысқа қатысып, жеңіл жараланып, кеудесіне орден тағып оралғаннан кейін оны ауылдағылардың бәрі Тастан-Ауған деп атап кетті, үйіндегілер одан да қысқартып, Тас-Ауған дейді, сөйтіп өздері де ойламастан, аяқ астынан оны «тастан жаралған ауғандық» етіп шығарды. Мысалы, «Тас ескерткіш» деген сияқты. Тау қырғыздарының аттары ылғи осындай болып келеді: Темірбек, Темірхан, Темірқұл дегендей. Дүниеге келгенде әке-шешесінің азан шақырып қойған аты періштенің құлағына шалынған ба, әлде тағдырдың қалауы осы ма екен, шынымен қара тастай берік, қайратты да шымыр болып өсті, бозбала кезінде-ақ ауылдағы мықты деген жігіттермен күреске түсе беретін, сөйтіп жастық шағын Ауғанстан тауында жан алып, жан беріскен алапат соғыста өткізіп, әбден шыңдалып қайтқан жауынгерге деген ауылдастарының ықыласы мен ризашылығы оның осындай жаңа есімінен көрініс тауыпты. Оның үстіне, Арсен Саманшин екеуі бала кезінен бір ауылда өскен, алыстау болса да бір атаның балалары болып келеді. Кейін екеуінің жолы екі айырылды – Арсеннің студенттік кезі Мәскеу мен Ленинградта өтті, кейіннен қатарларының көпшілігі сияқты қалалық болып кетті. Тастан-Ауған әуелі облыстық ауылшаруашылық техникумында оқыды, агрономиялық бөлімді тәмамдайтын жылы әскер қатарына шақырылып, жаяу әскер бөлімшесімен бірге Ауғанстанға аттанды, Құдайға шүкір, Горбачевтің жарлығымен кеңес әскері түгелдей Отанына оралғанда бұл да ауылына қайтты, туған колхозында қалып, жұмыс істеді, көп ұзамай тарих тегершігі бір аунап түсіп, қайта құрудан демократиялық реформаларға қарай жылжыды, ауылдық жерлерде жекешелендіру жүргізілді, колхоздағыдай емес, енді әркім өз жеріне өзі қожайын болып шыға келді. Тастан-Ауған содан бері басқалармен бірге таулы өңірде шағын бизнеспен айналысады, дәлірек айтсақ, итшілеп күн көрумен келеді, басқа не амал бар, оның үстіне, таулы аймақта істейтін шаруа да жоқ.

	Арсен Саманшин, бір кездегі сыныптасы Тастан-Ауған жөнінде осының бәрін не үшін еске алды? Өйткені, інісі келген соң апасы оған ауылдастарының мұны асыға тосып жүргенін айтқан:

	– Сенің келуіңді жұрттың бәрі күтіп жүр, Тастан-Ауған үш рет сұрап келді, сыныптасың ғой, баяғыда мектепке бірге барушы едіңдер.

	Сөйтіп, Арсен Саманшин туған ауылына келді, туған-туыстарымен көрісті, бәрі жапырласып жатыр, басы айналып кетті. Арсен Саманшин әрқайсысымен бірер ауыз тіл қатысып үлгерді. Көршілері мен Бектұр шефтен кейін, бір қызығы, ауылдастары оны дәстүрлі «Байеке» дегенді қойып, заман үрдісімен шеф деп атайтын болыпты (шеф келді, шеф кетті, қысқасы, әдемі естіледі екен), демек бизнес өзін бұл жағынан да көрсетіп жатыр, енді ше, бүкіл әлемде солай – әр бизнестің өз шефі болуға тиіс, сонымен, Бектұр шефтен кейін Тастан-Ауған амандасуға келді. Құшақтасып көрісті. Екеуі де қуанысып қалды. Бірін-бірі көрмегелі екі жыл өтіпті. Бұл жөнінде Тас-Ауғанның өз пікірі бар екен:

	– Қалада сендерде әркімнің өз телефоны бар, қалаған уақытта бір-біріңмен сөйлесе бересіңдер. Бізде телефон жоқ, қашан болары да белгісіз. Өзің білесің, Арсен, ауылда электр бар, соған да шүкір. Кеңес өкіметінің кезінде соны тартып алғанымыз қандай жақсы болған, енді міне, өйтіп-бүйтіп өмір сүріп жатырмыз, – деп қорытты Тастан-Ауған. – Қалта телефоны тек шефте және оның екі көмекшісінде ғана бар, оларды танитын шығарсың – Бөріби мен Жанарбек, есіңде ме, мектепке бәріміз бірге баратын едік қой.

	– Ия, әрине, есімде, – деп күліп қойды Арсен, сосын сөздің реті келіп тұрғанда ескі досын үміттендіріп қою үшін сөзін жалғастырды.

	– Қалта телефонына келсек, мен былай ойлап тұрмын, араб ханзадаларымен бірге барыс аулауды сәтті өткізсек болды емес пе. Түсініп тұрған шығарсың, онда сенің қолыңа да біраз тиын-тебен түседі. Бектұр аға қалаға келгенде барыс үркітушілердің басшысы етіп сені, Тастан-Ауғанды белгіледім деген. Бұл оңай жұмыс емес, тастан тасқа секіріп, құздан қарғып, бар дауысыңмен айғайлап, тауды жаңғырықтырып жүретін боласың, өзің де білесің, Бектұр аға үшін сенің орның бөлек, әрі Ауғанстанның тауында талай шайқасқа қатысқан тәжірибең бар. Табысың қомақты болатын шығар деп ойлаймын. Бір емес, бірнеше телефон сатып аласың сонда. Тағы бір айтайын дегенім, ең бастысы, барыстар таптырмай жүрмесе болды.

	Бұл сөзіне Тастан-Ауған иығын құнжитумен жауап берді, мұнымен нені білдірмек болғанын түсіну қиын:

	– Сәті түссе, көрерміз. Әлі де сөйлесеміз ғой. Күліп жүрме, Арсен, бала кезімізде бұл жайында қаншама ертегі естігенімізбен, қар барысы біздің тауда да сирек кездеседі, ал қалта телефоны деген қалада қапшықтағы картоп сияқты толып жатыр дейді ғой. Әркімнің өз уайымы бар.

	– Бұл сөзіңнің жаны бар, – деп қостады Арсен Саманшин. – Дегенмен барыстарды қалай да табу керек, пойыз орнынан қозғалып кетті, Тастан-Ауған. Бәрінің өз жөні болуға тиіс. Енді бұл – ертегі емес, байқаймын, араб аңшыларының алдына барыстарды қуып әкелуге өзің де асығып тұрған сияқтысың. Бұл – үлкен бизнес.

	– Ия, әрине, үлкен бизнес. Айтатын несі бар.

	– Шеф Бектұр ағаның айтуынша, сендер, үркітушілер – бес адам екенсіңдер, сен солардың бригадирі есебіндесің, бәрің де атқа мініп шығасыңдар дейді. Аттың майын да төлейді екен.

	– Оның рас, – деп қуаттады Тастан-Ауған. – Бесеуміз. Аттарымыз да мықты. Тек сол үшін төлейтін ақысы қалада велосипедпен адам тасығандай-ақ баға. Біз адам аяғы баспаған шатқалдар мен қарлы тауда жүретін боламыз. Олай болса, үзеңгі үшін де төлеу керек, бизнестің аты бизнес емес пе. Жарайды, ертең жолығармыз. О, кей!

	– О, кей!

	Ауланың есігіне жақындап қалған Тастан-Ауған кенет сәл кідіріп, ойланғандай болды, тағы бірдеңе айтуды ұмытып кеткен сияқты. Солай екен. Қайта оралды:

	– Тоқташы, Арсен, бір минут аялдашы.

	– Ия, не айтайын деп едің? Құлағым сенде.

	– Оңаша шығайық. Былай ғой, Арсен, сен өз адамымызсың, бәріміз осы ауылда туып-өскен тұяқпыз, бұл жағын өзің де білесің. Арабтарға керегі біздің тауларда бірер күн аң аулап, көңіл көтеру ғана, сосын тайып тұрады, өзіміз не істейміз, соны ойластыру керек. Біз – сол бес жігіт, өзіңмен осы жайында ақылдассақ деп едік. Мұндай жағдай күн сайын бола бермейді. Айтпақшы, шефтің тапсыруымен саған бір белді ат дайындап қойғанбыз, сенің де араб ханзадаларымен бірге әрі-бері шапқылауыңа тура келеді емес пе. Атың мықты, көресің ғой, ер-тұрманын арнайы таңдадық. Онсыз бола ма, біз үшін шефтің айтқаны заң! Саған сол атты көрсеткіміз келген, мініп көр, шабысын байқа, содан кейін шәй ішіп отырып әңгімелесерміз…

	– Жарайды, Тас-Ауған, отырайық, әңгімелесейік, атқа да мінейін, дұрыс айтасың, байқап көрмесем бола ма. Тек мұны қай уақытқа белгілеп едіңдер, соны білгім келіп тұр, бәрі бизнес-жоспар бойынша жүретін шығар. Бұл жағын шефпен келісіп пе едіңдер?

	– Мен де соны айтып тұрмын, қазір тек бизнес-жоспар бойынша ғана өмір сүреміз. Ойланып көр, Арсен, ертеңге қалай қарайсың? Арабтар 17-сінде келеді, ал бүгін 12-сі, күн кешкіріп барады. Ертең жолыққанымыз дұрыс, әйтпесе үлгермеуіміз мүмкін. Тауға шығып кетуіміз керек. Жұмыс бастан асып жатыр. Арабтар келеді деп бүкіл ауыл болып тайлы-таяғымызбен шапқылап жүрміз, әйтеуір…

	– Демек бизнес-жоспар бойынша солай болғаны, – деді Арсен Саманшин.

	– Солай болып тұр. Енді бизнес-жоспарсыз қыбыр етпейтін болдық қой. Жарайды, біздің бесеу күтіп жүр сені, бақташы жігіттер өзіңді көруге асыққалы қашан.

	– Жақсы, келістік. Тек шефке ескертіп қояйын.

	– Өзің біл, сыныптасыммен жолығуым керек еді дерсің, есіңде болсын, ішіп-жеп отыратын уақыт жоқ, қонақ қылудың орайын кейінірек келтіре жатармыз. Біздің бес жігіттің қазір ондайға мойын бұруға шамасы болмай тұр, одан да маңызды шаруалар бар.

	– Ол жағына алаңдама, Тас-Ауған, менің де ішкілікке үйірлігім шамалы. (Жақында ғана «Еуразия» ресторанында бір стақан арақты басына бір-ақ көтергенін айтып мақтанудың реті келіп-ақ еді, соның артында кімнің тұрғаны есіне түсіп, ызаға булығып, шашалып қала жаздады). Әрине, отырып әңгімелесеміз ғой, біз жай ғана замандастар емеспіз, бір мектепте оқыған құрдастығымыз одан әлдеқайда артық.

	– Тура солай, Арсен, бес жігіттің бірі – бұрынғы мұғалім, оны да білесің, бірге оқыған Сақсан ше, Сақсағай-Жалбыршаш деп мазақтаушы едік қой. Педучилищені бітіріп, мұғалім болып келген соң, дене тәрбиесінен сабақ беріп жүрді…

	– Ия, әрине, есімде.

	– Сол Сақсан, біздің баяғы Сақсағай қазір бақташы болып кеткен, енді қайтсін, мұғалімнің жалақысы қазір күнкөріске де жетпейді. Тығырыққа тірелу деген – осы.

	Арсен Саманшин үндеген жоқ, айтатын ештеңе таба алар емес.

	Тас-Ауған сөзін жалғастырды:

	– Сақсан – жақсы жігіт. Екі жыл қапшық тасып сауда да жасап көрді. Қай бір жетіскен тірлік дейсің. Жүрші, отырайық, Сақсан туралы бір-екі ауыз әңгіме айтайын. Тыңдайсың ба?

	– Айта бер, тыңдағанда қандай. Кел, отырайық.

	– Сақсанның да тағдыры ауыр болды. Мұғалім еді, одан саудаға шықты, біраз жерді аралап қайтты, енді міне, тауды кезіп бақташы болып жүр. Былай ғой, Арсен, соның бір әңгімесі бар, рас-өтірігін кім білген… Өзі осы жайында айтқанда тура сот залындағы айыптаушы сияқты қызынып кетеді.

	– Ия, ол қандай әңгіме?

	– Әйтеуір бізге, ауылдың адамдарына ақылға сыймайтындай болып көрінеді. Біздің де жүрмейтін жеріміз жоқ, біреудің отын көсеуден жалықпаймыз, соған араласпасаң, өзгенің отын көсемесең өз ошағыңның түтінін өшіріп алуың кәдік.

	– Ау, әңгімеңді айтсаңшы енді. Бұл сөзіңнен түк түсінбедім ғой? – деп аңтарылды Арсен Саманшин. – Ұғындыршы өзің.

	Тас-Ауған сәл үнсіз қалды да былай, деп жауап қайтарды:

	– Былай ғой, біздің Сақсан-Жалбыршаш екі жылдан астам ел кезіп сауда жасағанда, өзінің айтуынша, біраз жерді шарлаған екен. Аштан өлмеудің қамы ғой, қапшық арқалаған саудагерді сұм тағдыр қайда ғана айдап апармайды, бұл жағын өзің де білесің, шамасы, сол кезде біреулерден естіген болуы керек, енді соны бізге былайша жеткізіп жүр. Сондықтан ба, әйтеуір араб елдерін, әсіресе мұнай өндіретін әлгі Әмірліктер мен Саудияда және басқа елдерде жұмақта жүргендей тайраңдаған байшікештерді иттің етінен жек көреді, оны да түсінуге болады. Сақсанның айтуынша, сол елдер мұнайдың арқасында басқалардың мойнына мінген масыл болып отыр және қазіргі мұнай бағасының шырқап кетуі есебінен байлыққа бөгіп, соны көтере алмай ақылынан адасқанға ұқсайды. Оның айтуынша, олар жердің қанын сорып отыр және тегін байлықтан есі ауып қалған.

	– Бұл күллі әлемге, бүкіл дүниежүзіне белгілі жәйт емес пе, – деп ескертті Арсен Саманшин. – Мұнайдан түскен долларларға сан жетпейді, бұл бизнес қазір ғарышқа шырқап кетті. Бұл тек азшылықтың ғана игілігі болып отыр. Оны жұрттың бәрі біледі.

	– Бұған дау жоқ қой. Араб байшікештерінің нені ермек ететінін естіген кезде мына біз сияқтылар есімізден танып қала жаздадық. Ондайды кім көрген, ең қымбат джиптерге мініп алып, жарыс ұйымдастырады екен. Қайда екенін білесің бе? Сахара шөлінің құмында!

	– Сахараның құмында! – Бұл жолы Арсен Саманшин шынымен таңғалды. – Ия, ондайды естімеппін! Ә-ә, түсінікті, кейбіреулер таулы-тасты жерлерде қатерге толы жарыстар өткізеді, шамасы, құмдағы жарыс одан да қызықты болар.

	– Солай болса бір жөн ғой! Ойлап қарашы, Арсен, бізге оны Сақсағай айтып берді, осы жарысты көзімен көрген адамдардан естіпті, енді біреулер теледидардан көрдік деп қостағанға ұқсайды, аузымызды ашып қалдық! Таңданғаннан көзіміз бақырайып кеткен шығар. Әлгі джип мінген шабандоздар, және қандай джип! – біздің жақта ондай машинаның қарасы да жоқ, тіптен шефтің өзі де көрмеген болар, оның джипін де сол жақтан, Әмірліктерден бе, Кувейттен бе әкелген дейді ғой... Сонымен, әлгі шабандоздар тек жарысып қана қоймайды екен. Өңкей суырылып тұрған супер-джип мінген сабаздар атасының асына асыққандай-ақ құтырына жарысқа шығады дейді, бірін-бірі басып озуға тырысып, құм төбелердің бірінің шаңын екіншісіне қосып, өздері оны тура біздегідей, шоқы деп атайды екен, құйындата зымырағанда құдды мұхиттағы толқындардың төбесінен құлдилайтын су шаңғысын ерттеп мінген еріккендерге ұқсайтын болса керек. Шаңғы тәрізді сол тақтайды қалай атаушы еді өзі?

	– Есіме түспей тұр, тоқта, серфинг деп атайды ғой деймін, ағылшын сөзі, онда тұрған ештеңе жоқ. Соны көргенде өз көзіме өзім сенбейтін кездерім болады. Ия, содан?

	– Содан әлгі су шаңғысы тәрізді жарыс та аяқталады, біреулер озып келеді, енді бірі қалып қояды, оның да өз мәресі бар. Мәреге құмды кешіп ең соңынан келген машина жарыста жолы болмаған сормаңдай джип деп танылады екен, ондайдың көзін құрту керек, соны дереу іске асырады дейді. Ойлап қарашы, әлгі шабандоздар бәрі бір жерге жиналып, адам айтса сенгісіз, тура сол жерде ермек үшін ең соңынан келген машинаны өртеп жібереді, бензин шашып, сол жерде от қояды, өздері шампан ішіп, би билеп, отқа оранған машинаны айнала жүгіріп мәз-мейрам болады екен, арасында сол джиптің иесі де бар, бұл нағыз жексұрындық, айуандық болатынын қаперіне де алмайды. Оларға не тұрыпты, ертесіне түк көрмегендей, тағы бір жап-жаңа джип сатып алып жүре береді, түкіргені бар ма, есесіне көңіл көтеріп, сайрандап қалды. Сөйтіп өздерінің бір кездері астындағы түйесі сүрініп кетпеуін, сөйтіп құм арасында көмусіз қалмауын өтініп, Жаратқанға жалбарынған бәдәуилерден әлдеқайда бөлек, өзге адам екендігін дәлелдедік деп ойлайтын болса керек.

	Арсен Саманшин бұл әңгімеден есеңгіреп қалғандай, маңдайының терін сүртті:

	– Шынымен сөйте ме екен!? – деп күбірледі ол. – Егер рас болса, онда бұл адам төзгісіз ысырапшылдық қой! Бір кездері ғасырлар бойы күнкөрістің қамымен құм кешіп, ғұмырын өткізген адамдар қазір осындай ақтауға болмайтын шашпалыққа ұрынады.

	– Соның бәрі, Арсен, мұнай ұңғыларынан аспанға атқылаған миллиондар мен миллиардтардың есепсіз молдығынан. Жер бетінде осындай әділетсіздік орнағаны үшін кім кінәлі? Осы сұраққа жауап беретін кім бар – біреулер ермек үшін джипті өртейді, басқалар, нақты айтсақ, мына біз – баламызды мектепке жіберу үшін аяқ киім сатып әпере алмаймыз.

	– Түсінемін, – деп күбірледі сенімсіз үнмен Арсен Саманшин. Досының осы сөзі – ермек үшін джипті өртеу мен баласын мектепке жіберу үшін кәдімгі аяқ киім сатып әпере алмау – жанына қатты батты, жадына шеге етіп қаққандай, еріксіз есінде қалды. Жан дүниесі төңкеріліп түскендей бір жайсыздықты сезінді. Мұндай әңгімені күтпеп еді. Әшейін ауылдағы өткен-кеткенді айтатын шығармыз деп ойлаған, әңгіме ауаны басқаша өрбіді. Қызуланып алған Тас-Ауғанға басалқы айту үшін былай деп күмілжіді:

	– Қой енді, сабаңа түс, достым, қызбаланба. Түсініп тұрмын, қайтеміз енді… Күндердің күнінде сазайын тартады олар, өмірдің өзі-ақ орнына келтіреді бәрін.

	– Мені қойшы! Оған бола күйіп-піспеспін-ау. Әшейін әңгіме-дағы. Осы туралы Сақсағайдың айтқанын естісең ғой, күйінгеннен көк аспанды тілгілеуге бар. Әлемдегі әділетсіздік атаулының арасынан ең жанына батқаны осы сияқты. Жабылып жүріп әрең қойдырамыз, жасыратын несі бар, жүз грамм ішкесін ғана басылады. Тығырыққа тірелдік әбден.

	– Ия, әрине. Қой, ұмытайық мұны, – деп Арсен досының иығынан қағып қойды. – Ол елдердің халқы негізінен дұрыс адамдар болар, бәрі бірдей бай болып кетті деймісің, әлгі есерсоқ өртегіштер иен байлыққа кездейсоқ ие бола кеткендер ғой, шамасы. Құдайдан тапсын. Оларды қайтеміз, өзімізді ойлайық, біздің де алақанымызға қарға саңғитын күн туған сияқты ғой, барыс аулау басталса, бір кенеліп қалатын шығармыз деп ойлаймын.

	– Оған сөз бар ма, біздің шеф мықты ғой, өте іскер адам. Бәрімізге бизнес-артель ашып бергенінің өзі неге тұрады. Көрерміз. Аңшының жолы оңғарылуы да, сәтсіздікке тап болуы да аяқ астынан.

	Досының көңілін серпілту үшін Арсен Саманшин әзіл айтпақ болды:

	– Бәрінен бұрін қар барыстарына рахмет, соларға алғыс айтуымыз керек. Біздің тауда сол тағылар болмаса осы аңшылықтың өзі де болмас еді ғой. Солай емес пе? Онда Бектұр аға кіммен келісім-шартқа отырар еді!

	– Мұның рас, – деп шынымен жауап қатты Тас-Ауған. – Барыс сатып күн көруіміз қалып еді енді. Амал кәне? Тау тағысымен шартқа отыра алмайсың.

	– Сен де айтады екенсің! – деп күліп жіберді Арсен Саманшин. – Мұндайды естіп көрмеппін – қар барыстарымен шартқа отыру дейсің бе. Қатырдың! Рахмет саған. Енді демалайық. О, кей?

	– О, кей! Сенің уақытыңды алдым-ау. Күн де кешкіріп қалыпты. Демала бер, тек ертең жолығатынымызды ұмытпа, өтінемін. Міндетті түрде. Біз сенің атыңды көрсетеміз.

	– Жақсы, Тас-Ауған. Қаладағылар мұндайда: «Біз саған атыңның тұсаукесерін ұйымдастырамыз», – дейді.

	– Ия, ия, тура солай болады... Тұсаукесер… Шефке де солай дейміз, тұсаукесер өткіземіз.

	Қоштасарда тағы бұрылды:

	– Атқа мінгенде киетін етігің бар ма еді? Жоқ болса, оны да табамыз.

	– Алаңдама. Ала келгенмін, баяғы етігім ғой. Талай жылдан бері киілместен жатыр еді.

	***

	Түнге қарай, күні бойғы жүрістен шаршаған ол бөлменің бір бұрышындағы апасы салып берген төсекке енді қисайғалы тұрған, қалта телефонына шефтің өзі (оны осылай атауға үйреніп те кетіпті)

	– Бектұр аға хабарласты. Ол өзінің тау жақтағы Дастарқан сайында жүргенін айтты, араб ханзадалары келген соң алғаш рет осы жерде түнейтін болады, дала қосын тігу оңай ма, оның үстіне, бұлар жәй ғана қонақтар емес, патша әулетінен, сондықтан жоғары мәртебелі немере ағайынды екі жігітті лайықты қарсы алған жөн. Шефтің айтуы бойынша, ертең түстен кейін Арсен екеуі алдағы жұмыс барысын ақылдасу үшін осында кездесетін болып келісті. Үш күннен кейін қонақ аңшылар Әулиеата әуежайына келіп түседі, оларды күтіп алу керек, сол сәттен бастап Арсен араб ханзадаларының қасында күні-түні бірге болуға тиіс. Бұл да оңай міндет емес. Аңшылықтың жөні бір бөлек, дегенмен олардың қандай адам екенін, мінез-құлқы, пиғыл-ниеті қандай екенін кім біліпті.

	Негізі, Арсен Саманшин өз міндетін шын көңілімен, барша жауапкершілікті сезіне отырып атқармақ болған, ағайымен телефон арқылы сөйлескеннен кейін осы ойына бекіне түскен ол ұйықтап бара жатып, әлгінде Тас-Ауғанмен болған әңгімені есіне алды. Геосаяси тұрғыдан алғанда әжептәуір маңызды жәйттерді қозғады-ау өзі… Мұнысы несі екен?.. Қызық…

	Жаздың осы бір сәтінде, биік таудағы қарлы шыңдар мен қатпарлана тіркескен жоталардың арасындағы шатқалдарда қараңғы түн күшіне мінген болатын, лезде айнала-төңірек қыстың күніндей суытып сала берді. Осы маңды мекендейтін аң-құс біткен таңға дейін тыныштала қалған. Әйтпесе бола ма. Табиғаттың өзі де тыныштыққа шақырып тұрғандай – аспан жүзіндегі баданадай-баданадай ірі болып көрінетін жұлдыздар тау үстінен төніп тұрған сияқты, суық қана жымыңдап қояды, бұлттар да түйдектеле шудалануды қойып, тау жоталарын қуалай жайылып кеткен, жаңбыр жаумайтынға ұқсайды, әншейінде күркіреп жататын өзендердің шуылы да бәсеңдеп қалған. Тек Үзеңгілес асуының түбінде ғана жер бауырлай суылдаған тау желі басыла қоймапты, үйірінен аласталған Жебе-Барыс сол күйі әлі осында, жоғарыдан құлап, әр жерде үйіліп қалған тастарды аралап, іші-бауырын жалап бара жатқан күйікті баспақ болады, тағы да осында түнемек, соған ыңғайлы қуыс іздеп жүр. Бұл бейбақ сөйтіп ақыры асудан аса алмай қойды, жаз болса өтіп барады, бұл әлі осы маңнан айналсоқтап шыға алар емес, бірде жоғалып кетіп, енді бірде қайта оралады. Бүгін осында түнейтін болды. Бұталардың басына қонақтаған торғайлардың шырылы неге басылмайтынын түсіне алмай дал, өзара әңгіме айтып отырғандай шықылықтай береді, түнгі жапалақ – түн көкегі оларға анда-санда бір күрк етіп сес көрсетіп қояды, оны да тыңдар емес... Тау тағысының мазасын алған тағы бір жәйт алыстан талып естілген адам даусы болатын. Олар қайдан жүр? Бұл дауыстың тауды шарлап ғашығын іздеген Мәңгілік қалыңдықтың зарлы үні екенін Жебе-Барыс қайдан білсін. Міне, сол дауыс тағы да естілді, «Қайдасың сен? Қайда жүрсің? Жауап берші! Мен ғой бұл – сол баяғы Мәңгілік қалыңдықпын, өзіңді іздеп, тау-тасты шарлап жүрмін, сені іздеп табанымнан таусылдым, қайдасың, қайда жүрсің?»... Бұл жолы Мәңгілік қалыңдықтың даусы бұрынғыдан да мұңлы, тебіреніске толы тәрізді: «Ой, ой, енді не болады? Енді қайттім? Не істесем екен? Ой, ой, не болады енді? Не болады?»... Соншама неден қауіптенді ол? Әлде бір сұмдықты сезіп тұр ма?

	Мәңгілік қалыңдықтың сұңқылы мен дауысының әлденеден сезіктенгендей үрейлі шыққанына шыдай алмаған Жебе-Барыс атып тұрып, тар соқпақты бойлап басқа жаққа бет алып сүмеңдей жөнелді… Соншама неден шошынды екен? Бұл жағын бір Құдайдан басқа ешкім білмейтін еді...





VІІ




	Соның не екенін Құдайдан басқа да білетіндер бар болып шықты, дегенмен, олар да анық білмеген, тек шамалап қана болжаған екен. Басқа құрлықтың бір түкпірінде жүрген біреулер Мәңгілік қалыңдық мекен еткен жерде, дәлірек айтсақ, Тұйықжар тауында қар барысын ауламақ болып жоспар құрыпты.

	Бұл күні Арсен Саманшин ерте тұрды, ес білгелі осы жерде ілулі тұратын, тиіп кетсең салдырлап қоя беретін ауладағы қолжуғыштың астында ұзақ жуынды, беті-қолын, мойнын жуып, қырынып алды, апасы мұның таза сүлгімен ғана сүртінетінін жақсы біледі, бәрін дайындап қойыпты. Күн қызған соң аулада отырып, біраз күнге күйдірінсем бе деп те ойлады, ауа райы жақсы екен, оянған кезде терезеден далаға көз жіберген, көңілі жадырап сала берді – тау жоталарының көрінісі тура суретшінің қылқаламынан шыққандай әсем де ап-анық көрініп тұр. Сол жақта мұны қар барыстары күтіп жүрген болар, осы кезде қалта телефоны шылдырлады. Кешегі әңгімені тағы бір пысықтау үшін хабарласып жатқан Бектұр шеф шығар деп ойлаған, күтпеген жерден телефон тап-таза ағылшын тілінде сөйлеп қоя берді. Қияндағы таудың арасында жүріп біреудің ағылшынша сөйлегені ерсілеу естіледі екен.

	Телефондағы дауыс сергек те жағымды болып шықты, әңгімеге тартып тұрғандай:

	– Қайырлы таң! Сіздерде қазір таңғы уақыт шығар деп ойлаймын.

	Кешіріңіз, сіз мистер Арсен Саманшин боларсыз?

	– Ия, ия, дәл соның өзі! Сіз кім боласыз, кешіріңіз, қайдан хабарласып тұрсыз?

	– Мен, бір жағынан, сіздің әріптесіңіз болармын деп ойлаймын, ханзада Хасанның сыртқы қызмет жөніндегі баспасөз хатшысымын, атым Роберт, қысқартып айтқанда Боб Лукас боламын, канадалықпын. Танысып қояйық. Сезіп тұрмын, ағылшынша тым тәуір біледі екенсіз, сондықтан жергілікті тұрғындармен тілдесу үшін тікелей тілмаштық еткеніңіз оң болар еді, сіздің жаққа аңшылық сапармен барып қайтпақпыз. Естіп тұрсыз ба?

	– Өте жақсы естіліп тұр. Ия, әрине, сіздерге тілмаш болуға тырысып бағармын. Қазір қай жерден хабарласып тұрсыз, құрметті Боб?

	– Қайдан дегеніңіз қалай, қымбатты Арсен! Осы жақтан, Әмірліктерден. Өзіңіз де білетін шығарсыз, бізбен бірге ханзадалардың көмекшілері, арасында дәрігерлер мен аспаздар да бар, бірсыпыра адам еріп барады. Сондықтан, дайындалып жатырмыз.

	– Бұл жақсы екен. Біз де дайындалудамыз. Бір түсінбей тұрғаным, біздің жақ – таулы өлке, сіз маған қалай телефон соғып тұрсыз, сосын осы жаққа келген соң бұл жерден басқа жаққа да хабарласа аласыз ба? Кешіріңіз, мұны қалай істедіңіз, Боб?

	– Түк қиындығы жоқ, құрметті Арсен! Спутник байланысы арқылы. Біз әлемнің кезкелген түкпіріне, тіптен ғарышқа да хабарласа аламыз, сондай-ақ қай жерде жүрсек те байланысқа еркін шыға береміз. Біздің жоғары мәртебелі ханзадалардың ғарыш орбитасында жекеменшік байланыс спутнигі бар. Қалаған уақытта кезкелген нүктемен хабарласуға болады. Міне, қазір алыс Азия тауларында жүрген сізбен сөйлесіп тұрмын, тау арасында жортқан қар барыстары спутник байланысы арқылы өздеріне, тағы аңдарға қызмет көрсетіліп жатқанынан мүлдем бейхабар, аңшылық кезінде олармен де жолығуымыз керек емес пе. Жәй айтқаным ғой. Айып етпеңіз, бұл сөзімді әзіл деп қабылдарсыз.

	– Оқасы жоқ, құрметті Боб, әзіл-күлкінің артығы болмайды. Барыстармен байланысқа шығу әрдайым көңілді бола бермеуі мүмкін.

	– Ха-ха, әрине, солай! Ең бастысы, олжамыз молырақ болсын деңіз, барыстар да өздерінің алыс ағайыны жолбарыстар сияқты сирек кездесетін аң емес пе. Оларды неғұрлым көбірек тапсақ, соғұрлым пайда да молырақ түседі. Жоғары мәртебелі ханзадалар бұл жайын ойлап бас қатырмайды, әрине, олар үшін аңшылық та спорттың бір түрі, ал сіз бен бізге пайданың молырақ түскені керек. Сондықтан олжаның көбірек болғанын қалаймыз. Басқаша айтсақ, барыстарды көбірек ауласақ, бізге түсетін пайданың да мөлшері арта түседі. Ең алдымен, сіздердің «Мерген» аңшылық фирмаларыңыз үшін солай. Оның да беделі жоғарылай түсетін болады.

	– Ия, Боб, мен де шамамен солай ойлаймын.

	Ал өзі сол сәтте мүлдем басқа нәрсені ойлап тұр еді. Мынаны қара, ақпараттық технологиялар жабайы аңдардың үңгіріне дейін жеткен екен ғой, енді аңшылық құру үшін оларды ғарыштан індететін болыпты. Спутник байланысы өзіне де қызмет ететінін тау басындағы тағы жыртқыш қайдан білсін, бұл қызметтен ол тек зиян ғана шегеді…

	Баспасөз хатшысы Роберт Лукас сөзшең екен, жайдарылығы телефон арқылы сөйлеген сөзінен-ақ байқалып тұр. Ендігі әңгіме алдағы харекеттер туралы өрбіді. Араб ханзадалары өздерінің жеке ұшағымен келіп қонған сәттен бастап оларға қызмет көрсетудің шарттары мен басқа да жай-жапсары жайында айтылды. Ұшағы да өздерінің дәрежесіне сай екен, әйгілі «Боинг 737» лайнері, экипажы тәжірибелі мамандардан тұрады. Қонғаннан кейін ұшақ пен оның экипажы аңшылық сапар аяқталғанға дейін әуежайда арнайы күзетте болады.

	Арсен Саманшин спутник байланысы арқылы жүргізілген бұл әңгіменің кейбір тұстарын Бектұр шефпен кездескенде мәлімдеу үшін қойын дәптеріне түртіп қойды. Ол екеуі Бектұр ағайы Дастарқан сайындағы аңшылар қосынан қайтып оралған соң кездесуге уағдаласқан болатын. Келген соң өзім хабарласамын деген.

	Оған дейін Тас-Ауған бастаған бес жігітпен жолығып, бақташылардың бұған дайындап қойған атын көріп, өзіндік бір «тұсаукесерге» барып қайтуға болады. Арсен Саманшин үшін бұл кездесудің маңыздылығы сонда – өзі, Тас-Ауған және Сақсағай-Жалбыршаш бір сыныпта оқыған болатын, қалған үш бақташы бұлардан екі-үш жас кіші. Ең бастысы, бәрі де таныс жігіттер, кезінде бір мектепте оқыған. Айтпақшы, сол мектептің де сәні кете бастапты, шатырының әр жері ойылып, құлағалы тұр, кеше қасынан өтіп бара жатып аңдаған, бұл басқа мәселе, не дегенмен, туған мектебің әрқашан ыстық көрінеді екен…

	Енді біраздан соң Тас-Ауған мен Сақсан-Жалбыршаш келді, өздері жаяу жүр, әуелі мектепке соғайық дегенде іші жылып сала берген, олардың ойы басқа болып шықты. Арсен Саманшин мұны қайдан білсін, білуі де мүмкін емес еді, тіптен анасынан қайта туып келсе де солай. Үшеуі мектепке қарай аяңдап келеді, мұның да себебі бар екен. Тас-Ауған әзіл-шыны аралас былай деді, онысы рас та болатын:

	– Арсен досым, есіңде болсын, біз, бұрынғы сыныптастарыңның бәрі, бұл күндері бойдақ жүрміз.

	Арсен шынымен таңданып қалды:

	– Бұл қалай, неғып бойдақ жүрсіңдер, не болып қалды?

	– Тоқтама, жүре берейік. Қорқатын ештеңе жоқ, қазір айтып беремін.

	Ал Сақсағай-Жалбыршаш басын шайқап, мырс ете қалды:

	– Бұл жайында бүкіл ауыл біледі. Бойдақ екенімізді! Әйтпесе, сені мектепке емес, үйімізге шақырар едік.

	– Қалжыңды қойыңдаршы!

	– Өкпелеме, Арсен. Біз үшін сен ұлы адамсың, қандай қалжың болуы мүмкін, – деп сендірмек болды Тас-Ауған. – Қазір мектепке барамыз, онда ешкім жоқ, бәрі жазғы каникулда жүр, білесің ғой, мұғалімдер де, оқушылар да демалыста. Күзетшіге арақ беріп, бүгінше бізге кедергі келтірме деп көндіріп қойғанбыз. Сөйтіп оны үйіне жібердік. Соны пайдаланып, алтауымыз бүгін мектепте жиналғанымыз дұрыс болар деп ұйғардық. Аттарымыз мектептің ауласында тұр. Бойдақ жүрген себебімізді түсіндірейін. Қазір үй іші, қатын-қалаш, бала-шаға дегеннің бәрі тауда, жайлауға шығып кеткен. Биыл жайлауды жылдағыдан да биіктеу жерден таңдадық, Ақсай өзенінің жағасы есіңде шығар, жайлауымыз сонда. Бұрын ауылдың бәрі тік көтеріліп жайлауға шыға бермейтін еді ғой. Биыл өзіміз ескіше бүкіл үйелменімізбен бірге мал бағып, демалу үшін жайлауға шығамыз деп шештік.

	– Соның өзі жақсы, – деп қостады Сақсағай-Жалбыршаш. – Еркіндік деген сол! Қайда барғым келсе де өзім білемін. Баяғыдай колхозда жүрген жоқпыз ғой.

	– Өз басым соған өкінемін. Жарайды, бұл туралы кейін айта жатармыз, – деп сөзін жалғастырды Тас-Ауған. – Бұл жолы бізді мұнда Бектұрған шефтің өзі шақырып алды, аңшылық құрамыз дейді. Аң үркітуші боламыз, иттеріміз дайын, түсінетін шығарсың, Арсен, барыстарды жасырынған жерінен айдап шығып, оқ жетер жерге қуып әкелу керек, бұл үшін арнайы аран дайындамаса болмайды, әйтпесе тағы аң қалтарыстағы бір шатқалға кіріп алып, жата беруі мүмкін. Ондай жерден жыртқышты шығара алмайсың, өзің бас сұғар болсаң тарпа бас салып, талап тастайды. Жағдай солай, әйтпесе бұлар неғып бойдақ бола қалған деп таңданып тұрған шығарсың. Жәй сөз ғой. Аң үркітуден жолымыз болса, азды-көпті олжалы оралуымыз ғажап емес. Сол үшін келдік мұнда.

	– Сөйтіп өздеріңді сырттай бойдақпыз деп жариялаған екенсіңдер ғой! – деп күлді жағдайды енді түсінген Арсен Саманшин.

	– Соған өкініп тұрмын, – деп күңк етті Сақсағай-Жалбыршаш, – сен айтқандай, сырттай бойдақ болуды тоқтатып, жайлауға барып мал бақтық дейік. Одан не пайда. Қазір малдың бағасы мүлдем арзандап кетті, кедей байғұстың күні бұрынғыдан да нашар, әйтпесе…

	Арсен аузын ашып үлгерген жоқ, Тас-Ауған бөліп кетті:

	– Жарайды, Сақсан, бұл жайында кейінірек сөйлесерміз. Жақсылап сөйлесеміз әлі. Қазір басқа нәрсені ойлау керек. – Сөзін аяқтамастан тоқтай қалды. Сақсан-Жалбыршаш та үнсіз.

	Енді Арсен оларға таңертең Әмірліктерден жоғары мәртебелі ханзада Хасанның баспасөз хатшысы Роберт Лукастың телефон соққанын айта бастады, не туралы сөйлескендерін де жасырған жоқ. Достары бұл әңгімеге осыншама қызығарын білмеп еді, мектепке он-ақ қадам қалған, бәрі тұра қалып сұрақты жаудыра бастады, әсіресе спутник байланысына ерекше шұқшиды. Олар үшін бұл нағыз жаңалық еді:

	– Онысы қызық екен! – деді Тас-Ауған. – Демек олар орбитадағы спутник арқылы қай жерде жүрсе де кез келген жаққа хабарласа алатын болды ғой. Айталық, біздің таулардағы масаның ызыңы шықпайтын, ойбайыңды салсаң да ешкім естімейтін терең шатқалда немесе қар басқан үңгірдің ішінде отырып та ғарышқа, Әмірліктерге, Европаға, тіптен Америкаға да телефон соға беретін болғаны ғой. Түк қиындығы жоқ! Ия, бұдан асқан жаңалық болмас!

	Екі бақташыға араб ханзадаларының ұшағы олардың аңшылығы аяқталғанға дейін әуежайда арнаулы күзетте тұратыны да қызық болып көрінді, таудағы барыстарды үркітушілерге мұның қандай қатысы бар екен. Қызғаныштан іштері күйіп тұрған шығар.

	– Мынаны қара! – деді қап-қара шашы шынымен иығына дейін жалбырап түсіп кеткен Сақсан-Жалбыршаш. – Көрдің бе! Тұтас бір «Боинг» ұшағы мен ұшқыштар тып-тыныш қана өздерінің қожайындарын күтіп отырмақ. Қапшық тасып сауда жасап жүргенімде бір минут кешігуге болмайтын еді, рейстегі ұшақ ешкімді күтпейді, міндің бе, мінбедің бе – түкіргені бар ма саған! Мыналарға рахат. Қалаған уақытында келеді де ұшып кете береді. Байлықтың күші деген осы!

	Тас-Ауған бәрін анықтап алмақ:

	– Ұшақты әуежайға байлап қоятын себебі, ханзадалар қалаған уақытында еш кедергісіз ұшып кететіндей болуы үшін ғой, солай ма? Мен тек атымды ғана сөйтіп байлап қоя аламын, әне аулада тұр, қаласам – мінемін, қоя беруім де мүмкін, керек болса қаңтарып қоямын.

	– Шамасы, – деп түсіндірмек болды Арсен Саманшин, – олар үшін бұл түкке тұрмайтын шығар. Өздері қажет деп тапса отырады да ұшып кете береді. Ұшақ дайын. Экипаж күтіп тұр.

	Осылай әңгімелесе жүріп бір кезде бәрі бірге оқыған мектепке де келді, әуелі бастауыш, кейіннен орта білімді осы мектептен алып еді, енді міне, тағдырдың айдауымен үшеуінің басын бұл жерге басқа бір оқиға тоғыстырып тұр – таудағы барыстарға бизнес-аңшылық құрмақ. Әрине, ешқайсысы да дәл осылай ойлай қойған жоқ, бірақ бұл рас қой, аңшылық жөніндегі осы бизнес-жоспарға қатысуға үшеуі де ынталы, әркімнің ішкі есебі бар. Алыста жатқан бір елден арнайы келе жатқан меймандар да енді осы оқиғаға белсене араласатын болады. Олардың ештеңеден қаперсіз екені анық.

	Арсен Саманшиннің бұл мектепке келмегеніне көп болған екен, ауылдың шетінде, жолдан сәл қиыстау орналасқан мектебін көріп жүрген, қасынан да талай өтті, бүйтіп арнайы келіп, өткенді еске аламын-ау деп ойлап көрген емес.

	Көңілі көтеріліп сала берді – міне, алтын ұя-мектебіне де келіп тұр, уақыттың әсерінен біраз шөгіп, шифермен жабылған төбесінің бояуы оңып, есік-терезесі ескіріп, жақтау ағашы қурап кеткенімен сол баяғы күйі, кезінде асыр салып ойнаған ауласы да сол, дәлізі де, сынып бөлмелері де еш өзгермеген сияқты… Әлгінде, Тас-Ауған мектепте жиналамыз дегенде Арсен ыңғайсыз бола ма деп ойлап еді, әдетте шәй ішуге үйге шақырады, досы мұны бәрібір көндірді – қатын-бала жайлауда, мектептегілер түгелімен демалысқа шығып кеткен, директордың өзі болмаса да одан рұқсат сұрапты. Арсен Саманшин содан кейін ғана тынышталып, тіптен іштей риза болып қалды. Күн жарқырап тұр, қарлы шыңдары алыстан мұнарта көрінген тау да бүгін ерекше әдемі сияқты, ол жақта қар барыстары мен басқа да жан-жануарлар бар, осындай шаруаның басы қылтиғаны – солардың арқасы. Айналада торғайлар ұшып жүр, өздері көп-ақ, әрі ешқандай қауіп-қатер жоқтығын білгендей бейғам көрінеді. Жазғы күннің жылуына риза болғандай, рахаттана шықылықтасады…

	Тас-Ауғанның бестігіндегі бұлардан екі-үш жас кішілігі бар қалған үш жігіт Арсен Саманшинді жадырай қарсы алып, қуана амандасты, олармен де осы мектепте бірге оқыған, өздерінің араларында әлдебір тәртіп бар екені байқалады: Тас-Ауған бәріне әскерде жүргендей-ақ бұйрық беріп жүр – анда бар, мұнда кел, осында тұр, ананы әкел, мынаны апар, аш, жап деген сияқты, олар да бәрін қалт еткізбей орындайды. Арсенге бұл да ұнап қалды, әдетте ауыл жігіттері мұндайда шала бурыл жүретін еді, мыналар сап-сау. Осының бәрі бұған деген достық құрметті білдіріп, өзіне деген сенімін оятты, Арсен Саманшин достарының таңдап қойған атына мініп мектепті бір айналып шықты, рахаттанып қалды. Аты мықты екен, бурыл түсті, ер-тұрманы да келісті. Тас-Ауған оны құрмет білдіру ретінде өзі жетектеп әкелді:

	– Қымбатты Арсен, кеше өзің айтқандай, бұл бас қосуымызды атыңның тұсаукесерін өткізгеніміз деп біл, етік киіп шыққаның жақсы болды, бұл – сенің мініс атың. Тізгінді ұста, ерге қон, арабтармен бірге осы атқа мініп жортатын боласың, біз қанша керек болса, сонша барысты қуып әкелеміз. (Бәрі жамыраса күліп жатыр).

	– Рахмет, – деп жерлестеріне алғыс айтты Арсен. – Олай болса, мен де арабтардың риза болып қайтуы үшін барымды салатын боламын. Бұл өзіміз үшін керек қой.

	– Енді өзіміздің сыныпты көріп шығайық, аттестатты осында алдық қой. Қандай жақсы уақыт еді, мұғалімдеріміз қандай асыл адамдар еді. Қазір ше? Мұғалім атаулының бәрі күнкөрістің қамымен тентіреп кетті. Біз болсақ мынау, нысанаға барыстарды іліктіре гөр деп Құдайға жалбарынып жүрміз... Біреулер аңға шыққанда жеке ұшағын мініп келеді, біз соларға қызмет етуіміз керек.

	Бәрі жапа-тармағай бастарын изеп жатыр. Арсен айналаға көз жүгіртті, ауланың іші тып-тыныш, мектеп қаңырап бос тұр, шарбаққа байлаулы аттар мүлгіп қалған, құстар бұрынғысынша ерсілі-қарсылы ұшуынан танар емес, тек адамдардың жан дүниесі ғана жай таба алмай тұрған сияқты. Тас-Ауғанның жол-жөнекей айта салған осы сөзін басқалар ашу-ызамен, кіжініп тұрып айтар еді, оларды да түсінуге болады, солай екені рас қой… Қайда қарасаң да көзіңе әділетсіздік түседі.

	Дәлізді аралап, әр сыныпқа бас сұғып жүргенде Арсен мұнда жөндеу жұмысы жүргізілмегелі көп болғанын аңдады, мектептің сәні кетіп-ақ қалыпты, бір-ақ нәрсе өзгерген – қақпағы сарт етіп ашылатын баяғы дөрекілеу парталардың орнына төрт сирақты үстелдер мен арқалығы бар орындықтар қойылған. Сыныптағы тақталар да жаңартылған сияқты, әлде бұған солай көрінді ме екен… Біраз аралап, есігі ашық тұрған сыныптарға кіріп көрді..

	Тас-Ауған сағатына қарады:

	– Ағайындар, сағат он бір болыпты. Уақыт өтіп барады. Арсен, кәне, мәселені шешіп алайық, бұрынғы сыныбымызға кіріп, отырып әңгімелесейік.

	– Біздің үйге барсақ қайтеді, Гүлайым апама шәй қойғызып ішеміз, емін-еркін отырмаймыз ба, үй кең, орын жетеді.

	– Жоқ, жоқ, Арсен, оны қоя тұр, кәне, мында кірейік, бұрынғы сыныбымыз ғой, сосын бәрін түсіндіремін.

	– Мейілдерің, мен сендерге қонақпын, өздерің біліңдер.

	– Кіре бер, мына екі үстелге бір-бірімізге қарсы қарап отырайық.

	Сендер де келіңдер.

	Бәрі де сыныптағы жарығы мол түсіп тұрған бұрышқа, тау жаққа қарайтын терезенің алдындағы екі үстелдің жанына келіп отырды, бос сыныпта бес бақташы отыр, алтыншысы – Арсен, сәл үнсіздік орнады. Арсен Саманшин ауылдастарының мұны бос тұрған мектепке не үшін шақырғанын, енді не айтпақ екенін түсіне алмай дал. Сәлден соң бәріне шұқшия қарап, көзімен бір шолып өткен Тас-Ауған терең бір демалды да жөткірініп қойып әңгімесін бастады, не айтарын алдын-ала ойластырып қойған сияқты, жаттап алғандай сұңқылдай жөнелді:

	– Арсен, біз саған мынаны айтпақпыз. Тыңдап ал.

	– Ия, тыңдап отырмын. Ресмиліктің керегі не? Бәріміз туыспыз, бір ауылда тұратын ағайынбыз. Не болып қалды? Жақын туыстардың біреуі қайтыс болып па еді? Білуімше, бәрі аман сияқты еді ғой… Бәріміз осы мектепте оқыған жоқ па едік.

	– Мәселе онда емес, Арсен! Бар гәп біздің қайда оқып, қайда тұрғанымызда болса бір сәрі ғой. Жоқ, мәселе басқада. Сен біздің бауырымызсың, қонағымызсың, бүгін біздің қолымыздасың, мұнда не үшін ертіп келгенімізді және одан әрі не болатынын айтпақпыз…

	– Тоқта, тоқта, «біздің қолымыздасың» дегеніңді қалай түсінеміз? Мініске ат бердік деп, енді соны бұлдағалы жүргеннен саумысыңдар? Олай болса, қалаға қайтып кетуім мүмкін. Маған өзімнің машинам да жетеді.

	– Кетесің бе, жоқ па, ол да белгісіз болып тұр.

	– Бұл қалай? Ашығын айтсаңшы…

	– Сол үшін келдік қой. Бұл оңай әңгіме емес, кеңірдекке қанжар тақағанмен бірдей...

	– Соқпашы қайдағыны! Естерің дұрыс па, кімді ақымақ қылмақсыңдар! Әлде, Тас-Ауған, өзің ақылыңнан адастың ба?

	– Қызбаланба, әңгімемді дұрыс бастай алмаған мен кінәлімін бұған, – деді беті қабара бастаған Тас-Ауған орнынан көтеріліп, қасындағылар да қозғалақтап, сыбырласып кетті, әлгінде құйрығын бұлғаңдатып қана қойған ауладағы дүрегей кенеттен өршелене үріп қоя берді, бірдеңе көрінген шығар бұған.

	– Бар, көріп келші! – деп бұйырды Тас-Ауған шетте отырған бақташыға. – Егер біреу келсе кіргізуші болма, тірі тышқан жақындамасын. Итті де қуып жібер. Ешкім маңайымызға жоламайтын болсын…

	Туған ауылында мұндай құпияға тап болармын деп ойламаған Арсен Саманшин абдырап қалды, орнынан тұрып сынып бөлмесінен дәлізге шықпақ болған, одан әрі далаға шығып кетпек. Бірақ Тас-Ауған жолын кес-кестей берді, қолын иығына салып, бірдеңе айтқысы келіп еді, Арсен Саманшин бұлқынып, қолын қағып жіберді, дереу орнынан тұрып дәлізге шығуға ұмтылды, сол сәт ашық тұрған терезеден иттің шәуілінен үркіп, қашып кіргендей болып, қанаттары суылдап, екі қарлығаш ұшып кіргені, әлденеден құр қалғандай жарыса шықылықтайды, төбелерін айнала ұшып жүріп алды, осыдан бірнеше күн бұрын мұның қаладағы пәтерінде Бектұр аға екеуі шәй ішіп отырғанда да дәл осылай кіріп келіп еді, солардың өзі болмасын, онда да өстіп әлденені жеткізгісі келгендей немесе бір пәледен сақтандырмақ болғандай, тыным таппай шырылдай берген, бұл екеуі қанаттарын жайып жіберіп, жағы сембей шырылдаудан бір танбаған қарлығаштарды терезеден кері қарай қуып шықты, содан кейін екінші рет ұшып кіріп, тағы да төбелерін айнала ұшып жүріп алды, қайтадан қуып шыққаннан кейін де жабық тұрған терезені тұмсығымен түрткілеп, қайткенде де ішке кіруге ұмтылып, әлдебір маңызды хабарды жеткізе алмай қалғандай жанталаса шырылдап кетпей қойып еді. Арсен Саманшин қайран қалды. Кенеттен санасын бір түйсік шарпып өтті, бұл туралы тірі жанға айтуға болмайтын еді, шынымен тағдырдың ескертуі ме, осы екі қарлығаш мұны алдынан тосқан әлдебір сұмдықтан сақтандыру үшін осымен екінші рет ұшып келіп тұрған жоқ па – тұла бойы мұздап сала берді.

	Енді міне, бір кездері алғаш рет әліппенің бетін ашқан аяулы мектебінде сол жағдай тура сол күйі қайталанып тұр. Қос қарлығаштың тынымсыз шырылы мен қанаттарының суылы адамдардың сөйлеуіне мүмкіндік берер емес. Әрине, жабылып жүріп қарлығаштарды сыныптан қуып шықты, олар тура өткен жолғыдай қайтадан ұшып кірді, тағы да қуып шығып, терезені жауып алған, бұларды таң-тамаша қалдырып, екі құс кетпей қойды, тұмсықтарымен терезенің әйнегін ұрғылап, шықылықтай береді, енді оларға ауладағы иттің үргені қосылды, оны да қуып жіберген, бәрібір қоятын түрі жоқ. Сақсан-Жалбыршаш бір ұсыныс жасады:

	– Арғы беттегі сыныпқа барсақ қайтеді, ол бұдан тарлау болса да тыныш. Әйтпесе мына жынды қарлығаштар маза беретін емес. Осы маңда ұясы бар шығар, соны қорғамақ болып әлекке түсіп жүрген болар, сірә. Жүріңдер, сонда барайық. Кеттік.

	Бәрі басқа бөлмеге ауысты. Арсен Саманшин де өзгеріп сала берді. Іштей тас-түйін ширығып алғанымен, сырт кейпінен салқын сабырлылық танылады. Бақташылар мен Тас-Ауғанға қарсы бірдеңе айтып, сөз таластыруды ойына алар емес. Шындығына келгенде, қазір олардың бар-жоғына да мән беріп тұрған жоқ. Санасын бір-ақ ой билеп алған: жақында мұның өмірінде әдеттен тыс, ерекше бір оқиға болмақ, әлдебір қатерлі сынақ па екен, бәлкім тағдырдың тосын сыйы шығар, анығын кім білсін. Не екен сол? Осыны білетін біреу бар ма өзі, әлде алдын ала сезіну деген тек түйсікпен ғана шектелетін болғаны ма…

	Басқа сыныпқа орын ауыстырып, мазаны алған қарлығаштардың шырылынан құлақ тынышталған соң Тас-Ауған әлгі ойынан айнып қалғандай, қасындағы серіктеріне былай деп бұйырды:

	– Тыңдаңдар, былай болсын. Біз Арсен екеуміз осында әңгімемізді одан әрі жалғастырайық, сендер, келісім бойынша, әрқайсысың өз орындарыңа барыңдар, бізге ешкім кедергі келтірмейтін болсын, жан-жағымыздың бәрін қадағалаңдар. Сен, Құлтай, аттарды бір-бірлеп суғарып кел, ана жердегі арықта су ағып жатыр, Жақпар тастың қасында, өзің де білесің ғой.

	Бәрі де бұның бұйрығына сөзсіз бағынатынға ұқсайды.

	Ауғанстандағы тәжірибесі текке кетпегені байқалып тұр.

	– Бұл жерден, Арсен, біздің сөзімізді ешкім естімейді, сені осында ертіп әкелгеніміз де содан, неге бүйткенімізді және алдағы уақытта не істегелі жүргенімізді айтып берейін. – Арсен бірдеңе дер ме екен деп сәл тосып еді, ол үнсіз ғана басын изеді. Тас-Ауған сөзін жалғастырды:

	– Тыңда, Арсен, жаһандану дегеннің не екенін және өз басының амандығы үшін әркімнің оған қалай бейімделуге тиіс екенін саған түсіндірудің керегі болмас.

	– Құлашыңды кеңге сілтеп тұрған жоқсың ба? – деп ескертті Арсен Саманшин, – жаһандану – дүниежүзілік үрдіс. Өзімізге қарай ойыссаңшы.

	– Жақсы. Мен мұны өз білгенімше түсінемін. Қазір қай жерде де байлар қаптап кетті, оларды олигарх деп атайды екен, ол жағын менен артық білесің. Мейлі ғой, тек мына жәйтті қалай түсінеміз – бизнес атаулыны түгелдей солар астына басып алған, төңірегіндегі сан миллион адам әлгінің байлығының жұқанасына да иелік ете алмайды. Бұған қалай төзуге болады? Ойласам қаным қайнайды.

	– Бұған бәсекелестік арқылы қол жеткізу керек, – деп тағы да ескерту жасады Арсен Саманшин.

	– Бәсекелестіктің де неше түрі болады. Кім бай болса, бәрі соның қолында, сонда біз қол қусырып отыра бермекпіз бе? Әлгі осында келе жатқан араб аңшылары қаласа бәрімізді орман-тауымызбен қоса түп көтере сатып алуға шамасы жетеді, одан мұрты да қисаймайды, біз оларға қызмет етіп, қар барысын алдына айдап әкелуіміз керек…

	– Сен айдалаға лағып барасың, Тастанбек, мектепте оқып жүргенімізде Тастанбек едің, Ауғанстанға барып, Тас-Ауған болып қайттың, солай, Тас-Ауған, далаға лағып барасың, бәсекелестік өндірістен басталады, бұл үшін технологияны меңгеріп, жұмыс күшін таба білу керек. Басқалардан кейін қалмау үшін дамуға ұмтылуымыз керек…

	Бірақ Тас-Ауған сөзін бөліп жіберді:

	– Далаға лағып тұрған жоқпын. Бағытым дұрыс және сен де сол бағытпен жүретін боласың. Жетер! Жырымыз бітті. Бүгіннен бастап сен де бізбен бірге боласың, егер аман қалғың келсе. Жағдай былай, біз бір іске бел будық – әлгі араб ханзадаларын аманатқа аламыз. Неге бақырайып қалдың? Қорықпа! Еріккеннен емес, әрине. Жанын сақтап қалу үшін олар қанша сұрасақ, сонша ақша төлейтін болады…

	– Тоқта, тоқта, есің дұрыс па өзіңнің? Не айтып тұрсың!

	– Өзіңнен басқалардың бәрін ақымақ деп санайсың ба, ақылдың да неше түрі болады, бәрін ойластырып, есептеп қойдық, біреуі қыбыр ете алмайды – жоспарымызда мін жоқ. Арсен, мынаны есіңде сақта, қанша өмірің қалса, сонша уақыт бойы бізбен бірге боласың, басқа амалың жоқ. Теледидардағы хабар жүргізуші сияқты, біз бен аманатқа алынғандардың арасын байланыстырып тұрасың, біз сенің айтқаныңмен жүреміз.

	– Қалай, қалай? Ақылыңнан адасқаннан саумысың? Не шатып тұрсың? Бекерге оттама. Осыны айту үшін ертіп келдің бе мұнда?

	– Алаңдама, бұл әңгімені бізден басқа ешкім естімейді. Қайталаймын – сен біздің басшымыз боласың, аманатқа алынғандар алдыңа жығылып, Құдайға жалбарынады әлі. Сонда біз сені ақтық деміміз қалғанша мақтан тұтып өтеміз.

	– Сен де айтады екенсің! Тұрған жеріңде сыпыртып боқтап алайын ба осы! Мұндайды нағыз есуастың өзі де айтпайтын шығар.

	Егер бос сөйлеуді Ауғанстаннан үйреніп келсең, оныңды маған емес, басқаларға айт. Ұмыт мұны, әйтпесе кеш қаласың! Мұндайды мүлдем ойыңнан шығар. Кім ойлап тауып жүр мұны? Халықаралық жанжал шығармақсыңдар ма? Қала көшелерінде бостандық үшін, демократия үшін деп еліріп, ереуілге шығатындар аздай, енді сендер қалып па едіңдер? Өздеріңді ойласаңдаршы, әлде жейтін наныңды тауып беріп жүрген «Мерген» фирмасын құртып тынбақсыңдар ма? Баспен ойлау керек! Ақша үшін адам ұрлағанды қай атаңнан көріп едің? Ойлансаңдаршы!

	– Дұрыс айтасың, ойлану керек – халықаралық жанжал шығаруға болмайды, «Мерген» фирмасын құртуға болмайды, әлемдік миллиардерлердің кеңірдегіне пышақ тақауға болмайды: Бізді қайыршылыққа душар етіп, табанға салып таптауға болады, балаларымызды білімсіз қалдыруға болады – өйткені университетке төлейтін ақша жоқ, емделуден қағуға болады – дәрігерге де, дәрі-дәрмек алуға да көк тиынымыз жоқ. Нақты өмірде осылай – байлардың дәулеті кемерінен асып-төгіліп жатқан мұхит сияқты, кедейлердің аузына соның бір тамшысы тамбайды. Сен айтқан дәстүрге келсек, Арсен, біздің халық адам ұрламайды дейсің. Ондайлардың талайы болғанын ұмытып қалдың ба, бұл жөнінде қаншама аңыз айтылады, барымта-сырымта деген не еді, есіңе түсірші, барымташылар аманатқа адам ұстамап па, соларды құтқару үшін үйірлеп жылқы, отарлап қой төлеп, өзара қырқысты сөйтіп тоқтатып отырғаны қайда, ол кезде байлықты солай бөлісетін болған.

	– Бұл жайында әлі де ұзақ айтысуға болады, Тас-Ауған. Күні кеше мен де осылай ойлауым мүмкін еді, қазір бұл сөзіңмен келісе алмаймын, ертең әркім өз ісімен айналысып, ешкім басқаның самайына мылтықтың ұңғысын кезенбейтін болса да осылай ойлаймын, сондықтан сенің аманатқа адам аламын деген жоспарыңа қосылмаймын.

	– Не ойласаң да өзің біл, Арсен, таңғалмаймын. Оларды аманатқа алған сәттен бастап, бәрін өзің жүргізесің, менің нұсқауыммен бұйрықтың бәрін сен беретін боласың, біз бесеуміз бұған араласпаймыз, соны қалаған күннің өзінде түк шығара алмас едік, өйткені ағылшынша бір ауыз сөз айта алмаймыз. Бұл біздің кінәміз емес. Біз сенің қасыңда мылтық кезеніп тұратын боламыз, қалғанының бәрін өзің істейсің, Арсен, тек сен ғана. Бақытымызға орай, осында аңшылық құруға көңілі ауған араб ханзадаларын, қалай атап едің оларды – жоғары мәртебелі дедің бе – соларды қуып тығатын үңгірдің ішінде осылай әрекет ететін боласың. Жоғары мәртебелі ханзадалардың әрқайсысы 10 миллион доллардан барымта төлейтінін айтасың, сонда жалпы мөлшері 20 миллион доллар болады, бәрін есептеп қойдық, біз бесеуміз, сенімен алтау, әрбірімізге 3 миллион 300 мың доллардан тиеді. Бізге бұл үш реттен өмір сүрсек те жетеді. Өз үлесіңді не істейсің – өзің білесің. Мүмкін, ақыры, қатын аларсың, сөйтіп дені дұрыс еркек сияқты үйлі-баранды болып өмір сүрерсің, сөйтіп Құдай сені де ұрпақсыз қалдырмас.

	– Тыңда, осы ертегіңді доғарсаң қайтеді. Сабаңа түс, Тас-Ауған, дұрыстап ойлан. Құдды мен келісім беріп, сенің бұйрығыңды орындауға дайын тұрғандай-ақ сөйлейсің ғой өзің. Мұндай былыққа қандай ақша үшін де бара алмаспын, ұқтың ба? Мен лаңкес емеспін.

	– Біз де лаңкес емеспіз. 20 миллион қолымызға тисе болды, олар үшін бұл екі тиынмен тең, ханзадаларды босатамыз. Сол кезде сен де боссың. Тек содан кейін қайда барар екенсің... Бұл туралы сол кезде сөйлесе жатармыз…

	– Мен қазір де боспын. Сенің қарамағыңдағы алтыншы қарақшы бола алмаспын. Осымен әңгіме бітті. Бос сөзбен бекерге уақыт оздырмайық.

	– Қателесіп тұрсың, сен қазірдің өзінде бос емессің. Осы сәттен бастап біздің алтыншы адамымызсың.

	– Мен бұған келіспеймін, қалай айтып тұрсың мұны!

	– Егер келіспесең, осы жерден тірі шықпайсың. Қабірің осы мектептің ауласында, ескі қораның бұрышындағы дәретхананың қасында болады, ол жерге өзің де талай барғансың. Сүймен-күректеріміз дайын, бес минуттың ішінде көміп үлгереміз. Қаруымыз да сай. Өмірімнің бір бөлігін Ауғанстанда бекерге өткізбеген шығармын, өзім де талайлардың өмірін қиғанмын. Есіктің сыртында дыбыссыз атылатын тапанша ұстап бір жігітіміз тұр. Олардың бәріне қарудың алуан түрін, тіптен гранатометті де қалай пайдалануды үйретіп қойғам. Бұл жағынан әбден кәнігі болып алғам, мақтанып тұрған ештеңем жоқ. Қысқасы, біз сені аман-сау жібере алмаймыз, мұнда қалай келсең, солай кетемін деп ойлама. Бұл сені жек көргендіктен емес, өзің де түсініп тұрсың, басқа амалымыз жоқ. Сен бізге, біз саған мәңгі қосақталып өтеміз енді. Біз лаңкес емеспіз, тек әлемдік капиталдан өз үлесімізді алғымыз келеді, одан артықтың керегі жоқ... Тек сол ғана…

	– Болды, жетер. Әбден тойдым, кеттім мен.

	– Қозғалушы болма… Қаныңды мойныма жүктеуге мәжбүр етпе мені! Сыныптасын өлтірген қанішер деген атқа қалдырма.

	– Ия, мен де соны ойлап тұрмын. Осында сабақ оқып жүргенімізде, үзілісте алысып-жұлысып ойнаған сәттерде біраз жылдан соң осындай жағдайға тап боламыз деп ойлап па едік? – Арсен Саманшин орнына тұрып, терезеге жақындады, бір жақтауын ашып қойды.

	– Не, ыстықтап кеттің бе, қапырық па? – деп сұрады Тас-Ауған.

	– Ия, ауа жетпей тұр, – деп жауап берді Арсен, терезені ашқанда әлгі қарлығаштар ұшып кіре ме деп дәмеленіп еді, құдды осы тығырықтан шығатын жолды солар тауып беретін сияқты, сосын торығып: «Жеткен жерің осы болды, жігітім… Әлгі қарлығаштар қайда екен?» – деп ойлады. Уақыт өтіп жатыр, қарлығаштар көрінбей қойды… Демек тағдырдың бұралаң жолына түсіп үлгерген болды… Тас-Ауған райынан қайтар емес, мұнысы бірден-бірге ызғар шаша бастаған көз жанарынан байқалып тұр, енді ол төтесінен тартты:

	– Тыңда, бізді де мисыз ақымақ деп ойлама, сенің оңайлықпен келіспейтініңді, мұндайға бармайтыныңды білгенбіз. Бұл бізге айдан анық. Сен мұны қылмыс деп санайсың.

	– Содан басқа не дейсің! – деп қатқыл жауап қатты Арсен Саманшин, – алдын ала ойластырылған қылмыс!

	– Мейлі, солай-ақ болсын. Не ойласаң да өзің біл. Бәрібір өз дегенімізден қайтпаймыз. Сен де бізбен бірге боласың, не қатарымызда жүресің, не айыпкер ретінде қол-аяғыңды байлап, еріксіз апарамыз. Таңдау өзіңде!

	Арсен Саманшин үстелді жұдырығымен бір соғып, шарасы таусылғаннан бар дауысымен ақырып жіберуге шақ қалды, бірақ дер кезінде өзін-өзі тежеп үлгерді, қазір айғайласып жататын уақыт емес, сыныптасы да мұның айғайынан қорқа қоймасы хақ.

	– Сонда не істемексің? Сенің бұйрығыңмен байлап апара ма, әлде өз еркіммен баруым керек пе? Екеуін де қаламасам ше?

	– Үстелді ұрғыштама. Бұл саған жараспайды. Қанша ақылды болсаң да, бәрібір бізді айныта алмайсың. Қазір мұнда Құдайдың өзі кіріп келсе де алған бетімізден қайтпаймыз. Салғыласып жататын ештеңе жоқ! Аспаннан өзі келіп түскелі тұрған үлесімізден айырылып қалғанша құзға құлап өлгеніміз артық. 20 миллион доллар далада жатқан жоқ!

	– Ия, далада жатқан жоқ. Мынаны айтшы, Тастанбек, қарапайым жігіт болып жүрген кезіңдегі атың солай еді ғой, сол ақшада сенің де үлесің бар дегенді қайдан тауып алдың? Ә, Тастанбек, қайдағы үлес ол? Шынымен аспаннан түсті ме? Мұны қалай айтып тұрсың? Мұндайды қарақшылық тонау деп атайды, аспаннан түскен үлесім деп тықақтайсың, оның үстіне, содан айырылып қаламын деп қорқасың. Қайда бара жатқаныңды ойласайшы!

	– Сендер, 20-шы ғасырдың ақылмандары қайда шақырсаңдар, сонда барамыз, солардың алдыңғы қатарында өзің де айғырша арқырап жүрсің ғой – жаһандануға барамыз, әркім де әлемдік өркениеттен өз үлесін алуға тиіс.

	– Мүлдем ақылыңнан адасқан екенсің, бұған жаһанданудың қандай қатысы бар, ол деген қазіргі заманғы ұғымдардың бірі ғана. Қазір мұны түсіндіріп, дәлелдеп жататын уақыт емес, әрине. Жаһандану дегенді өзіңше түсінеді екенсің, бұл – нағыз жабайылық!

	– Біздің өз түсінігіміз бар, ол жағына алаңдамасаң да болады.

	– Ия, ол қандай түсінік? Олай болса аяғыңдағы шәркейің жыртық екен деп, сол үшін кез келген банкирді жағасынан алып сілкілеуге болады, солай ма?

	– Солай де! Банкирлерді қорғауға көштің бе енді?

	– Егер менің еркімде болса, оларды да, сені де – бәріңді бір қайыққа мінгізіп, әлгі жаһандану теңізіне жібере салар едім.

	– Олармен бір қайыққа сыя қоймаспын. Менімен бірге қайыққа мініп қайтеді ол, екі мың адамдық әйдік кемесі бар, соның өзін де бизнеске айналдырып алады. Байлардың өз жаһандануы бар, дүниенің байлығын өздері ғана астына баспақ, есесіне біздің де өз жаһандануымыз бар – өз үлесімізді қайтсек те алуымыз керек, өзіміз тапсақ жақсы, әрине, таппасақ – әлгі байлардың жағасын жыртып жүріп тартып аламыз. Таудан барыс ауламақ болып желіккен мына арабтардан да өз үлесімізді барымталап алуға толық хақымыз бар.

	– Тыңда, Тастанбек-Ауған, сен біршама білімді жігітсің, білемін ғой, сөйте тұра хақым бар деген сөзді қалай айтып тұрсың?! Қандай хақың бар сенің? Кісі тонауға хақың бар ма?! Мынауың ақылға сыймайды ғой.

	– Ақылыңа сыймаса, сыйғызамын деп әуреленбе! – деді Тас-Ауған терезеге қарай беттеген Арсен Саманшинге. Ол теріс қарап тұрған күйі жауап қатты:

	– Сен менің өз сөзімді өзіме түсіндірмей-ақ қой. Тыңдағым келмейді.

	– Тыңдағың келе ме, жоқ па, маған бәрібір. Ойлан, Арсен, енді мені тыңдауыңа тура келеді. Бәрі бітті, қақпанға түстің, жалғыз сен ғана емес, бәріміз де сол қақпанның тұтқынымыз. Шегінер жер қалған жоқ. Сосын бізді қанішер тонаушы екен деп қалма. Біле білсең, кезінде ата-бабамыз өріске малын жайғаны, өз жеріндегі өзеннің суын ішкені үшін көршілерін барымталап аманатқа алып, құн талап еткен, оларды тек үйірлеп жылқы, табындап сиыр, отарлап қой әкеліп бергенде ғана босататын болған. Өзің де түсініп тұрған шығарсың, қазір заман басқа. Бізді қалай атасаң да өзің біл, қарақшы дейсің бе, тонаушы дейсің бе, тіптен ұры дерсің, бұдан біздің қылшығымыз да қисаймайды. Сен екеуміз бір-бірімізді сыйлауымыз да, сыйламауымыз да мүмкін, бізге сенен керегі – ақшасын қайда жұмсарын білмей ерігіп жүрген, жаһандануды жақтайтын миллионер аңшылар осында келіп түскен күннен, сол сағаттан, сол сәттен бастап әр қадамыңды тек менің бұйрығым бойынша ғана аттайтын боласың. Өзің мені Бектұр шефтің айтқанына көніп, айдағанына жүре беретін қолбаласы деп қалғаннан саумысың? Әрине, біз секілді кедейлердің қолынан байдың жұмсауымен жүргеннен басқа ештеңе келмейді, айтқанын істеуге дайын екеніміз рас, таудағы аң-құсты қыру үшін өз бизнесімен айналыса берсін, жолы да оңғарылсын, оның қанжығасы майланса басқа бейбақтарға да пайдасы тиіп қалуы мүмкін, ал біздің өз аңшылығымыз бар, шатқалдар мен шоқ бұталардың арасын кезген иттей болып барыс аңдимыз, таба қалсақ оқ жетер жерге айдап әкелеміз, мергендер оларды нысанаға іліп үлгергенше сол аңшы ханзадалардың өздерін аулап әкетіп, үңгірге жасырып үлгереміз. Сөйтіп оларға басының амандығы үшін құн төлетеміз. Әркімнің өз білгені бар... Естіп тұрсың ба, Арсен, осының бәрін саған еріккеннен айтып тұрған жоқпын, мәселенің жай-жапсарын түсініп алсын деп тұрмын. Ойлап қарашы өзің! Сен олармен әңгімелесіп, араласып бірге жүре аласың, біз үшін олар аспандағы аймен бірдей, әйтсе де бұл жолы оларды желкесінен бүріп, үңгірге апарып тығып жібереміз. Мұндай мүмкіндікті түсіңде де көрмеуің мүмкін, бұл жолы бізге Құдайдың өзі қарасып тұр... Осыны түсін. Тілмаштық етуің олардың көңіліне жағуға тиіс, сонда олардың сеніміне кіресің, кейін өздерін қақпанға түсіріп, үңгірге апарып тыққан кезде тек саған ғана үміт арта алатындай болғаны дұрыс. Естіп тұрсың ба, Арсен, айтқан сөзім санаңа жетіп жатыр ма?

	Арсен тіл қатпастан терезенің алдында басын салбыратып тұра берді.

	– Дымыңды ішіңе бүгіп, тымырая бермей, мұқият тыңдап ал. Сенің өз адамымыз, туысқанымыз екендігің біздің бестікке өте қолайлы болып тұр. Бір-бірімізді түсіне алатын шығармыз. Ханзадалардың қолында спутник арқылы байланысқа шығатын телефондары болғаны тіптен жақсы, қалаған уақытта әлемнің кез келген түкпіріне хабарласа алады. Үңгірде жатып зар илеп, құтқара көріңдер деп туыстарына жалынған кезде, ағайындары сонау Африканың қасында емес пе, олардың кімге не айтып жатқанын сен арқылы түгел біліп отырамыз. Сенсіз бұл жоспарымыздан түк шықпайды… Енді түсінген шығарсың? Неге үндемейсің, Арсен?

	– Менің айтатын ештеңем жоқ, – деп жауап берді ол. Енді екеуі де үнсіз қалды.

	«Дүние орнында ма өзі?» Бала кезінен бері құлағында жатталып қалған осы сөзді ауылдастары өмірде әлдебір оқыс оқиға, жайсыз жағдай бола қалғанда айтушы еді, қазір сол кепті өзі киіп тұрған сияқты. Ия, айнала дүниенің бәрі, қазір өзі ішінде қамалып отырған, абайсызда әлдекім келіп қалып, оңаша әңгімені бұзып жүрмесін деп төрт жағынан Тас-Ауғанның серіктері күзетіп тұрған осы мектеп те сол баяғы орнында. Ия, айналадағы дүние ешқашан өзгермеуі ықтимал, алайда адамның ішкі жан дүниесі бір-ақ сәтте астаң-кестең болып, асты-үстіне шығуы мүмкін, мұны қазір өз басынан кешіп тұр. Осы бір ауыз сөздің терең ішкі мағынасы санасына енді ғана жеткендей: «Дүние орнында ма өзі?» Бір қызығы, нақты дүние қашан да орнында қала береді, алайда әр жолы әйтеуір бір бейбақ осы сұрақты есі шыға қойып жатады: «Дүние орнында ма өзі?»…

	Осындай қысылтаяң сәтте ойына не түскенін көрмейсің бе, мұндайды өзі де күтпеп еді, кенеттен бағы замандардан бері осы тауды кезіп жүрген Мәңгілік қалыңдық қайда екен деп ойлады, «дүние орнында емесін» біле ме екен ол? Осыны Айдана Самарова біле ме, бұл жөнінде ойлай ма екен? Әй, қайдам, думан-бизнестің лимузиніне мініп құйғытып жүргенде мұндайды ойлап, бас қатырып қайтеді! Тау тағысын ойына алды, «дүние орнында емесін» ол да білмейді ғой, бүгін ерекше жарқырап тұрған мұндай ашық күнде толарсақтан қар кешіп, адам аяғы баспайтын жақпар тастарды тасалап, өмір бойы тек өздері ғана еркін билеп келген осы өңірде кезекті жемтігін аңдып баспалап келе жатыр ма екен, өлекшіні күшіктерімен бірге түскі шуақты пайдаланып, тастың үстінде күнге қыздырынып жатқан шығар, «дүниенің орнында емесін» қайдан білсін…

	Аспанда самарқау қалқып қос қыран ұшып жүр, артық шаңқылдамай, үнсіз ғана баяу сырғып барады. Биік-биік шыңдардың үстінен не көрді екен олар, нені күтіп жүр, көк жүзінде үн-түнсіз қалықтауы нені білдіреді?..

	Әлде олар әлдебір тылсымның күшімен «дүниенің орнында емесін» біліп, көп ұзамай бір пәленің боларын, сол қырсықты адамдардың әкелерін сезіп, қамығып жүр ме…

	Ақылға сыймастай ерсі, ыңғайсыз, ойлаудың өзі ұят көрінетін тағы бір жәйт – оң қапталында, екі-ақ адым жерде бұрынғы сыныптасы, қазір Тас-Ауған болып кеткен Тастанбек тұр. «Дүниенің орнында еместігіне» нақ осы сыныптасы кінәлі, жек көруге де, қарғап-сілеп, қатал жазалауға да лайық бас күнәһар осы, неге екені белгісіз, Арсен Саманшин оны аяп тұр еді, өзінікі дұрыс екеніне бек сенімді, сондықтан жабайы ашкөздікпен қылмысқа баруға бел буған құрдасына шынымен жаны ашып, іші-бауыры езіліп барады. Апырау, адал кәсіппен айналысса қайтеді, енді кеш қой, бір қисайса түзелмейтін қырсық мінезі де белгілі. 20 миллион доллардың сиқыры неткен күшті еді, мың бақсы ойнаса да мұндай әсер ете қоймас, ақша деген айдаһарға арбалып, ақылынан айырылып қалған ғой бұл бейбақ. Бұл сиқырды қайтаратын күш болса, кәнеки…

	Осы ойын түсініп қойғандай, Тастан-Ауған қайтадан тіл қатты:

	– Тыңда, Арсен, қашанғы ойланасың, сақалың ағарғанша ойлана бермексің бе! Қанша ойлансаң да бәрібір басқа амалың жоқ. Біз енді кері қайтпаймыз, не бізбен бірге боласың, не бұл өмірмен қоштасасың. Түсін, бұл табалдырықтан аттадың екен, енді басыңның амандығын ойлауың керек.

	– Кімнің өмір сүріп, кімнің өлетінін шешетіндей кімсің, сен?

	Бұған қандай хақың бар?

	– Өйткені, сен қазір сондай жағдайға тап болып тұрсың, бұл тығырықтан шығудың екі-ақ жолы бар – не бізбен бірге боласың да, аманатқа алынған ханзадалар үшін төленген құннан өз үлесіңді аласың, не бізге сатқындық жасап, ұстап бересің, турасын айтайын, онда сенен кек алмай қоймаймыз. Біз бұған дайынбыз және сенің тірі қалуыңды қалап тұрмыз, қалғанын өзің шеш.

	– Үлес-үлес деп қоймайсың. Мен сенен үлес сұрап па едім? Тағы да айтайын, бұл жерде ешкімнің үлесі жоқ. Бұл тек қылмыс пен тонау ғана.

	– Ия, солай. Бұл туралы да айтқанбыз. Соғыста тек әрекет еткен адам ғана жеңіске жетеді. Ауғанстанда тектен-текке жүрді дейсің бе, біраз жәйтті біліп қайтқам. Біздің жоспарымызды мұқият тыңдап ал. Бәрін рет-ретімен айтайын.

	Мынадан бастайық, бекзада аңшылардың келуі, оларды қарсы алу, тағзым ету сияқты рәсімдердің біздің бестікке еш қатысы жоқ. Біз тезек теріп, қазан қайнатуды ғана білеміз, одан басқаға керегіміз жоқ. Әйтсе де астымызда атымыз бар, демек өзімізге өзіміз қожайынбыз. Өзің білесің, Арсен, араб ханзадалары аңшылық құруға келгенде тәулік бойы солардың қасында жүресің. Жұмысыңды істей бер, бізге алаңдама, керек кезінде сені де, басқаларды да өзіміз табамыз, сол кезде бәрі де сасқалақтап, есі шығып кетеді. Түк те істей алмай қалады. Басқа амалы жоқ.

	Жорық дабылын қаққан кезде, дабыл беруші өзім боламын, әрине, бәріне дайын тұруың керек, өйткені бәріміздің кигеніміз бір қамыт. Келгеннен кейін мәртебелі меймандар Бектұрған ағайыңның үйінде аздап демалатын шығар, ертесіне тауға шығып, Қоламта шатқалындағы қосқа барады. Жарты жолға дейін Бектұрғанның джипі мен басқа да машиналар жеткізіп салатын шығар. Біз ат үстінде боламыз. Бәрін ойластырып қойдық, бәрі дайын, аттар ерттеліп, әзір тұрады. Түсін, Арсен, мұны айтып тұрған себебім – бәріміз де жағдайды бір адамдай ұғып алуымыз керек. Сен аударма жасамасаң, біздің қолымыздан ештеңе келмейді, біз болмасақ құр аудармадан тағы түк шықпайды. Оларды аманатқа алуды қашан, қай жерде және қалай жасаймыз? Олар үшін құн төлетуді қалай ұйымдастырамыз? Осының бәрін рет-ретімен айтып берейін, сонда мұның тұтас бір бағдарлама екеніне көзің жетеді. Солай емес пе? Неге үндемейсің?

	– Білмеймін. Кейін айтармын.

	– Былай істейік, алдымен саған қолымызда не барын айтайын. Қаруымыз – ең сапалы, әскер қатарында қолданылатын атқыштар қаруы, бұл түсінікті шығар. Жолбарыс аулауға ешкім де жалаң қол бармайды, мұнда да солай, таудағы қар барысы жолбарыс тұрмақ, арыстаннан да қауіпті. Мысалға мынаны алайық, кез келген циркте арыстан, жолбарыс, қасқыр сияқты аңдар секіріп, билеп, үйретушінің әмірімен неше түрлі өнер көрсетіп жатады, алайда қолға үйретілген қар барысын ешқандай цирктен көре алмайсың. Өзің де білесің, барыс терісі аса қымбат тұрады, қағаздарда жазатындай, таңдаулыларға арналған биік таудағы бизнес осы үшін ұйымдастырылған. Әлі күнге аман жүргені үшін барыстарға рахмет! Солай емес пе? Неге үндемейсің? Мейлің, ішіңнен мынау не оттап тұр деп ойлайтын шығарсың. Бұл да мүмкін. Әлденеден сүрініп кетпес үшін әркім өз шаруасын анық білуге тиіс. Құмырсқаға алаңдап жүргендле пілден айырылып қалуымыз мүмкін. Күлкің келіп тұрған жоқ па, Арсен?

	– Әлі келе қойған жоқ.

	– Тағы да оларды қалай, қашан және қай жерде аманатқа алатынымыздан бастайын. Мұнда бір гәп бар, есіңде болсын, тауда және тау орманында аңшылық құру үшін Кувейттен дауыс күшейтетін аспаптар жіберген, мұнда телефонмен сөйлесу мүмкін емес, сондықтан бір-бірімен қашықтан сөйлесу үшін тапқан амалы шығар, енді бір таудан екіншісіне айғайлап тұруымыз қалып еді, теледидардан көрсетіп жатады ғой, алаңға ереуілге шыққандарды қуғанда сөйтпейтін бе еді. Сол аспаптарды қалай атаушы еді? Айтып жіберші?

	– Рупор.

	– Жоқ, одан да басқа аты бар.

	– Мегафон.

	– Ия, солай. Сенің де өз рупор-мегафоның болады. Бәрімізде бар, атпен шауып келе жатып та рупормен айғайлай береміз. Аңшылық құрған кезде барлық әңгіме мен берілген белгіні дереу ағылшын тіліне және керісінше аударып отырасың. Барыстардың жасырынатын қуысы қалмайды. Құлақтары бітіп қалуы ықтимал. Әңгіме онда емес. Бәрі саған байланысты, сен оларға әлгі талапты қойғаныңда, қалай деуші еді өзін, жауыңды дегеніңе көндіру үшін айтатын сөз бар еді ғой, «егер осыны істемесең буындыра саламын, сүмелек!» деген сияқты, есіме түспей тұр, – деп қынжылды Тастан-Ауған маңдайын тыжырып. Арсен Саманшин оның ультиматум туралы айтпақ болғанын түсінді, сол сөзді аузына алғысы келмеді, тілі барар емес, алайда, амалсыздан айтуға тура келді:

	– Ультиматум ба? Соны айтқалы тұрмысың?

	– Ия, әрине. Тілімнің ұшында тұр еді, ылғи ойымда жүретін, тарс есімнен шығып кеткені. Қызық, ондай да болады екен. Қазір әзілдейтін кез емес, әйтсе де біздің бір жас ақын былай деп әндетіп еді: «Менің атым – ультиматум, шауып келем құйғытып. Қарсы алдымнан кездескен жан, тәжім етеді, бас иіп»... Сөздің сырағысы ғой, «менің атым – ультиматум» дегені ұнап қалды. Жәй, сөз арасында айтып тұрмын. Аңшылық пен басқа жәйттер өз алдына, ең бастысы – ультиматум, аманатқа алынғандарды үңгірге қамап, қаруын тартып алып, аяқ киіміне дейін шешіп аламыз – қашып кете қалса тау ішінде жалаң аяқ қайда барар екен... Бұл да сөз арасында айтқаным. Маған керегі мынау, Арсен, осыны түсін: егер олар бізге 20 миллион тауып бермесе, онда үңгірдің ішіне қойылған жаяу әскерге қарсы қолданылатын минаны жарып жібереміз, оны әлдеқашан дайындап қойғам.

	– Үңгірге мина қойып па едің? – деп сұрады аң-таң қалған Арсен Саманшин.

	– Ия, Ауғанда жүргенде ондайды талай істегенмін. Менің ультиматумым осы! 20 миллион төлесең – шығасың, әйтпесе жарып жібереміз! Неге бақырайып қалдың, есім дұрыс, күмәнің болмасын, біздің тауда мұндай мүмкіндік бола бермейді, енді қайтып болмайтын да шығар. Барыстар асудың арғы бетіне өтіп кетеді. Жарайды, істің мәнісін айтайын. Бәрі саған байланысты дейтін себебім – берілген бұйрықтар мен нұсқаулардың бәрін дауыс күшейткіш арқылы аударып тұрасың, ағылшынша, біздіңше және орыс тілінде, өйткені оны бәріміз түсінеміз. Аңшылықпен тек екі адам ғана айналысады, екі ханзада, олардың қасында өзің барсың, әйтпесе бола ма, сосын біз – бес аң үркітуші оларды жан-жағынан қоршап жүреміз, басқалары – қызметшілер, кейінде қалып қояды. Ағайың – Бектұрған шеф аңшылықтың сәті түссін деп Құдайға жалбарынумен болатын шығар.

	Бұл кезде менің бұйрығым бойынша ханзадаларды үңгірге қамап, қаруларын тартып аламыз, ең бастысы, аманатқа алынғандардың амандығы үшін төленетін құн – біздің барымтамыз 24 сағаттың ішінде қолма-қол ақша түрінде үстелдің үстінде жатуын талап етеміз. Сөйтіп, ультиматумды орындау үшін оларға бір тәулік уақыт беріледі. Бірден шарт қоямыз, мерзімді ұзарту деген болмайды, не қолма-қол ақша төлейді, не ханзадалардың басын кесіп, қолдарына ұстатамыз.

	Үндемейсің ғой, Арсен, бұл саған ұнамай тұр, түсінемін, енді сені мазалаған сұраққа жауап берейін. (Тас-Ауған шынымен мұның ойындағысын оқып тұрған сияқты еді). Сен мұны нақты қалай іске асырмақ деп ойлайсың. Міне, былай, бәрін есептеп қойғанбыз. Олардың Таяу Шығыстағы банктерінің сейфінде қысы-жазы, күндіз-түні миллиардтаған долларлар қолма-қол ақша түрінде жатады, соның арасынан небәрі 20 миллион доллар ғана алады, бұл үшін оларға саусағын қимылдатса жетіп жатыр. Бұл ақшаны 5 минуттың ішінде әрқайсысының көлемі 60 та 85 сантиметрлік төрт қорапқа 5 миллионнан бөліп салады, әр қораптың салмағы 20 килограмм құрайды, сонда небәрі 80 килограмм болады. Мұнда қалай әкеледі оны? Ұшақ бұл жерге 9 сағатта жетеді. Бұл үшін тек нұсқау берсе болды, заматта орындайды. Биік таудағы үңгірде отырып ол жаққа қалай хабарласуға болады? Бұл да қиын емес, өзің білесің, олардың жанынан тастамай алып жүретін спутник арқылы жұмыс істейтін телефоны бар, онымен қалаған жеріңе, ғарышқа да хабарласа беруге болады. Олардың не айтқанын өзің қадағалайсың, қасынан бір минутқа да кетуіңе болмайды.

	Үндемейсің ғой, Арсен, осы былыққа, тіптен адам естімеген қылмысқа қатысқың келмей тұр ма?.. Бәрін ойластырып, бәрін есептеп қойғанмын, көріп тұрсың, енді біз де жаһанданудан өз үлесімізді алатын боламыз, соған қол жеткізбей тоқтамаймыз. Не ойласаң да өзің біл, сенің жаһандануың бір бөлек, менікі мүлдем басқа, бұйрығымды қалт еткізбей орындайтын боласың. Бұл үшін осы барымта үшін төленетін құннан кесімді үлесіңді аласың. Өйткені, онда сенің де үлесің бар. Егер жиреніп, бас тартып жатсаң өзің білесің, олай болса, бізге бере сал, одан да бас тартпаймыз. Бұл әркімнің жеке шаруасы. Әрине, мұның бәрі тек жалпы сипаттама ғана. Саған жоспарымыздың жобасын түсіндіріп жатқаным ғой. Мақсатымызға жете алатынымызға күмәнің қалмауы үшін мынаны айтайын: қонақтарды үңгірге қамайтын сәттің қалай болатынын да ойластырып қойдым. Әуелі олар, қонақ аңшылар бірінші аймақта, үңгірге жақын жердегі Қоламта шатқалына енуге тиіс, сөйтіп айнала анық көрінетін кеңірек жерге жеткенде, біздің бестік аңдарды оқ жетер жерге қуалап әкеледі. Бір барысты аңдып жүрміз, соны жақынырақ қуып әкелудің сәті түсер деп үміттенемін. Біз оған «Ұзынқұйрық Қазанбас» деп ат қойып алдық. Басы шынымен үлкен, құйрығын қайқайтқан кезде, ұзындығы сонша, жалына дейін жетеді. Жігіттер оны біраздан бері аңдып жүр, жаз бойы Үзеңгілес асуының маңынан шықпайды, нені күтіп жүргенін қайдам. Алдымен соны қуып әкелеміз, қашып кетпеуі үшін жеңіл жаралап қоюымыз да мүмкін. Осының бәрін қонақ аңшылардың көңілін табу үшін істегендей түр көрсетеміз, іс жүзінде Таяу Шығыстағы ең ірі байларды аманатқа алып, үңгірге апарып қамап қою мақсатында жасаймыз. Олар да үңгірге түнеп көрсін, біздің малшылар талай рет паналаған жер ғой, ештеңесі кетпес. Солай, Арсен, не ойласаң да мейлің, саған аса маңызды міндет жүктеліп тұр, олармен бетпе-бет қаласың. Араб ханзадаларын қолға түсіріп, қаруларын тартып алған соң ультиматумды хабарлайсың. Біз қолымызға автомат ұстап, үңгірді күзетіп тұрамыз, жігіттерді дайындап, соғыс ісіне үйретіп қойғам, сен ханзадаларға әрқайсысының өмірі 10 миллионға бағаланғанын, сол ақшаны 24 сағаттың ішінде төлесе ғана аман қалатынын түсіндіресің. Содан кейін үңгірден шығып, дауыс күшейткішпен жалпақ жұртқа жар саласың: өз тілімізде және ағылшын тілінде араб ханзадалары кепілдікке алынып, әрқайсысының басына құн тігіл-генін хабарлайсың, бірақ нақты мөлшерін айтпайсың, сондықтан осы маңда төтенше жағдай жарияланады, жергілікті немесе басқа жақтан келген адам болсын – үңгірге қарай қадам басқанды қыбыр еткізбей атып тастаймыз, егер 24 сағаттың ішінде талабымыз орындалмаса, ешкімге аяушылық жасалмайды дейсің...

	Түптеп келгенде өзі де қамауда қалған Арсен Саманшинге бұ-рынғы сыныптасының осы қатерлі жоспарын тыңдау біршама күшке түсті, осыншама төзімдімін деп ойламайтын. Өзін-өзі құрдымға құлатқалы тұрған бейбақты тоқтату мүмкін емес еді. Іштей оны бұрынғыдан әрмен жазғыра түсті, сонымен қатар, кепілге адам алып, бақташылар үшін түпсіз байлық болып көрінген мөлшердегі құнды қалай төлету жөніндегі іс-әрекетті барынша мұқият ойластырғанына таңданып тұр еді. Бұрынғы досының батылдығы мен шешімталдығын білдіретін жарқ-жұрқ еткен көзі мен шалт қимылын үнсіз бақылап тұрып, осыншама жігердің теріс бағытталғанына өкінді. Бұл ессіздікті тоқтату да, сыныптасын райынан қайтару да мүмкін емес... Сонымен бір мезгілде Арсен Саманшин өзінің де басына әрі қияли, әрі қорқынышты ойлар келіп тұрғанын аңғарды. Аманатқа алынған ханзадалармен бірге сол үңгірдің ішіне қарғыс атқыр Ертас Құршат-ты да желкесінен түйгіштеп, тепкілеп тұрып кіргізер ме еді. Бұлай ойлау ұят, жиіркенішті әрі қиялшылдық болатын, сонда да ойлады. Нарықты сылтаулатып классикалық өнердің түбіне жеткелі жүрген, Мәңгілік қалыңдық пен Айдана Самарованың жолына бизнестен алынбас қамал соққан сол бір көкірегін керген, бірақ іші бықсып жатқан думаншыл-бизнесменнен құн да сұрамас еді, арам ақшасына қақалып өлсін немесе қақ маңдайдан қадалған бір оқ жалынсын оған... Тағы бір ой маза берер емес, жанұшыра шықылықтап қоймаған әлгі қарлығаштар шынымен бір сұмдықтың боларын сездіруге тырысқан екен ғой. Міне, осыны ескертпек болған… Әрі күлкілі, әрі мұңлы… Қайран қарлығаштарым-ай, қайдасыңдар қазір?..

	Уақыт түске таяп қалыпты, Тастан-Ауғанның сөзі таусылар емес, мүмкін бұл бір жағынан өзін-өзі сендіру әрі жігерін жани түсу үшін айтылып жатқан шығар, енді ол ханзадаларды аманатқа алғаннан кейін не болатынын тәптіштеп кетті. Оның Арсен Саманшинге түсіндіруі бойынша, оқиға одан әрі былай өрбімек.

	– Сен бізді ақшаны қалай алуды ғана ойлайды деп тұрған шығарсың, Арсен, одан кейін не болады, қайда бармақ, төрт қорапқа толтырылған 20 миллион долларды алған соң не істемек деген сұрақтарға жауап таппай тұрсың ғой. Аманатқа алынған ханзадаларды босатқан кезде дайын тұрған арнайы әскердің лап қоятыны белгілі, мұны біз де түсінеміз. Уайымдама, Арсен, неше түрлі келіссөздер мен әңгімелер бір тәулік бойы сенің мойныңда болады, бұдан құтыла алмайсың. Сонымен, сұраған ақшамызды алған соң не істейміз? Мұны да ойластырдық. Арсен, бұған алаңдама, біздің жеті сағат бейтарап уақытымыз болады. Бейтарап уақыттың не екенін, одан бізге не пайда екенін білгің келмей ме?

	– Жарайды, түсіндіріп көр. Осының бәрін есту маған ауыр тиетінін біліп тұрған шығарсың, іші-бауырым езіліп бара жатыр. Сенімен мұндай жәйттер туралы сөйлеміз деп кім ойлаған. Үңгіріңе кіріп алып, сырттағының бәрін бұрқыратып атқыламақ боласың, үңгірдің сыртында не болып жатқанын білгің де келмейді.

	– Ол үңгірде жалғыз емеспін, сен де бізбен біргесің. Бәріміз бірге қорғанамыз. Бейтарап уақыттың не екенін қазір айтып беремін. Былай, мақсатымыз орындалып, Қоламта шатқалына, үңгірге мейлінше жақын маңға араб ханзадалары үшін төлейтін құнды әкелген кезде оны тексеріп шығып, бәрі дұрыс екеніне көз жеткізген соң сыртқа шығасың да, есіңде болсын, аманаттар қолымызда тұрғанда бізге ешкім тиісе алмайды, сол кезде далаға шығып, дыбыс күшейткішпен, мегафонмен ағылшын және біздің тілдерде айналадағылардың бәріне естілетін етіп, жеті сағаттық бейтарап уақыт жариялайтынымызды хабарлайсың. Аманатқа алынғандар үңгірде қала береді, ішіп-жемі бар, біз өз жолымызбен кетеміз. Хабарлаған кезде осы сәттен бастап жеті сағат бойы үңгірге кіруге де, шығуға да болмайтынын, кірер-шығар жолдың бәріне чешен миналары қойылғанын, олардың күші тек жеті сағаттан кейін ғана жойылатынын ескертесің. Мұны үш рет қайталайсың.

	Бұл біздің оларға айтқан соңғы сөзіміз болады. Күте берсін, ол кезде ақшаны екі қораптан брезент сөмкелерге (олар дайын тұр) саламыз да екі атқа артып алып, тайып тұрамыз, аттар дайын, Бектұрған шефтің араб ханзадалары мінсін деп арнайы баптаған мықты аттары бар. Сөйтіп брезент қоржындарға салынған төрт қорапқа теңдей бөлінген 20 миллион доллар артқан аттарды жетектеп Үзеңгілес асуына қарай қозғаламыз. Жолды да зерттедік. Еш қауіп жоқ, асудың алдында бізді жайлаудан келген қатын-баламыз күтіп тұрады… Бұл жағын да ойластырып қойдық… Алаңдама… Бәрі жақсы болады…

	Арсен Саманшин тіл қатқан жоқ, әбден ойластырылған, буырқанған зұлымдыққа толы, бағдарламалық деуге болатындай осынау таудағы қастандық жөніндегі жоспардың қыр-сырына қаныққан сайын өзінің шарасыздығын, шынымен кері қайтар жол қалмағанын, Тастан-Ауған бастаған бестіктің қармағына біржола ілінгенін, енді одан келіспеуі немесе қаламауы арқылы құтылуы мүмкін еместігін мойындап тұр еді, өйткені, олардың осы жоспарды ашып беруінің өзі мұны тамұққа барар жолда өздеріне біржола матау болатын.

	– Соншама қиналмай-ақ қой, – деді Тастан-Ауған өз сөзін өзі бөліп. – Қатерлі екені рас, бірақ бұл тәуекел етуге тұрарлық іс, мен сені түсінемін, сондықтан бұл шаруаға еш алдаусыз, ашық та адал шақырып тұрмын. Тауда көшкін жүргенде осылай болады, жанды-жансыздың бәрі көшкінмен бірге құзға құлап опат болады, тек бірнеше торғай ғана көкке көтеріліп үлгереді, сөйтіп аман қалады. Сол торғай құрлы қауқарымыз бар шығар?

	Арсен Саманшин иығын қусырды:

	– Мен сенен ештеңе сұраған жоқпын. Ол жағын өзің білесің. Ал менің өз ойым бар...

	Осы сәтте кенеттен қалта телефоны шырылдап қоя берді. Екеуі де селк ете түсті... Арсен Саманшиннің ағылшынша жауап бергенінен секем алған Тастан-Ауған бірдеңе түсінетіндей-ақ қасына тақап келіп Арсен Саманшиннің бетіне тесіле қарап қалыпты, ол қайтадан бәз-баяғы қалпына түскен, дауысы да, бет-әлпеті де жанданып сала берді. Олар бес минуттай сөйлесті. Содан кейін телефонын өшіріп, не әңгіме болғанын білгенше асығып тұрған (бұған дейін тек Арсеннің «Ия, Боб! Жақсы, Боб» деген сияқты кейбір сөздерін ғана ұғып үлгерген) Тастан-Ауғанға бұл Хасан ханзаданың баспасөз хатшысы Роберт Лукас екенін, ол «Мерген» фирмасының кеңсесіне қосымша факс жіберетінін, шілденің 15-інде 3 адамнан тұратын дайындау тобы ұшып келіп, биік таудағы қарлы аймақтарға арналған жаңа үлгідегі альпинистердің ұйықтайтын қапшықтарын және аңшыларға қажетті басқа да құрал-саймандар жеткізетінін хабарлапты, тағы бір жаңалық – олармен бірге екі кинооператор келеді екен, олар табиғат көріністері мен аңшылық құруды киноға түсірмек, соларды және дайындау тобын қарсы алуды өтініпті.

	– Көрдің бе, жұмыс басталып кетті, – Арсен Саманшин шаруаға қатысты әңгімеге көшпек болды, – бүрсігүні Әулиеатадағы аэропортқа бару керек, бұл жөнінде әуелі шефпен сөйлесетін шығармыз.

	– Тастан-Ауғанмен арадағы әңгіменің аяқталғанын білдірмек болып, сыныпты бір аралап шықты, терезеге қарап тұрып ойланған түрде былай деді:

	– Уақыт болды, Тастан, мен барып шефке жолығуым керек.

	– Ол Дастарқандағы қосқа кеткен жоқ па еді, әлі келе қоймаған шығар.

	– Ендігі келген болар, – деп сенімсіздеу үн қатты Арсен Саманшин, – сен екеуміз біраз әңгімелестік қой. Енді шаруамен айналысу керек.

	– Дұрыс айтасың. Шаруаның да шаруасы бар. Осы әңгімені жақсылап ұғып ал. Тағы бірдеңе айтайын, Арсен. Біз күткен адамдардың келуіне үш жарым күн қалды. Бәрі де біздің жоспарымыз бойынша жүруге тиіс, басқаша болуы мүмкін емес. Егер әлі де күдік-күмәнің болса, өзің білесің, не ойласаң да өзің біл. Менің бұйрығымды орындауға дайын тұруың керек, әйтпесе бір минуттан кейін ажал құшасың. Бос сөз екен деп жүрме. Жынданған ба деп те ойлама. Ондайды ешкім айта алмайды, ақыл-есім дұрыс, күш-қуатым бойымда. Жағдай солай – сенің қол-аяғың матаулы, мен сені қорлап тұрған жоқпын, керісінше, адам ретінде сен менен әлдеқайда биіксің, тек жағдайды түсін – менің бұйрығымды дереу орындауың керек. Келіссең де, келіспесең де солай, енді бәрібір кеш қалдың. Біз сені шақырған жоқпыз, өзің келдің. Енді бәрін ұмытайық. Біз қарақшы емеспіз, күні ертең жұрттың бәрі солай деп шуылдаса да мейлі, біз тек өз үлесімізді алмақпыз. Басқа амалымыз жоқ.

	– Жақсы, – деп бөліп жіберді оны Арсен Саманшин, – сөзіңді мұқият тыңдағанымды көрдің ғой. Сен мені мәжбүр етпексің, бірақ бәрін өзім шешуім керек.

	– Түсінемін, сенің орныңда болсам мен де осылай дер едім. Әлгінде айтқанымды тағы қайталайын, біз қазір Құдайдың өзі келсе де алған бетімізден қайтпаймыз. Бұл – біздің ортақ байламымыз. Үлесін алған соң не істесе де әркім өзі біледі. Алдымен, саған кезек береміз, тек бір аптадан кейін, Памир тауының Ауғанстан жақ бетіне өтіп алған соң. Таудан асып, ол жаққа аман-есен өтуді өз мойныма аламын, жолды да, оның арғы жағын да жақсы білемін. Қазір жаз кезі. Өтетінімізге еш күмәнім жоқ. Сондықтан, қатын-баламызды да ертіп аламыз. Олар тауда, жайлауға шығып кеткен деп айтып едім ғой. Оларды қалдырып кетуге болмайды. Бұл орайда саған жеңіл тиеді – бойдақсың, бар өмірің алдыңда. Мынаны біліп қой, ханзадаларды кепілдікке аларда үй ішіміз Үзеңгілес асуының алдында болады, жолшыбай оларды да ала кетеміз. Бірақ, Қоламта шатқалында, сүрлеу жолдың қапталындағы үңгірде не болатынын бесеуміздің үйімізден де ешкім білмейді. Бұл олардың шаруасы емес. Шетелге өтіп, Ауғанстанда қодас өсірумен айналысатын қырғыздардың арасында біраз уақыт тұрамыз, балаларды Қытайдың, Үндістанның, Пәкістанның жоғары оқу орындарында оқытамыз, ол кезде бұл үшін төлейтін ақшамыз болады.

	Телефон тағы шырылдады. Бұл жолы Арсенді шеф Бектұрғанның өзі іздеген екен.

	– Тыңда, қайда жүрсің? Не жаңалығың бар?

	– Мектепте отырмын. Тастан-Ауған екеуміз осында соғып, балалық шақты еске алайық деп едік. Атымды көрдім. Жақсы ат екен, көңілім толды, байеке. Жаңалығым мынау – ханзаданың баспасөз хатшысы Роберт Лукас хабарласты. Не айтты дейсің бе? Бүрсігүні үш адамнан тұратын дайындау тобы мен екі кинооператор келеді. Ханзадалардың өздері ертесіне, бір күннен кейін ұшып шығады. Ия, қазір кеңсеге барамын, сонда бәрін ақылдасармыз. Алаңдама, бәрі ойдағыдай болады. Бәрі де кесте бойынша жүріп жатыр.

	Оның шефпен, дұрысы, өзінің туған ағайы Бектұрғанмен қалай сөйлескені, өзінің қандай жағдайға тап болғанын білдірмеуі Тастан-Ауғанның көңілін жайландырған сияқты. Арсен Саманшиннің дауысынан орнықтылық байқалады:

	– Мені шеф шақырып жатыр, білесің ғой, онда да жұмыс көп.

	Кәне, Тастан, шығайық. Кеттім мен.

	– Жарайды. Тек мынаны ұмытпа. Басқасының бәрі келісілді. Мынадай белгі беремін – сол күні баяғы сержанттық фуражкамды киемін, білесің ғой, кеңес әскерінікі, күнқағары бар, айналасы қызыл матамен әдіптелген. Егер басымда сол фуражка болса, бәрін менің бұйрығым бойынша істейсің. Ұқтың ба? Әрі қарай мұқият тыңдап ал – операцияны болдырмауға тырысып жүрме. Онда жаман болады. Біз ештеңеден тайынбаймыз. Не оларды аманатқа аламыз, не аңшылықта ма, үңгірде ме – бәрі мерт болады. Әйтеуір тірі қалдырмаймыз, осыдан қорытынды шығара бер. Егер, Арсен, әлі де осының бәрі қылмыс деп ойлайтын болсаң, бұл ойыңды ішіңде сақта. Егер ағайыңа айтып қойсаң одан да жаман болады, бәріңді атып тастаймыз, біреуің аман қалмайсың. Егер, Арсен, қалаға қашып кетіп, жасырынып қаламын деп ойласаң, одан да түк шықпайды, не жолшыбай ұстап аламыз, не қаладан табамыз, басқа амалымыз жоқ... Өтінемін сенен, мынаны түсін, мен сені еріккеннен қорқытқалы тұрған жоқпын, бұдан басқа жолды көрмей тұрмын. Болды! Енді ештеңе айтпаймын! Сәл тоқтай тұр, жігіттер кірсін. – Терезеден қарады да біреуге айғайлады:

	– Әй, Құлан, шақыр бәрін. Ішке кіріңдер.

	– Оларды қайтесің? – деп таңданғанын білдірді Арсен Саманшин.

	– Қазір көресің ғой.

	Оқушылары мен мұғалімдері түгел демалыста жүрген мектеп пен қаңырап қалған ауланы төзімділікпен күзеткен төртеуі ішке кірді.

	Бәрі сыныпқа кіріп, қатарласып тұра қалды, Тастан-Ауған оларға Арсен Саманшинді нұсқап, әскерше тіл қатты:

	– Мына жәйтті баяндаймын, біз Қоламта шатқалына қатысты әңгімені түгел талқылап шықтық. Барлық мәселені анықтап алдық. Енді әрқайсысың бері жақындап, өз сөздеріңді айтыңдар. Баста!

	Бірінші болып Арсен Саманшиннің қасына бұрынғы сыныптасы, осы мектептің бұрынғы мұғалімі, кейін қапшықтап зат тасып, сауда жасаған Сақсан-Жалбыршаш келді:

	– Тек солай ғана, басқаша болуы мүмкін емес! – деді де қайтадан орнына барды. Содан кейін басқалары да бір-бірлеп осыны қайталап шықты:

	– Тек солай ғана, басқаша болуы мүмкін емес!

	– Тек солай ғана, басқаша болуы мүмкін емес!

	– Тек солай ғана, басқаша болуы мүмкін емес! Содан соң Тастан-Ауған сұрақ қойды:

	– Қалай, Арсен? Бәрі бұйрық бойынша жүретінін ұқтың ба?

	– Дәл солай, тура әскердегідей. Бұйрық Құдайдан да жоғары.

	– Ауғанстанда жүргенде бұйрықсыз өмір сүруге болмайды, қызға барсаң да бұйрықсыз барма деуші едік. Сонымен, енді алтау болдық. Кәне, іске кірісейік. Арсеннің өз жұмыстары бар. Сақсан менімен хабарласып тұрады. Сен үшеуің – Құлтай, Жылқыш, Жандос – түнделетіп барлауға аттанасыңдар, ертең түске дейін қайтып оралатын болыңдар. Аңды қай жерден қағу оңайырақ боларын анықтаңдар. Егер әлгі асудың түбінде жүрген Ұзынқұйрық Қазанбасты көрсеңдер, әзірше тиіспеңдер. Қоламта шатқалына қалай, қай сүрлеумен қуып әкелуге болатынын ойластырыңдар. Қару-жарақтарыңды түгел алыңдар, аттарды күзетуге керек болар. Ең бастысы, аңшылық басталған кезде біздің қай жерде тұрғанымыз қолайлы боларын ойластырыңдар. Кірісе беріңдер. Айтпақшы, күзетшіні тауып алып, кілтін қайтарып беріңдер, бір жерде мас болып жатқан шығар, іздеңдер оны. Атқа қоныңдар.

	Мектептің ауласында қоштасып жан-жаққа тарасты. Арсеннің атын да өздерімен бірге ала кетті, ол өзі «Мерген» фирмасының кеңсесі орналасқан бұрынғы колхоз басқармасына жаяу тартты, онда шеф – Бектұрған ағай күтіп отыр. Арсен Саманшинмен бірге атын жетектеп алған Тастан-Ауған да біраз жерге дейін еріп барды.

	Сол айтқанын тағы пысықтап келеді. Егер бірдеңе бүлдірер болсаң, есіңде болсын, бәрі бірге құриды, келгендер де, осы жақтағылар да, автоматпен дыр еткізіп атамыз да тастаймыз. Айтқанды орындап, құн төлеп жатса, ешкімнің басынан бір тал шашы түспейтін болады.





VІІІ




	Сөйтіп екеуі түс әлетінде Тұйықжар ауылының еңіске қарай көлбеу құлдилайтын бас көшесімен келе жатты (барыс аулауға аңсары ауған Жоғары мәртебелі араб ханзадаларының келуіне тура үш жарым күн қалған), өздері үшін ауыр соққан екеуара қиын әңгімеден кейін әлі де ортақ келісімге келе қоймаған бұрынғы сыныптастар қазір «Мерген» фирмасының кеңсесіне айналған бұрынғы колхоз басқармасына бет алған. Сырт көзге тату достар сияқты көрінеді, кең иықты, бойлары да бірдей, асықпай аяңдап әңгімелесіп келеді, екеуінің де тағдыры алдағы сұрапыл оқиғаның нәтижесіне байланысты, тек Арсен Саманшин әлі келісім бере қойған жоқ, атын жетектеп алған Тастан-Ауған болса, өздерінің осы қастандығына қосылуға Арсенді қалай да көндіремін деп үміттенеді.

	Осы қатерлі әңгімені көшеде келе жатып та жалғастыра берер еді, өйткені тағдырдың өзі екеуіне осыны жазған, кенет қарсы алдынан бір салт атты желдіртіп шыға келді. Оны жұмсаған Бектұр шефтің өзі екен, «Тастан-Ауғанды кеңсеге ертіп әкел, тапсырма бермекпін» деп бұйырғанға ұқсайды. Ол да атынан түсті, Оразқұл деген жігіт, Арсен Саманшин сияқты әйгілі адам жаяу келе жатқанда оның ат үстінде жүруі қолайсыз болады ғой, оның үстіне, анау-мынау емес, Бектұр Саманшиннің өзінің інісі. Енді үшеуі қатарласып келеді – Арсен Саманшин ортада, аттарын жетектеп алған екеуі екі жағында. Сол сәтте Тұйықжар ауылының бас көшесінде үшеуінің өстіп жаяу жүргені де тағдырдың қалауымен болған іс екен, бұған Арсен Саманшин кейіннен көз жеткізді. Осылай болуға тиіс екен. Үшеуі әрнені сөз етіп, асықпай аяңдап келеді. Жетектегі ерттеулі аттар да осындай мүмкіндікті пайдаланып қалғысы келгендей маңғаз қозғалады.

	Жолшыбай біреулері есекке мінген, басқалары жаяу жүргіншілермен амандасып қойып, үшеуі көшемен аяңдап келеді, ауылдастары үйінен шығып, ауласынан қарап, сәлемдесіп жатыр. Не дегенмен, Арсен Саманшинді жерлестері құрмет тұтады екен, көпшілігі оның Тұйықжардан шыққанын кәдімгідей мақтан ететінге ұқсайды.

	Есігінің алдында шуақтап отырған бір кемпір бұларды көріп, амандасу үшін орнынан тұрды, бұлар да кідірген, сол замат қолына шағын фотоаппарат ұстаған бір жас сұлу сылаң етіп шыға келді. Қимыл-қозғалысы жеңіл де ойнақы, өзі сымбатты әрі тартымды екен, қоңырқай өңді, екі көзі жарқырап, жымиып қояды, шаш қойысы, джинси кигені, өңірі ашық спорт көйлегі қаладан келгенін білдіріп тұр.

	– Сәлеметсіздер ме, үшеуіңіздің осы келе жатқандарыңыз қандай әдемі көрініс – Арсен ағай орталарыңызда, сіздер аттарыңызды жетектеп алғансыздар! Әдемі-ақ! Рұқсат етсеңіздер, суретке тартып алайын, тамаша сурет шығады! Шын айтамын! Жоқ, тоқтамаңыздар, жүре беріңіздер, қарсы алдарыңыздан түсіріп алайын. Ия, ия! Білесіздер ме, бұл цифрлы фотоаппарат!

	– Цифрлы фотоаппарат мұнда да келген бе? – деп таңданды Арсен Саманшин. – Бұл жақсы екен!

	– Мен ел аралап сауда жасаймын, есімім Елес, өзім көршілес Молатастанмын, осында әпкем тұрады, қазір ауырып жатыр. Міне, осылай! Бір-біріңізге жақынырақ жүріңіздер, аттардың тізгінін қысқарта ұстаңыздар! Міне, енді дұрыс! Мен де сол жаққа – «Мерген» кеңсесіне бара жатырмын.

	Жіті қозғалып, қолымен ишара жасап, үшеуін суретке түсіріп әуреленіп жүрген қызға қараған сайын Арсен Саманшиннің бойы жеңілдей түскендей болды, қыздың бойынан қасында аяңдап келе жатқан Тастан-Ауғанмен арадағы мектепте болған әңгімеден кейін ішінен жегідей жеген ауыр ойдан құтқарып, зіл салмақтың астында жаншылған жан дүниесін қайта серпілткен әлдебір аялы сезімнің лебі есіп қоя берді. Адамның көңілі орнығып, көңілі көтерілуі үшін «дүниенің орнында болуы» қаншалықты маңызды екенін осы сәтте ұққандай. Құтқарушы періштедей аяқ астынан сап ете қалған қыздың тағы да суретке түсіре беруін қалады, есімін де бірден жаттап ала қойды – әлдебір еміс-еміс есте қалған жәйттердің жалт еткен бейнесіндей әсер ететін есім – Елес. Қысқа айтылғанымен, жарқын естілетін есімінің өзі сезіміңді селт еткізеді.

	Бұл кезде Елес бұларды тоқтатып қойып, фотоаппараттың экранынан жаңа ғана түсірген суретін көрсетіп жатыр еді.

	«Қараңыздар, үш жігіттің суреті тамаша болып шыққан жоқ па!» Бәрі де риза болып қалды. Тастан-Ауған таңданысын жасыра алмай жүр:

	«Міне, қазіргі техника деген осы!» Арсен Саманшин қызды есімімен атады:

	– Рахмет, Елес! Тағы бір тартып жібермейсің бе! Кәне, Елес, бәріміз бірге түсейік, тек бізді кім түсірер екен?

	– Ой, бұл жақсы болар еді! Сізбен бірге суретке түсуге өзім де құштармын, тамаша естелік болсын, – дереу анадай жерде кетіп бара жатқан бір баланы шақырып алды:

	– Тыңда, Балабас, мына фотоаппаратты ұста, бізді суретке түсіресің. Мына тетігін бассаң болды.

	Ол да келісе кетті. Бәрі объективке қарап тұра қалды – Арсен мен Елес ортада, екі шетте аттарын жетекке алған екеуі. Қасында тұрған қыздың талшыбықтай майысқан денесінің нәзік тартымдылығын сезген Арсен оған тақала түсті, Елес те тартынған жоқ, бір сәт өзі де ұмсына бергендей болды. Бала фотоаппаратты сырт еткізген соң Арсен Саманшин тағы да түсіруін талап етті:

	– Рахмет, Балабас, тағы бір тартып жібер, ия, ия, сөйте қойшы. – Екеуі тағы да бір-біріне тығыла түсті…

	Бұл суретті де экраннан көрген олар мәз-мейрам болып қалды, әсіресе Елес ерекше риза сияқты:

	– Ой, қандай жақсы болды, Арсен аға, бүйтіп суретке түсемін деп армандап та көрмеп едім!

	Суретке сүйсіне қараған Арсен тағы бір өтініш білдірді:

	– Енді бұл суретті қашан алуға болады, Елес? Қашан және қай жерде?

	– Аласыз, Арсен аға, тездетіп шығаруға тырысармын. Сіз қашан кететін едіңіз?

	– Әзірше осындамын, біз мұнда «мерген-бизнеспен» айналыспақпыз.

	– Мен де осында боламын. «Мергенге» көмектесемін, фирма мен оның қонақтарын суретке түсір деп шақыртып алған. Оның үстіне, шефтің тағы бір тапсырмасы бар, меймандар таудағы аңшылықтан оралған соң, оларға арнап ауыл әндерін орындамақпыз. Әнші қыздар бар ғой. Төмен-ауылдан Баялы ақын келеді. Мен де бір ән салып беремін. Гитараға қосылып айтамын. Гитарамды да ала келдім.

	– Солай ма! Кәдімгідей концерт қояды екенсіңдер ғой. Сәті түссе, біз де тыңдармыз оны.

	Енді сол бағытпен бәрі бірге аяңдап келеді. Сөз арасында Арсен қызға сұрақ қойды:

	– Елес, сен кәсіпқой фотографсың ба?

	– Ой, жоқ, қайдан! Бұрын кітапханашы болғам. Кезінде пединститутта оқығанмын. Өзіміздің автобусымыз болды, біз оны библиобус деп атайтынбыз, облысты аралап кітап таратушы едік, кейін бәрі тоқтады ғой. Библиобусты біреу жекешелендіріп алды. Жалақымыз айына 15 доллар, өзіңіз де білесіз, оған күн көре алмайсың. Сосын басқа жұмыспен айналысып кеттім.

	– Түсінікті, – деп міңгірледі Арсен Саманшин. Тастан-Ауған бұған мәнді көзқараспен қарап қояды, онысы: жағдайдың қандай екенін көрдің бе, біреулердің жалақысы 15 доллар ғана, қолымызға 20 миллион түскелі тұр, сен кергімек боласың! Бұдан артық не керек саған? – дегенді білдіріп тұр еді.

	Өстіп асықпай аяңдап келеді, Арсен Саманшин бір нәрсеге таңғалды, Тастан-Ауған атына мініп, шеф Бектұрға тезірек жете алар еді. Оразқұл кетіп қалды. Бірақ асығар емес, атын жетектеп еріп келеді.

	«Мейлі, өзі білсін, – деп ойлады Арсен Саманшин, жаңа ғана, осыдан жиырма минут бұрын айтылған әңгімені есіне алғысы келмеді. Айтар уәжі таусылған сияқты. Құдыққа құлап кеткен екеудің бірі төмен, екіншісі жоғары тартса, одан қалай шығуға болады…

	Тастан-Ауған да үнсіз қалған, үшеуі түк болмағандай көшемен келе жатыр, өз уақытын күтіп тым-тырыс жатқан алдағы оқиғаға көзқарастары әртүрлі, тіптен мүлдем қарама-қайшы болса да, сол оқиғаны алдын ала ушықтыруды екі жігіт те қаламайтындай. Соның өзі қалай болып шығар екен? (Ол жағын бір Құдайдың өзі ғана біледі... Әлде осыны терең ішкі түйсігімен сезген Елес өзі де түсінбестен мұның – жалғызсырап, жаны құлазыған, жұрттың бәрінен бөлініп қалып, осы оқиғаға еркінен тыс тартылуға мәжбүр болған бейшараның қиналысын жеңілдету үшін тап болды ма екен?). Тағдырдың бұл тәлкегінен қалай құтылуға болады? «Жоғал әрі, маңыма жолама, бұл туралы ойламаймын да» деп, өзін-өзі жанұшыра жұбатпақ болған Арсен Саманшин жанына тыныштық бермей қойған мазасыз ойлардан арылуға тырысып келеді. Қаннен-қаперсіз қасында келе жатқан Елестің бәле-жаладан сақтайтын қасиеті бар екеніне, өзі соны білмесе де, бұл жерге мұны құтқару үшін келгеніне деген сенімі арта түскендей... Қазір ол өзінің көтерме саудамен, турасын айтқанда – алыпсатарлықпен айналысатынын әңгімелеп келеді. Әулиеатадан пойызға отырып Саратовқа барады, одан ұшаққа мініп Мәскеуге ұшады, ол жерден әртүрлі өтімді тауардың екі-үш теңін арзан бағаға сатып алып, осында әкеледі де, ұсақ саудагерлерге жоғары бағамен сатады, содан түскен 10-15 пайыз кіріске күн көріп жүр. Әзірше денсаулық барда неге істемеске? Неге екені белгісіз, қыздың айтқаны жанына майдай жақты, бейне бір осы әңгімеден жан жарасы жазыла түсетіндей. Не болды өзіне, қалай және не үшін – Арсен Саманшин мұны өзіне де түсіндіріп бере алмас еді, жаңа ғана жолыққан, аспаннан түскендей болып аяқ астынан сап ете қалған осы бір ақжарқын әрі сонысымен тартымды қызға күтпеген жерден ынтық сезімі оянып шыға келгені несі, кім екенін де білмейді ғой әлі, бірақ қыздың бойынан әлдебір қорғаушы күш пен махаббат лебі есіп тұрғандай еді, көкірегін кернеген наразылық пен қапысыз төнген қатерді айқын сезінгеніне қарамастан есінен айырыла қоймай, өзіндік бет-бейнесін жоғалтпауға барын сала тырысқан сәтте тап болған қорғаушы күш... Махаббатқа келсек – өзіне салса, дәл қазір қызбен бірге сонау мұзарт шыңға ұшып баруға дайын еді, сол жерде тек екеуі ғана болса, жас сұлудың бойды балқытар ыстық демін жұтып, алақанына салып аялап, құшағына қысып, сол биіктен түпсіз аспан мен айнала жер бетіне шаттана көз тастар еді, соның бәрі тек екеуіне ғана ортақ, екеуінің ғана меншігі болар еді. Немесе екеуі мұның «Нивасына» отырып қалаға тартып отырса, қазір шықса түн ортасына таман жетіп қалар еді-ау… Қала көшелерінің шамы жарқырап, әсем әуен төгіліп тұрған шығар… Әзірше бұлар ауылдың көшесінде келеді, төңірек түгел ізгі ниет танытып тұр – дарбазадан жүгіре шыққан иттер де, ауладағы жазғы қазандықтардың бұрқыраған түтіні де, дуалдан мойнын соза қараған ауыл адамдары да жайбарақат, жылы жүзбен амандасып, бастарын изеп қояды, сөйтіп бұрын колхоз кеңсесі болған, қазіргі «Мерген» фирмасының офисіне де жетіп қалыпты. Арсен Саманшин қызға «сізді» қойып, «сенге» көшейік деп айтып үлгерді, жасымыз да анау айтқандай алшақ емес сияқты, сондықтан бір-бірімізбен жақын адамдай сөйлесе бергеніміз жөн шығар. Кеңсеге кіріп бара жатып, Елестен: – Мұнда көп кідіресің бе? – деп сұрады. Қыз батыл жауап қайтарды:

	– Мен сені қанша керек болса, сонша уақыт күтемін, Арсен. Бұл ризашылығын білдірді:

	– Сенің кездескенің қандай жақсы болды…

	Кеңсенің іші де, ауласы да адамға лық толы екен. Өйтпегенде ше, бұл оқиғаны бүкіл ауыл күтіп отыр ғой, оның үстіне, анау-мынау емес, араб ханзадалары келе жатыр. Ауыл тұрғындарының қапылысын түсінуге болады. Балалар да кеңсенің маңында ойнайтын болыпты. Тәңір дінін қайта жаңғыртпақ болып әуреге түсіп жүрген біреу халықты Үзеңгілес асуына қарап мінәжат етуге шақырыпты деседі, таудағы жел оңынан тұрып, қар барыстарын тығылған жерінен қуып шықсын, аңшылықтың сәтті өтуіне қолдау көрсетсін деп жалбарынуға үгіттеп жүрген көрінеді. Оған ауыл молдасы қарсы пікір айтыпты, есі дұрыс адам тауға-желге құлшылық етпейді, мергендердің жолын оңғару тек Құдіретті Алла тағаланың ғана қолынан келеді деп әлгі тәңіршілді кінәлапты. Күлкілі, әрине. Соның бәрі жол-жөнекей болып жатқан тіршілік. Бектұр шефтің өзі бастаған «Мерген» фирмасының қосалқы қызмет топтары аңшылық құруды ғана емес, ханзадалардың нөкері мен қызметшілерін орналастыруды және оларға қызмет көрсетуді де ұйымдастыруға қатысты жиын-кеңес өткізіпті. Қариялар әлі-әзір ұмытыла қоймағанымен социализммен бірге келмеске кеткен колхоздағы еңбек жиналыстарынан кейін, ондайға ауылдағы еркек-әйел тайлы-таяғы қалмастан қатысушы еді, мұндай ірі көлемдегі шара бұл ауылда бірінші рет өткізілгелі отырғанын айтып жүр. Біреулер қар барыстарының арқасында ауылымызға да жан кіріп қалды деп әзілдеп қояды...

	Осыған байланысты бірқатар мәселелер мен міндеттер қарастырылды, біреулерге тапсырма беріліп жатыр, ерігіп жүргендер де бар, енді біреулер бір әжетке жарап қалармын деген үмітпен келіпті. Арсен Саманшин ауылдастарының ұйымшылдығына риза болды. Көпшілігін біраздан бері көрмеген екен, әкесінің інісі, өзінің ағайы, қазір шеф атанып жырғап жүрген Бектұрған байекемен іскер әңгіменің үстінде жүздесті. Тек бір жәйт қана мазасын алып, дегбірін қашырғандай болды – ауылдастары Тастан-Ауғанды кәдімгідей құрмет тұтады екен, әжептәуір беделі бар сияқты. Ол да түк білмегендей, күні ертең осы отырғандардың зәре-құтын қашырар сұмдық жоспардан мүлдем хабарсыз адам сияқты монтанси қалыпты. Тастан-Ауғанға арнап ауылдағы әйелдердің қандай әзіл ән шығарғанын естігенде Арсен Саманшиннің күлуге де шамасы жетпеді.



	Ей, ауғандық, қарап өт,

	Керуеніңмен ала кет.

	Керуеніңе ерейін,

	Бала тауып берейін.

	Айтпан – тиын, манат бер,

	Ашпын, жейтін тамақ бер!

	Ей, ауғандық, қарап өт,

	Ей, ауғандық, ала кет!



	– Ия, – деп ойлады Арсен Саманшин, – ол туралы ауылдың әзіл әнін ғана айтсаңдар жақсы ғой, кейін қайғылы ән шығарып жүрмесеңдер жарар еді... Құдай басқа салмасын...

	Әзірше тыныш, осы тыныштықтың астарында бұл өңірде адам естіп көрмеген сұрапыл қатер жатқанын қайдан білсін, осындай жағдайда Елестің осы ауылға «арнайы өзі үшін» (өзі сондай анықтама берген) келуі, осындайда көп айтылатындай, оған бір көргеннен ғашық болуы Арсен Саманшинге ұзаққа созылған жалғыздықтан жапа шегіп, махаббатқа шөліркеген жан дүниесі біржола солып, қураған қу далаға айналар сәтте тағдырдың арнайы жіберген тартуы сияқты көрінді – бүгінгі оқиғалардың арасында бұл үшін үміт отын оятқан осы жәйт еді. Сөйтсе, ауылдастары бұл үшін аса маңызды осы оқиғаны аңғармаған екен, тіптен бұған мән беріп, елеп-ескерген де ешкім болмапты. Олар үшін Елес өз жерлестері, осындағы апасына келген көршілес Төмен ауылдың тұрғыны ғана. (Сібірдегі Тюмень өлкесінің – белгілі бір аймақтың атауының түп-төркіні осы сөзден шығады екен-ау деп ойлады ол).

	Шетелдіктер келген соң кез келген мәселе бойынша міндетті түрде аудармашы керек болады, кеңседе өзінің ағайы – сақалды шеф Бектұрғанмен бірге алдағы аңшылықтың жай-жапсарын талқылауға қатысып отырған Арсен Саманшин дәл қазір далаға шығып, әйелдердің арасынан Елесті шақырып алып, екеуі қол ұстасып, апасының ауласына кіріп кетсе, «Нивасына» мініп қалаға тайып тұрса, таудан асып, даланы басып өз әлеміне, үйреншікті өмір салтына қайта оралса, ол жақ қыз үшін де таңсық емес сияқты ғой деген ойға беріліп кетеді... Біртіндеп Айдана да, оның зымиян бастығы Құршат та ұмытылып, санасынан өшіп бара жатқандай, бұған өзі де таңданып қояды… Демек, шын сүйген аңсары да көмескі тартып, жаулары да ұмытылатын болғаны ғой…

	Елес екеуі шынымен сонда, қалаға тартып кетсе, өз қайығына мініп шалқар мұхитты аралап сапарға шыққандай, әсем әуен мен жарқыраған шамдардың арасына сіңіп жоғалса, сонда өзін бақытты сезінер еді! Тоқта! Шетелдік меймандардың бизнес-аңшылығына көмектесемін деп туысқаның Бектұр шефке берген уәдең қайда, туысқандық парызың емес пе бұл, өзің де мұнда сол үшін келмеп пе едің? Бүйтерің бар, басынан үміттендірмей, бұл жаққа келмеуің керек еді. Жоқ, жоқ, болмайды, бір адым аттаушы болма, оның үстіне, Тастан-Ауған да бар, шетелдік меймандарды кепілдікке алып, үңгірге апарып тығып қоймақ... Әзірше сырттай құрылған жоспар ғана, бірақ ертең не боларын кім біледі? Не істеуге болады, қалай қылған жөн, бұған тағы кімнің қатысы бар?.. Бұл сұрақтың жауабын ешкім де білмейтін...

	***

	Дегенмен, бұған тағы біреудің қатысы бар еді, аталастарынан аласталып, жалғыздық пен әлдебір беймәлім үрейден құты қашып, жаны қиналған, ыңырси боздаған тағы бір жан иесі бар болатын. Ол – Үзеңгілес асуының түбіне тылсымның күшімен байланған Жебе-Барыс. Соңғы күндері жан-жағына дүрбі салып әлденені аңдыған, әлдебір түтікті аузына тақап, жер-дүниені жаңғырықтыра айғайлайтын атты кісілер келгіштеп кетті. Бүгін де солардың үшеуі жүр. Төңіректі дүрбісімен тінткілеп, қорқынышты түтіктерімен тау-тасты жаңғырта бақырысады... Бұл болса, қанша қорыққанымен, текті жыртқыш емес пе, тасаға тығылып, жасырыну дегенді білмейді, қазандай басын оңды-солды бұрғыштап, құйрығын басына жеткенше қайқайтып тұра береді... Жебе-Барыс әлгі аттылардың өзін «Ұзынқұйрық Қазанбас» деп атайтынын қайдан білсін. Міне, тағы да осы маңда тентіреп жүр…

	Жебе-Барыс оларға оқты көзін қадап, ыңырана күркіреді: «Не үшін, неге келдіңдер мұнда? Не керек сендерге? Жайларыңа жүріңдер, мынадай жаңғырықтан таудың өзі қопарылып түссе қайтпексіңдер, онда өздерің де оңбайсыңдар ғой…»

	***



	Арсен Саманшин кешке дейін шыдай алмады, Елеске жолығып, оңаша сырласпаса болар емес. Шефпен әңгімеден анықталғанындай, бүгін кешкісін қолы бос екен, ертең күні бойы жұмыс күтіп тұр, аудармашы меймандардың қасынан ешқайда кетпеуге тиіс. Таңертең бәрі бірге Әулиеата әуежайына барып, дайындау тобы мен кинооператорларды күтіп алады. Оның ертесіне немере ағайынды Жоғары мәртебелі араб ханзадаларының өздері де келеді. Керек болады-ау деген мәліметтерді қойын дәптеріне түртіп алып, кеңседен енді шығып бара жатқан, Тастан-Ауған ентелеп қуып жетті:

	– Тыңда, Арсен, кетіп барасың ба, есіңде болсын, ертең саған атыңды әкеледі, Айымкүлдің ауласына байлап кетеді. Әр кез ерттеулі тұратын болсын...

	– Жарайды, әкеле берсін. Мініп көрдім ғой, жақсы ат екен.

	– Қаруыңды қашан алмақсың? Саған бесатар береді, өзің тапанша сұрағансың, ол да бар, сосын саған автомат дайындап қойдық. Әлгі дауыс күшейткішті де әкеледі, ол туралы айтып едік қой, репродуктор ше?

	– Бүгін емес, ертең әкелсін. Кешке салым, сағат алтыларда, шеф екеуміз Әулиеатадан келген кезде. Қаруды тек өзіме ғана бересіңдер.

	– Әрине, өзіңе береді. Бек-шефтің өкімі сондай – рұқсат қағазға қолыңды қойып аласың. Сен қалай ойлап едің? Сосын, Арсен, тағы бір мәселе бар. Оңашаға шығайықшы.

	Екеуі бұрышты айналып кетті, жайымен ерсілі-қарсылы аяңдап қойып, сөздерін жалғастырды.

	– Ең бастысы мынау, – деді Тастан-Ауған, – қазір тарасамыз да, содан кейін тауда, Молатаста жолығамыз. Сен онда ханзадалармен бірге барасың, біз аң үркітіп жүреміз. Көрерміз, мүмкін бәрінің реті келе қоймас, бірде атпен, бірде жаяу жүріп, жартасқа өрмелейтін сәттер де болуы мүмкін. Басыма әскери фуражкамды кисем болды, айтып едім ғой саған, кеңес әскерінен қалған, күнқағары бар, қызыл матамен әдіптелген фуражка, мен оны Ауғанстаннан киіп келгем. Осыны ұмытпа. Басымда фуражка болса – менің бұйрығымды орындайсың. Не бұйырсам да бұлжытпай орындайтын бол. Бұл туралы да айтқанмын.

	Арсен Саманшиннің құлағы тұнып қалды, қаны басына шапты:

	– Тыңда, ойлансаң қайтеді? Не бүлдіргелі жүрсің?! Кешігіп қалмай тұрғанда райыңнан қайт.

	– Саған не көрінді! Әлде сол әлемдік арамтамақтардың 20 миллионын біздің бақташылардан қызғанып тұрсың ба?

	– Бөлісті мұндай жолмен жүргізуге болмайды.

	– Ия, әрине, төңкеріс жасау, реформа жүргізу арқылы – онда да кімнің қанша байлықты талап алары белгісіз. Соны күтпекпін бе!

	– Бұл істегелі жүргенің – лаңкестік болады! Түсінсеңші!

	– Бола берсін! Жаһанданудан біз де өз үлесімізді аламыз.

	– Қазір бұл жайында дауласпай-ақ қояйық. Халықаралық жанжал шығады. Ханзадалар мұнда «Мерген» фирмасымен жасалған келісім-шарт бойынша келмек. Мына жоспарың бәріміздің түбімізге жетеді. Не боларын ойлап көрші? Олардың өз күзетшілері бар, қантөгіссіз бітпейді бұл.

	– Уайымдама, қалай болса да саған тиіспейміз, тек біздің сөзімізді ағылшынша айтып берсең болды.

	– Мен өзімді айтып тұрған жоқпын. Айт не, айтпа не! Тыңда!

	Екеуміз жекпе-жек атысқа шыға қоймаспыз.

	– Шықсақ – шығамыз! Сен бізді өркениеттен алатын үлесімізден айырмақсың ғой. Өз үлесіңнен де қағыласың. Оған бола өкінбейтін шығарсың, өйткені өзің кінәлі болғалы тұрсың.

	– Тағы да қайталаймын, дауласпайық, өркениетті қоя тұршы, өзіңдікін дұрыс деп санасаң да.

	– Жарайды, олай болса, өзің біл, Арсен, мен өз ойымнан қайтпаймын. Әлі де уақыт бар. Тұтас үш күн. Фуражкамды ұмытпа. Сау бол, кездескенше.

	Екеуі қоштаса алмай біраз кідіріп қалды. Содан кейін ойына тағы бірдеңе түскен Тастан-Ауған бұрылып, желкесін қасып тұрып былай деп қосты:

	– Не сезіп тұрғаныңды білемін, егер қазір екеуміз жұрттың көзінше бір-бірімізді боқтап-боралап қоштассақ әлдеқайда жеңілірек болар еді. Мені де ойла, дәл қазір қандай сезімге бой алдырып тұрғанымды білесің бе? Суға кетіп өлгім келеді, алайда өмір сүру керек, жоқшылықта емес, адам сияқты өмір сүрсем деймін, осы да жетер, қашанғы бұл әзәзілдер бізді қолжаулық қыла бермек, балалардың мектепке киіп баратын аяқ киімі жоқ, жаппай кедейлік жайлап алған, сендер үйсіз-күйсіз қаңғыбас деп атайтын бейшаралар сияқты малдың соңынан еріп көшеміз де жүреміз, өздерің газеттерге жазып, артын жалап жүрген, керемет олигарх деп атайтын байшікештер біліп қойсын, біз қожайынның тауығы да жемейтін тамақты місе тұтатын қолбала кедей емеспіз, енді күллі әлемнің алдында кеңірдегінен аламыз оларды!.. Ал сен сырттай бақылап тұра бермексің!

	– Бақылауға тұратын нәрселер де бар. Сенің ойыңша, басыңа фуражкаңды киіп келесің де бәрін ұстап алып, қамай саласың, сонымен бәрі біте қалмақ па? Жоқ, бұрынғыдан да жаман болады... Дүниеге басқаша көзқараспен қарау керек.

	– Өйткен көзқарасы құрып кетсін! Фуражкамды киетінім анық!

	– Кимей тұрып, ойланып ал.

	– Мен емес, өзің ойлан. Жарайды, сау бол…

	Екеуі осылай қоштасты, екеуінің де көкірегін тырнаған мазасыздық пен түңілісі бұрынғыдан да арта түскен, өзара бір түсіністік пен келісімге келе алмай қойды, сонымен қатар, араб ханзадаларын кепілдікке алу мақсатында ойластырылған бұл әрекеттің салдары үшін екеуінің де жауап беруіне тура келетінін бұлардың қаншалықты түсінгенін айту қиын еді, Еренқабырға тауының бір жықпылында болуы ықтимал бұл оқиғаға осы таудың құз-шатқалдары мен жыра-сайларын мекендейтін қар барыстары да еріксіз қатысуға мәжбүр болғалы тұр. Үнсіз ышқынып, іштей күрсінді – жазықсыз аңдар осыны білсе ғой, шіркін! Алдынан не күтіп тұрғанын біле алса! Егер осы тағы жыртқыштар болмаса, екі күннен кейін жүзеге асырылғалы отырған аңшылықты, сонымен қатар, әлгі қастандықты ұйымдастыру кімнің ойына келер еді. Егер бүйтіп ақылға салуға шамасы жете қалған күнде де қар барыстары осының бәрінен мүлдем бейхабар болып қала берер еді ғой. Ия, бәрібір әркімге де маңдайына жазылғаны бұйырмақ…

	Дегенмен, сол сәтте Арсен Саманшин мұндайды ойлай қоймап еді. Бір сәттік қиялға ерік беріп, жалғыз қалған сәтте-ақ ол кеудесін кере терең бір дем алды, құдды тұңғиыққа батып бара жатқан жерінен су бетіне қайта шығып, өмірдің қайталанбас шынайы дәмін енді ғана татқандай, тәтті ауаны құшырлана сіміре бергісі келеді, ауаны әр жұтқан сайын күндізгі алғаш кездескен сәтте-ақ пайда болған құштарлық сезімі ояна түскендей, қазір онымен қайтадан жолығып, өмірдің басқа бір кеңістігіне араласып кете берерін алдын ала сезіп, сол сезімге алдын ала масайып тұр. Бұл неғылған тез оянған құштарлық? Махаббат деген өстіп күтпеген жерден лап етіп тұтана ма екен, оның да өзіндік кіріспесі, алғы шарттары болмайтын ба еді? Әлде бұл лаңкестік әрекетке амалсыздан қатысу қаупі төнгенде қиналысқа түскен жан дүниесін құтқару үшін тағдырдың өзі жіберген жедел жәрдем бе? (Енді одан қайтіп құтыларсың? Құрып кетсін! Бұл жайында ойлағысы да келмейді!) Одан да қызды тезірек тауып алып, өмірдің басқа бір қатпарына сіңіп кеткен дұрыс. Ол да мұның қиналысын түсініп, бәрін көріп-біліп отырған сияқты, сөйтіп Елес оны терезеден өзі шақырып алды:

	– Мен мұндамын, Арсен! – екеуінің де күткені осы екен. Бірін-бірі-емеуірінінен түсініп, былай шешті, қазір қыз осындағы апасының үйіне барады, Арсен де «Нивасына» мініп сол үйге жақындайды, сосын екеуі ауылдың сыртына шығып кетеді, әуелі барып жанармай құйып алады, содан кейін бастары ауған жаққа тартып отырады, тек екеуі бірге болса жетеді, басқа ештеңенің керегі жоқ. Ең қуаныштысы, қыздың өзі де осыны қалап тұр еді. Арсен Саманшин уәделі жерге келгенде Елес дайын тұр екен, арқасында жолсөмкесі, қолында гитара, иығына пүліш жамылғысын іліп алыпты, жымиған күйі ауласынан жүгіріп шықты. Айтатын несі бар, гитараны шерте білген адам музыка арқылы қандай сезімді де жеткізе алады, жамылғыны астарына төсейді, ғашықтарға төсеніштен артық не керек. Бәрі жақсы басталып келе жатыр!

	Екеуі иық түйістіріп отырып, машинамен кете барды, бір-біріне қарап қояды және қараған сайын өздерін бақытты сезінетін сияқты. Бақытқа бастар жолмен зымырай жөнелген «Нива» оларды әлдеқайда әкетіп бара жатыр, дүние-әлем өзгеріп сала берді – бәрі сол баяғы табиғи қалпы, алайда нақ осы сәтті әдеттегі сезіммен ұғына алмасың анық. Екеуі бәріне сүйсініп, әрі таңданып келеді. Осы үйреншікті де әдеттен тыс әлемде алдарынан жолыққанның бәрі бұларға басқа қырынан көрінді – шын шебердің қолынан шыққан шынайы суреттің асты-үстінен бірдей жарық жағып, одан әрі сұлуландыра түскендей. Мұндай сурет құлпырып сала береді және оны жауһар шығарма деп атайды. Махаббат деген де жауһар сезім емес пе!

	Ия, екеуі өстіп кенеттен тап болған бақытқа мас болып келе жатқан, айнала көргендерінің бәріне жас балаша таңырқайды, қыз жиырма бестен, жігіт отыздан асқан, бұл өмірден жақсыны да, жаманды да көрді, екеуінің де «өмірбаянында» бәрі бар, үйленіп, жанжалдасып, ажырасып та үлгерген, енді міне, өткеннің шырмауынан арылып, өмірдің жаңа кезеңіне өтіп, бойларын билеген ғашық сезімнен басқа ештеңені білмейтін жастардай-ақ, бұл әлемді жаңа көргендей сұқтанып, сүйсініп келеді: дүниеде сен екеумізден басқа ешкім де, ештеңе де жоқ... Дегенмен, бұл не өзі? Жоқ, құр қиял, өзін-өзі алдау емес. Тағдырдың кейде мәңгілік пен шексіздіктіктің ғарыштық түйіні, рух пен тәнді жаңғыртар сәулесі тәрізді кенеттен тарту етер сыйы болады. Сондықтан да екеуі «Нивамен» құйғытып келе жатқанда төңіректің бәрі – күннің көзі осындай шуақты екенін қазір ғана білді, әлемдегі ең әсем тау да осы шығар, тасқындап ағып жатқан өзен суы қандай мөп-мөлдір, үйлердің шатырлары қандай әдемі соғылған, адамдар, күнде көріп жүрген ауыл адамдары бүгін ерекше сұлу болып кетіпті, жолдың жиегінде тұрып, көзімен ұзатып салады, қастарымен өтіп бара жатқан арбаның үстіндегілер көлігін тежеп, ізет білдіріп жатыр, бір сөзбен айтқанда, сол сәтте бұлардың көзіне шалынған жанды-жансыз, алыс-жақын заттар мен құбылыстардың бәрі ғажайып әсем әрі жанға жылы болып көрінді. Осының бәрі екеуінің басы ауған жаққа безіп бара жатқанына, қасында Елес отырғанына байланысты болатын, қыз мұны көзімен аймалап келеді, әр кірпігі еркелете қадалатындай... Осы бір махаббат сапарына беттеп келе жатып, Арсен Саманшин былай деп ой түйіндеді: егер махаббат екі адамға шынымен ортақ болса, онда тағдырдың өзінің қалтарыс-бұрылыстарын қалт етпей бақылап отыратын ғұмырдың әділдігі де осы болуға тиіс. Қасіретпен астасып жатпаған арманшылдық аңғал болады, сондықтан алдамшы келеді деген пікір бар. Олай емес, арманшылдық бәрін де өзгеше қабылдайды: көктегі күн де, жеті қабат болса да, сол көк аспанның өзі де, қанаттарын қуана қағып, айнала ұшып-қонған көбелектер де оған мүлдем өзгеше көрінеді. Соның бәрі ғашықтық пен дүние-әлемді алғаусыз тазалықпен қабылдай білуден туындайды. Жігітіміз дереу өзін-өзі тоқтатып, тежеу салмақ болды:

	«Не деген әулекімін өзім, бүйтуге бола ма екен, қайдағы жоқты қайдан ойлай беремін осы, шынымен ақылымнан адасқаннан саумын ба? Мейлі, солай-ақ болсын. Есесіне сәл де болса өзімді бақытты сезінетін боламын. Әлде шын махаббат осы ма екен? Шіркін-ай, солай болар ма еді! Бір кемеңгердің айтуынша, махаббат деген – жанның нұрлануы екен. Олай болса, жанымыз нұрлана берсін, руль де жеңілдеп кеткен сияқты, жолдың өзі де ғашықтар келе жатқанын білгендей, құшағын айқара ашады!»

	Жігіттің жан дүниесі осылай әндетіп келе жатты, Елес те еш қысылып-қымтырылмастан тура осыны айтқан кезде әлгі пікірі бұрынғыдан да беки түсті:

	– Қарашы, Арсен, мына таулар баяғыдан бері махаббатымды осы жерден жолықтыратынымды күткен екен, мұнда жиі келетінім де осыдан шығар. Күтетінмін, бірақ соның шынымен болатынына сене алмаушы едім... Біздің ауылда осы тауды Мәңгілік қалыңдық кезіп жүреді деген аңыз бар.

	– Ой, айтпашы, Елес! Әйтпесе, жылап жіберермін!

	– Ха-ха-ха! Ол үшін менің де жаным ауырады… Ой, рульді мықтап ұста! Жол да бүгін тап-таза сияқты!

	Осындай сәттерде ол мынадай тұжырымға келетін, егер қос ғашықтың екеуі бірдей бақытты болса, онда бұған дейін олардың әрқайсысының жеке басында не болғаны, қандай қиындықты бастан кешіргені түкке де тұрмайды. Ондайды еске алудың қажеті жоқ, оның бәрі өткеннің үлесінде қалған жәйттер ретінде ұмытылуға тиіс, өйткені мұндай сәттерде өмір жаңадан басталады және оны осы сәттен бастап есептеу керек. Тек тіл-көзден аулақ... Қазір бұлар сондай сәтті бастан кешіп келеді.

	Алайда осындай өзімшіл идеализміне (бұл терминді жолшыбай өзі ойлап тапты) әрі қиналып, әрі сүйсініп келе жатып, бақыт деген әрқашан қайғы-қасіреттің қарауылына ілініп тұрады деген мазасыз ой ара-тұра санасында жарқ ете түсетінін байқап келеді. Демек, шексіз бақыт болмайды екен. Бұл жолы да әлсін-әлсін көкірегі шым ете қалады: «Аңшылық құруға келген араб ханзадаларының жағдайы не болмақ? Шынымен Тастан-Ауған оларды аманатқа алар ма екен? Оны әлі де райынан қайтаруға тырысармын-ау, көнбесе ше, онда не істеймін? Меймандарды қорғау үшін бәрін автоматпен (Бектұр шеф бұған да автомат беруге уәде еткен) қырып салып, өзім де өлейін бе? Көп кедей ат төбеліндей байларды сонау есте жоқ ерте замандардан бері жек көреді, ертең мұны – міне, арабтардың миллиардтаған ақшасын қорғау үшін мерт болған бейшара деп жүрмей ме! Бұл кімге керек? Кереғарлық деген осы – жұрттың бәрі миллиардер болғысы келеді, өздері бола алмағасын, оларды жек көреді. Мәселе онда емес. Әркімнің өз ойы бар. Сонымен, не істейміз, қалай қыламыз? Бәріміз бір арқанмен маталғанбыз. Біздің адамдар қарақшылық жасауға бел буыпты. Олардың жоғалтатын ештеңесі жоқ. Олжаға кенелу үшін ештеңеден тайынар емес... Айуан болып кеткен бе, шіркіндер… Айуанның олжасын табиғаттың өзі дайындап қойған. Адамдардың олжасы – қылмыс арқылы табылмақ. Тастан-Ауған айтқандай, жаһандануды ерттеп мініп, өз үлесіңді алып қалуың керек, шамаң жеткенінше молырақ қамты. Кешігіп қалмай тұрғанда шеңгеліңді сала түс! Эх, құрып кеткір бұрынғы мектептес досым-ай, Ауғанға барып қаның қарайып қайтыпты, енді жаһанданудың өзін ат бауырына алып сабағалы жүр. Не істеуге болады? Қайтсек екен? Түу, сен де! Ұмыт бәрін, түкіргенің бар ма!.. Енді не істейміз? Ештеңе!»

	Бұл ойының тұйыққа тірелгенін сезіп, назарын басқа жаққа аудармақ болды, бүгінгі кенеттен тап болған жаңа болмыстан бір сәтке де ауытқып, алаңдамау керек. Ия, шынымен солай болатын – жаңа өмір басталған сияқты. Бұлар әуелі Елестің апайы тұратын осы ауылдың қасында орналасқан, бұл өңірдегі бірден-бір жанармай құю бекетіне бұрылды, қыз мұнда өзінің сауда-саттық шаруасына байланысты жиі келіп тұрады екен, «Ниваға» бензин құйып алды да әрі қарай тартты. Жолға шыққан соң Арсен Саманшин кенет машинасын қалаға баратын жолға қарай бұрды, бұл үшін таудың арасымен жүру керек. Машинаны бұрған соң Арсен Саманшин сәл тоқтап, бір минут жол жиегіне аялдады. Үн-түнсіз ойланып отыр.

	– Не болды, Арсен? – деп сұрады Елес. – Ана жаққа бармаймыз ба?

	Жігіт үндеген жоқ, содан кейін күлімсіреп, басын шайқады да, қыздың жүзіне тура қарап тұрып, әзіл-шыны аралас былай деді:

	– Қарсы болмайсың ба, Елес, мен сені қалаға әкетпекпін!

	– Солай ма!

	– Ия, баяғы замандағыдай, сені алып қашпақпын. Бұған не айтасың?

	– Ой, Арсен, не үшін?

	– Әзілдеп тұрған жоқпын, екеуміз қосыламыз, ерлі-зайыпты күн кешеміз.

	– Қыз алып қашқан журналист! Сонда мені гитараммен қосып алып қашпақсың ғой! Қызық екен! – деп қуана күліп жіберді Елес. – Жақсы ғой бұл! Мұндайды тек армандауға ғана болады! Ерлі-зайыпты болғанды мен де қалаймын. Айда көлігіңді! Әйтпесе, машинамыз қалай қарай, қай бағытқа жүрерін білмей тұр!

	– О, кей! Демек, келістік қой. Әзірше, өзіміз ойлағандай, тауға барайық, содан кейін көре жатармыз, – деп Арсен Саманшин «Ниваны» өздері алғаш таңдаған жаққа – таудың бергі бетіндегі шатқалды жарып аққан өзеннің жағасында өскен шоқ тоғайға қарай бұрды.

	Ендігі оқиға клип-фильмдегідей өрбіді. Діттеген жерлеріне тез-ақ жетті. Дереу жайғасып, машинадан гитараны алып шықты. Күн еңкейіп қалған, біртіндеп күлгін түске бояла бастаған тау жақтан кешкі самал есіп тұр. Жаздың нағыз қызған шағы. Тау өзені ғасырлар бойы су шайып, кедір-бұдырын тегістеп, жұмырлап тастаған тастарды еркелете сипалап, сылқ-сылқ күліп, сылдырап ағып жатыр. Екеуі құрғақ бұталарды сындырып әкеліп, шағын алау жақты. Елестің қолы-қолына жұқпайды. Нені қолға алса да тез тындыратыны көрініп тұр. Өзеннің жағасындағы көк шалғынға үйден ала шыққан жамылғыны төсеп жіберіп, дереу екеуі де тыр-жалаңаш шешінді де, тұңғиық сезімге жұтылып кете барды, аймаласып, айқасқан қос ғашық көк аспанның куәлік етуімен махаббат айдынында ес-түссіз қалқып барады… Ғашықтардың лапылдаған сезіміне сүйсінген аспан әлемі де тас төбеден төңкеріліп, үңіле қалған. Бұл екеуі өздерінің кім екенін ұмытқандай, бірде бас айналардай шырқау биік те түпсіз терең ғарыш әлеміне самғай көтеріліп, енді бірде қайтадан жерге түседі. Айнала табиғат та бұлармен бірге қимылдап, бірге тыныстайтындай, көгорай шөптің әр талы, ағаштардың әр жапырағы екеуінің демімен бірге сыбдырласып, ағаш бұтақтары бір жоғары, бір төмен майыса қозғалып, әредік шоқтала өскен гүлдер де әсем үйлесіммен ырғала билеп кетті... Бұлардың махаббатына табиғат түгел қошемет көрсетіп тұрғандай. Әсіресе жылтыр тастарды аялай аққан тау өзені ерекше қуанышқа бөленіп – сықылықтай күліп, буырқанып, рахаттана ыңыранып, бір сәт тоқтай қалып, қайтадан құшағын жайып, жағалауды құшырлана аймалайды. Тау шыңдарының арасынан әлсін-әлсін жарқ етіп көрінген күн де шаттана көзін қысып қояды, ұшқан құстар осы ләззатты көрініске сүйсініп әуеде ілініп тұрып қалыпты, жүгірген аң, жорғалаған саршұнақ тышқанға дейін қалт тұра қалып, бастарын жан-жағына бұрғыштап, құлақтарын қайшылап, жарқыраған көздерімен осы махаббат мерекесіне құтты болсын айтып тұр... Екі ғашық жұмақтың төрінде жүргендей рахатқа бөленіп, құшақтары айқасып, қайтадан жазылып, буырқанған өзенге қойып кетіп, бір-біріне су шашысып, мәз-мейрам болады, мүсіндері қандай сұлу, жүздері бал-бұл жанады, қайтадан құшақтасып, махаббат сусынынан тағы да сіміре түседі, ризашылыққа бөленіп, мейірі қанған күн көзі таудан асып, төсегіне құлап барады...

	Тау шатқалындағы өзеннің жағасында осылай болды. Соның бәрін жүрегімен сезген Мәңгілік қалыңдық таудан тауға секіріп, екі ғашықты көруге асығып, дедең қағып жүгіріп келеді. Кенет гитарасын сыңғырлатып, шырқап қоя берген Елестің даусын естіп, қалт тоқтай қалды, ғашық әнін беріле тыңдап, көзінен жасы сорғалап, сыбырлап тұр: «Мен де осыны армандап едім... Қайдасың сен, мергенім, қайда жүрсің? Қашан жолығар екенбіз?»

	Осының бәрі тау шатқалындағы өзеннің жағасында болған. Талай жәйттер айтылды, талай сырлар шертілді. Екеуі де бір-бірінің өткен өмірі, жеке басының тірлігі туралы бір ауыз сөз қозғаған жоқ, бұлар үшін уақыт осы күннен, осы сәттен басталғандай. Рас, екеуінің әңгімесі әзілден өрбіді, жалпы, әзіл дегеннің ғұмыры қысқа болады, бақытымызға орай, әзіл-қалжың ешқашан таусылмақ емес. Арсен Саманшин кенеттен былай деп мәлімдеді:

	– Білесің бе, бұл жер енді Елес шатқалы деп аталатын болады! Әдемі емес пе? Бұған қалай қарайсың? Географиялық басқару орындарына осындай ұсыныс жасамақпын.

	– Қалай болып шығарын байқап көрейік, Арсен, өйткені, мен мұны Арсен шатқалы деп атауды ұсынбақпын! Екеуміз де бүгін жас бала сияқтымыз, ия? Әуелі өз есімімізден бастайықшы, мен сені бұдан былай Арсенбек деп атаймын, ал сен мені Елесгүл де, бала кезімде жұрттың бәрі солай атаушы еді.

	Содан кейін екеуі алуан тақырыпта сөз қозғады, саясат туралы да айтылды, саясаттың жүрмейтін жері бар ма, қос ғашықтың осындай оңаша шағына да араласып кетті, саясат туралы әңгіме басталса бітті, оған қатысты басқа да толып жатқан жәйттер өз-өзінен ағытылып кетеді. Халықтың жағдайы қалай болады, енді не істеу керек? Арсен Саманшиннің бұл жөніндегі пікірін Елес түсіністікпен қабылдады. Өзін толғантып жүрген ойларын айтты. Мысалы, ауылдық жерлерде егін және мал шаруашылығы өнімдерін экспортқа шығаруға сұраныс жоқ. Кедейлік пен жұмыссыздық содан туындайды, жұмыссыздық жүрген жерде ұрлық пен маскүнемдік сияқты азғындаудың қоса жүретіні белгілі, талай адам есірткіге салынып кетті. Айнала түгел тығырыққа тіреліп тұрған осындай кезде «Мерген» аңшылық фирмасының атағы дүрілдеп шыға келгені түсінікті – мұнда жұмыс та бар, жалақы да төленеді. Біраз адамның өз қолы өз аузына жетіп, бір жырғап қалды. Шетелдің байлары аңшылық құруға осында келетін болды деп ауыл түгел қуанып жүр. Олардың көңілін қалдырғым келмейді, өзі сауда жасағанда майдай жағады, шекесі шылқып жүр, біздің бірер доллар тапқанымызды көре алмағаны ма деп сөз қылуы кәдік. Сенің ағайың іскер адам, талайларға жақсылық жасап жүр. Тек ертеңгі күніміз не боларын білмеймін.

	– Шақыра салысымен жетіп келгеніме қарамастан, осыны айтпауыма болмай тұр, Арсен. Мә, гитараны ұстай тұршы, өмір бойы сенің алдыңда ән салып өтуге бармын, қазір мынаны ойлап тұрмын, – деді ол екеуі Тұйықжарға қайтуға жиналып жатқан кезде. – Экология туралы қақсағанда жағымыз сембейді.

	– Ия, дұрыс айтасың, Елес, мен сені түсініп тұрмын, біраз қиналуға тура келеді, – деп келісті қыздың не айтқалы тұрғанын емеуірінен ұққан жігітіміз. – Бұл жайында қанша рет айтылды, экология туралы эпос жазып жатқандар да бар, ақша көрсе болды, көздері қызарып шыға келеді, экологияң жайына қалады… Сен өзің туралы айтып тұрсың, әрине, бұған тікелей қатысың жоқ, аңшылыққа араласпайсың, гитараңды шертіп, ойын-сауыққа ғана үлес қосасың. Ал мен осы аңшылықтың басы-қасында жүруге тиіспін, Бектұр-шефке уәде бергем, туысқанымның сөзін жерге тастай алмаймын – сөйтіп маған шегінер жер қалған жоқ. Қол-аяғым матаулы... Білгенімде ғой…

	– Ой, түсінемін, Арсен, ой, құшақташы мені, қандай рахат! – екеуі тағы да құшақтары айқасып, естері кете сүйісе бастады. Аздан соң Елес демін басып, сөзін жалғастырды. – Бұл ұсыныстан бас тартып, осында келмеген күннің өзінде де… Бизнес қазаны бәрібір сақырлап қайнай берер еді.

	– Тоқта! Тоқта! «Мерген» фирмасының бизнесі жәй себеп қана болған, шамасы, мен мұнда сенімен жолығатынымды сезіп, сен үшін келген шығармын, Елес. Екеуміз кездесуге тиіс болған шығармыз. Міне, сол үшін келгенмін мұнда…

	– Дұрыс айтасың! Өзім де осыны айтуыңды күтіп едім. Мен де мұнда сен үшін келгенмін, Арсен! Солай шығып тұр. Көрдің бе…

	– Ия, көріп тұрмын, демек, «жаман айтпай – жақсы жоқ» деген сөз дұрыс айтылған. Керек десең, бұл үшін қар барыстарына алғыс айтуымыз керек, бәріне солар кінәлі, біздің осында келуімізге түрткі болған солар емес пе, ха-ха-ха!

	– Ой, Арсен, шынымен солай, барыстарға рахмет!

	Тағы да аймаласып, сүйісе бастады, кенет Елес тағы бір әзілді ойлап тапты:

	– Тыңда, Арсен, білесің бе, сен – барыссың, ал мен – өлекшінмін!

	– Солай ма? Жалпы, дұрыс айтасың, солай!

	Осы сәт бір оқыс сезімді бастан кешірді – кереметтің күші ме екен, әлде басқа ма!.. «Екеуміз де барыспыз» деген мағынасыз сөзді айтқаны сол еді, санасын сұмдық үрей шарпып өтті, әлде ішкі түйсігінің ескертуі ме, еріксіз: «Егер барыс болсақ, күніміз не болмақ?» – деп ойлады. Бұл далбасаға күлейін деп еді, шашалып қала жаздады, тұла бойы тітіркеніп, бойы мұздап сала берді... Мұнысы несі екен?

	Қалай болғанда да осы әзілдері байыпты әңгімеге қозғау салды. Елестің айтуынша, таудағы ауылда шулы жаңалыққа айналып, жергілікті тұрғындардың әңгімесіне өзек, тілдеріне тиек болып, бұдан басқа айтатын сөз қалмағандай көрінген аңшылық бизнестің күнделікті өмірдегі басты тақырыпқа айналуы осы өңірдегі тұрғындар үшін ауыл шаруашылығының таудағы тағы аңдар мен жабайы жануарларға аңшылық құру тәрізді маңызды іс болудан қалғанын білдіретіні туралы ешкімге жақ ашпаса да, соңғы күндері көкейін әлдебір мазасыздық билеп алыпты. Егер осылай жалғаса беріп, жаңа нарықтық ахуалға байланысты тауар өндірудің жергілікті тәсілдерін тауып, соларды жолға қою қолға алынбай, аңшылық бизнес тағы бірнеше жыл дүрілдеп тұрар болса таудағы аң да таусылып бітеді, ең алдымен бұл қар барыстарына қатысты, соңғы кекілікке дейін атып алады, содан кейін нені ауламақ, қайтіп күн көрмек?

	– Ойлап қарашы, Арсен, осыны ойлап мазам қашып жүр, бұл жайында ешкіммен ой бөлісуге батылым бармайды. Білесің бе, Арсен, тіптен қолымнан келсе, араб аңшыларының алдынан қолыма:

	«Қар барысынан қолыңды тарт! Біздің барыстарға тиісуші болма! Барыстардың да өмір сүруге хақы бар, біздің аңдарымызға тиіспеңдер!» деген ұрандар жазылған плакат көтеріп шығар едім! Бұл жайында ойлаудың өзі қорқынышты – онда мені ауыл тұрғындарының өздері-ақ таспен атып өлтірер еді, мұндай бизнеске кесел келтірген адамды кім аясын! Шетелдіктердің аңшылық құруына жағдай жасағаннан басқа күнкөріс көзі де қалған жоқ! Өйтіп-бүйтіп өмір сүру керек қой! Жоқ, олар түсінбейді де, бұған кедергі келтіргендерді аямайды да, солай емес пе, Арсен?

	– Ия, қазір солай, бұл сөзіңмен толық келісемін, дұрыс айтасың, Елес, бұл жолы болмаса да келесі жолы осындай бастама көтеруіміз керек, бизнес-аңшылыққа балама бола алатындай кәсіп көздерін табу керек, Ауғанстанда есірткі плантацияларын алмастыра алатын ауыл шаруашылығы дақылдарын іздестіріп жатыр дейді ғой, сол сияқты. Бұл туралы қазір көп жазып жүр.

	– Кенеттен осы әңгімені қозғағаным үшін кешір, Арсен. Жан дүниеміз жаңа ғана жарастық тапқан кезде бұл орынсыз да болған шығар. Сен маған бақыт қақпасын аштың, түсінесің бе, сауданың қамымен әр жерге, әр қалаға барып тұрамын, ол жақтарда не болып жатқанын көріп жүрмін, жұрттың бәрі нарықтық экономикаға бейімделіп жатыр, тек біздің таудың халқы ғана ұйқысынан оянар емес… Кешір… Барыс аулауға қарсы плакат көтеру туралы айтқаным құр қиял ғана, шетелдіктердің ермегінен пайда таппақ боламыз, аңшылардың соңынан сөйтіп салпақтай беріп, өз білгенімізбен еңбек етпейтін болсақ, өзіміз сорлаймыз ғой, кейіннен айналамыз түгел қаңырап қалмай ма?.. Кешір... Көп сөйлеп кетіппін. Мен сені сүйемін... Сенесің бе осыған?

	– Әрине, сенемін! Сен де мені кешір, Елес. Бұл өте маңызды әңгіме, біраз пікір қосар едім, әзірше соны кейінге қалдыра тұрайық… Машинаға мініп, жолға шығайық, түн болып қалды, шаруа жайында әлі талай сөйлесерміз. Кімнің кімді сүйетініне келсек, бұл менің сүйікті тақырыбым.

	– Онда сөйтейік, Арсен, мен гитарамды алып артқы орындыққа отырайын, машинаны айдауыңа кедергі келтірмейін. Саған баяу ғана сыршыл әуендерді шертіп отырамын… Бұл да музыка… Келістік пе?

	– Келіскенде қандай! Бұл мен үшін ғашығымның өзіме ғана арнап оңашада қойған концерті болады. Тыңдаймын да… тағдырыма алғыс айтамын.

	– Не үшін?

	– Сен үшін, Елес!

	– Мен де!

	– Олай болса, кеттік!

	Бұл жерде ешқандай театрдың жоқ екенін, қызға сырын алдырмай, өзін ақжарқын ұстау, өзін-өзі аяусыз кінәлап, ішінен қан жылап отырса да, өзегін жарған өкінішін сыртқа шығармай, өз-өзіне тоқтау салып, барыс үркітушілердің қандай сұмдыққа дайындалып жатқанын, соқыр сенімнің құлы, дегенінен қайтпауға бекінген бірбеткей, жаһанданудың жауы Тастан-Ауғанның басына әскери фуражкасын киіп, сол арқылы аңшыларды аманатқа алу жөнінде бұйрық-белгі бергелі жүргенін жасырып қалу Арсен Саманшинге қаншалықты қиынға түскенін Елес білмейтін еді, осының бәрінің салдары не болмақ және немен аяқталар екен... Өзі де арандап қалды, енді бұдан құтыла алмас… Не істеуге болады? Не амал бар? Бүйткен аңшылық бизнесті қарғыс атсын! Адамды да, аңды да бір арқанмен матаған озбырлық қой бұл… Бұл тұзақтан аман құтыласың деп кім айта алады? Ешкім... Сондықтан, тағдыры қыл үстінде тұр – не бар болады, не жоқ болады. Бұл жайында жан сырын бөліскен ғашығына да айта алмайды… Тас қамалды қиратуға тәуекел етуге батылы барар емес… Жоқ, өйтуге болмайды… Таулы өңірде ымырт ерте түседі, күн батса болды, төңірек түгел тұнжыраған қараңғылық құшағына жұтылып жүре береді. Табиғат ғашықтарға оң көзімен қарайды деген сөз рас болса керек. Қайтар жолда айнала-төңірек екеуіне құшағын жайып, тамылжып тұрды. Мұндайды тек шексіз сүйіспеншіліктің әсерінен санасының сарайы айқара ашылған кезде, болмыстың әсем үйлесімін жан-жүрегімен сезінген сәтте шын ғашықтар ғана ұғына алады. Бір-біріне және айналадағы табиғаттың әсемдігіне қалай сүйсінсе, өздерінің жан дүниесінің сұлулығына да солай масаттанып, рахатқа бөленіп келеді. Іңір қараңғысында бұрынғыдан да зорайып көрінетін тау шыңдарының жоталары біртіндеп бір-біріне қосылып бара жатыр, тік жартастары мен үшкір тастарының қырлары да дөңгелене түскендей. Сол шыңдардың үстінде, әлгінде ғана көкпеңбек болып тұрып, күрт қарауытып сала берген түпсіз аспанның төсінде шуда-шуда ақша бұлттар еркелей иіріледі. Ақшыл тұманмен астасқан осы бұлттарға қарай қол ұстасып жүгіріп кетер ме еді, солармен бірге аспан әлемінде аунақ салсаң ғой, шіркін. Жел де жоқ, жаңбыр да жоқ, ыстық та, суық та емес, мамыражай бір ғажайып сәт.

	«Нива» еңістегі ылди жолмен баяу жылжып келеді, екі ғашық үйлеріне қайтуға асығар емес, әлі де бірге болғанды қалайды. Жол бойы кенеттен талайына тап болған осынау бақытты сезімнің әлдиіне бөленген екеуі бұл серуеннің жәй ғана көңіл көтеру емес, тағдырларын біржола шешкен, екеуі де іштей қалаған, екеуі үшін де сөзсіз маңызды кездесу болғанын, бұған дейінгі өткен өмірі, бұрынғы сан қилы оқиғалар мен кездесулер, махаббат машақаттары түгел ұмытылып, алдағы өмірден біржола сызып тасталғанын жан-тәнімен ұғынып келеді. Қайда бастар екен бұл, жақсылыққа ма, әлде... Алдарынан не күтіп тұр, күні ертең не болады? Қандай істерге, қандай қиындықтарға тап болар екен? Бұл жайында екеуі де ойлаған жоқ – естерінен тандырған құдіретті сезімнің құшағында келе жатып, осы бақытымыз мәңгі жалғаса берсе екен деп тілеп келеді.

	Сөйтіп, олар қайтып келе жатты. Артқы орындықта отырған Елес гитарасын баппен шертіп қояды, сүйіктіңмен бірге жаныңды тербеген әсем әуенді тыңдау бір ғанибет емес пе, Арсен Саманшин өзінің «Нивасын» айдап осы жолмен талай өтті, соған қарамастан бұл жолы алғаш рет келе жатқандай сезінді, өйткені қазір ғашығымен бірге жаны жаңғырып, жаңа адам болып оралды ғой, сондықтан басқа жәйттерге, әсіресе байыпты толғанысқа алаңдамақ емес. Жеңіл әзілмен жол қысқартып келеді, Елес те тура солай жауап қайырады, әңгімелері жарасымды-ақ. Бір сәт артына бұрылып, жымиған күйі былай деп сұрады:

	– Ал егер машинаны кері қарай бұрсам қайтесің? Қалаға тартып отырсақ! Бұған қалай қарар едің?

	Елес сәл алға ұмсынып, сыбырлай жауап қайтарды:

	– Қалаған жеріңнен бұрыла бер!

	Осылай көңілі шалқып келе жатып Арсен Саманшин бір нәрсеге таңғалды, күтпеген жерден мүлдем өзгеріп шыға келгені қызық болды, мұны қалай түсіндіруге болады, сосын былай деп ойлады:

	«Маған не болды өзі, әлде бұл да адамзат дамуының жаңа бір сатысы ма екен?», өйткені соңғы кездері бір сәт те есінен кетпей қойған кек алу туралы жоспары, сенімді қару – тапанша тауып алып, қолы қалтырамастан қас жауының жанын жаһаннамға жіберіп, содан кейін өзін-өзі өлтіруге бел байлағаны біртіндеп ұмытылып бара жатыр, бұрынғыдай мазасын алып, дегбірін қашырмайды, көкейінің терең түкпірінен соны біржола ұмытып, мойнына сондай ауыр күнәні артпай-ақ қойсам қайтеді деген жаңа пікір бой көтерген сияқты.

	«Сол Құршаты түспегір құрып неге кетпейді өзі! Сырты жылтыр, іші бұлдыр жұлдызға айналғанына мәз болып жүрген Айдана мені керек қылмаса, онсыз-ақ өмір сүре аламын. Не деген есалаң болғанмын өзім. Жетер енді! Бәрі бітті! Алдымнан жаңа көкжиек ашылды», – деген ойлар арагідік миында жарқ ете қалады. Тағы да: «Мәңгілік қалыңдықты бәрібір ұмытпаймын. Ол шығарманы енді жаңа күшпен, жаңа жігермен қолға аламын. Ең бастысы – жаным жаңғырып қалды...»

	Алайда тағдырдың өз ойлағаны бар, нақты шындықты ұмытып, оны елемеуге тырысқан ғашықтарды өмір кейде өз орнына қойып береді. Болмыстың бақыт дегенді өзінше бағалайтыны болады, қатал шындық бұл екеуін тәтті ұйқыдан оятып, өзімен бетпе-бет келуге мәжбүр ету үшін мысықтабандап келіп қалып еді.

	Жолда келе жатып Арсен Саманшин осындай ойға кетті, өзі соны дұрыс деп есептейтін сияқты, егер Елес екеуі шынымен ерлі-зайыпты болып бірге тұрса қайтер еді? Екеуінің мінезі де, өмірге көзқарасы да, тұрмыс туралы пікірі де ұқсас екен. Қыз да осылай ойлады ма, жоқ па – ол жағын білмейді, бұл жөнінде әзірше ештеңе айтыла қойған жоқ. Әйтеуір, бұл қыз өзіне лайықты сияқты, білімі де, білігі де жеткілікті, бойы да, сойы да ешкімнен кем емес, тасымал саудамен айналысып жүргеніне қарағанда пысық та болуы керек. Бұл орайда самауырын сауған көпестердің әйелі сияқты асты-үстін түгел тексеріп отыратын жағдай қайда. Әйтеуір, туыстарының қашанғы бойдақ жүре бересің деген қыжыртпасынан құтылары сөзсіз, әсіресе, ауылдағылар «Черчилль аға» деп атап жүрген Бектұр шеф пен ит сату жөніндегі сарапшы болып кеткен Ардақ ағасы және басқа немере-шөбере ағайындар тынышталар еді. Ең бастысы, тағдырдың мұндай күрт бұрылысына Елес қалай қарайды, ол не айтады – оның да өз ойы, жоспары, шешілмей жүрген мәселелері болуы мүмкін ғой. Дегенмен, жол өзінікі, үйлену жөніндегі әңгімені қашан да ер адам бастауға тиіс...

	Әрине, екеуінің қалаға бірге кететіні туралы осында, Тұйықжардағы «Мерген» фирмасының шаруасына араласып жүргенде, араб ханзадаларының қар барысын аулау сапары сәтімен басталып, ойдағыдай аяқталғанға дейін-ақ сөйлесіп, әзіл ретінде емес, шынымен келісіп, екеуінің тілегі бір жерден шығарына анық көз жеткізіп алуға болар еді. Елестің гитарада шерткен әуеніне елтіп келе жатып осы ойы беки түсті, бұл әңгімені тура қазір, жолда келе жатып бастағаны жөн, содан кейін тұрмыстың таусылып бітпес күйбеңіне екеуі бірлесіп кірісетін болады, бірақ пенде шіркіннің қай ойлағаны болып жатыр, өмірдің өзі бұлардың алдына алдырмас асуын сол замат тоса қойды. Арсен Саманшин тамағына кептеліп, тынысын тарылтқан әлгі бір сұмпайы қастандықты, Тастан-Ауған мен оның сыбайластарының шетелдік аңшыларды аманатқа алу жөніндегі қылмысты жоспарын есіне түсірмеуге, елемеуге, мүлдем ұмытуға, бұл жөнінде ойға алмауға қаншама тырысқанымен қолынан келмей қойды, Тастан-Ауған әлі де райынан қайтып, құн төлету арқылы пәлен миллион олжаға кенелуге құрылған адам естімеген қаскүнемдікке бара қоймас деп өзін-өзі сендірмек болады. Байлыққа белшеден батудың мұндай мүмкіндігі өмірде бір-ақ рет болатыны, одан айырылып қалмау керектігі туралы арам пиғылдан арылып, бұл оқиғаның туған ауылына қандай зардабы тиерін, бүкіл елдің абыройдан айырылып қаларын ойлау керек емес пе.

	Жалпыға ортақ болғанымен, жеке басың қинала қалса дереу есіңе сап ете түсетін жәйттер туралы ойлады. Сөйтіп, осы шындыққа тағы да көз жеткізгендей болды: «О, Құдай, бұл дүниенің кереғарлықтан ғана тұратыны несі екен – әу баста жаралғаннан бері осылай ма, әйтеуір, қайда барсаң да қисынсыз қарама-қайшылыққа тап боласың, аяққа оратылып жүргізбейді», – деп ойлады ол терезеден жан-жаққа қарап қойып. Ымырт үйірілген екен, ауыл да онша алыс емес. Елеспен қоштасқысы келмей тұр. Әбден бауыр басып қалыпты. Мүлдем қия алар емес. Сонымен қатар, басына неше түрлі ойлар оралады: «Жағдай болса мынау – өзін-өзі жаһандануға қарсымын деп жариялаған құрып кеткір Тастан-Ауғанның қақпанына түсіп қалдым. Ол үшін жаһанданудың өзі де лаңкестіктің бір тәсілі. Ақталу үшін тапқан амалын қарашы. Марксшілдер оны қолдар еді, ақтап алуы да бек мүмкін, әрине. Тау ішінде өзіміздің Че Гевара пайда болуға тиіс деп қояды. Мейлі ғой, дегенмен, бұл қайда, Че Гевара қайда! Оны ұқпайды, өзінікі жөн. Эх, миллиондаған долларлар селдей қаптап, кез келген әдемі ой мен асыл мұраттарыңды тасқынымен ағызып әкеткелі тұрғанда райынан қайтара алмассың оны. Бұл орайда ол үшін өмір мен өлімнің еш айырмашылығы жоқ. Күйкі тірліктен түңілемін деп жолдан адасқан бейбақтар-ай, қайыршылықпен күн кешу кімге ұнасын. Нақ осы сәтте миллиардтары мен триллиондарын қайда шашарын білмей жүргені күллі әлемге белгілі байшікештер аңшылық құрамыз деп, аспаннан сап ете түскендей өздері келе қалғанын айтсаңшы. Тастан-Ауғанның соңына ерген қарақшылардың миы айналып қалған, әлгілердің ақшасында өздерінің де үлесі бар екеніне шынымен сенімді… Ой, қашанғы қыңқылдай беруге болады, бәріне бір-ақ түкіріп, тайып отырмай ма! Сонда қайда бармақсың? Өйтіп өз басыңда сауғаларсың-ау, басқалары қайтпек? Тығырыққа тірелдің деген осы, бұл пәлеге қайдан тап болып едім! Мұнысы қорқақтық боларын іші сезіп тұр, ой орманынан алып шығар соқпағыңды тапсаң да өз-өзіңнен бәрібір қашып құтылмассың.

	Мұның бәрі әзірше жоспар ғана, сондықтан сайқымазақтың қалжыңындай өрескел әрі күлкілі болатын. Осының бәрін қызға айтып беріп, күлкіге қарық болсақ қайтеді деп бір ойлады. Әуелі машинаның жүрісін сәл баяулатып, байыппен сұрақ қойды:

	– Елес, егер әлдебір себеппен тау ішіндегі үңгірді мекен етіп, жалғыз өзім елден жырақ кетіп, саяқ тұрсам қайтеді дегенімде бірдеңе айтпақ болғансың, ол не еді?

	Елес тартынған жоқ:

	– Мен де бірге қалар едім. Қасыңнан мәңгі кетпес едім! – деді ол күлімсіреп, гитарасын қоя салып, басын мұның иығына сүйеді.

	– О-о, бұл оңай емес, Елес. Кел, қасыма отыршы, әлі он шақырымдай жүреміз, сөйлесіп алайық, – деп «Нивасын» тоқтатты. Елес жіті қимылдап қасына келіп отырды, жаны жылып қоя берді, тұла бойы әлдебір тәтті сезімге бөленгендей болып, машинасын қозғады.

	– Не, Арсен, шынымен үңгірде тұрғың келіп жүр ме?

	– Кім білген оны, бұл туралы кейінірек сөйлесерміз, одан да мынаны айтшы – менімен бірге үңгірде тұруға шынымен дайынсың ба өзің? Тас дәуіріне қайтадан тап боламын деп қорықпайсың ба?

	Елестің шынын айтып отырғаны бірден байқалады, әңгіменің ауаны әзіл-шыны аралас болғанымен, байсалды жауап беруді талап ететін:

	– Байқамадың ба, Арсен, мен саған ұнауға тырысып келемін ғой.

	– Сөйткеніңді мен де қалар едім!

	– Несі бар, олай болса, жаңа ғана өзеннің жағасында, бұталардың арасында жатқанымыздай тауда да өмір сүреміз, махаббат ләззатына бөленеміз. Бұтаның түбінде ұйықтап, өзенге шомыламыз. Тек маған мынаны айтшы, үңгірде тұрған кезімізде өзің де үңгір адамы болып кетесің ғой, сол кезде немен шұғылданбақсың?

	– Өз-өзімді жетілдірумен шұғылданамын. Саған лекция оқимын. Тәңіршілдік деген ілім бар. Аспан әміршісіне сыйынатындар ұстанады.

	– Мұны осы жақтағы молдалар біліп қойса, үңгірдің аузын бітеп тастар. Онда не істейсің? Тек ойлап қалма, Арсен, ол үңгірде жалғыз қалмайсың, мен де қасыңда боламын, ешқайда кетпеймін.

	– Е, онда қорқатын ештеңе жоқ. Исламшылардың өз шаруасы да жетіп жатыр. Қайдағы бір тау ішіндегі кезбені қайтсін, олар бүкіл ғаламның мәселелерімен айналысады, соған да уақыт таба бермейді.

	– Мен ше, Арсен? Мен тек сенің қамыңды ғана ойлайтын боламын. Демек, мен үшін сенен басқа ғаламның қажеті жоқ!

	– Ондай болсам арманым не! Айтшы, мен үшін не жасай алар едің?

	– Бала туып берер едім. Ия, шын айтамын! Ұлымыз болады, қолынан ұстап жетектеп жүремін. Сенің үңгірдегі лекцияңа ертіп апарамын, бала кезінен құлағына сіңе берсін.

	– Баланы жастайынан оқытқан дұрыс, әрине. Қай кезде де солай болған. Мен дайынмын. Аспан әміршісінен бәрі солай болып шығуын сұрап жалбарынар едім. Кешір, Елес, мүмкін бұл орынсыз да болар, алайда шынымен сұрап тұрмын, осыны білгім келеді – бұған дейін балалы болып көріп пе едің?

	Елес еш қысылған жоқ – қысқа ғана жауап берді:

	– Жоқ. Сақтанып жүрдім ғой.

	– Енді сақтанбауға тырысшы.

	– Керісінше, Арсен. Сен құлшылық еткелі жүрген Аспан әміршісіне мен де жалбарынып, ұлды болуымызды сұрамақпын.

	– Қыз болса да қуанар едім, Елес!

	– Мен де! Жақсы ғой бұл! Қыздар жастайынан ақылды болады.

	– Ия, бұл белгілі жәйт! Көрдің бе, Елес, барлық мәселелер реттелді, осындайда айтатындай, енді тараптардың хаттамаға қол қоюы ғана қалды.

	– Бұл тамаша хаттама болады! – деді қыз сүйсінгенін жасыра алмай.

	– Олай болса, сол хаттаманы дайындау керек, – деп тіл қатты жігіт.

	Бір сәт екеуі де үнсіз қалды, осы көңілді шешімге қалай келгендерін түсінуге тырысып келеді. Ауылдың шет жағы көрінді. Қараңғылық қоюлана түскен. Жарқыраған оттар біртіндеп жақындай берді. Кенет машинаның ішінде телефон шырылы естілді.

	– Ой, маған ғой! – деп орнынан лып етіп көтерілген Елес артқы орындыққа еңкейіп, күрткесін алды да қалтасынан телефонын шығарды:

	– Ия, ия! Бұл кім екен? Ә, Зейнеп! Мен таудан түсіп келемін, ол жаққа телефон дабылы жетпейді, Тұйықжарға қазір ғана келдік. Ия, тыңдап тұрмын. Факспен жіберген сұрағымызға қандай жауап келерін күтіп жүргенімді білесің ғой. Он тоғызы дейсің бе, бұл тым ерте емес пе? Солай болып тұр. Жақсы, бәрін ойланып алайын, содан кейін өзім хабарласамын. Ия, ия, міндетті түрде, екі сағаттан кейін. Әзірше, Зейнеп.

	Елес телефонын қайтадан күрткесінің қалтасына салып қойды да, бұл Әулиеатаның маңындағы Шолғанда тұратын құрбысы – тасымал сауда жөніндегі әріптесі Зейнеп екенін айтты, өздері төрт адам, Елес солардың арасындағы жетекшісі тәрізді, бір кездері пионерлердің осындай жетекшісі болушы еді. Саратовта ұсақ көтерме сауда кешені бар. Сол жаққа пойызбен барып, тауар сатып алу керек. Ол жақпен келісім жасап қойған, әкелген заттарын осындағы базарлар мен дүкендерге таратып береді.

	– Не істейсің, Елес? – деп сұрады ол мазасызданып. – Жолға шығатын болсаң жеткізіп салайын.

	– Жоқ, алаңдамай-ақ қой. Пойызбен барамыз ғой. Әулиеатадан жолығамыз да Саратовқа тартамыз. Сосын кері қайтамыз. Енді не істесем екен? Саратовқа бір аптадан кейін баратын шығармыз деп жүрсем, олай емес, ертең жолға шығу керек болып тұр.

	Тағы да үнсіз қалды. Арсен Саманшин машинасын тоқтатты. Қысқа да болса думанды, жұмақта жүргендей рахат кездесуді кенеттен күнделікті тіршілік бөліп кетті. Екеуі де ересек адам, сонда да кәдімгідей абыржып қалды. Онда тұрған не бар, бұл дүниеде әркімнің де өз ісі, өз шаруасы болады, өмірдің өзі де осындай ұсақ-түйектерден тұрмай ма. Бұл екеуі аспаннан қол ұстасып салбырап түскендей, бір-бірінен қысылып, қымсынды да қалды. Бұл ыңғайсыздық бір сәтке ғана созылды. Елес пысықтығын танытты:

	– Былай істейін, Арсен, оларға хабарласайын да, бұл жолы Саратовқа менсіз-ақ бара беріңдер деп өтінейін.

	Арсен Саманшин оны жолынан қалдырғысы келмеді:

	– Шаруаларыңның мәнісін білмеймін ғой, Елес. Араларыңдағы келісімді бұзбағаның дұрыс болатын шығар.

	– Арсен, – деді ол мұның иығына қолын артып. – Егер сен екеуміздің біреумізге бірдеңе керек болса, бәріне де баруға дайынмын.

	Екеуі өстіп өзара толық үндестік тапқандай болды, жан дүниелері бірігіп кеткендей, мұны түсіндіру қиын болатын, өйткені бұл ұзақ жылдар бойы бірге өмір сүріп, бірлесе тәжірибе жинақтаудан, тағдырдың ортақтығынан туындаған жарасым емес, небәрі бірер сағат араласып, жарты күнге де жетпейтін аз ғана уақыттың ішінде, бір-бірінің мінезінің қырларын біліп үлгермей жатып-ақ пайда болған жақындық еді.

	Бейне бір екеуіне ғана ортақ әлдебір ұлы іске дайындыққа бел буып тұрғандай болатын, бұл туралы ашып ештеңе айтпаса да, теңіз төсінде шарқ ұрған қос шағала тәрізді бірін-бірі ымы мен ишарасынан, дауысынан, көзге көрінбей самғаған қанаттардың сусылынан ұғып, алғаусыз түсініп тұрған.

	Дегенмен, Арсен Саманшин қызды апасының үйіне ертіп кірердің алдында, содан кейін өзі аулаға қайта шығады, оған бір сөз айтуы керектігін түсінді, дұрысы, тұспалдаса да жетіп жатыр – бұдан былай онсыз өмір сүре алмайтыны онсыз да түсінікті болатын. Көше бойлап сәл жүргеннен кейін машинасын қайтадан тоқтатты, мұндай нәрсені рульде келе жатып айту әбестік болар еді. Моторды өшіріп, әңгімесін бастамақ болған, тағы да телефон шырылдап қоя берді. Бұл жолы Арсен Саманшиннің телефоны. Шеф, өзінің ағайы Бектұр, «жергілікті Черчилль-аға». Қайда жүргенін, дәл қазір қайда екенін сұрады, өзі көмекшілерімен бірге күні бойы жұмыс істеп, аңшылық бизнес-жобаны және соған байланысты басқа да нәрселерді дайындаумен айналысқанын айтты. Басты жаңалық – Тұйықжарға әкімнің өзі – аудан әкімшілігінің бастығы Жанышбаев келіпті, сол баяғы немере ағайынды араб ханзадалары – Хасан мен Мысырды қарсы алуға дайындықтың барысымен таныспақ, өйткені хаттама бойынша мұндай жоғары мәртебелі қонақтарды жергілікті мемлекеттік субъектінің бастығы қарсы алып, құттықтауға тиіс екен. Сондықтан Бектұр ағасы Арсен Саманшиннің көп кідірмей «Мерген» фирмасының кеңсесіне келуін шеф ретінде талап етіп, ағасы ретінде өтініш білдірді, аудан әкімі Жанышбаевпен кейбір мәселелерді ақылдасу керек, содан кейін барыс аулаушы мәртебелі меймандардың дайындық тобын қарсы алу үшін таңертең Әулиеата әуежайына баруға қатысты басқа да жәйттер талқыланбақ.

	Сөйтіп, екеуінің енді басталған ғашықтық хикаясын күйкі тірлік тағы да бөліп жіберді. Асықпаса болмайтын еді. Қыз екеуі телефонмен үнемі байланыста боламыз деп келісіп алды. Арсен Саманшин бәрі дұрыс екенін тексеріп, көзін жеткізу үшін машинада отырып +078-59-67-30 нөмірін терді де, Елестің қалта телефоны шырылдаған соң іскер адамдай-ақ атып тұрып, былай деді: «Құрметті Елес Батырқызы! Мазалағаным үшін, кешіріңіз. Сізге Арсен Саманшин деген біреу хабарласып тұр. Ол сізбен үзбей байланысқа шығып тұрғысы келеді, өйткені сізсіз өмір сүре алмайтын болыпты. Бұған не айтасыз? Ә, Елес Батырқызы?» Елес Батырқызы баяу ғана сыңқылдап күліп қоя берді: «Ия, құрметті Арсен Саманшин, келесі хабарласқанға дейін сағыныштан өліп кетпеу үшін, оның өзі де сізге хабарласып тұрмақ. Рахмет сізге, Махаббат Махаббатұлы! Немесе Сүйіктімнің ұлы Сүйіктім десем де болады».

	– О, кей! – деп көңілдене жауап қатты жігіт, екеуі де телефондарын өшіріп, үнсіз ғана бір-бірінің жанарынан көз алмай тесіле қалды, бейне бір мәңгілікке қоштасқалы тұрғандай.

	– Күтемін! – деді қоштасарда Арсен Саманшин.

	– Мен сенен де асыға күтемін – деп жауап берді Елес.

	Жігіт машинадан түсіп, қыз отырған оң жақтағы есікті ашты, енді екеуі іңір қараңғысында ауланың шет жағында тағы да бетпе-бет қалды. Кенет өзінің осы қызсыз шынымен өмір сүре алмайтынын жан-тәнімен түйсінді, одан айырылып қалмау үшін бар күшін салуға тиіс, қоштаса қалса да мейлінше қысқа уақытқа ғана. Қыз былай деп тіл қатты:

	– Саратовқа барғым келмей тұр. Не істесем екен? Құрбыларымды көндіруге тырысып көрейін.

	– Байқа, Елес. Тек реті келсе ғана сөйт. Әйтпесе, үш-төрт күнге шыдармын. Бұл жерден сенсіз ешқайда кетпеймін.

	– Бұл жағын әлі сөйлесе жатармыз. Ретіне қарай көрермін, Арсен. Мүмкін Саратовтан бірден Бішкекке баратын пойызға отырармын?

	– Онда вокзалдан күтіп аламын. Тек үзбей хабарласып тұр. Ешқандай сұрақтың керегі жоқ. Бәрін келісіп аламыз. Бәрі де аңшылықтың қаншалықты тезірек аяқталуына байланысты.

	– Ия, түсінемін.

	Екеуі құшақтасып қоштасты. Ыстық та нәзік құшақ.

	Арсен Саманшин «Нивасымен» кеңсе жаққа қарай жылжыды, қолын бұлғап қоштасқан қыздың сұлбасы қарауытып барып, біртіндеп көлеңкеге сіңіп кетті.

	Машинаның жарығын жағып, ақырын жылжып келе жатып есіне түсті, қара жер қақ айрылып өзі соған жұтылып кеткендей сезінді: егер әлгі есерсоқ сыныптасы ханзадаларды шынымен кепілге алса не болмақ?! Бұл туралы ешкімге, тіптен сүйген қызына да айтуға болмайды... Айтсаң, – арылмас пәлеге қалдың, бәрі құрып тынады.

	«Мерген» фирмасының да күлі көкке ұшады. Айтпасаң, – одан да жаман… Не істеуге болады? Ах, қазір Тастан-Ауған атанып жүрген құрып кеткір сыныптасы Тастанбек-ай!

	Тастан-Ауған бәрін біліп отырған сияқты, көріпкел емес, әрине, бірақ Арсен Саманшин қазіргі офис, бұрынғы колхоз кеңсесіне келіп, шефтің кабинетіне беттеген кезде қабылдау бөлмесінде отырған көмекшілердің арасынан Тастан-Ауғанды да көрді, оны осында болады деп ойламап еді. Тастан-Ауған бірінші болып амандасты:

	– Ә, сәлем, Арсен, келдің бе? Жүр, шеф күтіп қалды, – деп түк болмағандай қолынан ұстап жетелей жөнелді, есіктің алдында сәл кідіріп былай деп сұрады: – Әкімнің аты-жөнін білесің бе? Өз атын, әкесінің есімін?

	– Жоқ, оны мүлдем танымаймын.

	– Көршібек Алтайұлы. Жанышбаев. Көршібек Алтайұлы. Ұмытып қалма. Сосын ханзадаларға сыйлық ретінде екеуіне бір-бірден екі бүркіт дайындап қойыпты, әкімшіліктің атынан тапсырады екен.

	– Түсінікті. Өзің мұнда қайдан жүрсің?

	– Қайдан болушы еді, мен жәй ғана аң қағушы емеспін, осындай маңызды оқиға болған кезде шеф мені ылғи шақырып алады. Осы жолы да сөйтті.

	– Түсінікті.

	– Кірейік... Ә-ә, ия! Елес екеуің қалай қыдырдыңдар?

	– Онда сенің жұмысың не?

	– Қой, жасырма! Өзі саған нағыз лайықты қыз. Кірсеңші.

	Сөйтіп екеуі ішке кірді, жоралғы бойынша Арсен Саманшин әуелі әкіммен амандасты: толықша келген, келбетті кісі екен, галстук таққан, жасы қырықты қырқалап қалған сияқты, күлімсіреп қолын алды, бұдан бұрын бір-екі рет әлдебір конференцияларда көргені есіне түсті, содан кейін Арсен Саманшин шефке – өзінің Бектұр ағайына сәлем берді. Шефтің бет әлпетіндегі бірден көзге ұрып тұрған ерекшелік – жартылай ағарып кеткен қою сақалы болатын. Әңгімені әкімнің өзі бастады:

	– Сені күтіп отыр едік, Арсен. Әңгіме бар. Өзің де түсінесің ғой.

	– Мен дайынмын, Көршібек Алтайұлы. Менің шаруам – негізінен, аудармашылық қой. Ілеспе аударма жасау қолдан келетін шығар.

	– Білемін. Білемін. Сенсіз қадам баса алмаймыз. Біз үшін сен аудармашы ғана емессің, Арсен. Біз сені мақтан тұтамыз! Мына кісідей туысқаның бар – Бектұр ағаны мұндағылар Черчилль аға дейді екен ғой! Оны сен де мақтан ете аласың!.. Қалай келмессің. Біздің Бекең кезінде колхозды да жақсы басқарған. Қазір бүкіл аңшылық бизнесті уысында ұстап отыр: арқарлардан бастап барыстарға дейін осы кісіге бағынады. Бізге осы да жетіп жатыр. Өзің болсаң бүкіл баспасөздің ханысың!

	– Баспасөздің ханы! Ондайды бұрын-соңды естімеппін!

	– Ондай да болады.

	Әзілдері жарасып, бәрінің көңілі көтеріліп қалды. Содан кейін байыпты әңгіме басталды, айтылмаған нәрсе қалған жоқ – нені қалай, қайтіп істеу керектігі түгел сөз болды. Негізінен, әкімнің өзі сөйлеп отыр.

	Әкім әуелі аңшы құстарды – бүркіттерді тарту ету рәсімін қалай өткізген дұрыс болатыны туралы ақылдаспақ болды (араб байлары тау бүркіті мен сұңқар ұстағанды ұнатады екен. Енді Үзеңгілес тауынан алдыртқан бүркіттерді де өздерімен бірге жердің екінші бір қиырына әкетпек). Бүркіт сыйлаудың өзіндік дәстүрі бар, басына томағасы кигізілген құсты қолдан қолға табыс етеді, бұл орайда қонақ былғарыдан қалың етіп тігілген қолғап киюге тиіс, әйтпесе, кім біледі, бүркіттің тырнағы абайсызда білегіне батып кетсе, мәртебелі қонағымыз итше қыңсылап, тұра қашар. Осы рәсімді қай кезде істеген жөн – қонақтар Тұйықжарға келген кезде ме, әлде аңшылық аяқталып, елдеріне қайтар сәтте сыйлаған дұрыс па? Екеуі де орынды болатын сияқты. Осы сәт әңгімеге Тастан-Ауған араласты, мұның еш сөкеттігі жоқ еді, ол ханзадаларды басты мақсатынан, аңшылық құрудан алаңдатпайық, аңшы құстарды ең соңынан, елдеріне қайтар алдында, барлық жөн-жоралғысын істеп барып тарту етуге болады ғой. Оның сөзін шеф Бектұр мен осында жиналған басқа да ауыл адамдары түгел қостады. Аудан әкімі Жанышбаев бұл пікірмен толық келісетінін білдірді. Енді Тастан-Ауған қызып кетті, мұндай сыйлықты тарту еткен кезде бұл рәсімді ежелгі салт бойынша өткізсек жақсы болар еді, құсты қолдан қолға өткізерде бақсылар аңшылық дұғаны орындауға тиіс:

	– Арамызда ондай бақсылар да бар, зікір салып, би билеп, бүркіттің жолын ашар дұға оқып береді. Арсен олардың айтқан сөздері мен әндерінің мәтінін дереу ағылшын тіліне аударып тұрады, бүркіттерге арналған дұғаның не мақсатта айтылғанын ханзадалардың да білгісі келетін шығар. Мүмкін сол әндерді алдын ала тыңдап алып, аудармасын күні бұрын дайындап қоярсың?

	– Жарайды, жарайды, оны қоя тұр, әлі ойлана жатармыз, – деп мазасыздана жауап берді Арсен Саманшин, өз көзіне өзі сенер емес, Тастан-Ауғанға не көрінген: «Шынымен райынан қайтқаны ма? Онда жақсы болар еді, өз басым нағыз олжа деп бүркіттердің табылғанын емес, нақ осыны санар едім! Алдаусыратып тұрған жоқ па? Онда жұрттың бәрін сан соқтырып кететін болды-ау!»

	Тастан-Ауған жұрттың бәрін аузына қаратып алған, енді қайдағы бір Самалбас деген елді бездірген бақсы туралы айтып жатыр.

	– Сізге мынаны айтайын, Көршібек Алтайұлы, әкімсіз ғой, мұны да біліп жүріңіз, біздің Тұйықжарда бір бақсы бар, ондайды басқа жақтан таба алмайсыз. Бектұр-аға, Самалбасты білесіз ғой (ол күлімсіреп басын изеп қойды), сен де, Арсен, естіген болуың керек. Тұйықжарда оны еңбектеген жастан еңкейген кәріге дейін бәрі біледі. Оның ойынын көрсеңіз талып түсуіңіз мүмкін! Зікір салғаны қандай! Зыр жүгіріп, секіріп, қырылдап, айғайға басқанда зәре-құтың қашады:





	Тұрмысыңдар байқамай

	Таулар құлап қалғанын?

	Тұрмысыңдар байқамай

	Баулар қурап қалғанын?

	Барлығына осының

	Құдіретімді салғамын!

	Бір шыбықпен бәріңді

	Қойдай қылып айдаймын.

	Табанымды жалатып,

	Қарсы келсең, жайлаймын.

	Мен – Самалмын, мен – зормын,

	Мен – Самалмын, мен – нормын.



	Бәрі жамыраса күліп жатыр. Аудан әкімі Жанышбаев та мәз, енді ол былай деп сұрады:

	– Осы Самалбасты Жоғары мәртебелі ханзадаларға көрсетуге бола ма өзі? Қалай ойлайсыңдар?

	Бұған шеф Бектұрған дереу жауап қатты:

	– Күлкінің орны бөлек қой, дегенмен бұл туралы айтып та керегі жоқ. Оны ханзадалардың маңына жолатуға болмайды! Самалбас жұлқынып, секіріп, айғайлап, қонақтардың үрейін ұшырып жүрер, оның не айтып тұрғанын сөзбе-сөз аудару керек болады, қалай ойлайсың, Арсен, ондай жынойнақтың не керегі бар?

	– Сөзін аударуға болады ғой. Басты мақсатымыз ханзадаларға бүркіттерді табыс ету болса, басқа нәрсеге алаңдап қайтеміз. Бүркіт деген тотықұс емес, онымен ойнауға болмайды…

	Жұрт тағы да күлкіге бөленді... Содан кейін қайтадан шаруа жайын ақылдасуға ойысты. Терезеден түнеріп қараңғылық төніп тұр. Шеф Бектұр «Черчилльдің» қорқорын бұрқыратып тұрып аудан әкіміне өз жоспарын баяндап берді, неге екені белгісіз, алдағы аңшылықты «Жебе-Барыс жоспары» деп атапты, осы сәттен бастап бәрі де өздерінің қойын дәптеріне осылай жазып алды, жоспардың ұзын-ырғасы мынау: меймандарды әуежайдан күтіп алып, Тұйықжарға ертіп келу, келген соң меймандарды арнайы дайындалған үйлерге бөліп орналастыру, күзетшілеріне қазір өздері мәжіліс құрып отырған осы кабинетті босатып берсе де жететін шығар, ертесіне тауға шығуға дайындық жұмыстарын бастау және тікелей аңшылыққа байланысты шұғыл әрекеттерге кірісу. Тауда шағын аңшылық тұрақ дайын тұр – ханзадаларға арнайы шатырлар тігілген, қызметшілеріне жәй қос та жарай береді. Шатқалға дейін машинамен барады, олардың арасында Катардан жүк таситын ұшақпен Әулиеата әуежайына әкелінген америкалық «Хаммер» суперджипі де бар, одан әрі тау ішін атқа салт мініп аралаймыз, ол жермен автокөлік жүре алмайды, аттарды тауда мінуге арнайы дайындап қойған, тағалары жаңартылып, ер-тұрманы сай, бәрі дайын тұр. Сосын аңшылықтың өзі басталады, бұл үшін аңды жаяу қағып, жартастарға өрмелеп, тау ішіндегі жықпыл-жықпылды аралау керек, қалғаны аңшылардың өз шаруасы десек те болады. Түптеп келгенде, аудан әкімімен кездесуге қатысушылардың бәрі «Жебе-Барыс жоспарының» барлық тармақтары бойынша, автокөліктердің жанармайынан бастап аттарды жалға алу, олардың ер-тұрманын, басқа да әбзелдерін дайындау, жалпы, әрбір қыбыр еткен қозғалысы үшін ақы төленетін болғанына риза болып тарасты.

	Алау жағуға дейін қарастырылған... Міне, бизнес-жоспар бойынша жұмыс істеп, нарықтық жүйеге қосылу деген осы! Осы жәйттің өзі-ақ Тұйықжар тұрғындарына кәдімгідей әсер етіп, бір марқайып қалды. Енді олар да нарықтық жүйенің не екенін түсінетін болды... Әр аттаған адымың үшін ақысын төлете білу керек...

	Сөйтіп, бәрінің көңілі көтеріліп қалды. Аудан әкімі Жанышбаев та әсершіл адам болып шықты – шеф Бектұрға былай деп сұрақ қойды:

	– Беке ақсақал, жоспарыңыз мұқият ойластырып жасалған екен, тек оны неге «Жебе-Барыс жоспары» деп атадыңыз, соны айтып беріңізші?

	Шеф Бектұр қорқорын бұрқыратып, күлімсіреп қойып, баптана жауап қатты, сақалы да жымыңдап қоя бергендей көрінді:

	– «Жебе-Барыс» туралы біздің ақындар айтып жүретін бір өлең бар еді, сол есіме түсіп кеткені, оны біздің жақтың адамдары түгел жатқа соғады, Арсен, бір мақалаңда соны сен де пайдаланған сияқты едің ғой?

	– Ия, Беке, есімде, фольклор туралы бір мақаламда келтіргенім бар.

	– Солай еді, қымбатты Көршібек Алтайұлы, ақындардың сол өлеңі ойыма оралып, соны ала салып едім, қазір айтып беремін, ішімнен бір қайталап алайын:



	Жебе-Барыс шыңнан құзға қарғиды,

	Жебе-Барыс таудан тағы аңдиды.

	Жебе-Барыс әрқашан да олжалы,

	Құдай оған қуат беріп, қолдады.

	Біздің ұлдар болсын сондай, қайратты,

	Біздің ұлдар болсын сондай айбатты.

	Әрбір елдің болсын Жебе-Барысы,

	Әрбір елдің болсын Ері, Арысы!..



	– Ия, біздің ақындар қалай екен? Аудан әкімі алақанын шапаттады:

	– Е, осыдан шыққан екен ғой! Өте қызық өлең! Олай болса, Беке ақсақал, осы елдің Жебе-Барыс батыры өзіңіз болдыңыз ғой?

	Шеф Бектұр иығын қомдады:

	– Ол жағын қайдам. Егер бизнес жағынан келсек, мүмкін бұл өңірде мен де бірдеңе тындырып жүрген шығармын. Дегенмен, нағыз батыр Жебе-Барыс – жастарымыз ғой. Міне, біздің Тастан-Ауған сәті түсіп жатса барыстарды тура аңшылардың алдына қуып әкелемін деп жүр, – нағыз Жебе-Барыс батыр осы болмай ма сонда!

	– Рахмет, рахмет! – деп күбірледі ризалығын жасыра алмаған Тастан-Ауған.

	– Тағы бір Жебе-Барыс батырымыз – міне, тіл атаулының бәрін білетін біздің Арсен! Менің інім!

	– Жебе-Барыс болу қайда маған? Небәрі бірнеше күн ассистент-аудармашы болғаннан басқа бітірерім жоқ, тілмаштар қашан батыр болып еді, – деп әзілдеп құтылмақ болды Арсен Саманшин.

	Жұрт тағы да күлкіге кенеліп қалды. Қалай болғанда да осы ақжарқындық пен достық ниеттегі шынайылық қар барыстарын аулау жөніндегі аңшылық бизнесінің бастамасы тым тәуір екенін көрсетіп тұрғандай болатын. Енді осы «Жебе-Барыс» жоспарының бас кейіпкерлері – немере ағайынды араб ханзадалары Хасан мен Мысырдың келуі ғана қалды. Одан әрі не боларын солар келгеннен кейін өмірдің өзі көрсетіп береді, аңшылық сапар сәтті бола ма, жоқ па – бұл да тағдырдың қолында әрі тек аңшыларға ғана емес, сол аңшылықтың құрбаны болуға тиісті барыстарға да байланысты. Әзірше бизнестің бастамасы шынымен жақсы сияқты.

	Аудан әкімі Жанышбаев көңілді қайтатын болды: ол мәртебелі меймандарды күтіп алу үшін әуежайға өзі баруға ұйғарды, ханзадаларды сол жерде жергілікті әкімшіліктің атынан құттықтап қарсы алады, сыйлық ретінде бүркіттерді тарту етуге арналған салтанатты рәсімді, өзі айтқандай, осы шараның барысында келісе жататын болды, өйткені барыс аулаудың өзі екі күнде аяқтала ма, әлде одан да ұзаққа созыла ма, бұл жағы белгісіз емес пе. Ханзадалардың бүркіттерді қабыл алғаннан кейін жауап ретінде қандай ризашылық білдіретіні олардың өз шаруасы, мейманның аты мейман, өздері қалай шешсе солай болады, деп сыпайылықпен түсіндірді шеф Бектұр.

	Ия, король әулетінің мүшелері әрдайым ерекше құрметке ие, алыс таудағы Тұйықжар ауылында да солай болуға тиіс.

	Жиналғандар аудан әкімін аттандырып салу үшін далаға шықты.

	Ол қоштасарда былай деді:

	– Рахмет, шәй ішіп, әңгіме айттық дегендей, қайтатын уақыт та болды, сағат сегізден асып кетіпті ғой, – деді сағатына қарап қойып, – уақыт қалай зырылдап өте шықты, мұның бәрі сіздермен кеңесуіміз әрі қызықты, әрі пайдалы болғанынан шығар. «Жебе-Барыс» жоспары тұтас бір стратегия деуге тұрарлық нәрсе екен. Бектұр ақсақал, әуежайда жолыққанша аман-сау болыңыз, мен жүрейін, Құдай қаласа, бір сағаттың ішінде үйге де жетермін. Сіздерге табыс тілеймін!

	Бәрі онымен құшақтасып, қол алысып қоштасты. Осы сәт Арсен Саманшин жерлестерінің меймандостығына сүйсініп тұрды, бұл орайда, бизнестің де ықпалы бар екен-ау деп ойлады. Басқасын былай қойғанда, бұлардың бәрі қонаққа келе жатқан мәртебелі аңшылар – мұнай миллиардерлері белгілі бір жомарттық танытар деп дәмеленіп жүргені рас. Бұған еш күмән жоқ. Сондықтан, жергілікті әкімшіліктің басшысы – аудан әкімін қоса алғанда, бұл шараға өзінің де қатысы бар екенін білдіріп қалуға жұрттың бәрі тырысып-ақ жүр.

	Түптеп келгенде, осының бәрі кәдімгі тіршіліктің қамынан басқа ештеңе емес, мейлі, солай-ақ болсын... Тастан-Ауғанның қылығына таңғалып тұр, түк білмегендей момақан бола қалыпты. Белсенділік танытып, үлкенді құрмет тұтатынын білдіріп, сызылды да қалды. Тап соның арам ойы бар деп ешкім күдіктенбес еді. Керек десең, әлгінде өзінің «нарықтық» пікірлерін ортаға салған жоқ па. Демек, ақылға келіп, райынан қайтқан болды, әйтпесе түске дейінгі буырқанған жұлқынысы мен кешкісін айтқан сөздерінің, жасаған ұсыныстарының арасы жер мен көктей ғой. Бір-біріне үш қайнаса сорпасы қосылмайды. «Құдай қолдап, бәрі оңды болса игі еді» деп ойлады Арсен Саманшин. Алайда көкейіндегі мазасыздықтан арыла алмады, осыған көзін жеткізу үшін сұрақты төтесінен қояр ма еді, соның реті келер емес. Оның үстіне, осы уақыт бойы іштей Елесті ойлап, алаңдай берді, қайда екен қазір, не істейтін болды? Телефон соғып, хабар білгені дұрыс еді, әуелі Тастан-Ауғанмен сөйлесіп алуы керек. Ол кеткелі жатқан. Аудан әкімімен және шеф Бектұрмен қоштасқан Тастан-Ауған кермеге беттеп барады, аты сонда байлаулы тұрған. Атының шылбырын шешіп, ерге қонғалы тұрған сәтте Арсен Саманшин бұрынғы сыныптасының қасына келді.

	– Тыңда, – деп тоқтатып алды. – Сонымен, әскери фуражкаңды не істейтін болдың? Киесің бе?

	– Не? Оған алаңдама. Бәрі ойдағыдай болады.

	– Ойдағыдай дегеніңді қалай түсінеміз?

	– Айттым ғой саған! Алаңдама! Бәрі ойдағыдай болады! Болды!

	Мен асығыспын, түсініп тұрсың ба?

	Тастан-Ауған сөйтіп сыныптасы Арсен Саманшинді айран-асыр қылып кете барды. Бұл Тастан-Ауғанды қалай түсінуге болады, жаңа ғана тәубасына келгендей болып, жұрттың бәріне жалпақтап, сызыла қалып еді, енді міне, сөйлескісі де келмей тартып отырды. Екінші жағынан, тірі жанға сыр білдірмей, өзін елгезек жігіт етіп көрсету оған қаншама қиынға түскенін, бұл үшін қаншама күш-жігерін сарп еткенін де түсінуге болады. Содан кейін аздап босаңсығаны шығар. Мейлі, өзі білсін! Тек райынан қайтып, бизнес-аңшылықтағы Жебебарыс батыр болып қалса жарар еді…

	Арсен Саманшиннің өз жағдайы да оңып тұрған жоқ, көкейіндегі мазасыздық басылар емес, өмірдің нақты шындығына бейімделуге тырысып, бұл да нарықтық экономикаға тән бәрін қамтитын ауқымды да тегеуірінді қуаттың бір көрінісі болар деп топшылады, нақ осы сәтте бұл бизнес-аңшылыққа қатысты. Оның құрығынан ешкім де құтыла алмайды, керісінше, жұрттың бәрі өз мүддесін сонымен ұштастырғысы келіп, оған жанталаса қызмет етуге ұмтылады.

	Нарықтық экономиканың ондай серпінділігі қаншалықты қауіпті екеніне ешкім шүбә келтіре қоймас, түптің түбінде осы бизнес-аңшылықтың экологиялық қиындықтар тудыратынына еш күмәні жоқ. Алайда ол жағын ойлап жатқан ешкім жоқ, экология деген сөздің өзі де бұл күндері жиі айтылғанымен, құр байбалам, еріккеннің ермегі, бөстекі сөз ғана болып қалған жоқ па! Ия, бұл жайында аузын ашқан адам болған жоқ, өзі де түк білмегендей үнсіз қалды, өйткені, таулы аймақтағы осы бір ерекше бизнестің жалғыз қожайыны болып отырған адаммен жақын туыс әрі бұл бизнес-жоспар туралы мәселе енді ғана көтеріле бастаған кезде-ақ оның шетелдік құжаттамаларының алғашқы нұсқасын дайындауға атсалысқаны бар, қысқасы, бұл іске өзі де белсене араласқан адам болып тұр. Ол кезде болашағы бұлдыр жәй ғана ұсыныс болатын, енді нақты шындыққа айналып кетті. Нарықтық экономика тек алуан түрлі бизнесті ғана емес, адамдардың ақыл-ойы мен жан дүниесін де толық билеп алады екен. Әлгінде шеф Бектұр бір әңгіме айтып берген. Күндіз осында жағдайды біліп, өз ұсынысын айту үшін келгендердің біреуі өзінің ақылға сыйымсыздау ойын ортаға салыпты. Оның айтуынша, қар барысын аулау деген әшейін ұсақ-түйек қана, одан да ауқымды жәйттерді ойластырайық, мысалы таудағы қарды сатсақ қайтеді деп ұсыныс жасапты. Шеф Бектұр мынау не айтып тұр деп таңданған екен, әлгі кісі бұл әлемде бәрі сатылады деп өзінікін дәлелдеуге кірісіпті. Біздің таудағы қар – етектегі өзендердің суы емес пе, бүкіл Орта Азия осы қардың арқасында өмір сүріп отыр деп соғыпты сабазың. Ал сонда тау кімдікі? Біздікі емес пе! Демек, ондағы қар да, мұз да біздікі. Етектегі барлық суармалы жер, егіс алқабы, суат атаулы қайдан қоректеніп жатыр? Бұл жақта жаңбыр да жаумайды! Бәрі біздің су! Олай болса, судың ақысын төлесін! Мұнай, газ, басқа да қуат көздері қымбатқа сатылады ғой, сатып алушыларға ешкім жеңілдік жасамайды. Суымызды өзендерге тегін-ақ бере саламыз, жазықтағы елдімекендер онсыз өмір сүре алар ма еді? Ал олар рахмет айтуды да білмейді. Оны былай қойғанда, ол жақтың тұрғындары бізді, таулықтарды адам есебіне қоспайды. Бизнес деп барыс қуалаудың не керегі бар, ұсақ-түйек қой бұл… Былай істейік, «Мерген» фирмасы тек аңшылықпен айналысуды місе тұтып қоймай, енді су сатуды да қолға алсын, одан бәрімізге белгілі бір үлес тиетін болсын… Әлгі кісі өзінің нарықтық ұсынысын өстіп қызулана дәлелдеп баққан екен, біреулер араласып, су деген Құдай-тағаланың баршаға ортақ етіп жаратқан ризығы, баюдың басқа жолын іздеген дұрыс деп әрең қойдырыпты, халықтың қамын ойлап шерменде болған қайраткерді жұбатуға тура келгенге ұқсайды…

	Егер бұл ойдың қазіргі нарықтық өлшемдерден туындап отырғанын ескермесек, күлкілі жәйтке саюға да болар еді…

	Осының бәрін ойынан бір өткізіп шыққан Арсен Саманшин көлігіне отырып, моторды қоспас бұрын Елестің нөмірін терді. Қыздың телефоны бос емес, тасымал саудамен айналысатын құрбыларымен әлі келіссөз жүргізіп жатса керек. Қыздың дауысын естіп, оның да өзін тыңдағанын қалап тұр. Әлгінде «Жебе-Барыс жоспары» жайында ойлап тұрғанда-ақ күні бойы жолыққан адамдарының арасынан барыс аулау бизнесіне қарсылық білдіріп, «Қар барыстарынан тарт қолыңды!», «Бизнес-аңшылық жойылсын!» деген ұрандар жазылған плакат көтеріп шықпақ болған жалғыз адам Елес қана екеніне таңдана көз жеткізген. Өйте қалған жағдайда бизнес-аңшылықтан табатын ықтимал нәпақадан айырмақ болғаны үшін ауылдастарының өздері-ақ таспен атқылап өлтірерін қыздың өзі де біліп тұр. Олардың басқа табысы жоқ қой…

	Елестің осындай ізгі ниетін парықтап, осы әбігердің бәрі экологиялық апат туғызатынын түсіне білгеніне риза болған Арсен Саманшиннің бойы бір жеңілдеп қалды, дауысын естіп, әңгімелескісі келді, амал не, хабарласа алмады, оның осы әлемде бар екені, әлгіндей жазаға тартылып, тобырдың қолынан қаза табудан аман жүргенінің өзі қандай бақыт. Бейне бір шынымен сондай қатерден аман қалғандай-ақ жаны жадырап сала берді... Міне, бәрі артта қалды! Елес тірі және оған деген махаббаты бұрынғыдан да арта түскен…

	Өмір шындығы өкшелеп қалар емес. Апасының үйіне баратын уақыт та болды, олар күтіп отыр ғой, таңертең шеф Бектұрмен бірге әуежайға барып, бизнес-аңшылыққа тапсырыс берушілер мен «Мерген» фирмасының арасында жасалған келісімшартқа сәйкес ұшып келетін дайындық тобын қарсы алу керек, содан кейін осы оқиғаның бас кейіпкерлері болмақ мейман аңшылардың – ханзадалардың келуіне дайындық жұмыстарына кірісетін болады.

	Сосын әуелі көлікпен, одан әрі атқа мініп тауға шығады, одан әрі жаяу жүріп құз-жартастардың жықпыл-жықпылын аралап, қар барыстары мекендейтін жерлерді анықтау керек, содан кейін ғана аңшылықтың өзі басталады – тау тағысын індетіп отырып, сәті түссе атып алу керек. Шеф Бектұр аңшылықтың жай-жапсарын жақсы білетін адам, бұл жолғы сапардың да қалай өтетінін алдын ала болжап қойған, сондықтан ол Арсеннің тілмаштық жұмысына баса мән беріп отыр: «Кез келген аудармашы тауға өрмелей алмайды, сен осы өңірдің ұланысың, әрі жассың, күш-қуатың бойыңда. Жалпы, біздің тұқымның жігіттері қай кезде де мықты болған. Құдайға шүкір...» Араб ханзадаларының жасы да мұнымен шамалас. Әрине, олар альпинист ретінде біраз жаттыққан адамдар, дегенмен, оны да көрерміз… «Жалпы айтқанда, сең қозғалды», – деп, Арсен Саманшин апасының ауласына жете бере Горбачевтің осы әйгілі сөзін еске алды, ішінен жымиып қояды, бұл үшін махаббат сеңі қозғалған сияқты ғой…

	Шынымен солай болатын. Күтпеген жерден лап ете қалған махаббат оты Елестің де жанын шарпып, дегбірін алып бітті. Тасымал саудамен айналысатын құрбыларын көндірудің сәті түспеді. Ұсақ тауарларды көтере сатып алу үшін Саратовқа сапар шегуді кейінге қалдырудың реті келер емес. Елес бір сәт қиналып кетті, телефонның қасынан шықпайды, бір алып, бір қойып, біресе қайтадан қуаттандырады, махаббат сеңі қозғалған сәтте сапарға шығуға тура келіп тұрғанын қарашы, ертең-ақ жолға шығуға тиіс. Тасымал саудамен айналысатын адамның көрген күні осы – шарламаған жері қалмады, аузы-мұрнынан шыға толтырылған ап-ауыр пластик қапшықтарды арқалап қанша рет сандалды, жолшыбай милиция мен кеденшілер пойыздың үстінде, шекара бекеттерінде соңғы тиынына дейін сыпырып алған сәттер де болды, дегенмен дәл бүйтіп жолға шыққысы келмеген кезі болған емес. Басына қайдағы жоқ ойлар келеді, әлде таудағы барыстардың арасына кетіп қалса ма екен, аңшылардың арасынан сүйіктісін көргенде алдынан жүгіріп шығып, «сені осында, барыстардың арасында жүріп күткенмін, маған десең өзіңмен бірге жердің шетіне дейін баруға да әзірмін» деп таңғалдырса... Алайда қу тірлікке дауа бар ма, серіктес құрбыларының алдындағы парызын өтемесе болмайды, Зейнеп пен көрші ауылда тұратын екі қыз бар, – төртеуі үнемі жолға бірге шығады, тек өстіп бірге жүргенде ғана қарақшылардың шабуылынан аман қалуға болады: жалғыз жортқан талай қыз із-түзсіз жоғалып кеткен. Бақылау бекеттері арқылы өтуге рұқсат ететін ресми құжат тек Елесте ғана бар, басқалары оның көмекшісі болып саналады. Алдын ала жоспарлап қойған сапарға бармай қалудың еш амалын таба алмай қойды. Енді өзі қаламаса да құрбыларымен бірге Саратовқа баруға тура келеді, әйтпесе, тауда жортқан барыстардың арасынан бір-ақ шығып, жалғызаяқ соқпақ жолда сүйгенімен жолықса, екеуі бір-біріне құшақ жая ұмтылар еді… Ой, не деген ақымақтық! Осының бәрін қалай түсіндіреді, жастықтың қызуымен талай әнтектік жасап еді, дегенмен бүгінгі күнді Құдайдың өзі бұған арнайы жіберген сияқты… Өткеннің бәрін есепке алмаса да болады…

	Түні бойы жастықты көз жасымен шылап, осы бақытымнан айыра көрме деп Құдайға жалбарынумен болды…

	Ақыры телефон шырылдап, екі ғашық бірін-бірі үздіге шыққан даусының лебімен шарпып, бір-біріне өз жағдайының не болғанын айтып, көп ұзамай жолығуға уәде байласқан соң ғана қиналысы басылып, жаны жадырағандай болды, тынысы кеңіп сала берді…

	***

	Сол түні тау үстінен төнген толған ай баршаға нұрын шашып, жарқырап тұрды. Бұлтсыз ашық аспандағы сан мыңдаған ұсақ жұлдыздардың арасында жалғызсырағандай көрінген айға қарап ыңыранған Жебе-Барыс күркірей мұңын шағады. Не айтқысы келді екен, сонша неге қиналады, мұны білген ешкім болған жоқ… Бедірейіп, безерген аспандағы айға шағынғанша безіп кетпейсің бе бұл жерден, барыс туыстарыңа бармайсың ба! Жоқ, біреу жадылап қойғандай Үзеңгілес асуының түбінен кетер емес. Соңғы күндері әлдебір екі салтаттының анадайдан бой көрсетіп, жақын да келмей, алыстан аңдып жүргенін де елең қылар емес. Жүре берсін, еріккен екі аяқтыларда не шаруасы бар. Сөйтсе, олардың шаруасы бар екен, сыртынан дүрбі салып, нақ осының өзін бақылап жүрген болып шықты, «Ұзынқұйрық қазанбас» деп сыртынан ат қойып алыпты...





ІX




	Бектұрдың «Жебе-Барыс жоспары» іс жүзінде барлық жұмыстың алдын ала түзілген кесте арқылы және күн тәртібі бойынша жүргізілуін қамтамасыз ететін. Бұл орайда, обалы не керек, «бизнес-жоспардың» мұқият ойластырылып, бәрін де ескере отырып жасалғанын айта кеткен жөн, сондықтан қонақ аңшыларға қатысты ешқандай қолайсыздық тумауға тиіс. Аңшылыққа дайындық және оны өткізу жөніндегі сервистік шараларға бүкіл Тұйықжар ауылы тартылды деуге болады. Бұл күндері ауылдың жас-кәрісі бірдей осы бизнес-науқанның табысты өтуінен түсетін мол қаржыны күтумен жүр. Ауылда тоқмейілдік пен тағатсыздана тосқаннан туындаған әбігерлік байқалады. Қар барыстарын аулаудың сәтті аяқталуына бәрі де іштей тілектес. Құдай аңшылардың жолдарын оңғарсын деп іштей жалбарынған бір адам. Онда осы бизнес-аңшылыққа атсалысқан адамдар табысқа бір кенеліп қалуға тиіс. Өмір деген осы ғой, бұл жайында тек сол қар барыстарының өздері ғана білмейтін, тағы жыртқыш таяу күндері алдынан не күтіп тұрғанын біле де алмаушы еді.

	Ал «Мерген» фирмасының төңірегіндегі жағдай ойдағыдай қалыптасып келеді. Меймандарға қатысты шаруаның бәрі Арсен Саманшиннің тәулік бойы дерлік тілмаштық етуімен жүзеге асырылып жатты. Арсен Саманшинсіз мұндай өзара түсіністіктің болуы мүмкін еместігіне шеф Бектұр анық көз жеткізді. Сондықтан ыңғайы келген сәтте шеф Бектұр інісіне ризашылық білдіруден танған емес: «Тағы да айтайын, қымбатты Арсен, сен оларға тіл қатқан кезде меймандарымыз жаңбырдан кейінгі гүлдей жайнап сала береді. Әрине, олардың бір сөзін де түсінбеймін. Әйтеуір риза екені көзінен, бет-әлпетінен аңғарылып тұрады».

	Шынымен солай сияқты еді. Алғашқы сәттерден бастап, ұшақтан түсіп келе жатқанда, алғаш амандасқанда, одан әрі жолда келе жатып әртүрлі тұрмыстық жәйттер мен басқа да байыпты тақырыптарға қатысты сөз қозғалған кезде араб ханзадалары да, олардың көмекшілері де ықыласпен әңгімелесіп, әр нәрсеге қызығушылық танытумен болды. Меймандар мен оларды қарсы алған қойжайындардың арасындағы қарым-қатынастың лексикалық сипаты аса маңызды болғанын, тұтастай алғанда, осылай сипаттауға болатын шығар. Бәрінің бастауы сөз екені рас қой. Өз кезегінде, Арсен Саманшинге тәулік бойы дерлік үш тілден – ағылшын, орыс және қырғыз тілдерінен қатар аударып, бәріне үлгеруге тырысып бағу ауыр тиді, соның өзі қызық болып көрінді. Әуелі дайындық тобы, содан кейін ханзадалардың өздері келіп, оларды қарсы алу жөніндегі жұмыстың бірінші бөлігі аяқталды, сөйтіп шалғайдағы тау бөктерінде жатқан шағын ауылдағы бұл шара артық экзотикалық қызықтаусыз, ұйымдастырылған түрде байыппен атқарылды.

	Өзара жақын туыс, бір-біріне немере ағайын болып келетін екі ханзада – Хасан мен Мысырдың бірі Кембриджді, екіншісі Оксфордты тәмамдаған, заман ағымына ілесе білетін, сымбатты, жүзінен ақыл нышаны байқалатын, қараторы келген ақжарқын жігіттер болып шықты. Жастары да шамалас сияқты. Хасан ханзаданың қою қара мұрты бар, Мысыр ханзада сақал-мұрт қоймапты, қаласа оның мұрты да туысының мұртынан кем түспейтіндей қою болары байқалып тұр. Сөздерінің ыңғайына қарағанда, тау жыртқышын аулау олар үшін батырлық даңқын асыратын ермек қана емес, сонымен қатар, альпинистік тәжірибелерін шыңдай түсуге арналған жаттығу болатын сияқты.

	Өзара қарым-қатынас орнату үшін осы деректер де жетеді, өз кезегінде, қонақтар да аудармашы арқылы бұл ел, осы таулы аймақ, биік таудағы климаттық жағдай, жергілікті тұрғындар, олардың салт-дәстүрі мен әдет-ғұрпы туралы біліп алды. Бас кезінде осы мәліметтер де жетіп жатыр.

	Тұйықжарға тұтас бір автокеруен болып жетті – ең алдында өзінің джипіне мінген шеф Бектұр, одан кейін жол таңдамайтын қуатты джип – анау-мынау танкке бергісіз «Хаммерде» жоғары мәртебелі ханзадалар, олардың қасында аудармашы әрі тұрақты кеңесші-жолбасшы ретінде Арсен Саманшин бар, олардың артында күзетшілері, қызметшілері, теледидар тілшілері мінген басқа машиналар келеді.

	Тұйықжар тұрғындары бірі қалмай көшеде жүр, меймандарды қуана құттықтап, қолдарын бұлғап қояды, әсіресе, «Хаммерді» көргенде таң-тамаша қалған балалар жолдың шетімен соңынан еріп жүгіріп келеді, танк сияқты мұндай үлкен машинаны олар бірінші рет көріп тұр, осындай ғажап машина өздерінің ауылдарына келгеніне сенер-сенбесін білмей аңтарылып қалған, соңдарынан иттері де еріп келеді. Кейбір жәйттерге тек балалар ғана емес, ересектер де таң ғалыпты, ертесіне олар да өздерінің алған әсерін айтып жатыр – ханзадалар келеді дегенге басына тәж киген маңғаз мырзаларды көреміз деп ойласа, спорт киімін киген кәдімгі жап-жас жігіттер ғой, тәйірі. Қайтерсің енді, бұл өмірде ертегіге де орын қалдыру керек…

	Күн еңкейіп қалған кез. Біртіндеп ымырт түседі, одан кеш басталады, ол түнге ұласады. Меймандарды өздеріне бөлінген жайларға орналастырып, біраз демалған соң қонақасыға шақырды, арақ құйып ұсынып еді, ханзадалар мұндай рәсімдік ішімдікті тек аңшылық сапар сәтті аяқталып, шығыс елдерінің телеэкрандарынан экзотикалық елтірі ретінде көрсетіліп жүрген қар барысының терісін иықтарына ілген соң ғана ішуге болады, осы таулы өлкеге де сол үшін келгенбіз деп қалжыңға сүйеп, бас тартты. Ия, аңшылық деген еріккеннің ермегі емес, әр заманда өмір сүрген әртүрлі адамдар үшін бұл тек таңдаулылар ғана айналысатын ерекше кәсіп болған. Сөздің реті келіп тұрғанда Арсен Саманшин араб ханзадаларына Мәңгілік қалыңдық туралы аңызды әңгімелеп берді, қысқаша ғана мәлімет бере салармын деп ойлаған, өзі де қызып кетті, қонақ ханзадалардың да толқығаны байқалды, адамзаттың басынан арылмаған соры – қызғаныш пен көре алмаушылықтың кесірінен қосыла алмаған қалыңдық пен күйеу жігіттің қасіреті оларды шынымен тебіренткенге ұқсайды. Күйеу жігіттің ержүрек аңшы болғанын, құдаларға тарту ретінде қар барысының терісін сыйлағанын естігенде тіптен айран-асыр қалды, ол кезде мылтық болмаған ғой, тағы жыртқышты қалай ұстады екен, сондай-ақ құдаларға барыс терісін сыйлау дәстүрі әлі де сақталған ба? Демек, барыс терісі де қабылан мен жолбарыс терісі тәрізді аса жоғары бағаланатын табиғи байлық болды ғой? Бұл жерде олардың аңшылық тұрғыдағы білім-білігі әжептәуір екені көрінді. Сөйтіп, Арсен Саманшин ханзадалардың әрнені білуге құмарлығымен қатар, адам жатырқамас ақжарқындығын аңғарды. Ханзада-аңшылар оның араб елдерінде болған-болмағанын сұрады, Египеттен басқа елдерге жолы түспегенін естіген соң, өз елдеріне қонаққа шақырып, өздерінің ханзадалық-шақыру кәртішкелерін ұсынды, келе қалса достықтың белгісі ретінде оны нағыз бәдәуилер мекендейтін қоныстарға ертіп апаруға уәде етті. Әрине, Арсен Саманшин оларға шын жүректен алғыс айтты, әзірше тек экзотикалық жәйттерді ғана сұрастырып отырғандарына іштей шүкіршілік етіп қояды, шефтің өзі де әңгіме барысында күнделікті тіршілік, әлеуметтік, саяси, экологиялық мәселелерді мүмкіндігінше қозғамауға тырысуды өтінген болатын. Журналистік әдетімен осы көкейкесті жәйттерге ханзадалардың қалай қарайтынын білгісі келіп тықыршып-ақ отыр, бірақ өзін-өзі тежеп қалды. Бұлар – ата-бабасынан бері билік құрып келе жатқан әмірлердің әулетінен, әрине, қай тақырыпқа болса да өздерінің биігінен қарайды. Солай болмағанда қайтетін еді. Сондықтан, мұндай адамдардың өміртанымы өзгеше болмақ. Дегенмен, әлеуметтік тұрғыдан да, саяси тұрғыдан да қарауға болмайтын жалпыәлемдік құндылықтар бар емес пе. Айталық, кейде әлдебір экологиялық қиындықтар белгілі бір аймаққа ғана қатысты болып көрінуі мүмкін, бір жақта әлдебір апат болып жатыр екен, онда не жұмысымыз бар, олар қайда, біз қайда деп ауызды қу шөппен сүртіп жүре беруге де болады. Бірақ, түптеп келгенде, кез-келген экологиялық ауытқу бүкіл табиғатқа ортақ құбылыс болмақ. Алайда Бектұр ағайының айтуы бойынша, бұл жақтағы бизнесте ең маңыздысы – қонақжайлық, сондықтен әркім өз жөнін біліп, сыпайылық сақтағаны дұрыс. Сыпайылықтан аттап өтуге болмайды. Қонақтар өздерін жайлы сезінуге тиіс. Солай ғой, әрине, қонақтың аты қашан да қонақ… Оларға жайлы болғанын кім жек көрсін. Арсен Саманшиннің көкірегін тырнаған күдігі сейілер емес – сол баяғы Тастан-Ауған ғой, өзі қайда жүр екен? Тынышталып, тәубасына келіп, сабасына түскен сияқты еді… Әйтеуір, әкіммен кездесу кезінде өзін қалай ұстағанына қарап осылай топшылауға болады. Құдай көп көрмесін, демек, тұтас алғанда, фирманың қызметі ойдағыдай болғаны, қалғанын жүре-бара көрерміз. Мәртебелі меймандарды қадірлеп қарсы алып, құрметтеп шығарып салсақ, шеф Бектұрдың ойы да сол, бизнес-шартқа қол қойған тараптардың мақсаты да осы емес пе. Ия, нарықтық экономика бұл орайда да өзінің әмбебап мөрін басып үлгеріпті, дұрысы, әмбебап қызмет көрсету үрдісін енгізіп тынған…

	Әзірше бәрі жақсы жүріп жатыр… Таңертең негізгі шара басталады. Әуелі көліктің дөңгелегі жеткен жерге дейін джиптермен барады, одан әрі бүкіл қару-жарақ пен керек-жабдықтарды артып алып, атпен жүреді, аттар да шыдамайтын қия беткейге жеткен соң жаяу жүріп, таса-тасаны бұқпалап, құз-жартасты аралап аң қағуға кіріседі. Аңшылықтың өзі сол сәттен басталады – байлыққа бөгіп, жайлы өмірге үйренген қонақтар адам аяғы баспаған тау арасындағы шытырман қуыстарды кезіп барыс аулау дегеннің не екенін көрсін. Бұл сапардан экзотикалық әсер алып, өздерінің аңшылық кезіндегі ерлік көрсетуіне сүйсінбек болу – жабайы дәуірден қалған түйсіктің бір көрінісі. Мейлі ғой… Оларды бизнес-шартқа отыруға ешкім зорлықпен мәжбүр етпеген шығар. Ох, бұл бизнестің де істемейтіні жоқ-ау! Кейбіреулер оны аңшылықтың технологиясы деп соғады.

	Ұйқыға жатар алдында қонақтар таза ауамен демалу үшін аулаға шықты. Түнгі аспанға тесіле қарап қояды – ай толған шақ, жұлдыздар жымың қағады, аспан ашық, көкжиекті көмкерген қарлы шыңдар болмаса бұл ғалам сұрықсыз бос кеңістік болып қалардай көрінеді. Сол жақты қолымен нұсқап тұрып, Хасан ханзада сұрақ қойды:

	– Арсен мырза, әлгі аңыздағы мерген жігіт осы тауда аңшылық құрған шығар, солай ма?

	– Ия, жоғары мәртебелім, сонда өмір сүріп, осы тауда аңшылық еткен, – деп жауап берді Арсен Саманшин.

	Ханзада Мысыр сұрақты басқаша қойды:

	– Мәңгілік қалыңдық та зарлы жырын осы тауды аралап жүріп айтқан ба?

	– Ия, жоғары мәртебелім, аңшы жігітті ол әлі күнге дейін іздеп жүр, тауды кезіп, атын атап шақырудан бір танбайды!

	– Байғұс-ай! – деп аяушылық білдірді Хасан ханзада. Екіншісі, ханзада Мысыр бір ғажап пікір білдірді:

	– Ия, байғұс екені рас. Мүмкін әлемге ол осы күйінде керек болар. Маған бір ой келіп тұр, егер оны рәміздік тұлға ретінде қарастырып, тау аралап зыр жүгірген қызды – әрине, актрисаны – ғарыштан телекамераға түсіріп алса, сөйтіп күн сайын таңертең Мәңгілік қалыңдықтың бейнесін телеэкраннан көрсетіп тұрса қайтер еді?

	– Бұл өте әдемі көрініс болар еді! – деп қостады Хасан. – Бұл орайда оның анимациялық бейнесі де кәдеге асады, қазір мұндай клиптер сәнге айналып тұр ғой, оның үстіне, ғажап романтика. Сөйтіп Мәңгілік қалыңдықты махаббат пен адалдықтың бүкіләлемдік тұлғасына айналдырса. Оның бейнесін әр адамның да есте ұстағаны артық болмас еді. Махаббатты әркім де қастерлей білуге тиіс. Бұл жайында өзіңіз не айтар едіңіз, Арсен мырза?

	– Мен де шамамен осы тұрғыда «Мәңгілік қалыңдық» операсын қою туралы баяғыдан бері армандап келемін. Сәті түсер еді деп ойлаймын… Осыған қол жеткізсем ғой, шіркін… Классикалық опера болар еді… Сіздердің пікірлеріңіз мені одан әрі шабыттандыра түсті. Ойымыздың бір жерден шыққанына қайран қалып тұрмын…

	Сөйтіп, күтпеген жерден «Мәңгілік қалыңдық» бейнесін өнер туындысы ретінде жұртшылыққа ұсыну жөніндегі пікір тағы да көтерілді. Бұл туралы аңшылық сапар аяқталған соң асықпай отырып, кеңінен әңгімелесуге сөз байласты. Сапар сәтті болса, бұл арманды нақты жүзеге асыруға болады…

	Сосын бір-біріне қайырлы түн тіледі:

	– Жақсы жатып, жайлы тұрыңыздар!

	– Таңертеңге дейін!

	Қонақтармен қош айтысып, апасының үйіне келген соң ауланы кезіп біраз жүрді. Мейман ханзадалардың пікірі Арсен Саманшинге кәдімгідей әсер еткен болатын. Бұлай болар деп күтпеп еді. Ханзадалардың Кембридж бен Оксфордта оқығаны бекер емес екен. Бір жағынан таңданып та қалды – осындай биік өнер туралы толғаныс пен жабайы хайуандарға аңшылық құрып, өлтіруге деген құштарлық бір адамның бойында қалай үндестік табады? Қызық екен. Бұларды түсіну қиын. Тегін адам ханзада бола ма.

	Түн ортасы болып қалыпты. Ұйқыға жату керек... Осы толғанғаны да жетер. Ұйықтап алмаса болмайды..

	***

	Бұл кезде тау-тасты мекен еткен тағы аңдар түнгі тыныштықты бұзбау үшін түгел ұйқыға кеткен болатын. Тек Үзеңгілес асуының түбінде жатқан Жебе-Барыс қана жанын қоярға жер таппай, айға қарап күрілдеп, өз табанын өзі тістелеп аласұрады, мазасын алып, тұла бойын тітіренткен түсініксіз қобалжуын баспақ болады... Төңірек тып-тыныш, тек тау өзенінің шуылы ғана естіліп тұр. Алыстан сол баяғы зарлы дауыс талып естіледі. Ұйқысы қашқан Мәңгілік қалыңдықтың әні…

	***

	Ал басқа біреу бұл түні өзінің жер басып жүрген ғашығы туралы ойлап жатыр еді. Елес не істеп жүр екен? Құрбыларымен бірге Саратовқа баратын пойызға отыруға үлгерді ме екен? Үлгермеген болса, енді бір тәуліктен кейін мінуге тиіс. Ия, қазір пойыздар да сирек жүретін болып кетті. Есесіне жұрттың бәрі ұшақпен жүріп-тұруға көшті. Елес таңертең бір рет хабарласқан, содан бері телефон соққан жоқ. Өзі де хабарласа алмады. Бір минут уақыт таппай қойды. Шатқалды жарып аққан өзен жағасында екеуі оңашада өткізген ұмытылмас сәттер тағы да ойына оралды. Сол кезде өздерін шынымен бақытты сезініп еді – күннің көзі шырайлана жарқырап, тау шыңдары бұларға қуана көз тіккен, өзен суы екеуін бақыт тасқынына бөлеп, аялай әлдилеген болатын. Сол бір балдай тәтті шақты тағы да бастан кешер ме еді… Сәті түссе, тағы да хабарласып, тілдесу керек…

	Сөйтіп жатып таңды атырды. Ауа райы сәл-пәл өзгерейін деген екен. Тау шыңдарын қара бұлт бүркеп алыпты. Жел тұрыпты, әр бағыттан ұйтқи соғып тұр. Соңғы күндері жадырап тұрған табиғаттың жайдары мінезі өзгермейтіндей көрініп еді. Қазір де алаңдайтын ештеңе жоқ. Жазғы бұлт қазір-ақ сейіліп, жел де әп-сәтте басыла қалуы мүмкін, тек жаңбыр жауып, күн күркіреп мазаны алып жүрмесе жарады…

	Әзірше бұл туралы ойлаған ешкім бола қойған жоқ. Бәрі де ертелетіп іске кірісіп кеткен, «аңшылық жөніндегі шұғыл шараларды» ұйымдастыру үшін жолға шығуға үлгеру керек – «Мерген» фирмасының «Жебе-Барыс» бағдарламасы бойынша жасалған ресми құжаттарында осылай деп көрсетілген.

	Сонымен, ақыры жолға да шықты. Джиптер мен қосалқы жүк машиналары тауға қарай бет алды. Мейман аңшылардың сауытты «Хаммеріне» мінген Арсен Саманшин жолшыбай тағы да бәрін тексеріп шықты: мергендерге арналған мылтықтар мен автоматты түрде атылатын қару-жарақ, дүрбі, дауыс күшейткіш мегафон, биік тауда ауа жетпей қинала қалған жағдайға арналған оттегі қапшықтар, басқа да керек-жарақтар түгел алынды ма, ештеңені ұмыт қалдырып кеткен жоқ па…

	Бәрі өз кезегімен жүріп жатты. Атшылар күтіп тұрған жерге дейін отыз шақырымдай жүріпті, бұл жақтың жолымен сағатына 40-50 шақырымнан артық жылдамдықпен жүре алмайсың. Атшылар сақа-дай сай тұр екен. Аттар түгел ерттеулі, бәрінің тағасы жаңартылған.

	Енді ерге қонып, жүкті қайта тиеуге тура келді. Бұл жұмысты Бектұр шефтің өзі бастан-аяқ қадағалады.

	Енді бәрі салт атты болып шыға келді. Ханзадалардың тәп-тәуір шабандоз екені байқалып тұр. Дегенмен таудағы соқпақ жолды ипподромның алаңымен салыстыра алмайсың. Тау жолында атқа салт мінген адам ер үстінде үнемі қозғалыста болып, салмағын екі жаққа кезек ауыстырып отыруға тиіс, астындағы атының жүрісіне сақ болуы керек, кейде не оң жақтан, не сол жақтан тас домалауы мүмкін...

	Бірінің артынан бірі шұбатылып тауға өрмелеп келеді. Ең алдында осы маңды жақсы білетін бір малшы, одан кейін шеф Бектұр, оның артында жоғары мәртебелі ханзадалар, олардан кейін Арсен Саманшин. Әзірше ара-тұра тіл қатысып қоюға болады, кейінірек ара қашықтық ұлғайған сәтте сөйлесу үшін бәрінің қанжығасында бір-бір дауыс күшейткіш мегафоны бар. Мәртебелі меймандардың күзетшілері мен көмекшілері едәуір кейіндеп қалған.

	Тау жолы біртіндеп тарыла берді – жоғары өрлеген сайын жартастардың қырлары өткірлене түскендей, мына кезбелер қайдан сап ете қалды дегендей тәкаппарлана қыр көрсетеді, кей жерлерде жоғарыдан құлаған ұсақ тастар жолды басып қалыпты, соған қарамастан, аттар әзірше жақсы жүріп келеді. Енді біраздан соң аттан түсіп, жаяу өрлеуге тура келеді.

	Биік тауды тұрақ еткен жабайы жануарлардың да қарасы көріне бастады – бірер рет тауешкілер мен иір мүйізді арқарлардың шағын үйірлері көзге шалынды, қарап үлгергеніңше орғып-орғып көзден таса болады. Тау жыртқыштарының ежелгі азығына айналған тұяқтылардың қайда асыққанын кім білген. Тауешкілердің әсем де жіті қимылын дүрбімен сүйсіне бақылап тұрған Хасан ханзада атының тізгінін тежеп, сәл деміге тұрып, бір әдемі пікір білдірді:

	– Маған қазір бір ой келді, достарым, егер бір күні осы әсем аңдардың бәрі жиналып, басқа жаққа тайып тұрса не болар еді – аштықтан көзі қарайған барыстар бірін-бірі талап жер еді ғой, солай емес пе?

	– Соған ақылдары жетпейді ғой! – деп туысын қағыта көзін қысып қойды Мысыр ханзада. – Әйтпесе, баяғыда-ақ сөйтпес пе еді.

	– Мүмкін керісінше шығар, табиғаттың заңы асқан ақылдылықпен ойластырылған сияқты! – деп қосты Арсен Саманшин.

	Қос ханзада жымиып қойды:

	– Өте дұрыс!

	– Табиғаттың кемеңгерлігіне басымызды иеміз!

	– Барыстардың жолы болды, демек, біздің де жолымыз болуға тиіс! Солай емес пе?

	Қонақтардың мұндай орынды қалжыңы екеуінің арасында жылы сыйластық барын білдіргендей, ханзадалардың тәрбиесі мен біліктілігін көрсетіп тұр. Бұл жақсы да болатын… Арсен Саманшиннің өзі де осыны қалап тұр, меймандардың көңіл күйі көтеріңкі болғаны дұрыс, олар мұнда тек аңшылық құру үшін ғана келмеген шығар. Мұндайда адамдардың арасындағы қарым-қатынас та өте маңызды.

	– Былай, құрметті ханзадалар, – деді Арсен Саманшин. – Біздің фирманың бастығы шеф Бектұр мынаны түсіндіруді өтінген, ана жартастан кейінгі бұрылыста ат шалдырып аламыз, демалуға арналған шатырлар құрулы тұр. Сол жерде аттарды қалдырып, әрі қарай жаяу өрлейміз.

	– Біз дайынбыз.

	– Аңшылықтың жай-жапсарын білеміз ғой…

	Түс әлеті. Шеф Бектұрға рахме, аздаған демалыс ұйымдастырғаны оңды болды, тау қымызын ішіп бәрі рахаттанып қалды. Биік таудың ерекшелігі де біліне бастады – аңшылар алқына демалып отыр. Жолқапшықтарын асынып, қаруларын сайлап, дыбыс күшейткіштерін иықтарына ілді.

	Арсен Саманшин бір сәт аудармашылық жұмыстан босап, сәл болса да оңаша қалуға мүмкіндік алды, меймандар тауға шығамыз деп әжептәуір шаршаған екен, шатырларына кіріп демалуға қисайды, шатқалдардың арасындағы жықпылдар мен бұталардың арасынан қар барыстарын іздеуге кірісер алдында біраз әл жинап алған дұрыс. Шеф Бектұрды екі көмекшісі қолтығынан демеп аттан түсірді, ентігіп тұрып, сақалын сипап қойып, ханзадалар мен оларға еріп жүрген адамдарға біраз күтуге тура келетінін ескертті, бұл ұзаққа созылып кетуі де мүмкін, өйткені барыс үркітушілерден әлі хабар келмей жатыр. Ханзадалар бұл ескертуді түсіністікпен қабыл алды, одан әрі әңгіме өрбіген жоқ.

	Сөйтіп аңшылар тобы алдын ала шатырлар тігіп, дайындап қойған тұрақта демалып жатты, кейіннен белгілі болғандай, бұл онша алыс та емес, Үзеңгілес асуының алдындағы Молатас үңгірінің тұсы болып шықты.

	Альпинистер мен геологтардың айтуынша, мұндай биікте адамның жан дүниесі өзгеріске түсіп, көңіл күйі мен айналадағы ортаны қабылдау әсері басқа ауанға ойысады екен, бейне бір жаның жаңғырып қалғандай күй кешесің. Тауға шыққанда адамның ойлау жүйесі тереңдей түседі, бұған бүкіл дүниежүзіндегі тақуалардың оңашада Құдайға құлшылық етіп, жанын тазарту үшін биік тауға кетуді әдетке айналдыруы дәлел бола алады, жазық жердегі, ормандағы немесе ойпаттағы үйреншікті жағдаймен салыстырғанда тау ішінде адамның ойлары сезімтал әрі шынайы бола түседі, бұған биік таудағы ортаның ерекше ахуалы әсер ететін болса керек. Төбеңнен түпсіз көк аспан төніп тұр, қолыңды созсаң бұлтқа жетеді, тау шыңдары осы орнынан қозғалмастай етіп жер бетіне мәңгі бекітілгендей, бұл да өмірдің бұлжымас заңы, таудағы ақ қар мен көк мұздың кіршіксіз тазалығына жаның сүйсінеді, қолмен ұстап, аяғыңмен басып көруіңе болады, сылдырай аққан мөп-мөлдір тау өзенінің суы сап-салқын, саф таза, ауасын қанша жұтсаң шөлің басылмайды, әшейінде байқай бермейтін тыныс алысыңды анық аңғарасың.

	Бәлкім, заттардың табиғаты сондай шығар, биік тауда адамның жан дүниесі ерекше ғарыштық сипатқа ие болады, ойың да, сезімің де, қиялың да тау шыңындай биіктеп, түпсіз тереңдеп, тау желіндей өткірлене түсетіні де содан. Осы сәт Арсен Саманшин жан дүниесінің нақ солай қанаттана түскенін аңғарды. Тіршіліктің қамы ұмытылып, міндет атаулының баршасынан құтылып, өзімен-өзі оңаша қалған. Ішкі әлемі мүлдем өзгеріп кеткен сияқты. Жігіттің бар болмысы «дәл қазір және нақ осы жерде», биік таудағы шағын алаңқайға тігілген шатырларда емес, әлдебір алыс жақта жүргенін бұл кезде ешкім біле алмайтын еді, өзі де осының бәрі өңінде болып тұрғандай сезінді, отарбаның гуілін, теміржолмен зулап бара жатқан жолаушылар пойызының ырғақты сартылын анық естіп тұр, тіптен басы айналып кетті. Ой, қандай ғажайып көрініс – даланы жаңғырта гуілдеген отарбаның даусынан тау шыңдары теңселіп кетті, Арсен Саманшиннің өзі пойызбен қатарласа жүгіріп, терезелерге үңіліп айғайлап келеді: «Елес! Әй, әй, Елес, бұл мен ғой, мен сені сүйемін! Әй, тасымал саудамен айналысатын қыз, сүйіктім менің! Сен өз шаруаңмен Саратовқа бара жатырсың, ал мен соңыңнан қуып келемін! Тыңда, тыңдашы, Елес, мен қазір тауда жүрмін, бірақ өзіңмен біргемін. Студент кезімде мен де осы жолмен талай сапар шеккем, әуелі Саратовқа, одан әрі Мәскеуге барушы едім. Еділдің бойындағы Саратовты мен де жақсы көремін! Ах, Саратов, қазақша бұл Сарытау ғой! Мен ұнатқан Сарытау – Саратовқа сен де кетіп барасың, Елес, мен де сенің қасыңдамын, Елес! Жабысып қалмай қойғаным үшін кешірім өтінемін! Тып-тыныш жол шегуіңе де мұрша бермей қойдым-ау! Жолаушылардың бәрі екеумізге таңдана қарайды. Сенсіз өмір сүре алар емеспін!..»

	Сол сәтте ол осылай ойлап еді, уақыт пен кеңістікті өстіп ерекше бір тәсілмен толық қамтып, ендігі тағдыры осы шексіз уақыт пен кеңістіктің бір түкпірінде кетіп бара жатқан сүйген қызы Елеспен ғана байланысты екенін көз алдына ап-анық елестетті…

	Оның жан дүниесінде не болып жатқанын, жаңа ғана әлдеқайдағы Саратовқа бара жатқан пойыз осы таудың дәл қасынан салдыр-күлдір өте шыққанын, жігіт сол пойыздың соңынан жүгіріп Елесті шақырғанын қасындағылардың бірде-бірі білген жоқ. Мұның кереметі осында болатын! Өкінішке қарай, бұл жайында қонақ аңшылар да, ауылдастары да, төбелерінен пырылдай ұшқан тау кекіліктері де, адамдардан аулақ кетуге асығып, секіре безген тауешкілер де, Молатас үңгірінің маңына жиналған бұл кісілердің өздерін аулау үшін келгені қаперіне де кірмеген қар барыстары да білмеп еді.

	Арсен Саманшиннің өзіне келсек, демалып жатқан меймандардың сөздерін ілесе аударып отыру міндетінен құтылып, өзімен-өзі болып отыр еді. Қиялындағы өмірде пойыздың соңынан жүгіру мүмкіндігінің бір сәтін де өткізіп алмауға тырысып, айналадағы өмірді түгел ұмытқан, бұл жүгірісі тағдырымен жарысқа түсу сияқты еді, қуып жете аласың ба, жоқ па – ол да белгісіз...

	Оның үнсіз айғайын тек Елес қана естіді, бұл кезде ол бір қолымен есіктің тұтқасынан ұстап, екінші қолын пойызға ілесе жүгірген Арсен Саманшинге еңкейе созып, вагонның баспалдағында тұр еді:

	– Арсен! Арсен! Мен сенің дауысыңды естідім, өзіңді де көріп тұрмын, мен де сені сүйемін! Қуып жетші, секіріп мінші пойызға, мен сені құлатпай ұстап аламын! Тағы да құшақтасып, құмарымыз қанғанша сүйісейік бір!

	Эх, қиялдың көк дөненін ерттеп мінген адамның басына не келіп, не кетпейді, арманшыл адам талай нәрсені ап-анық елестете алады! Вагонның ашық тұрған есігі мен қолын жанталаса бұлғаған қыз тура өңіндегідей көрініп тұр, бұл да пойызды қуып жетуге бар күшін салып құстай ұшып келеді. Міне, қуып та жетті, өйткені екі ғашық соны қалаған болатын, ғашықтардың құштарлығынан қуатты тілек болмайды, бұл сезімнің бойында ғаламдық алапат күш бар, шексіздікке, мәңгілікке шақырған, ұрпақ жалғастыруға үндеген осы сезім ентіге пысылдаған пойыздың да аптығын басып, күн нұрына бөленіп шалқып жатқан ұлан-ғайыр даланың тілегіне ұласқан, көкжиектің екі шетін бір-біріне жалғасам деп асыққан отарбаның өзі де осы тілекті қостап, гуілдей үн қосады: «Қуып же-е-е-е-ет!.. Қуып же-е-е-ет!..»

	Тағдыры оған осыны бұйырды, жолы болып тұр екен, вагонды қуып жетіп, бір-ақ қарғып мініп алды, қыз да қолын ұсынып, демеп жатыр, екеуі құшақтасып көрісті... Арманы шынға айналыпты. Қиялы бір-ақ сәтте нақтылыққа ұласты... Пойыз кең даланы дүбірлетіп, теміржолдың бойымен сартылдап жүйткіп келеді, қуаныштан көңілі шалқыған отарбаның өзі де ақшыл түтінін шылқыта будақтатып қояды…

	– Жүр, отырып әңгімелесейік, – деді Арсен Саманшин демін басқан соң. – Екеуміз дұрыстап сөйлесуіміз керек, Елес…

	– Ой, Арсен, қайда асығасың? Шаршадың ғой, демалсаңшы…

	– Уақыт жоқ. Мен саған тау басынан жүгіріп жеттім, Елес. Өзің де білесің, біз онда аңшылыққа дайындалып жатырмыз, тездетпесек болмайды. Көріп тұрсың, саған жету үшін пойыздың соңынан қудым, мына пәпкені өзіңе табыс етейін деп едім, мұнда менің қолжазбам бар…

	– Қолжазба? Не айтып тұрсың, Арсен? Осы қолжазбаны беру үшін пойыздың соңынан қудың ба?

	– Ия, солай. Қазір бәрін айтып беремін. Жүрші..

	Екеуі купенің терезесінің алдындағы үстелдің жанына бір-біріне қарсы қарап отырды. Жанарлары нұр шашып, арақашықтық дегенді білмейтін кіршіксіз махаббат пен ой-армандарының бірлігін паш етіп тұр. Әйтеуір, өзіне солай көрінді. Арсен Саманшин әңгіменің тиегін ағытып қоя берді:

	– Елес, түсінесің ғой, мен саған жетуге асыққанда өмірімді тәуекелге тіккенмін. Мына қолжазбада екінші дүниежүзілік соғыс кезіндегі бір оқиға баяндалған, ол кезде екеуміз бұл өмірге келген жоқпыз, болашақ ата-анамыз да жалаңаяқ жүгірген бала болатын. Менің айтайын дегенім мынау еді, арада пәлен жыл, пәлен ғасыр уақыт өтіп, сан ұрпақ ауысқан соң бұл хикая қайта оянып, өткен өмірдің әлдебір қатпарынан осы заманға өзі сұранып келді, осы жайында бір шерлі әңгіме жазғанмын, атауын да адамды селт еткізердей етіп қойдым: «Өлім бе – өмір ме?» деп аталады. Ия, қазіргі кезде кісі өлтіру деген темекінің тұқылын табаныңмен жанши салғандай оп-оңай болып кетті ғой, өзім де сол шектен аттай жаздап барып тоқтағанмын, бұл жайында кейінірек айтамын, жоқ, қызықтыру үшін айтып тұрған жоқпын. Бұл өзі қылмыстық оқиғаға құрылған шығарма емес, мүлдем керісінше. Осы әңгімемен бірге мұхиттың түбінен шыға келіп, сан миллион өлгендер мен өлтіргендер жатқан зиратқа беттеген адам сияқтымын, қорымнан тыныш жер бола ма, сонда отырып әлгі марқұмдар мен өзіме осы шығарманы оқып берсем деп едім. Жағдай осы, Елес, кешір, өз жанымның шытырман орманына қайта сүңгіп кеттім бе, сенің мамандығың кітапханашы ғой, ненің не екенін білесің және түсінесің, шатысқан ойларымды оп-оңай оқып отырғаның үшін шынымен ризамын, Елес (Рахмет, Елес, басыңды изегенің үшін). Сонымен, өткен қыста пойызбен Байқоңырға, ғарыш айлағына барғанмын, ғарышта ұзақ мерзімді ұшу сапарында жүрген ғарышкер досым Сәлітжан хабарласқан, ғарыштан әр адамға орын табуға болатыны туралы армандайтын адам жайында эссе жазуым керек-тұғын, әрине, онысы құр қиял ғой, бұл туралы кейінірек айтармын. Өзі солай дейді... Тағы да қиялға беріліп кеттім бе. Кешір мені, Елес. Сонымен, былтыр қыста аяқ астынан өткенімді сағынып, жолға шыққанмын, пойызбен жүрмегелі көп болған екен, жолшыбай студенттік күндерімді еске алдым, ол кезде қазіргідей ұшақтар көп емес еді ғой, Мәскеу мен Ленинградтағы университеттерде оқығанмын, бұл жайында айтқанмын саған, есіңде ме? Сонымен, әуелі Байқоңырға, одан әрі Саратов арқылы Мәскеуге тағы да пойызбен сапар шектім, жол үстінде терезеден далаға көз тастап отырдым, әр нәрсеге назар аударып, табиғат көріністеріне сүйсінуді ұнатамын, сезімтал жанмын ғой, қайтерсің енді, кенеттен толқын шайып жағаға шығарып тастаған жаңқадай бағы замандағы бір оқиға жүрегімді тербеп ала жөнелгені. Сөйтсем, сол бір жанымды тербеген жәйт – осы теміржолдың бойында, осы далада, Қазақстанның байтақ даласын басып өтіп, Саратовқа соғып, одан әрі Мәскеуге тартатын осы жолдың бойында болған сол оқиға өмір бойы жадымның терең бір түкпірінде сақталып келген екен. Ойымды баурап алған не дейсің ғой? Сол баяғы жол, бір бағытта немесе қарсы шыққан пойыздар, Батыс пен Шығыстың арасын жалғастырып жатқан бәз-баяғы тынымсыз қозғалыс, осы ерсілі-қарсылы сапырылысқан адамдардың тағдырында нендей жәйттер болды, олардың өміріндегі өзгерістердің сыры неде – міне, осы жайында толғанып, ғасырлар тасасында жасырынған оқиғалар көзіме елестегендей болды, бейне бір ғарыштық экраннан әлдебір ауқымды фильм көріп отырған сияқтымын – Арал теңізін сарқып тындық, ойласам ет-бауырым езіледі, оның есесіне Байқоңыр ғарыш айлағын салдық. Осы оқиғалардың арасында қаншама тағдыр жатыр – міне, сонда мен соғыс мүгедегі, қазір оларды Ұлы Отан соғысының мүгедегі деп атайды, айыпкерлер батальонында болған Сергей Антоновичтан естіген әңгімемді жазуға бел байлағам, әңгімеде ол Сергий деген жас жігіт, мен ол кезде жолшыбай сапарлас болған студентпін, халқымыздың дәстүрі бойынша үлкенге құрметпен қараймын, ол менің атаммен жасты болатын. Ой, сөзім көбейіп кетті-ау, уақыт тығыз. Сонымен, баяғы әңгімені еске алдым, Сергей Антонович біздің вагонға Саратовтан мінген, Мәскеуге дейін екі тәулік жүреміз. «Өлім бе – өмір ме?» деген әңгімені жазуды сол кездесуден кейін он жыл өткен соң ғана қолға алдым, Сергей Антонович, әңгімедегі Сергий әлдеқашан өмірден озған, мұны анықтап алғанмын. Өкінішті, әрине. Сергей Антоновичты сол жолы ауруханаға жеткізіп салғанмын, әңгімені жазып бітіргенде, дұрысы, сол кісінің айтқанын қағазға түсіргенде бұл шығарманы жауынгерлер жерленген зиратта оқу керектігін ұқтым. Есіңде ме, сол әңгімені жауынгерлер зиратының басына барып оқимын дегенімде: «Өлім бе – өмір ме?» дегенді қалай түсінеміз?» деп сұрақ қойғансың. Оны түсіндіру мүмкін емес деп жауап қаттым. Бұл оқиғаға, Елес, сенің де қатысың бар деп сендірмек болдым. Сен қатты таңырқағансың. Осыны ұғындырмақ болып едім, үлгере алмадым. Мәселе мынада: мен де, сен де Саратовты басып өтіп Мәскеуге апаратын, сөйтіп Батыс пен Шығысты жалғастырып жатқан осы жолдың бойында жүреміз, Елес. «Өлім бе – өмір ме?» деп аталатын әңгіменің оқиғасы да осында өтеді. Сергий майданға осы жолмен аттанған, Ресейдің ұлы қалаларында оқыған кезімде мен де осы жолмен жүретінмін, қазір сен осы жолмен сапарға шығасың, осы пойызбен тауар тасисың, бәрімізді байланыстырып тұрған бірдеңе бар… Ой, тоқтатшы мені, Елес, тоқтатшы, не көрінді маған, тағы да лағып кеттім… Уақыт тығыз… Әр сөзімді сәуегейлік ретінде қабыл ал. Ең бастысы, саған мынаны түсіндірейін деп едім, не үшін сені қуып жетпек болдым, қайтып келуіңді күтіп, келесі жолыққанда-ақ бәрін айтып беруіме болар еді ғой, күте алмадым; бұл саған да, біздің кездесуімізге де байланысты, Елес. Мынаны айтып қояйын, сен мені құтқарып қалдың, жан дүниемде не болып жатқанын білмесең де мәңгі өлмес жанымды күнәһарлықтан құтқардың. Саған айтпақ болып, өткен жолы үлгере алмағаным мынау еді: биылғы көктемде осы «Өлім бе – өмір ме?» деп аталатын әңгімемді жарияламақ болғам, сәті түсіп тұр еді, осы арқылы соғыстың және адам баласының мәңгілік табиғаты туралы өз сөзімді айтқым келген. Қалай болғанда да, кез келген соғысты адам шығарады, сонымен қатар, соғыс атаулының бәрі адамдарға тек қайғы-қасірет қана әкеледі, осы қарапайым шындықты шын түсінген адамның маңдай соры бес елі... Осы тұрғыда өз пікірімді білдіргім келген, кенеттен өзім әлдебір қырсыққа тап болып, біреуді қаталдықпен өлтірмек болдым және соны істеп тынатын едім. Сонда бұл толып жатқан кісі өлтірудің тағы бірі ғана болып қоймас еді, сонымен қатар, автордың Құдайға күпірлік жасауы, жазған шығармасында бір ақиқатты дәлелдемек болып, іс жүзінде содан тайқып шығуы болар еді... Сондықтан, өзімнің ар-ұятымды азаптамай-ақ қояйын деп «Өлім бе – өмір ме?» деп аталатын осы әңгімені жасырып қойғам. Әлі ұяламын. Әлгі жауымды өлтіру арқылы «Өлім бе – өмір ме?» деп аталатын әңгімемдегі өз ойымды өзім жоққа шығара жаздадым. Тағдырдың әділдігі мынада, Елес, кісі өлтіру туралы ойдан арылуыма көмектескен өзіңсің, Елес. Екеуміздің махаббатымыз арқылы тағы бір жаңалық аштым, сөйтіп қайтадан азаттық алдым және саған шынымды айтып тұрмын, Елес, мені азат еткен сенсің, кеше ғана әділдік деп санап, кек алуды мақсат тұтқаныммен, енді ондай қылмысқа ешқашан бармайтынымды ұқтым.

	Саған айтып үлгерсем деген бар сырым осы еді. Бұл ой маған екеуміздің кездесуімізден кейін ғана келді, кейде жан дүниемізде бұғып жатқан жәйттерді жарыққа шығару үшін рухани жақыныңмен жолығу ғана жетіспей тұрады екен, сол сияқты, тек зират басында ғана айтылатын шындық та болады, мысалы, менің «Өлім бе – өмір ме?» атты әңгімемде айтылатын Сергий есімді жігіттің жан сыры осыған жатады, мұны тек жауынгерлер зиратында ғана оқу керек – күнделікті тіршіліктің әбігерінен тыс жерде, аруақтар да бұл хикаяға құлақ салып, өмірде жұрттың бәрі ұғына бермейтін ақиқаттың болатынына көз жеткізсін. Тек бұл ғана емес. Менің ойымша, әр адамның өз мінәжаты болуға тиіс. Менің мінәжатым осы әңгіменің мәтінінде келтірілген, егер оны сен де қабыл алсаң, екеуміз бірлесе құлшылық ететін боламыз. Махаббаттағы ең басты жәйт те осы... Сосын… Ия, қойын дәптеріме мұны да жазып қойғам – бұл әңгімені алғаш рет Мәскеу қаласының түбіндегі әйгілі Волоколамск зиратында, содан кейін Брест қамалында және басқа жерлерде, әсіресе, Европадағы зираттарда оқысам деп едім.

	Жалықтырып жіберсем, кешір, Елес, бақытты сәттер қысқа болады, ал махаббат – мәңгіліктің алдындағы екі ғашықтың кенеттен ашқан жаңалығы. Тағы да басқа жаққа бұрып кеттім бе, айып етпе… Көрдің бе, асығып-үсігіп тұрып осы айтқанымның өзі саған арнаған ойларымның бір бөлігі ғана, соның өзін де қиялымда айтып тұрмын... Мүмкін бұл саналы түрде жасалған өз-өзіме сүйсінуім болар... Міне, қазір тауда жүрмін, біраздан соң аңшылыққа шығамыз, сен бір вокзалда отырсың, пойызға қазір мінесің бе, әлде кейінірек пе – бұл да белгісіз, пойыздардың қозғалыс кестесі өзгере береді деп едің… Осыған қарамастан, екеуміз бір вагонда, бір купеде келе жатқандай-ақ әңгімелесіп отырмыз, тағы да қайталаймын, бұл құр қиял ғана, мұның да шегі болады – әне, бізге қарай бір салт атты келеді, Тастан-Ауғанның аң үркітушілерінің бірі болар… Қайтеміз, іске кірісеміз де. Кездескенше, Елес, жолыққанша… О, не айтып кеттім, мұным не, Елес? Мұндайды тек мен сияқты есалаң ғана айтуы мүмкін, басқаша бола алмаймын.

	Осы сәт Тастан-Ауғанның аң үркітушілер тобынан бір салт атты келді, сол баяғы Жалбыршаш екен. Қонақтарға сәлемдескені болар, жалбыраған шашын бір сілкіп қойды да, Бектұр шефке бұрылды, айтуынша, мұны Тастан-Ауған жіберіпті, қар барыстарының екі үйірінің ізіне түсіпті, оларды дүрбімен көруге болады екен, өздері «Ұзынқұйрық қазанбас» деп атаған ірі барысты өзі меншіктеп алғанға ұқсайды, керек бағытқа қарай қуып әкелуге болады дейді. Тастан-Ауғанның басты өтініші мынау, аудармашы Арсенмен жолығуы керек, бұталардың арасында жасырынып жатқан ірі барысты қауіпсіз тәсілмен қалай атып алуға болатынын Арсенге түсіндіріп бермек. Мұны айтып ұғындыру қиын, жақын келіп көруге тиіс, сонда мейман аңшыларға қалай бағыт-бағдар сілтейтінін білетін болады. Шеф Бектұр дереу Арсен Саманшиннің тез баруын өтінді:

	– Тыңда, Арсен, барыстарды аулауға аттанбай тұрып, әуелі аң қағушылармен кездесуге баратыныңды қонақтарға айтып кет. Жалғыз жортқан жыртқыш қатерлі болады, тарпа бас салып, дереу бұталардың арасына жасырынып қалуы мүмкін. Сондықтан, оған қалай жақын баруға болатынын өзің көріп кел.

	Арсен Саманшин ханзадалардан сәл тоса тұруды өтінді, аңшылыққа кіріспей тұрып, әуелі не істеу керек, қалай қамдануға тиіс екенін аң қағушылардан біліп келеді, сосын бәрін баяндап береді. Ханзадалар тоса тұруға қуана келісім берді.

	Жалбыршаш алға түсті, Арсен Саманшин де аттың үстінде, соңынан еріп келеді. Жақпар тастардың арасында шоқтана өскен бұталар арқылы өту шынымен қиын екен, алаңқайға шыққанша кәдімгідей қиналуға тура келді. Жоғарыда әлдебір құстар қалықтап жүр. Айнала тып-тыныш. Кенет Жалбыршаш қолына мегафонын алып, дыбыс берді:

	– Тастан-Ауған! Біз келдік! Естіп тұрсың ба, біз осындамыз! Ол да мегафонмен жауап қатты:

	– Мен де осындамын! Міне, қазір!

	Арсен Саманшин атынан түсіп, сәл аяқ суытпақ болған.

	Жалбыршаш қарсылық білдірді:

	– Отыра бер, неге түспексің? Аттан түспе. Әне, Тастан-Ауған да келді.

	Қапталдағы бұталардың арасынан атқа мінген Тастан-Ауған шықты, мойнына дыбыс күшейткішін іліп алыпты, иығында автомат. О, сұмдық-ай басына өзі айтқан әскери фуражкасын киіп алған! Арсен Саманшин талып түсе жаздады. Тастан-Ауған басындағы фуражкасын бір көтеріп қойып, қайтадан киді де сөз бастады:

	– Неге бақырайып қалдың?! Біз дайынбыз! Бесеуміздің де автоматымыз бар! Егер біз сұраған құнды, 20 миллионды алақанымызға салмаса, бәрінің көзін құртамыз! Осы жердегілердің бәрі өледі! Ешкім аман қалмайды. Ешкімді аямаймыз. Ия, неге үндемейсің?

	– Не айтуым керек, – деді даусы қинала шыққан Арсен Саманшин.

	– Алаңдама, бәрі ойдағыдай болады демеп пе едің?

	– Өзі де солай. Бәрі ойдағыдай, біз сөзімізде тұратын адамбыз. Еш күмәнің болмасын, бәрін рет-ретімен істейміз. Сондықтан, бері қара, мынаны көрдің бе, Молатас үңгірі деген осы, айтып едім ғой саған. Оны миналап қойғанбыз. Байшікеш-ханзадаларды сол үңгірге қамаймыз. Менің айтқанымның бәрін оларға ағылшын тілінде аударып тұрасың, бір сөзін қалдырушы болма. Жаһандану жұрттың бәріне ортақ, оны тек өздерінің ғана үлесі деп ойламасын. Біз де өз үлесімізді аламыз. Міне, үңгірге кіретін ауыз, атыңнан түс, кіріп көр, мұнда орын жетеді, кепілге алынғандар бір тәулік бойы осында отырады, егер сол уақыттың ішінде құн төлемейтін болса, одан артық бір минут уақыт бермейміз, ешқандай аяушылық күтпесін. Неге үндемейсің? Есің шығып кетті ме? Бәрін егжей-тегжейлі түсініріп едім ғой, біз мұны бүге-шігесіне дейін есептеп қойғанбыз, бәрі де менің бұйрығым бойынша болады. Басты қатырма, мені кәмпит тәрізді еріп кетеді деп пе едің, олай болмайды! Ау, бірдеңе десеңші? Сенен сұрап тұрмын, бұйрығымды сөзсіз орындайсың ба, жоқ па?!

	Арсен Саманшин әлгінде атынан түскен болатын. Абдырап, қайтадан үзеңгіге аяғын салды. Не істерін білмей сасқалақтап тұр. Тастан-Ауған жекіріп қалды:

	– Тоқта! Әуелі мұқият тыңдап ал – оларды осында ертіп келесің, қаруларын тартып алып, үңгірге қуып тығамыз. Әңгіме қысқа болады. Автоматтың ұңғысын желкесіне тақап тұрамыз. Менің бұйрығым бойынша оларға спутник арқылы өздерінің Дубайына ма, Әміриятына ма, басқасына ма – хабарласуды бұйырасың, дереу ұшақпен біз сұраған ақшаны әкелетін болсын – 20 миллион доллар ақшаны 5 миллионнан төрт қорапқа салып жеткізуге тиіс. Бұл талаптың әр сөзін қадап тұрып айтасың. Олардың да әр сөзін сол күйі маған жеткізесің. Ұқтың ба?! Егер келіспесең, онда тура қазір тұтқынға алынасың. Сенің де, олардың да көздеріңді құртамыз!

	– Асықпа, – деді ақыры есін жиған Арсен Саманшин, ашкөздіктен тағыланып кеткен бұл есірікті райынан қайтару мүмкін емес еді. – Ақыры осылай шешкен екенсің, мынаны біліп қой, егер бір тамшы қан төгілетін болса, мен ештеңеден тайынбаймын!

	– Қорқытпа мені! Өзім де бір тамшы қан төгілуіне жол бермеймін. Оларды аманатқа аламыз, тірі қалуы үшін 20 миллион құн төлейді. Бітті! 20 миллионды әкел де – жөніңе кет! Менің айтарым осы! Қалғанын дереу орындайсың! Тез! Небәрі 15-20 минут уақыт беремін! Одан артық бір секунд кідіруші болма! Бар, ертіп әкел оларды! Бізбен, аң қағушылармен жолықтырамын де. Басқа ештеңе айтушы болма! Егер бірдеңе болып жатса, бәрін қырып саламыз. Біздің жоғалтатын ештеңеміз жоқ! Кәне, ертіп әкел бәрін. Есіңде болсын – сенімен бірге барыс ату үшін екі ханзада ғана келеді, аң үркітушілер жыртқышты жан-жағынан қамап тұр дейсің, қалғандарының да ізіне түстік, оларды кейінірек аулаймыз. Олармен бірге еріп келгендер мен Бектұрдың адамдары сол жерде күтсін. Олардың бізге керегі жоқ. Ұқтың ба? 15-20 минуттың ішінде келмесеңдер, бәріңді қырып саламыз! Болды! Бар енді!

	– Қазір, – деп күбірледі Арсен Саманшин, әлі де үміттеніп,

	Тастан-Ауғанның басындағы фуражкаға қарап қояды, бейне бір бұрынғы сыныптасының басында басқа киім болса, бәрі өзгеріп кететіндей. Ауыр күрсініп, үн-түнсіз атына қонды да, келген жағына қарай қайтадан беттеді.

	Төңірек тым-тырыс тына қалған. Ер үстінде еңкейіп, бір сәтте шөгіп сала берген Арсен Саманшин артына бұрылып та қарамастан кері қайтып барады, қазір аңшы ханзадаларды үңгірге ертіп келіп, тұтқынға өткізіп, өзі де берілуге тиіс. Айнала тып-тыныш. Тек бұлақ суының сылдыры ғана естіледі. Әлдебір құстар төбесін сипай, қанаттары суылдап, үнсіз ұшып өтті. Астындағы аты жолды бөгеген тастардан ақырын аттап, шатырларға қарай аяңдап келеді, онда мұны ханзада-аңшылар тосып тұр. Осы сәт Арсен Саманшин бейне бір ойлануға шамасы жоқ, қайғыға батқан қаралы салт аттыға ұқсайтын еді. Жетіп те қалды, мына жартасты айналса болды, ханзадалар күтіп тұр. Кенет ол күрт тоқтай қалды. Қызық, мұнысы несі? Аяғын үзеңгіге шірей көтеріліп, жан-жағына қарады. Оң жақ иығында ілулі жүрген мегафонын жұлып алды, ерінің алдыңғы қасына автомат-калашникті қойды, шұғыл бір әрекетке бел буған сияқты. Солай да болатын. Келесі сәтте мегафоннан Арсен Саманшиннің жан ұшырған даусы естілді. Орысшасы мен қырғызшасын араластырып, тауды жаңғырта ағылшын тілінде айғай салды:

	– Тыңдаңдар, менің бұйрығымды тыңдаңдар, сырттан келген шетелдік аңшылар! Қарғыс атсын сендерді! – Дыбыс күшейткіш арқылы зорая естілген даусы тауды жаңғырта қайталанып тұр. Тізгінін тежеп, ат үстінде тұрған күйі одан әрі жалғастырды. – Сендерге айтып тұрмын, келімсек аңшылар! Қарғыс атсын сендерді! Біздің қар барыстарынан тартыңдар қолдарыңды! Дереу жоғалыңдар бұл жерден! Тайып тұрыңдар! Біздің аңдарды қынадай қыруға жол бере алмаспын! Қолдарыңды тартыңдар! Жоғалыңдар! Табандарыңды жалтыратыңдар, барыстарды құртпақ болғандар! Қасиетті тауымызды арамдамай, өздеріңнің Дубайларыңа, Кувейттеріңе тайып тұрыңдар! Табандарыңды жалтыратыңдар бұл жерден! Дереу кетіңдер, кәне, әйтпесе көздеріңді құртамын! Бәріңді қырып саламын! – Сөзін дәлелдеу үшін аспанға автоматтан бір дүркін оқ жаудырды. Тау іші күңіреніп қоя берді. Бір қиядан беткейді бойлап тастар құлай бастады. Бұған жауап ретінде жан-жақтан оқ атыла бастады. Бей-берекет атылған оқтың даусынан Арсен Саманшиннің астындағы аты үркіп кетті. Жұлқына секіріп, қатарынан тиген бірнеше оқтан ауыр жараланған жануар омақаса құлады. Арсен Саманшин оқыс жығылған атының астында қала жаздап, әупірімдеп әзер шықты, аяғын қайырып алды, атыс үдеп барады – Тастан-Ауғанның жігіттері де, аңшы ханзадалардың күзетшілері де, Бектұрдың адамдары да, бәрі боратып атып жатыр. Осы әбігердің арасында аңшы ханзадалар аттарына мініп, кері қарай шаба жөнелгенін ешкім байқамай қалды. Жан-жақтан үрейлі айғайлар естіледі, бораған оқтың дыбысы одан да үрейлі.

	Өлген атының қасында бұқпантайлап жатқан Арсен Саманшин бірнеше жерінен жараланғанын аңғарған жоқ. Иығы мен кеудесі, белі тас боп қатып қалған, денесін құрсап тастағандай қозғалтар емес, беткейге қарай домалап кетпеуге тырысып, ақырын жылжымақ болған, кенет қарсы алдынан үсті-басын қан басқан алып барыс лып етіп шыға келді. Бұл Жебе-Барыс болатын. Жыртқыш күр ете қалды да бір аяғын сүйретіп, жер бауырлап әрі қарай жорғалай берді. Осының бәрі дәл қасында болып жатыр: күннің көзі дір-дір етіп, таудың өзі де қалшылдап тұрғандай, жел де күшейіп кеткен, тамағын қысып, тұншықтырып әкетіп барады. Мегафоны мен автоматын лақтырып тастап, неге екені белгісіз, жаралы жыртқыштың соңынан бұл да еңбектей жөнелді. Басқалардың не істеп жатқанында шаруасы жоқ, бұл кезде әбден құтырынып алған Тастан-Ауған мұны қарғап-сілеп, балағаттап, аузына келгенін айтып жатқан: – Оңбаған! Сатқын! Сені өлтірудің өзі аз! Құзға құлап көзің неге құрымады екен! Бар жоспарымыздың түбіне жеттің! Қаңғытып жіберетін болдың! Өлмесең өрем қап, қызғаныштан ішің күйіп шыдатпаған ғой, сүмелек!

	Бектұр шал жерге жата қалып, сақалын жұлып, домалап жүр, ара-тұра ойбайын сала шыңғырып қояды: – Масқара-ай! Сұмдық! Абыройдан жұрдай болдық-ау! Құдай атсын сені, аруақтар берсін жазаңды! – деген сияқты қарғысын жаудырып жатыр. Келген жағына қарай тұра қашқан аңшы ханзадалардың әлде араб, әлде басқа тілде не деп айғайлағанын естіген адамның өзі де түсінбес еді.

	Осындай ессіздікке толы айғай-шу мен сатырлаған атыс әлі де біразға дейін тау ішін жаңғырықтырып тұрды, біртіндеп атыс та саябырлады, кімнің кімді атқанын ұғып болар емес, үш жақтан бірдей бораған оқтың кімге арналғанын білу қиын, аң қағушылар да, шеф Бектұрдың көмекшілері де, аңшы ханзадалардың күзетшілері де оқты аяған жоқ, атыспен бірге айғайлаған дауыстар да басылды…

	Бір-ақ сәттің ішінде тау ішіндегі адамдар мен аңдарды қалай шошытқанын Арсен Саманшин білген жоқ… Бұл жайында ойлап жататын шамасы да болмап еді. Қаңғыған оқтан алған жарақаттары ауыр болатын. Мұны өзі де сезді, әсіресе, көкірегіндегі жарасы қауіпті, жаншып әкетіп барады, сорғалаған қанына киімі әбден шыланыпты. Ұзаққа шыдамайтынын ұқты, бір тасада жасырына тұрар ма еді. Бір жығылып, бір тұрып, демігіп, әзер қозғалады. Тастан-Ауғанның аманатқа алған аңшыларды қамаймыз деген Молатас үңгірі қай тұста қалғанын шамалап алғаны мұндай жақсы болар ма. Сүйретіліп сонда жеткен Арсен Саманшин тізерлей жорғалап үңгірдің ішіне әрең кірді. Кірген бойда қарсы алдынан тайыншадай ірі барыстың өлімсіреп өшіп бара жатқан жанарын көрді. Бұл Жебе-Барыс болатын. Жыртқыш қозғалған жоқ. Алдыңғы аяғын алға қарай соза жығылған екен, орнынан көтерілуге де әрекет етер емес. Басын аяғының үстіне қойған күйі қыбыр етпей жата берді, қырылдап, ауыр демалады.

	«Сен де осындасың ба?» – деді Арсен Саманшин жыртқышқа, неге олай дегенін өзі де білмейді, бейне бір ескі танысын кездестірген сияқты. Жебе-Барыс алқынып, әзер демалады, үсті-басы қанға малшыныпты.

	Жебе-Барыстың қасына сүйретіліп жеткен адамның да жағдайы сондай болатын: Арсен Саманшин кеудесі мен иығынан аққан қанды тоқтата алмай қойды, дәл қасында әбден әлсіреп, дәрмені құрыған жабайы жыртқыш қансырап өлгелі жатыр.

	Қаңғыған оқтан ба, көздеп атылған оқтан ба, әйтеуір өлімші болып жараланған бұл екеуі – адам мен аң өмірінің соңғы сәтінде аспан астындағы бір қуыста, бір үңгірдің ішінде қатар жатуға бұйырылған болып шықты, бұл да тағдырдың жазғаны ма екен... Кенеттен тау үстінде күн күркіреп, жан-жақты жаңғырықтыра сұрау салғандай болды, не болып кетті өзі? Бұлттарды айыра тіліп, жарқ-жұрқ еткен найзағай да аң-таң…

	Сөйтіп, «Мерген» фирмасы ұйымдастырған халықаралық аңшылық бизнестің бір-ақ сәтте ойраны шықты, «бизнес-жобаны» күл-талқан етіп, барша жұртты нәпақасынан қаққан кім екеніне ешкім сенгісі келмейді, бұл мүмкін емес қой…

	Аттарынан машинаға ауысып мінген аңқұмар ханзадалар ауылға жетіп, ешкіммен қоштаспастан «Хаммерге» отырып, нөкерлерін ертіп Әулиеата әуежайына тартып отырған соң ғана бәрі түсінікті болды, ол жақта оларды арнайы ұшақ күтіп тұрған болатын.

	Тұйықжар тұрғындары ауылды кезіп, әр жерде топ-топ болып жиналып, осы бір құлақ естіп, көз көрмеген сұмдық оқиғаны талқылай бастады, әр жерден қорқынышты айғай шығып жатыр:

	– Масқара! Не деген сұмдық!

	– Арсенді асып өлтіру аз! Өртеп жіберу керек!

	– Осындай бастаманың түбіне жетті! Бектұрды қаңғытып жіберетін болды!

	– Аузымыздағы нәпақамыздан қақты-ау!

	– Оған адамдардан да тауды кезген жабайы аң артық екен!

	– Бүйтуге қандай хақысы бар оның!

	– «Барыстардан қолыңда тарт!» – деп айғайлауға кім рұқсат беріпті оған!

	– Оңбаған, осындай мүмкіндіктен айырды бізді!

	– Сол барыстардың өздері талап өлтірсе сауап болар еді оған!

	Қар барыстарын аулау бизнесінен азды-көпті пайда табамыз ба деп дәметкен ауыл тұрғындары бұл үмітінен айырған адамның басына білген қарғысын жаудырып жатты...

	Буырқанған тобыр бір кезде Арсен Саманшиннің апасының үйіне беттеді, ызаға булыққан бейбақтар ауладағы қолдарына іліккен заттарды қиратып, сол жерде тұрған Арсеннің «Нивасының» әйнегі мен шамын шақты, кабинасын тас-талқан қылды, Арсен Саманшиннің басқа да заттарын беруді талап етіп, жуғаннан кейін кепсін деп іліп қойған жерінен көйлегі мен күрткесін, ішкиімін тауып алып, жыртып тастады, апасы қаншама сақтап қалуға тырысқанымен, шұғыл жұмыс істеуге арналған компьютерін қиратып, байғұс әйелдің өзін де таяққа жықты, жұмыстан жүгіріп келген ұста күйеуі төбелеске араласпақ болып еді, құтырынған тобыр оны да тепкілеп тастады…

	О-о, ауылдастарының мұндай ашуын, осыншама қаһарын басқа қайда жұмсауға болар еді!.. Әйтеуір, жаңбыр жауып кеткені абырой болды, уақыт та кешкіріп қалған, аспан астын жаңғырта күн күркіреп, ауылдағы бүліншілік тоқтады да, бәрі үйді-үйіне тығылып, жоқ болды…

	Жаңбыр күшейе түсті, күннің күркіреуі зорайып, көкжиекті қалтыратып жіберді, аспан төсін әлсін-әлсін қақырата сөккен найзағай да бірдеңесін жоғалтқандай таулы өлкенің әр жырасын жарқырата үңіледі.

	Сол күні көзге көрінбес найзағайдай жарқ етіп, тағы бір оқиға болды. Әлдебір жайсыздықты сезгендей елегізіп, мазасы қашқан Елес кешке қарай Тұйықжардағы апасына хабарласты, қалта телефонын соған қалдырып кеткен, әзірше сенде болсын, құрбыларымның телефоны арқылы хабарласып тұрармын деп еді, сонысы оңды болыпты. Бұрын Елес ешқашан бүйтіп көрген емес, бұл жолы онымен байланысты үзгісі келмеп еді. Сөйтіп Саратовқа жол жүрерден жарты сағат бұрын апасына телефон соқты, үй-ішінің жағдайын біліп, өзінің қазір пойызға мінгелі тұрғанын айтпақ болған. Көп кідірмеспін, тезірек қайтып оралуға тырысамын ғой. Барыс аулауға келген араб аңшыларының жағдайы не болыпты, таудан хабар алып тұрсыңдар ма, әрине, ең алдымен, Арсен Саманшин жайында білгісі келген. Ештеңе сұрап үлгерген жоқ. Хабарласқаны сол еді, аузын ашып ләм дегенше апасы киіп кетті: «Сенбісің, Елес?» Содан кейін долданып айғайлай жөнелсін! «Молатас тауында не болғанын білесің бе, бүкіл ауыл дүрк көтерілді, сенің Арсенің бәрін бүлдіріпті, ауылымыз жаппай соны қарғап-сілеп жүр. Молатасқа барған соң Арсен дауыс күшейткішпен былай деп айғайлапты: «Біздің барыстардан қолдарыңды тартыңдар! Келген жақтарыңа қайтадан тайып тұрыңдар! Жоғалыңдар!» Сөйтіп, аузына келгенін көкіп, араб ханзадаларын желкелеп қуып шықпақ болғанға ұқсайды, бұл аз дегендей, оларға қаратып оқ атқан дейді. Ханзадаларға да жан керек, тұра қашыпты. Сасып қалған аңшылар жаппай жан-жаққа оқты боратып қоя беріпті. Бектұр байғұс басын тасқа ұрып еңіреп жылап жүр. Бүкіл бизнесі құритын болды енді! Ал ауыл тұрғындары Арсеннің апасының үйін тас-талқан етіп қиратып тастады. Арсеннің өзі із-түзсіз жоғалып кетіпті, біреу атып тастады ма, әлде өзін-өзі атып өлтірді ме, анығын ешкім білмейді.

	Естіп тұрсың ба, Елес? Неге үндемейсің? Не болды саған? Ау, жауап берсеңші! Әлде тілің байланып қалды ма?»

	Кенет апасы еңіреп қоя берді:

	– Ой, тағы не пәлеге тап болдық! Елестің тілі байланып қалыпты! Сөйлей алмайды! Енді не істедік? Әлгі Арсенге аяқ астынан ғашық бола қалып еді, енді міне!

	Есінен адасқандай болып, шашын жұла бастады. Күйеуі жұбатқан болып жатыр:

	– Ау, қойсаңшы! Соншама бақыратындай не көрінді? Тыныштал, кәне, Елестің өзі де келеді ғой осында, сол кезде Молатасқа ертіп апарамын, бұл үшін мініске жарамды бір-екі ат табармыз. Қаласаң, сені де ертіп аламыз. Елес бәрін өз көзімен көргені дұрыс, сонда ғана не болып, не қойғанын түсінетін болады. Тек өзің сабаңа түсші.

	– Ой, енді не істеймін! Құдай берген жалғыз сіңілімді, Елесті қайтемін, оның жағдайы не болмақ... Молатасқа кетсек, балаларды кім қарайды?

	– Өлмес. Олар да өсіп қалды емес пе. Оның үстіне, ұл балалар. Бір-екі күн шыдай тұрар. Малға да қарайтын адам керек. Көршілер бас-көз болатын шығар…

	Елес үшін бүйтіп алаңдаған тек туған апасы ғана емес. Сапарға бірге шыққалы тұрған серік қыздары да қорқып кетті, Елес жолсөмкесін бір ырғап иығына салды да, әр сөзін шегелеп тұрып былай деді:

	– Болды! Өздерің кете беріңдер. Міне, Саратовқа бару үшін керекті құжаттар. Мен дереу ауылға, тауға қайтуым керек болып тұр.

	– Не болды, өлім-жітімнен аман ба, әйтеуір?

	– Бәлкім солай да шығар.

	– Қайтып келген соң жолығатын шығармыз?

	– Бәлкім, жолығып қалармыз.

	– Сені сұраса не айтамыз? Тауар алуға келесің бе?

	– Бәлкім, барармын.

	– Не болды саған? Ақылыңнан адасқаннан саумысың өзің, Елес?

	Әлде «бәлкім» дегеннен басқа сөзді ұмытып қалдың ба? Айтсаңшы бірдеңе!

	– «Бәлкім» демегенде қайтейін енді? Бүкіл өміріміз осы «бәлкімнен» ғана тұрады! Басқа не айтайын? Мазамды алмаңдаршы! Мен айтарымды айттым. Өздерің кете беріңдер. Болды!

	Сөйтіп Елес қарсы жолыққан адамдарды қаға-маға вокзалдан безе жөнелді, құдды бір өрттен қашқан адам секілді... Жұрттың бәрі бұл қызға не көрінді дегендей шошына қарайды… Білмейді ғой…

	***

	Ия, қайдан білсін… Жолсөмкесін иығына іліп алып, вокзалдан тұра қашқан байғұс қыздың көкірегін тұмшалаған қайғысы шарасынан асып-төгіліп, кеңістікті торлап, ұйтқыған желмен, түйдектелген қап-қара бұлтпен араласып, сүйген жігіті із-түзсіз жоғалып кеткен Үзеңгілес тауына нөсер болып құйылғанын кім біліп жатыр... Енді міне, өзі де Мәңгілік қалыңдықпен бірге тауды кезіп жүгіріп келеді...

	«Көмектесші маған, Мәңгілік қалыңдық, көмектесе көрші, жігітімді көрген жоқсың ба?»

	Сол күні тау ішіндегі құз-шатқалдарды сілкінтіп, биік-биік шыңдарды теңселте ышқынған дауыл бір басылған жоқ, әлсін-әлсін төңіректі тітірете жаңғырықтырып күн күркірейді, найзағай оттары тау беткейі мен шатқалдардағы әр түйіршікке дейін ап-анық көрінетіндей етіп жарқыратып жібереді...

	Бір кезде шелектеп жаңбыр құйып берді, ымырт күрт қоюланып, әп-сәтте айнала түнеріп шыға келді. Осы жазда мұндай толассыз жаңбыр алғаш рет жауып тұр. Молатас үңгірінің іші де лезде қараңғы тартып, суып сала берді.

	Тағдырдың айдауымен осы үңгірді паналауға мәжбүр болған байғұстарға бәрібір болатын – суық па, қараңғы ма, енді олар үшін еш мәні жоқ. Олар екеу еді, екеуінің де маңдайына ақтық демі үзіліп, жантәсілім етерде бір үңгірдің ішінде қауышу жазылған болып шықты – адам да, тағы жыртқыш та әл үстінде жатыр. Екеуінің де өмір жолы сол күні аяқ астынан басталып кеткен тарс-тұрс атыстың кезінде әлде қаңғып тиген, әлде арнайы көздеп атылған оқтан үзілетін болды. Таудың ішінде адасу, жолынан жаңылысу деген ормандағыдан бетер болады... Кімнің кімді атқанын және не үшін атқанын кім байырқалап жатыр?.. Енді соның керегі де жоқ, сәт санап мәңгілікке ұштасып бара жатқан жалған дүниенің соңғы елестері ғана көз алдынан көлбең-көлбең етеді. Не болып, не қойғанын анық айта алатын кім бар өзі?.. Ешкім ештеңе айта алмайтын шығар…

	Жебе-Барыстың тынысы тарылды, денесінің әр жеріндегі жараларынан аққан қанмен бірге өмірлік қуаты да кеміп барады. Сол күйі, шарадай басын алдыңғы аяқтарының үстіне қойған қалпы үзілгелі жатыр, шұбатыла құлаған әйгілі құйрығы керексіздіктен ұмыт қалған әлдебір зат сияқты…

	Арсен Саманшин жыртқыштың бір бүйірін жантая жығылыпты. Сәл-пәл аулаққа, үңгірдің басқа түкпіріне кетіп қалуы керек еді, бұған шама қайда, соның керегі бар ма өзі? Өлгелі жатқан барыстың денесін жастана құлаған екен, өте оңтайлы жатыр. Арсен Саманшиннің бар күші басын тіктеуге ғана жетті. «Екеуміз ақырғы сәтте кездесіппіз-ау...»

	Арсен Саманшиннің бір қапталы шылқып кетіпті, сорғалаған қан тас үңгірдің еденін шылап жатыр. Бір тәуірі, санасы сөне қоймаған, бұл өмірде көрген ең соңғы игілігі де осы шығар – енді ол ақырғы ойларын жинақтауға тырысты. Ойлануға шамасы жеткеніне де шүкір, осының бәріне өзі кінәлі екен-ау, бірақ өлер алдында Елеспен қоштасып қалуы керек, екеуінің махаббат қызығына бөленіп, бақытты сәттерді бастан кешкені қандай тез өтсе, қоштасуы да сондай шұғыл болды:

	– Қош бол, Елес. Енді қайтып көрісе алмаспыз. Арманымыздың орындалмағаны үшін кешірерсің... Басымды иіп, тәжім етемін саған. Қош бол, қош. Үлгере алмадым. Соған өкінемін. Бәріне өзім кінәлімін…

	Өзі мазақ қылып, қорлағандай болған араб ханзадаларының алдында да кешірім өтінбек болды, ар-ұяты жанын жеп барады, бейне бір олар мұны шынымен естіп тұрғандай:

	– Құдай үшін, өтінемін, бәріне мен кінәлімін, басқа амалым болмады, сендерге қатер төніп тұрғаны туралы тек өстіп қана ескерте алатын едім. Қолдарыңнан келсе, кешіріңдер... Кінәлімін және бұл соңғы сөзім... Мойындаймын... Тағдырдың қалауымен өздеріңе бұйырған биік мәртебелеріңнің игілігін көріңдер, кешіріңдер мені, кінәлімін, тағы да кінәлімін... Аямай-ақ қойыңдар мені: балағаттап, қарғап-сілей беріңдер…

	Әкесінің туған бауырынан да ащы өкінішпен, шынайы тәубаға келгендей болып кешірім сұрап жатыр:

	– Бектұр аға, байеке, қарғай бер мені! Аяусыз қарғап-сілеші! Әулетіміздің атына кір келтіріп, бастаған ісіңнің түбіне жетіп тындым, менің кесірімнен далада қаңғып қалатын болдың, басқа амалым болмағанын қалай түсіндіре аламын саған? Дүйім елдің алдында қас масқара болғаныммен қоймай, саған да арылмас қайғы-қасірет әкеліп, залалымды тигізгенімді түсінемін. Қарғай бер, мен бұған әбден лайықпын, міне ақтық демім үзіліп барады… Тек кешіре көрші, мен мұны саған жамандық ойлағаннан немесе ақымақтық пен көре алмаушылықтан істеген жоқпын… Ғұмырың ұзақ болсын, ағатайым, шамаң жетсе кешір, жаныңа жара салғаныма шыдамдылық танытып, кешіре көрші мен байғұсты… Ана дүниеге барған соң өзіңнің ағаң, менің әкем алдымнан шығар, соған бәрін түсіндіріп берермін…

	Басқа туыстарын, Қадиша апасы мен ұста жездесін де есіне алды:

	– Сендерге де зияным тиді-ау. Кінәлімін, кешіріңдер мені... Тек сөге жамандай көрмеңдерші…

	Ең соңынан қазіргі заман үрдісімен шетелдік ит сату бизнесімен айналысып, күн көріп жүрген Ардақ ағасын да есіне алды:

	– Ардақ, мен өліп бара жатырмын. Енді кездесе алмаспыз. Мені білесің ғой, өз бетіммен жүрген адам едім, мен үшін қайғырып, уайымдамай-ақ қой… Өз шаруаларың да жетіп жатқан шығар. Балаларды өсіруің керек, артымда ұрпақ қалдырмастан кетіп барамын. Бұл да Құдайдың жіберген жазасы болар…

	Арсен Саманшин енді Айдананың алдында өкініп, кешірім сұрады:

	– Кешір, Айдана, арзан жұлдызға айналып, эстраданы бизнес көзі деп түсінгенің үшін айыптап, жек көрмек болғаным үшін ғафу ет. Сенің тағдырың осы екен ғой. Өзіңді опера сахнасынан Мәңгілік қалыңдықтың бейнесінде көремін бе деп армандап едім. Сөйтіп мазаңды ала беретінмін, тағдыр сені бұдан біржола құтқарғалы тұр, тек әлгі Ертас Құршатқа ештеңе демей-ақ қойшы, оған ақырғы сөзімді өзім айтармын:

	– Ертас Құршат, сен жолың болған жексұрынсың, олигарх болдың, сол күйіңде қала бер. Соңғы сәтке дейін алдыңда кінәлі болып келдім, өйткені сені өлтіргім келген, соншалықты жек көріп, жиренетінмін сенен, бұның себебі де бар. Енді ойласам, менікі қате болған екен, сабама түстім, тынышталдым. Мен туралы жаман ойлама, қолыңнан келсе кешіргейсің.

	Демі үзіліп бара жатқан Арсен Саманшин бұрынғы сыныптасы Тастан-Ауған мен оның сыбайластарына да осы сипатта соңғы сөзін арнамақ болып еді, қатты қиналып, жаны ауырып кетті. Не айтарсың оларға, ақтық демің қалған сәтте не деп қоштасарсың? Әлде бар кінәні соларға артып, қарғап-сілей ме?

	«Мейлі, Құдай кешірсін сені! Мен-ақ құрбандығың болайын және соны ешкім білмей-ақ қойсын, айуандық қанқұмарлыққа бой алдырып, қандай қылмыстан да бас тартпауға бекініп едің. Сенің емес, тек өзімнің алдымда ғана кінәлімін. Мейлі, мен-ақ құрбандық болайын, Құдайдың өзі кешірсін!»

	Бизнес-аңшылықтың ақыры жанжалмен аяқталғанынан зардап шеккен ауылдастары мұны жабыла қарғап, бар пәлені бір өзінің басына үйіп-төгіп жатыр-ау деп ойлап еді, өзегін әлдебір күйік шарпығандай болды.

	– Өтінемін, кешіріңдер мені, жерлестерім, аз да болса нәпақаларыңнан қағып, өз аяғымен келіп тұрған табысты ауыздарыңнан жырып әкеткендей болдым-ау. Енді не істейін? Өліп бара жатып кешірім сұраймын сендерден, кешіре көріңдер мені…

	Ақыры осылай болып шықты… Тек аруағымды тілдей көрмеңдерші, мен бұған еріккеннен барған жоқпын… Бірақ соны ешкім біле алмайды енді… Қош болыңдар.

	Қар барысы ендігі өліп те қалған. Оның ізінше адам да ақтық рет демін алды…

	Өмірінің соңғы сәтінде, демі үзіліп бара жатып Мәңгілік қалыңдықтың алыстан талып естілген дауысын аңдады: «Қайдасың сен, қайда жүрсің, аңшы жігіт!» Оған да ақтық рет сыбырлай тіл қатты: «Қош бол, сен екеуміз ешқашан кездесе алмайтын болдық...» Түнгі аспанды торлаған қара бұлттың арасынан шыға алмай,

	Ай да адасып жүр, әлгінде ғана құтырына гуілдеп тұрған жел де жартасты тасалап, тына қалыпты, төңіректі түгел жым-жырт тыныштық басқан…

	***

	Ертесіне осы маңда үш салт атты пайда болды – ер адам алдында келеді, екі әйел соңына ерген. Бұлар Елес пен апа-жездесі болатын.

	Кеше ғана бизнес-аңшылыққа байланысты адам айтса сенгісіз сұмдық оқиға болған Молатас үңгірінің қасындағы осы жерге Елес тек туыстарының жанашырлық танытуының арқасында ғана келіп жетті. Болған жәйттің мән-жайына қанығып, сан-саққа жүгірткен алуан қилы әңгімелерді тыңдап құлағы сарсыды, енді бәрін өз көзімен көріп, сүйгенінен шынымен айырылып қалғанына анық көз жеткізуге тиіс. Туыстары Елесті осында сол үшін ертіп әкелді.

	Жездесі Жора бұл маңды жақсы білетін. Колхозда ферма меңгерушісі болған кезінде жол-жөнекей Молатас үңгіріне де соға кететін. Қазір де Елес пен апасын үңгірге қарай батыл бастап келеді. Соқпақ жолмен көтеріліп келе жатып әуелі төрт аяғы көктен келіп, төңкеріле құлаған атты көрді, оқ тиіп өлген, бір тәулік бойы жаңбырдың астында жатқаннан ба, қарны қампиып ісініп кетіпті, айылдары үзілген, ер-тоқымы түсіп қалыпты. Қасында Арсеннің мегафоны мен автоматы жатыр. Қаруды көрген Жора атынан секіріп түсіп, автоматты да, мегафонды да жерден көтеріп алды. Өлген ат пен иесіз қалған қаруды көрген соң-ақ Арсеннің де аман қалмағанын ұқты. Сәлден соң бұған көздері жетті. Үңгірге кірерде үшеуі де бір сұмдықты сезгендей болды. Елес қалш-қалш етіп, өксігін баса алмай келеді, апасы оны қолынан тас қылып ұстап алған. Ішке кіріп, не болғанын көрген кезде бір ауыз сөз айта алмай құмығып қалды, шылқыған қаннан үңгірдің ішінде кішігірім қақ тұрып қалыпты, соның ортасында адамның мәйіті мен жабайы жыртқыштың, бұрынғыдан да зорая түскендей көрінген ірі барыстың денесі жатыр. Арсен Саманшин басын Жебе-Барыстың кеудесіне сүйей жығылған екен. Екі әйел дауыс салып қоя берді:

	– Ой, ой, ой, бұл қалай болды! Біздің Арсен осылай қаза тапқан ба, Жаратқанның бүйтіп жазалағаны несі оны!

	Елестің апасы жыламсырап, күбірлеп сөйлеп қояды:

	– Елдің бәрі Арсен өзін-өзі өлтіріп тынды деп бекер айтып жүрмеген болды ғой! Бұл қалай сонда, ақылды жігіт сияқты еді, мен байғұс ақыры Елесім де үй болып, тұрмыс құрады деп қуанып жүрсем... Мұндай сұмдық боларын кім біліпті. Өзім де секем алып едім, кенеттен қона қалған бұл қандай бақ деп…

	Елес тізерлеп отыра қалып еңіреп қоя берді, Арсеннің сұп-суық қолын аялап сипалап қояды, енді не істемек, не айтады, қайда бармақ…

	Екеуі ұзақ жылады. Апасы Елестің басына қара орамал тартты. Жора әйелдердің тынышталуын күтіп, үңгірден бір шығып, бір кіріп сенделумен жүр. Елес бір сәт еңіреуін тоқтатып, қасында жүрелеп отырған апасына бар сырын жайып салды, әлі де өксігі басылар емес:

	– Құмар, сен маған анамдай болып кетіп едің, несін жасырайын, ақымақ болып, Арсенге осындай ой салған мен едім, «Біздің барыстардан қолдарыңды тартыңдар! Таудың экологиясын бұзушылар жойылсын!» деген және басқа осындай ұрандар жазылған плакат көтеріп, наразылық білдірсем бе деп ойлайтынмын, бірақ біздің ауылда өйтуге болмайтынын түсінетінмін. Арсен ол кезде ештеңе демеп еді, оған да ой салған болдым ғой, міне соның ақыры осыған әкеп тіреді… Неге ғана айттым екен соны…

	– Ой, бүйтіп өз-өзіңді жазғырма, Елес, жаны жақын адамдар бір-біріне не демеуші еді. Тағдырдың ісі шығар. Одан да енді не істейсің, байғұсты қалай жерлемексің, соны ойла. Туыстары оның өзін де, өлігін де көргісі келмейді, мұны түсініп тұрсың. Бірақ марқұмды өлі жыртқыштың денесінің қасында қалдырып кетуге тағы болмайды.

	– Ия, Құмар, дұрыс айтасың. Арсенсіз қалай өмір сүретінімді білмей тұрмын, бейне бір өмір бойы қол ұстасып бірге жүрген сияқтымыз. Ресейде әйелдер монастыры бар деуші еді, сауда жасап сапарға шыққанда естігенмін, сонау пионерлік кезден бері дінге сенбесем де, сонда барып күні-түні Арсен үшін Құдайға жалбарынатын шығармын.

	– Жылама, Елес, жылай берме. Сенен ол да шығатынын білемін ғой. Сондай адамсың сен. Мектепте пионерлердің жетекшісі болғаныңды ұмытқаным жоқ. Дегенмен, ойлан: арты қалай болады, онда бір барсаң, өмір бойы сонда қаласың.

	– Әрине, ойланамын. Бұл ойымнан тек бір-ақ жағдайда ғана бас тартуым мүмкін, егер одан бала көтеріп қалған болсам…

	– Ах, солай ма! Құдайым соған жазсын! Өзің қалай ойлайсың, мүмкін бе бұл?

	– Әйтеуір, үмітім бар. Күтіп жүрмін. Түс көргенмін. Көп ұзамай бәрі анықталады. Егер күткенім болмай шықса, сонда кетемін.

	– Ия, Елес, мен сені түсініп тұрмын, бір жағынан, жаным ашиды,

	– Құмар тағы бірдеңе айтқысы келіп еді, сол сәтте тау ішін дүрілдетіп әкетіп бара жатқан әлдебір гуіл естілді. Не болғанын білу үшін амалсыз далаға шықты. Тікұшақ екен. Тау шыңдарының арасынан асқан ептілікпен өтіп, шатқалды қуалап ұшып келеді. Үшеуі үңгірдің қасында тікұшақтың ұшуын бақылап біраз тұрды. Байлаудағы аттары да елеңдей бастады. Жора оларды тыныштандырмақ болып, тізгіндерін қолына алды. Тікұшақ Молатас үңгірінің маңын біраз айналып жүрді де, қайтадан ұшып кетті. Оның гуілі басылған соң Жора алақанын ысқылап қойып, ойлана тіл қатты.:

	– Меніңше, әлгі тікұшақ тегін келген жоқ. Бұл тауға ешкім де еріккеннен келмейді. Демек, бір себебі болған. Шамасы, мұндағы оқиға туралы аудан орталығына да хабар жеткен шығар.

	Әйелі де қосып қойды:

	– Мейлі, өздері білсін. Біздің өз жұмысымыз бар. Елес екеуміз енді не істейтінімізді ойластырғанбыз, Арсенді жерлеу керек қой. Өзің не айтасың, Жора?

	– Не айтайын. Ойланатын ештеңе жоқ, тезірек жерлеу керек. Туыстарының ешқайсысы ештеңе дей қоймап еді. Шеф Бектұр да, Арсеннің өз апасы Гүлайым да, жездесі де, басқа туыстары мен көрші-көлем де жерлеу туралы бір ауыз сөз айтқан жоқ. Бар білгендері – балағаттап, қарғап, сыбап жатыр. Қашанғы қарғай беруге болады!

	Енді тағы бір қиындық туындады, тау жолымен мәйітті ауылдағы зиратқа қалай апармақ? Атқа тиеп алып жүру оңай емес. Кейбір жерлерден зембілге салып жаяу алып өту керек, бұл үшін бірнеше қарулы жігіттің көмегі қажет болады. Дайын тұрған көмекші кәне? Жора бұл мәселені марқұмның жақын туыстарымен ақылдасып алып, сосын шешу керек деп ұйғарды. Ия, Арсен Саманшиннің кесірінен бәрі осылай аяқталғанына жұрттың бәрі шексіз ашулы, бірақ қалай болғанда да оны жерлеу керек қой – небір шектен шыққан қылмыскерлерді де қара жердің қойнауына бермеуші ме еді.

	– Ойлану керек, – деп түйіндеді Жора, – әзірше ішке кірейік, Арсеннің жаны тыныштық тапсын деп құран бағыштап жіберейін, молда емеспін, әрине, білгенімді оқырмын.

	Үшеуі қайтадан үңгірдің ішіне кірді, бәрі де сол алғашқы көргендей – үй орнындай жерді қапысыз суарып, ендігі қата бастаған шылқыған қанның ортасында барыстың өлі денесі жатыр, оның бүйіріне басын сүйей жығылған Арсен Саманшиннің мәйіті де сол қалпы, қансырап өлгеннен бе екен, беті қуарып кетіпті.

	Мәйітті қоршай, үн-түнсіз отыра қалды. Елес бетін қара орамалмен тұмшалап, үнсіз жылап отыр. Жора алақанын жайып, күбірлеп құран оқыды, араб тілінде шала-пұла оқыған сөздерінің мағынасын өзі де түсінбейтіні байқалып тұр, жалғыз ол емес, бұл жақтың адамдарының арасында осы рәсімдік тілді түсінетіндер жоқ-ау, сірә. Алайда дәстүрден аттап кете алмайсың…

	Үшеуі өстіп бата қылып отырған кезде Елес жан дегендегі жақыны – туған апасы Құмар мен жездесі Жораның қасында болғанына шүкір деп ойлады, солардың арқасында, міне, үңгірдің ішінде болса да марқұм сүйгенін азалап отыр, әйтпесе жоқтау айтатын да ешкім табылмас еді ғой. Тағдырдың жазғанын көрмей-сің бе, өлерінде қасында бақұлдасып қалатын да ешкім болмапты. Кенет оның осындай кермек ойларына жауап табылғандай-ақ даладан ат тұяғының дүрсілі мен адамдардың дауысы естілді.

	Үңгірге бірден бес адам кіріп келді. Тастан-Ауған мен оның аң үркітетін серіктері екен. Дәстүрді құрметтеп тізе бүгу жоқ, түнеріп, көздерін төмен салып, құран оқу аяқталуын үнсіз күтіп тұра берді. Құран оқылып болған соң Тастан-Ауған сол тұнжыраған күйі тіл қатты:

	– Сендерге мынаны айтуға келдік, Молатас үңгіріне мина қойылған. Дереу үңгірден кетіңдер, қазір жарылыс болады. Кідірмей, тез жөнеліңдер.

	Жора қарсылық білдірді:

	– Оны неге жармақсыңдар, Арсен Саманшиннің мәйіті бар емес пе, оны жерлеу керек қой. Бұларың қалай?

	– Ол жағында шаруамыз жоқ. Үңгірді жарамыз, сонда мәйіт үйіндінің астында қалады, бұл да жерлеуге жатпай ма.

	– Жоқ, бұл жерлеу емес, – деп ашулана бажылдап қоя берді Құмар. – Әйел ретінде айтып тұрмын, әуелі жерлеңдер оны, содан кейін жара беріңдер. Бәріміз де ажалды пендеміз, марқұмды аза тұтып жерлеу керек, әлде өздерің өлмейміз деп жүрсіңдер ме!

	– Ақыл үйретпе! Бізге Молатас үңгірін жаруға тапсырма берілген.

	Сол үшін келдік мұнда. Сендердің жарты сағат уақыттарың бар.

	Енді басындағы қара орамалын серпіп тастап, Елес сөйлеп кетті:

	– Өйте алмайсыңдар! Мен бұған жол бере алмаспын! Адам өлімін мазақ қылу ғой бұл! Бүйтіп аруақты басынғандарың жазасыз кетпес, мен өлімге бас тіккен адаммын. Өлген адамның денесін жойып жіберіп, жерлеуге мүмкіндік бермеу дегенді қай атаңнан көріп едің!

	– Сен кімсің, ей! – деп ақырып жіберді бұған дейін әзер шыдап тұрған Тастан-Ауған. (Оның есірік мақсатына жетер жолы осында, осы тауда кеше ғана кесілгенін, сөйтіп аяқ астынан байып шыға келсем деген үміті үзілгенін байғұс қыз қайдан білсін. Енді бұрынғы сыныптасының өлі денесін қорлап кек алмақ). – Кімсің өзің?! – деп ақырды құтырынып алған Тастан-Ауған. –

	Жауап бер, кәне!

	– Кімсің дейсің бе? Бұл сұрағыңа дәл қазір жауап бере алмаспын! Міне, аяғыңның астында марқұмның сүйегі жатыр, мен де қазір соның соңынан аттанамын – өлтіріңдер мені. Олай болса, мені де оның мәйітімен қоса жарып жібер, осы үңгірдің ішінде мәңгі бірге қалайық. Мен дайынмын, жарыңдар, кәне! Тура қазір жарыңдар, сонда мен де онымен бірге өлетін боламын… Тура қазір!

	Осы бір ессіз айтыстың немен аяқталарын кім білген, абырой болғанда, тығырықтан шығар жолды Жора тапты:

	– Тастан-Ауған, тыңда мені, әйелдермен бұлай сөйлесуге болмайды, әсіресе, қан жұтып, қайғырып отырған әйелдермен. Жайына қалдыр оларды, мәйіттің қасында дауласып тұрғанымыз дұрыс емес, жүр, далаға шығайық, не істеуге боларын ақылдасып, кеңесіп көрейік. Үңгірді жарып жіберуге қашан да үлгересің. Алдымен сөйлесіп алайық.

	Сөйтіп, еркектер далаға шықты. Шуылдасып, дауласып жатыр. Марқұмның қасында өздері оңаша қалған соң Құмар сіңілісінің басынан сипап, әлгінде желкесіне түсіп кеткен қара орамалын түзеп қойды, жұбатпақ болып ақылын айтып жатыр:

	– Жылама, Елес, марқұмның өзі де бәрін естіп жатқан шығар. Өз сөзіңді айттың ғой. Аруағы риза шығар Арсеннің, әрі қарай не істейтіндерін еркектер өздері шешсін. Ох, мұндайды кім көрген…

	Елес те жауап қатты:

	– Рахмет, Құмар, туған апамсың ғой, туған анамдай болып кеттің маған. Енді ойлап отырмын, Арсеннің тағдыры неге бүйтіп күрт өзгерді екен, ақылды адам еді, әділ болатын. Бала кезімнен бері газеттерге шыққан мақалаларын үзбей оқып, теледидардан айтқан сөздерін қалт жібермей тыңдаушы едім. Екеуміздің арамыздағы жарқ етіп тұтанған махаббатты айтсаңшы! Бір емес, екі рет өмір сүрсек те жететін еді! Енді, міне, ақыры не болды, үңгірдің ішінде жабайы барыспен бірге ажалын тапты, мына қаныпезерлер оның сүйегін жер бетінен жоқ қылып, жарып жібереміз дейді. Мұны қалай түсінуге болады – бұл оның бірегей тұлғасына деген құрметі ме, әлде марқұмның мәйітін қорламақ болғандары ма?.. Мен үшін ол әулие тектес адам, тек оның орнын жоқтатпай, артында ізі қалып, сәбилі болсам екен, ұл болса да, қыз болса да бәрібір – аты өшпес еді, ұрпағы қалар еді.

	Апалы-сіңілілі екі шерменде өстіп мұңайып отыра берді… Біраздан соң Жора кірді, өңі қашып кеткен, қанша айтысса да әлгілерді райынан қайтара алмапты. Тастан-Ауған таңертеңге дейін мұрсат беріпті, өзім қызмет етіп жүрген бастығым – шеф Бектұрмен ақылдасып көрейін, оның да «Мерген» фирмасы құрдымға кетті. Күтіңдер, ертең қайтып келемін, сонда бәрін біржола шешеміз депті…

	Таңның атқанын күтіп алаудың қасында бүрісіп отырған Елестің бар ойы осы ғана болды – сүйгенін еске алып, бейітіне барып жүре алар ма екен, сәбилі болып жатса, ең құрығанда, әкесінің моласын көрсетер еді ғой, әлде мұны сол алданышынан да айырып тына ма? Алыстан тау ішін кезген Мәңгілік қалыңдықтың дауысы естілгендей болды: «Қайдасың, аңшы жігіт, қайда жүрсің?», Елес оған сыбырлай жауап қатты: «Естіп тұрмын сені, Мәңгілік қалыңдық, мен де сен сияқты бейбақпын, бізді ешкім де күйеу мен қалыңдық деп көрген емес, өз-өзімді жесір атаудан басқа амалым қалмады, енді болашақ сәбиімді қолынан жетектеп сүйгенімнің бейітіне барып тұруға жазсын деп Құдайға жалбарынып отырмын».

	Таңертең жағдай түзелгендей болды. Адамның тәубасына келуі қашан да оңай емес, бұл да өз-өзіңмен мәңгілік күрестің бір көрінісі, өйткені, тәубаға келу – барша уақытта да ізгілікке деген ұмтылыс, қай заманда да өз бойыңдағы зұлымдықты жеңу арқылы ізгіліктің сара жолына түсуге деген мәңгілік үндеу, сөйтіп ерте ме, кеш пе, ашық па, әлде іштей ме – әйтеуір түбі бір тәубаға келуің керек. Тәубаға келудің түпкі мәні осы, әлсіз боп жаратылған адам баласы үшін осыған қол жеткізудің өзі бір азап.

	Таңертең Тастан-Ауғанның жігіттері зембіл көтеріп келіпті, марқұмның сүйегін орап алуға керегі болады деп жабынды да ала келген. Мәйітті зембілге салып, шатқалдан алып шығу керек, ол жерде Бектұрдың джипі мен тағы бірнеше машина күтіп тұр. Демек, Молатас үңгірін жару кейінге қалдырылған немесе мүлдем жармайтын болған. Шеф Бектұр барыстың өлігін таудың бір қуысына көме салыңдар деп бұйырыпты.

	Өзін-өзі жесір етіп шығарған Елес қара жамылып, Арсен Саманшиннің сүйегі салынған зембілдің соңынан еріп келеді. Одан кейін Құмар апасы мен Жора жездесі, аттарды жетектеп алыпты.

	Тастан-Ауғанның жан дүниесінде не болып жатқанын ешкім білген жоқ, дұрысы, ешкім түсіне алмады. Ол да атын жетекке алып, қаралы шерудің арасында келеді. Біреулер көзіне жас алыпты деседі. Кімді, дұрысы – нені жоқтап жылады екен?.. Басынан әскери фуражкасын жұлып алып, беткейге қарай лақтырып жібергені несі, бұрын осы бас киіміне шаң жұқтырмай күтіп сақтаушы еді.

	Елес болса енді мұңдасына айналған аңыздағы кейіпкермен іштей сырласып келеді: «Естідім, естідім сені, Мәңгілік қалыңдық. Әлі де қайтып ораламын, өзіңмен де жолығамын, сонда екеуміз қосылып бір жылармыз, сірә, мен де саған мұңымды шағып бағармын. Күт мені, көп ұзамай келемін…»

	Сол күндері тағы бір аңыз өмірге келді, бұған сену қиын, әрине, білушілер шынымен солай болған деседі. Тастан-Ауғанның екі серігі оқ тиіп өлген «Ұзынқұйрық қазанбас» барысты көміп тастау үшін үңгірге барса, Жебе-барыс жатқан орнында болмай шығыпты. Сөйтіп, Жебе-Барыс із-түзсіз жоғалып кеткен дейді... Кетіп қалыпты. Кейіннен оны көргендер де табылыпты – Жебе-Барыстың елесі тау-тасты аралап, кезіп жүргенге ұқсайды…





ЭПИЛОГ


	Арсен Саманшин





ӨЛІМ БЕ – ӨМІР МЕ…


	(Әңгіме)



	Тек аспандағы күн ғана қанға боялудан аман қалады... Үстіндегі адамынан айырылған ат әлдеқайда шаба жөнеледі…

	(Сыған әйелдің сәуегейлігінен)





І




	Төпеп тұрған зенит оғының нөсерінен ұшағын аулаққа әкетіп үлгерген ұшқыш қарша бораған ажал оғынан қаншалықты алыс кеткенін анықтау үшін төменге көз жіберді, дәл астында жалы бұрқыраған қоңыр-жасыл қалың орман көсіліп жатыр, ұшақ бұрылған сайын орман да бірге айналатын секілді, шалқасынан төңкеріліп, қазір әлдебір түпсіз кеңістікке құлап түсіп, біржола жұтылып кетердей көрінеді. Келесі сәтте жойғыш-ұшақ қайтадан бағытын түзеді, орман да дереу орнына келіп, тұманданған көкжиекпен астасып жатқан қалпына қайтадан түсті. Дүние-әлем үйреншікті күйіне қайта оралды. Ұшқыш аптығын басып үлгерген жоқ, ұшақтың тура қарсы алдынан қарауытып әлдене шыға келді, мұның кенеттен болғаны соншалық, әуеде не нәрсемен соқтығысып қалғанын бажайлап үлгерген жоқ – не екені анық көріне қоймағанымен, әлдебір ауыр да тығыз, сонымен қатар, жанды денемен шатыр-шұтыр айқаса кеткенін сезді. Ауыр соққыдан ұшақ солқ ете түсті, бір сәт ұшқыштың көз алды тұманданып, түк көрмей қалды...

	Бұл соғыс аймағынан аулақ кетуге жанталаса ұмтылған бір топ құс болатын, өздері бейне бір ұшып келе жатып соқыр болып қалғандай…

	Ұшқыштың тұла бойын тер басып кетті. Машинаның шүйіле құлауына жол бермеу үшін әзер басқарып қалды, ұшақпен соқтығысып қалған құстардың қан-жыны кабинаның терезесін жуып кеткен, жиіркенгеннен құсып қоя жаздады.

	Құстар бұл өлкеден күзді күтпей-ақ кетіп жатыр. Жаздың ортасы енді болғанына қарамастан бір-бірлеп те, үйір-үйірімен де күндіз-түні бірдей басқа жаққа ұшып кетуге асығады, әлі толық басып үлгермеген жұмытқаға толы ұялары мен енді ғана өмірге келген, шиқылдасып жем сұраудан басқаны білмейтін балапандарына да қарайтын емес. Ең соңынан түні бойы уілдеуден бір танбайтын батпақ жапалақтары кетті…

	Жан-жануар атаулы түгел қашып барады… Ормандаөртеніпжатыр,бұрқырағантүтінікөзжетержердітүгел жауып кеткен, ғасырлар бойы міні құрымаған төбесімен көк тіреген қарағайлар құтырынған дауылға төтеп бере алмай жығылғандай-ақ сықырлап барып, гүрс етіп құлап түседі. Зеңбіректердің оғы мен миналардың жарылуынан, аспаннан лақтырылған бомбалар мен танкілердің шабуылынан, сол танкілерге қарсы атылған қарулардан қара жердің өзі де солқ-солқ етіп қайнап жатқандай көрінеді, төңірек түгел жарылыстан көз ашар емес... Сансыз жарылыстан бағытынан жаңылып, арнасынан адасқан өзендердің жылғалары біртіндеп ойпаттар мен жазық жерлерді басып жатыр. Осы бүліншілік үшін сазайын тартқан бір танкі су толы орға жантая жығылыпты, зеңбірегін көкке кезеп, ашық алаңқайдың қақ ортасында мәңгілікке қисайып қалған…

	Осының бәрі күн сайын өршелене қайталанып жатыр және әзірше тоқтайтын түрі көрінбейді, өйткені, әскери тілмен айтқанда, мұнда майдандар шайқасы жүріп жатқан. Майдан мен майданның қырқысы. Әр тарап та дұшпанының қарсылығын тойтарып, шабуылға көшіп, жау әскерінің қос қапталы мен тылын тас-талқан етіп қиратып, әскерін қырып салуға тырысып бағуда. Екі жақ та қарсыласының қорғанысын бұзып өтіп, шабуылға бірінші болып шығуды алдына міндет етіп қойған… Әзірше ешқайсысы да бұл мақсатқа жете алар емес. Сондықтан, шеп құрып соғысу ұзаққа созылып кетті және күн санап жалғаса береді…

	Уақыт болса өтіп жатыр. Соғыс театры деп аталатын осы аймақта қару-жарақтың күркірі күндіз-түні бір толас таппай, жаңбырға да, желге де, басқаға да қарамастан сары күзге дейін бір басылған жоқ... Сол жылы құстар да ұяларына қайтып оралмады, қорғасын нөсерінің астында тапталған шалғын-шөп те қайтадан бас көтермей, гүлдер де шешек ата алмады.

	Бірін-бірі тезірек құртып тынуға бекінген майдан штабтары асығыс-үсігіс жаңадан шұғыл жоспарлар жасап, жалпы шығын мен қаза тапқан және жараланған әскердің саны туралы құпия мәліметтер жинап жатты – екі жақтың штабтары да бір-ақ нәрсені дәлелдемек болады – дұшпанға аяусыз соққы беру үшін қажетті күшті еселеп арттыра түсу керек, сондықтан өздерінің Жоғары мәртебелі көсемдерінен әскер күші мен техника, оқ-дәрі және басқа қосымша қор беруді талап етеді: біреуі жаңа өмірлік кеңістікті жаулап алуға арналған есірік идеяны жүзеге асыру үшін жанталасса, екіншісі – сол кеңістікті қалай да қорғап қалуды мақсат тұтқан. Қалай болғанда да екі жаққа да сұратқан көмегі беріліп жатты, ол күштер де жаңа шайқастарда сарқылып қалады, тағы да қосымша көмек жіберіледі…

	Соғыстан берекесі кеткен жазғы маусым аяқталып келеді, соғысушы тараптардың ақырғы дайындық мерзімі де келіп жетті, енді дұшпанның қорғанысын бұзу керек, содан кейін тежеуді білмес тегеуірінді күш лап қоймақ – тасқынды шабуыл басталуға тиіс…

	Күллі әлемде қан шашырамаған бір-ақ нәрсе – аспандағы күн ғана аман қалатын осы ауқымды қантөгіс басталар қарсаңда құстары ауып кеткен бұл аймаққа тағдырдың айдауымен талай адам жиналған болатын, бәлкім олардың өздері де өмірге осы қырғынға қатысу үшін келген болар.

	Солардың бірі осы қырғынға тап боларын өзі де білмеп еді.

	Ол кәрі Азияның табалдырығы тәрізді Еділ өзенінің жағасында орналасқан Саратов қаласынан шыққан әскери эшелонның құрамына іліккен болатын. Соғысқа баратыны белгілі, әрине, қай майданның қандай бөлігіне тап боларын тек жоғары қолбасшылар ғана біледі, қарапайым жауынгерді қай тесікке тығын, қай жыртыққа жамау қылса да солардың еркі... Дегенмен, бағытымыз Мәскеу деген сыбыс естіліп қалған, одан әрі белгілі ғой – майдан даласы күтіп тұр... Өзі де солай болатын. Мұндай бағытты болжау онша қиынға түсе қойған жоқ.

	Саратовтан кешке салым шыққан, жаз бойы әбден тойдырған қапырық түннен кейін аптап ыстықтан күйіп кеткен Еділ даласын басып өтті, енді теміржолдың екі жағынан әрегідік шоқ тоғайлар мен қылқан жапырақты орманның шет пұшпағы көріне бастады, қарасаң көз қуанады – тура көне суреттерде бейнеленгендей. Қару-жарағын асынған жауынгерлерге лық толы жылы вагондардың ашық тұрған есіктерінен салқын леп сезіле бастады. Көп ұзамай қалың орманның құшағына да еніп кетті.

	– Қараңдар, не деген қалың орман! Ресейге кірдік, Ресей-анамызға да жеттік! – деп шуласып жатты жауынгерлер, бейне бір өздері Ресейден емес, басқа жақтан келген сияқты.

	Олардың арасында бір жап-жас ұзынтұра бозбала келе жатты, үстіндегі әскери киімі әкесінің иығынан шешіп алғандай солбырайып тұр, – бұл Сергей Воронцов болатын, взводтағылар оған Сергий пірәдар деп ат қойып алыпты, біреулер Сергий әкей деп жүр. Өзінен де бар, жігітіміз сөз арасында Құдай туралы айтып қалған, оның сөзіне қарағанда, Құдай дегеніміз – қатып қалған қасаң ұғым емес, жанды құбылыс екен; оның түсіндіруінен бұл қандай құбылыс екенін ұға қойған ешкім болған жоқ, дегенмен, көптің ішінде міндетті түрде қужақтар да болатыны белгілі ғой, біреулер оны дереу шіркеу тілімен Сергий етіп шығарды, бұл аз дегендей пірәдар деп қосып қойды. Сөйтіп, бәрі бір мәз болып қалды – Воронцов небәрі он тоғыз жаста болатын. Жастайынан ақылды болып көрінгісі келетін есерсоқты неге күлкі қылмасқа. Ол бұған ренжіген жоқ.

	Сергий вагонның есігінің жақтауына асылып сағаттап тапжылмай тұра беретін, ол жерде бұдан көп тұрған ешкім болмаған шығар. Басқалары карта ойнайды, біреулерде кеше вокзалда шығарып салушылар қыстырып жіберген ішімдік те қалған екен, еріккен адам не істемейді, жолшыбай дөңгелектердің дүрсіліне қосыла шуласып, неше түрлі әңгіме көйітеді, енді біреулер ән салып, өз дауыстарына өздері мәз болады, Сергий алдарынан қарсы жүйткіген жаңа жерлерге қараудан жалығар емес. Балалық қызығумен құмарта қарайды, ежелгі Ресей өңіріне Сергий алғаш рет келіп тұр, мектеп бітіргеннен кейін Мәскеуге оқуға барамын деп армандаушы еді, енді ол арманы адыра қалды, пойыз оны соғысқа әкеле жатыр. Эшелонның үстінде өтіп жатқан өмір түгелдей қозғалыстан тұрады, стансыға келгенде қолдарына шәйнек алып қайнақ су алуға жүгіреді, жауынгерлік құрғақ тамақты қажалайды, Еділ жағасындағы әскери лагерьде үш ай бойы жаттығудан өткеннен бері жолшыбай алуан түрлі әсерге бөленіп келеді. Талайды көрген жырындылар үшін түкке тұрғысыз болғанымен, бұған бейтаныс, әлдебір ерекше нәрсені көрген сайын қасындағы біреуді жеңінен тартқыштап, әлгі нәрсені нұсқап жатады – ананы қарашы! Сондағысы теміржолды сағалаған біреулердің ағаштан қиып соққан үйлері, қамыстың арасынан қылт етіп көрініп қалған көлшік, сиырға ер салып мінген әлдебір есерсоқ: қызық екен, сиырға салт мінгенді кім көрген! Ашық далада анадайдан көзге шалынатын зауыттың биік мұржасының ұшар басында мұнайдан алау жағып қойыпты. Сергий осының бәрін түсіндіріп келеді, әлгі аспанға сәулесі түскен биік алау өз бетімен жанып тұр, ілеспе газды сөйтіп жағып жібермесе болмайды; әкесі мұнай өнеркәсібінде жұмыс істеген, онда да өстіп мұржалардан алау жанып тұратын. Әсіресе, қысқы түнде, қар жауып тұрған кезде өте әдемі көрінеді – жапалақтап жауған қар сонау биікте жанып тұрған алаудың жарығына шағылысып ұшқын атады. Жаңа жылда анасымен және қарындастарымен бірге сол алауды қызықтауға баратын, қол ұстасып қар кешкен қандай қызық. Қайтып оралғанда үйдің іші ерекше жылынып кеткендей сезілетін, балалар тақпақ оқиды, анасы бәліш пісіріп қойған, әншейінде қатал болып көрінетін бухгалтер әкесі де көңілді жүруші еді. Біреулер бұл пірәдардың қайдағы бір бәлішті, тақпақ оқығанын еске алғаны несі деп күлкі қылады, түсінбейді ғой... Өзі майданға бара жатыр!

	Тоғыз жолдың торабындағы бір стансыда пойыз жүрісін баяулатқан, ымырт үйірілген кез, кенет Сергий жолдастарының назарын бомба түсіп қираған, сондықтан қосымша жолға әкеп қойған, паровозы да, вагондары да өртеніп кеткен пойызға аударды. Ешкім тіл қатқан жоқ, бәрінің де бомбаның астында қалған пойыз қалай өртенгені, фашист ұшақтарының қалай шабуыл жасағаны, сол кезде бұл вагондарда қандай әбігер болғаны туралы ойлап тұрғаны белгілі еді. Жанталасып жерге секіріп түсіп құтылмақ болғандардың қаншасы оққа ұшып, қаншасы өртеніп өлді екен? Бұлардың көзіне шалынған соғыстың алғашқы көрінісі осы пойыз болатын. Бейне бір зират басында жолыққандай тып-тыныш кездесіп, солай үнсіз қоштасты. Көбісі махоркасының түтінін бұрқыратып үнсіз ойланып тұр.

	Жолшыбай күлкілі жәйттер де болды, аңғал жігтті әбден келеке қылып, бәрі бір жетісіп қалды. Сергий тағы да біреуді жеңінен тартқыштап жатыр:

	– Қарашы! Қандай әдемі құдық, көріп тұрсың ба, жаппаның астындағы құдықты айтамын, қақпағы қалай әсем безендірілген! Сұлулық деп осыны айт!

	Дереу әлдекім қағыта жауап қатты:

	– Құдықты, оның әсем безендірілген қақпағын қайтесің! Өзің соғысқа кетіп барасың. Одан да сол құдықтан су алып жатқан қызды айтпайсың ба. Ішкөйлекпен жүргенін қарашы, денесі әбден күнге тотығып кетіпті, түрі қандай, бөксесін айтсаңшы! Ал сен құдық дейсің! Әй, пірәдарым-ай, сенің орныңда болсам, эшелоннан секіріп түсіп қасына жетіп барар едім, дезертир қылып шығара ма деп қорқамын!

	Бәрі мәз болып қалды.

	Оның осындай адам екенін жұрттың бәрі салғаннан-ақ біліп алғанын айта кету керек аңғал, көңілі пірәдардай таза, балғын балалықтан арыла қоймаған – қарамайтын нәрсеге қарап, көрмейтін нәрсені көреді, бойы да, сойы да ешкімнен кем емес, ақылсыз деуге де болмайды, бірақ Сергий көп жағынан әлі де бала болып қалған сияқты еді, ұялшақтығы да бар, мінезі де қызық. Кейде бұл жөнінде Сергийдің өзі де қамыға ойлап қояды, мұның қатарлары адам қызығарлықтай тез есейіп кетті, бірқатары әйелдермен де емін-еркін, ашық сөйлесе береді. Бұл болса – мынау! Махаббат тәрізді бір оқиғаны бұл да басынан кешкен, соның өзі де сорақылау аяқталды.

	Кеше вокзалдан аттанғалы тұрғанда қызық оқиға болды, күлкілі деуге де келеді, әлде керісінше ме екен… Жол бойы сол оқиға ойынан шықпай қойды. Осының бәрі мұның кім екенін, періштедей пәктігіне қоса ашықауыз, босбелбеулігін көлденең көк аттының өзі бірден аңғарып қоятынынан сияқты…

	Оқиға былай басталған, бұлардың бөлімі жолға шығатынын кенеттен дабыл қағылғандай-ақ таң атар-атпастан хабарлады. Неге бүйтіп тездеткенін кім білген, бұйрық солай. Соғыс кезінде бәрін де соған сілтей салуға болады. Бұйрықтың аты – қашан да бұйрық. Дереу жолға жинала бастады. Көп ұзамай қала маңындағы лагерьден бүкіл жаяу әскер рота-рота болып жолға шықты. Саратовтың шеткері көшелерімен стансыға қарай тартып келеді... Лек-лек әскердің арасындағы бірқатары Саратовтың өзінен шақырылғандар. Біреулері туып-өскен үйлері мен жатақханаларының, кеше ғана өздері еңбек еткен фабрикалардың қақпасының жанынан өтіп бара жатыр. Мұндайда қалай үн-түнсіз кете берерсің. Бәрі осыдан басталды. Әрине, ешкім де сапты бұзып, жүгіріп шыға алмайды, ондайға командирлер жол бере қоймас, көпшілігі жаздың күні ашық тұрған терезелерден туыстарымен, жақын-жуықтарымен қоштасып қалу үшін айғайды салып-ақ келеді. Басқалары көшедегі жүргіншілерден сәлем жолдап жатыр. Бала деген қандай шапшаң, ілезде жан-жақтағы аулалардан жүгіре шыққан жүгермектер жұрттың бәрін елең еткізіп шуылдасып кетті: «Солдаттар келе жатыр! Қызыләскерлер соғысқа кетіп барады!» Енді әйелдер шұбырып кетті – майданға аттанып бара жатқан жауынгерлердің әйелдері, апа-қарындастары, көршілері! Бәрі жан-жақтан қаумалап еріп келеді, құдды бұларды арнайы күтіп тұрғандай: біреулері аяғына шәркейін сұға салған, енді біреулері оған да үлгермепті, жаны қалмай жүгіріп келеді; бір әйел басын жуып болған соң құрғатып сүртіп те үлгермепті, сүлгісі сол күйі қолында жүр; біреуінің жыртық юбкасын ауыстыруға да мұршасы болмапты. Етігінің өкшесін шірей қадап, сап түзеп адымдаған жауынгерлермен қапталдасып емпеңдеп келеді, қоштасарда ақыл-кеңестерін айтып жатыр, соғысқа аттанған азаматтарына Құдайдың өзі жар болсын деп жапырласып тілек білдіреді; сол сәтте олардың бәрі жақын туыстай көрініп кетті; бәрі де бұларға үйлеріне, Саратовқа, Еділ бойына, туған өлкеге жеңіспен оралуды тілейді, бір кейуана еңкілдеп жылап жүр, өзі «Сталиннің даңқы арта берсін!» – деп ұран тастап қояды. Стансыға жақындай бере естерін жиғандай болды, қоштасардың алдында бәрі жыламсырап, бейшара күйге түсті де қалды, өздері туралы, бастарына түскен қайғысы мен тағдыры туралы енді ғана ойланғандай, майданға жол шеккен осы ер-азаматтармен мәңгілікке қоштасып тұрғандарын сезгендей, қоштасарда бәрінің де қайғы-мұңы көмейіне кептеліп қалды, енді олардың бар өмірі соғыстың құрбанына айналмақ, талқаны таусылғанға дейін жесірліктің ащы дәміне тұншығып, сол бір кермек күйікті талмаумен ғұмыр кешпек...

	– Кәне, әйелдер, айғайламаңдар! Жүруге кедергі келтірмеңдер!

	Тараңдар бәрің!

	Командирлердің жекіруі де, өтініп, алдаусыратуы да оларға еш әсер етпей қойды. Бәрі сол күйі жүре берді – солдаттар сап түзеген, қапталында дедектеген әйелдер мен шуылдасқан балалар, Саратовтың жағалау бойындағы иір-қиыр көшелерімен біресе қырқаға көтеріліп, енді бірде ойпатқа түсіп адымдап келеді. Біртіндеп Еділден де қашықтай түсті...

	Сергий қоштасар сәт мұндай ауыр тиеді деп ойламап еді, өзі де өмірінде алғаш рет көпшіліктің алдында қоштасқалы тұр. Жаны қиналып тұр, соны білдіргісі келмей, қасында бірге адымдап келе жатқан жігіттер тәрізді өзін сергек көрсетуге тырысып, көзіне көзі ұшырасқан адамдардың бәріне жымиып қойып, қолын бұлғап, оқасы жоқ, бәріне шыдаймыз ғой дегендей сенімді түр көрсетпек болады. Әйтпесе бола ма! Іштей ет-бауыры езіліп барады, тусысқандарымен қоштасудың да сәті түспеді – әке-шешесі кәрі адамдар, бұл – олардың кенже баласы. Үлкен апасы Қазақстанның Қытаймен шектесетін тұсындағы шекара бекетінде, екіншісі, Вероника осында, Саратовта тұрады, күйеуі майданға кеткен, өлі-тірісі белгісіз, өзінің бөпесі бар, жұмысқа кеткенде баласын соңғы кездері күрт қартайып кеткен анасына қалдырады, әкесі – Воронцов Николай Иванович өмір бойы Еділ бойындағы мұнай кәсіпорындарында кеңсе қызметкері болған, қазір ауруханада жатыр, біраздан бері денсаулығы әлсіреп кеткен. Осының бәрі туралы Вероника бұлар күні-түні әскери ғылымды үйреніп жатқан қала сыртындағы лагерьге хат жазып жіберген. Туыстарымен жолығуға қатаң тыйым салынған болатын, Верониканың жазуына қарағанда, бір өзі жұмысқа да, үйге де қарауы керек, ауруханаға әкесіне барып тұрады, соның бәріне әзер үлгеріп жүргенге ұқсайды. Осы апасы өте елгезек болатын, бәрін біледі, жұрттың бәріне жаны ашып, көмектескісі келіп тұрады. Верониканы ештеңе жасырмайтын ашықтығы үшін де сыйлаушы еді, сол әдетімен хатында да ештеңені жасыру дегенді білмейді. Сергий апасының соңғы хатына жауап жазған жоқ, жазар-жазбасын әлі білмей жүр,ондағы хабар бұған өте жайсыз әсер етті. Апасының сол хатынан кейін өзін қолайсыз сезініп, жан дүниесі алай-дүлей болып кетті. Верониканың қайдан біліп жүргені белгісіз, мұның бұрынғы сыныптасы Наташа туралы жазыпты, мектепте жүргенде оны жұрттың бәрі «Коминтерн қыз» деп атайтын, өйткені Наташа жетінші сыныпта оқып жүргенде Коминтерн туралы, Испаниядағы коминтерн бригадаларының қалай шайқасып жүргені жайында өлең жазыпты, сөйтіп оны Мәскеуге жолдапты, ол жақтан бұған алғыс білдірген хат келіпті, мектеп үшін бұл айтулы оқиға болатын, өзі де Коминтерннен алған хатын жұрттың бәріне оқуға беруден жалықпайды. Пысық та жігері тасып тұратын сол Наташа-Коминтерн кейін белсенді болып кетті, жиналыс біткеннің бәрінде сөз алады, оны бәрі біледі, өзі де жұрттың бәрін таниды. Тура соғыс басталардың алдында бір оқиға болды. Бір рет екеуі мектептегі сауық кешінде билегені бар. Жұптасып билеп жүргендерге қарап терезенің алдында тұрған, қыздың өзі билеп жүрген жігітін тастай салып, қасына жетіп келгені. «Кеттік, Сережа, сенімен билегім келіп тұр!» деп, қолынан ұстап жетелей жөнелді. Жетекшісіне бағынған пионер сияқты бұл да көне кетті, қыздың бойы мұның иығына әзер жетеді екен. Осыншама жігер қай жеріне сыйып тұр деп таң ғаласың. Өзі де тек осы шақыруды ғана күтіп жүргендей екен, қаны бұрқ етіп басына шапты. Екеуі бишілердің арасына қосылып жүре берді. Бәрі де осыдан басталған.

	Сергий іштей әлдебір екіұдай сезімге бөленді – музыка ырғағымен теңселіп жүрген көпшіліктің арасында аздап басы айналғандай болды, вальс әуеніне елтіген жұртшылықтан көзге көрінбес отты леп есіп тұрғандай-ақ денесі қызып, тынысы жиілеп кетті, бойын билеп әкетіп бара жатқан құштарлық сезімнен өзі де қымсынғандай, әрі айналадағы адамдардан ұяла ма, мына тобырдың арасынан тұра қашып, Наташамен бірге аспанға ұшып кетер ме еді деп қиялдады, қызды құшағына қысып алып, ешкім көрместей алыс бір жаққа тартып отырса, шіркін! Ал, Наташа-Коминтерн жақсы билейді екен, өзі резеңкеден жасалғандай, денесі әрі жұмсақ, әрі серпінді сияқты, жігітіміз кенет тұла бойын құрсаған қолайсыздық сезімі ғайып болып, жеңілдеп сала бергенін аңғарды, енді екеуінің арасында әлдебір ерекше жақындық сезімі пайда болды – жүрегі дүрсілдеп әкетіп барады, қанша тырысса да басылар емес. Қыз мұны бар болмысымен өзіне тарта түскендей, ыстық демі бетін шарпып, бір-біріне соншалықты жақын жүргенімен, жүзін анық көре алмады, қатты толқығаннан өз-өзіне не болғанын аңдай алмай қойды, кенет қыз мұның құлағына сыбырлады: «Білемін, Сережка, сен мені сүйесің, мен туралы армандайсың да!» – сонда ғана қыздың көзінде астамсыған күлкі барын байқады, бетін бұған әдейі тақай түседі.

	Сергий қатты қысылды, ондайды күтпеп еді, сондықтан не айтарын білмей абдырап қалды, әйтеуір бидің ырғағынан адасып қалмағанына шүкір, сол күйі тербетіліп жүре берді. Көше балалары секілді батыл жауап қайтарғысы-ақ келеді, олар мұндайда сасқалақтауды білмес еді, – айта қалса дөп тигізеді, бұл болса бәріне де байсалды жауап беріп үйреніп қалған. Қызды қаншалықты сүйетінін ойлап көрмегенін, сонда да ұнататынын, өте ұнататынын айтқысы келді. Наташа тағы да алдын орап кетті, мұның не айтқалы тұрғанын шынымен біліп қойған сияқты, сол ойын өзгертіп жіберген: «Жауап бермей-ақ қой, Сережа, керек емес, тырыспасаң да болады! Әзілім ғой, – деді қыз музыка ырғағымен теңселіп, басын изеп қойып, – түсінесің бе, мен сенің ойыңды оқып тұрмын, керек десең сен үшін бәрін айтып бере аламын. – Наташа айтқаны анық естілетіндей болуы үшін мұны бишілердің шет жағына қарай икемдеп әкеліп, тоқтай қалды. – Мен кімнің не ойлап тұрғанын біле аламын, – деп жалғастырды сосын.

	– Аудандық комитетте маған көрегендігің бар екен, комсомол үгітшісі боласың деген. Сенің де ішкі ойыңды анық көріп тұрмын. Сен мені сүйесің және жақында осыны өзіме айтатын боласың! Сен сондай адамсың. Басқаларға ұқсамайсың. Жайбасарсың. Ой, жайбасарым сол! Сен өз ойыңды айтамын дегенше талай уақыт өтіп кетер. Бәрін біліп тұрмын. Қыздарға ешқашан жақындап көрмегенсің. Солай ғой, ия? Оны да біліп тұрмын! Жасырмай-ақ қой. Көзіңнен көрініп тұр бәрі! Мен сені жақсы білемін. Жалпы, мен бәрін де білемін. Көп ұзамай қыздар соңыңнан жүгіріп жүретін болады. Бұл жақсы емес пе! Байқа! Мен – біріншімін! Сен тек менімен бірге боласың! Екеуі қайтадан билеп кетті. Наташаның аузы жабылар емес. – Үнемі бірге жүретін боламыз, – деп жалғастырды ол. – Мен жиналыстарда сөз сөйлеймін, сен газеттерге мақала жазасың, сөйтіп журналист болып шыға келесің. Бұл сенің қолыңнан келеді, білемін ғой. Түсінесің бе, мен алғыр адаммын, жұртты сөзіме ұйыта аламын, сен – ақылдысың, маған сондай жігіт керек. Түсініп тұрсың ба?»

	Міне, осындай әзіл-шыны белгісіз әңгіме болған, бұл туралы шынымен ойлану керек пе, әлде ұмытқаны жөн бе, оны да білмейді, сол түні Сергий таң атқанша ұйықтай алмай шықты, бейне бір электр тоғы соққандай есеңгіреп қалыпты. Содан кейін қызға хат жазбақ болған, кейінірек жыртып тастады. Байсалды түрде хат жазған орынсыз болып көрінді, қыздың көңілін таппақ болып, ермек үшін хат жазу Сергийдің өзіне қызық емес.

	Арада біраз уақыт өткен соң ғана сабасына түскендей болды. Мектепті бітірген соң пединститутқа оқуға түсті, сол жазда соғыс басталды, екеуі бірер рет жолығып қалған, оны-мұныны айтып біраз тұрды, махаббат туралы бір ауыз сөз айтылған жоқ. Сергий әр жолы сондағы би кешінде басталған әңгімеге қайта оралармыз деп күтеді, өзі ишара білдірген емес, қыз да үндемей қойды. Ең дұрысы, сол оқиғаны ұмытуы керек еді, әскер қатарына шақырту алған кезде бәрі керісінше болып шықты. Сергий қанша тырысқанымен өзін-өзі көндіре алмай қойды, сөйтіп қыздың пәтері орналасқан көп қабатты үйдің қасынан қалай шыққанын өзі де білмей қалды, көңілі алабұртып, толқып барады, қайтып кетсем бе деп бірнеше рет оқталды, бірақ соған шамасы жетер емес, ақыры жолықты – қыз үйіне қайтып келеді екен. Әңгіме өте сылбыр өтті. Бейне бір сөніп қалған ошақтағы қоламтаның әлсіз жылуы тәрізді. Отты қайтадан лапылдата түсу үшін құрғақ отын керек қой. Сергий өзінің әскер қатарына алынғанын, қоштасуға келгенін айтты. Қыз бұл хабарды селсоқ қабылдады, қазір жұрттың бәрін әскерге шақырады, жаппай шақырту жүріп жатыр ғой. Өзі асығыс екен, тығыз жұмысы бар, хат жазып тұруға уәде етті. Дала поштасының мекенжайын тезірек салып жіберерсің. Сергий қуанып қалды, құдды тек сол үшін келген сияқты, хат жазысып тұруға уәделессе болды, өйткені, көзбе-көз сөйлескендей емес, хатта бәрін ашып айтуға болады. Әшейінде айтуға батылың жетпейтін сөздерді хатқа жаза аласың ғой. Қатарынан үш рет хат жазды, алайда жауап келмей қойды. Не айтарын, қыздың хаттарына қалай жауап қайтарарын мұқият ойластырып қойған. Содан жауынгерлік өмірдің күнделікті қарбаласымен жүріп, үміті де өше бастады, кенет Вероника апасының соңғы хатынан Наташа-Коминтерн жасы өзінен біраз үлкен, осыдан бір жыл бұрын әйелі қайтыс болған, майданға шақыруға жатпайтын арнайы рұқсат қағазы бар бір кісіге күйеуге тигелі жатқанын білді, апасы соның бәрін қайдан біліп қойғанына таңғалды. Одан әрі Вероника былай деп жазыпты:

	«Сережа, қымбатты інім, соған бола көңіліңе кірбің түсіп жүрмесін. Сені білемін ғой, неше түрлі романдарды оқи беруші едің, бәріне сол кітаптардың тұрғысынан қарайсың, енді жабырқайтын шығарсың. Өйтіп бекерге қиналып жүрме. Түсінесің бе, ол екеуің мүлдем бөлек адамсыңдар. Табиғаттарың кереғар жаратылған. Оны да кінәлама, күйеуге тимек болса, бұл оның өз шаруасы. Ол сенің теңің емес. Маған сенуіңе болады. Тек өзің аман-есен қайтып оралсаң болды, соғыс тезірек аяқталса екен, сенің де, саған ғашық болған қыздың да бақытты боларына сенімім кәміл, бұған күмәнің болмасын, Сережа, ішім сезеді ғой. Тек өзің қамығып жүрмесең болды, інішегім. Үйге тезірек қайтып орал... Соғысы түспегір тезірек бітсе екен, сол күнді көруге асығып жүрмін...» Хатта осыны жазыпты. Түптеп келгенде, соншама қиналып, жабығатындай Наташа-Коминтерн екеуінің арасында ештеңе болған жоқ қой. Апасы мұны тыныштандыруға тырысып бағыпты.

	Наташа екеуінің арасындағы осы бір сәтсіз аяқталған оқиға бұл үшін өткеннің үлесінде қалған, көрген түстей көмескі тартып, он тоғыз жасында өмірден алған әлдебір сабақ қана болып қалды. Сөйтіп соғысқа аттанды, көкірегінде екіұдай сезім қалды, бір жағынан қынжылып, екінші жағынан өмір тәжірибесі жоқ, аңғал да ашық көңілі сеніп қала жаздаған сол бір жәйтті ұмытқысы келеді. Міне, енді әскер қатарында шеру тартып, қапталдаса жүгірген әйелдер мен балалардың қоршауында бір кезде бақытты балалық шағын өткізген қаладан майданға аттанып барады. Тек солардың арасында Вероника апасының жоқтығына өкінеді, бұларды шұғыл түрде майданға жөнелтетінін білсе, соңғы рет қоштасып қалу үшін бәрін тастап жүгіріп жетер еді-ау.

	Бұл әлемде ақылға сыймастай ғажайып оқиғалар болып тұрады деген сөз тегін айтылмаған ғой. Мүмкін бұл да сондай оқиғалардың бірі шығар – тағдыр мұның әпкесімен жолыға алмауының орнын ойына да кіріп-шықпаған ерекше жәйтпен толтырмақ болыпты. Бұл туралы ол вагонға мініп, біраз тынышталғаннан кейін, жолда келе жатып ойына алды.

	Жауынгерлер вокзалды бетке алып шеру тартып келе жатқанда әр көшеден жүгіріп шығып, әлсін-әлсін бұларға жақынырақ келуге тырысқан әйелдердің арасында кенет бір сыған әйел пайда болды. Қайдан шығакелгенін бір Құдайдың өзі білсін, жазкүндері Саратовта сығандар ылғи толып жүреді. Оның қараторы жүзі, емпеңдеп жүгірген сайын тербетіле түсетін жез сырғасы, иығына түсіп кеткен жыртық-жыртық гүлді шәлісі, етегі жерге шұбатылып жатқан юбкасы бірден көзге түсіп тұрды. Сығанның аты сыған емес пе! Шұбырған адамдарға жолшыбай еріп кетсе керек, енді сап түзеген солдаттардың қасында ол да әлдене деп айғайлап, қолын бұлғап, жауынгерлердің арасынан біреуді іздейтін сияқты. Жауынгерлер бір-біріне көзін қысып, бүйірінен түртіп қалып, ана сыған қызы сені іздеп жүр дегендей қулана жымыңдасады. Бір жауынгер оған өзі тіл қатты:

	– Әй, сыған қызы, әй, тентек қыз, мен мұндамын! Естіп тұрсың ба? Мен ғой бұл! Бал ашып беру үшін іздеп жүрмісің? – Ол дереу: «Саған кейін аша жатармын, қазір өзіме керек адамды іздеп жүрмін», – дегенде әлгі жауынгер кәдімгідей таңданып қалды. Біраздан соң сыған қызы өзі айтқандай, іздеген адамын тауып та алды.

	Шұбырған халыққа еріп жүгіріп келе жатқан сыған қызы тағдырдың сыйға тартқан көрегендігімен бе, әлде өзінің таңдауы сол болды ма, әйтеуір әлгі айтқан адамын тез тапты. Біреулер таңданып қалды, басқалары мырс етіп күліп жіберді – сыған қыздың таңдаған адамы Сергий болып шықты. Оның таңдауы неге соған түсті екен? Қатарласа жүгіріп келе жатып, сыған қызы Сергийге арнай сөйледі:

	– Тыңда, жігітім! Жас жігіт, саған айтамын, әй, қасы қап-қара жігіт, бері шетке шық, қолыңды бер маған, жолыңа бал ашайын, бақытыңмен қашан жолығатыныңды білетін боласың!

	Сергий саптың шетінен санағанда үшінші қатарда келе жатқан. Мәселе оның қай қатарда болуында емес, осындай ерсі жағдайға нақ өзінің тап болуында еді, әуелі не істерін білмей абыржып қалды. Мұндайға алғаш рет жолығып тұр, осы уақытқа дейін не бал ашқанды, не сәуегейлік жасағанды көрген емес, үй-ішіндегілер де мұндайды білмейтін – әкесі карта ашпақ түгіл, ойнап та көрмеген, шешесі де ырым-жырымға сене бермейді, мына пәле қайдан сап ете түсті!

	– Қажеті жоқ! Мен ондайға сенбеймін! – деді сасқалақтап, сыған қызын ренжітіп алдым ба деп күлімсіреп қарап қойды, иығын қомдап, бүйтіп бас тартқаным дөрекілік болды-ау, кешірім сұрауым керек пе еді деп қобалжып келеді; не үшін кешірім сұрамақ, оның үстіне серіктері де мазақ қыла бастады – сыған қызының кімге бал ашпақ болғанын қараңдар, біздің пірәдарды таңдапты. Енді кімді таңдаушы еді! Өзі Құдайға сенеді, одан артық не керек!

	Сыған қызы да тықақтап қояр емес:

	– Тыңда, жігітім, тағдырыңнан бас тартуға болмайды, бұл үлкен күнә!

	Қасындағы жігіттердің біреуі қағыта таныстырып қойды:

	– Оның аты Сергий болады.

	– Сергий? Әй, Сергий, қымбаттым, қара қасты жігіт! Айтып тұрмын ғой саған – бұл сенің тағдырың, одан бас тартқаның дұрыс емес. Сергий, өзің жап-жас екенсің, алдыңды болжап берейін саған! Шын көңіліммен бал ашпақпын. Бәрін тура айтамын, ештеңені жасырмаймын!

	Енді біреулер оның өзіне дүрсе қоя берді:

	– Жолды бөгеме, сыған қызы! Асығыс екенімізді көріп тұрсың ғой.

	– Бөгемеймін, жігіттер, мен тек алақанына бір қарасам болды, сосын жүре берсін!

	– Жетер енді, жалықтырып жібердің, бөгет болма деп айттық қой саған!

	Сыған қызы онша жас та емес, кексе әйелге де жатпайды. Сергийдің байқауынша, жүзінде әшейіндегі қулық та жоқ сияқты, керісінше, ақжарқындық пен жанашырлық байқалады, тура Вероника апасы сияқты. Вероника ылғи біреулерге жақсылық жасағысы келіп тұрады, сондықтан үнемі мұрнына су жетпей жүгіреді де жүреді. Ия, көзі ме екен, дұрысы, адамға көз тастауы болар, Вероникаға ұқсайды екен, әлде бұған солай көрінді ме, өйткені ол: «Мен саған апаң ретінде айтып тұрмын! Сен маған туған інімдейсің!» – деп те салған.

	Сыған қызы көпшілікке араласып, көрінбей кеткен кезде Сергий өзін тағы да жайсыз сезінді, соншама ұялғаным не, айтқанын тыңдай салуым керек еді деп өзін-өзі кінәлап та қойды. Мұнысы онша жақсы болмады-ауі.

	Бұл кезде стансыға да келіп қалған болатын, ротадан соң рота, взводтан соң взвод, шеру тартып жетіп келді, жауынгерлерге еріп келген Саратов халқы шуылдап-гуілдеп кетті. Жүк вагондарынан жасақталған эшелон теміржолдың бойында дайын тұр екен, есіктерін айқара ашып тастапты. Өзінің ұзынын-ай, шеті-шегі көрінер емес. Майданға осы вагондарға мініп аттанатын болды.

	Сапардың алдындағы әбігер басталып кетті, қай взводқа қай вагон бөлінгенін анықтағанша пойызды бойлап ерсілі-қарсылы біраз сабылды, әйелдер мен балалар да аяққа оралғы болып қалар емес, қазір оларды ешқандай күшпен қуып жібере алмайсың.

	Пойызға отырғызу ұзаққа созылды. Күннің ыстығынан перрон да тарылып кеткендей. Вагонға мінгізу басталғанша кезек күткен Сергий әлгі сыған қызын ұмытып та кеткендей екен, кенет оның өзі сап ете түсті. Неткен табанды адам, ақыры топырлаған жұрттың арасынан мұны жазбай тауып алды:

	– Әй, Сергий! Сені іздеп жүрмін ғой, Сергий-ау! Тыңдап ал мені, жігітім, тек бас тарта көрмі. Тағдыр маған сенің жолыңа бал ашуды бұйырып тұр. Бетімді қайтарма, соғысқа бара жатырсың, болашағыңды біл.

	Сергийдің өзі де қуанып қалды:

	– Жарайды. Егер осы айтқаның рас болса, аша бер балыңды, – деп жолқапшығын жерге қойып, иығындағы автоматын түзеді, оң қолының алға созып, алақанын жайды.

	Сөйтіп пойызға отырардың алдында, қаруластарының көз ал-дында әйгілі сәуегейлік те жасалды. Сыған қызы мұның алақанындағы сызықтарға үңіліп біраз тұрды, әлденені күбірлеп, ерні жыбыр-жыбыр етіп, басын шайқап қояды:

	– Ой, тоқта! Алдыңнан бұрын-соңды адам баласы естіп-көрмеген сұрапыл шайқас күтіп тұр. Ой, тағдыр, тағдыр! Тек аспандағы күн ғана қанға боялудан аман қалады... Үстіндегі адамынан айырылған ат әлдеқайда шаба жөнеледі, – деп сыбырлады ол ешкімге көз тоқтатпастан, содан кейін Сергийдің көзіне тура қарап тұрып былай деп қосты: – Бір қызға ғашық болып, бетің қайтып қалған екен. Соған қайғырып жүрсің, мұның бекер болған. Өзің ақ қағаздай тап-таза, күнәдан пәк екенсің.

	Қызық көріп, жиналып қалған солдаттар тағы да дуылдасып кетті:

	– Бұл түсінікті ғой, бейкүнә бала ғашық боп қалыпты, одан не пайда!

	– Не пайда дейді ғой! – деп екіншісі жорта қорғаған болып жатыр.

	– Сендерге күлкі керек. Ал біздің пірәдар жазықсыз жапа шегіп жүр! Әлгі қыздың өзі мекер болып тұр ғой, құйрығын бұлғаң еткізген де тайып тұрған! Біздің жігіт күнәдан пәк күйі қала беріпті!

	– Тыңдама бұларды, одан да мені тыңда, – деп сыған қызы мұны тағы да өзіне қаратып алды. – Енді сол алақаныңды көрсет, сосын менің айтқанымды тыңда.

	Сергийдің сол жақ алақанын да мұқият тексеріп шыққан сыған қызы бір сәт үнсіз қалды да қуана тіл қатты:

	– Ажалдан аман қаласың! Өзім де біліп едім! Жүрегім сезіп еді. Міне, көріп тұрсың ба – ажалсыз адамсың сен! Жұлдызың жоғары екен! Білгенмін осыны! Сондықтан да соңыңа еріп келдім!

	Бәрі қозғалақтап кетті. Сергий ыржалақтап күле береді, мұндайда не істеуге болады өзі – қуана ма, әлде бәрін күлкіге айналдырып, әдейі басын иіп тәжім ете ме, қолын тарта беріп еді, бір есіріктің жетіп келгені. Кузьмин деген есерсоқтау біреу бар-тұғын, өзі мылжың, әрі қытымыр, жұрттың аузындағы сөзін аңдып, тиіседі де жүреді. Қашан көрсең ақыл үйретіп жүргені.

	– Тоқта, тоқта, қымбатты сыған қызы, мұның қалай? – деп басын шайқап қойды ол. – Өзің басқа жаққа бұрып барасың ғой. Ажалсыз деген не сөз? Сен бірдеңе түсіндің бе? Ажалсыз адам бола ма өзі? Мұндайды кім естіген? Жұрттың бәрі ажалды, тек бұл ғана ажалсыз, ә? Қызық екен! Біз де қыдырып бара жатқан жоқпыз, соғысқа аттанып барамыз. Онда кім өліп, кім қалатынын ешкім біле алмақ емес. Майдан даласында ажал деген сенің кімге бал ашып, кімге ашпағаныңа қарай қоймас. Бәрін қырып салар. Кімді алдап тұрсың сен?

	– Алдағаны несі, мен тек алдағы тағдырды болжап тұрмын. Оның маңдайына ажалсыздық жұлдызы жазылған. Тағдыры сондай, – деп сыған қызы да сөзінен танар емес. Содан кейін бәрінің көңілін табатындай бір сөз айтты, бірақ соны түсіне қойған адам аз болған сияқты. – Тағдыр ажалдан да биік тұрады. Тағдырдан тағдыр бастау алады, ажалдың соңына ештеңе ере алмайды. Мына жігітке тағдыры ажалсыздық жұлдызын сыйлапты, маңдайына жазғаны сол... Жұлдызы мәңгі жарқырап тұра бермек!..

	Кузьмин тағы біраз күңкілдеп, жиналыста тұрғандай қолын шошаңдатып, сығандардың сәуегейлігі түкке тұрмайтынын дәлелдемек болып еді, неге екені белгісіз, солдаттардың оған емес, сыған қызының болжамына сенгенді артық көріп тұрғаны байқалып қалды. Аттанар уақыт болып, вагонға отырғызу басталған кезде көпшілігі әлгі сыған әйелдің қолын қысып қоштасып жатты, ол да пойыз орнынан қозғалғанға дейін перроннан кетпей қойды, содан кейін де вагондардың соңынан жүгірген әйелдер мен балаларға қосылып, біраз жерге дейін еріп келді, Сергийге қолын бұлғап қоштасып жатыр, сөйтіп стансыдан шыққан эшелон әбден көзден таса болғанша қалмай қойды...

	Күн ыстық болатын. Сол түні жол бойы ұйықтай алмай шықты. Қараңғы түнде вагон дөңгелектерінің сартылы мен паровоздың жүректі сыздатып, әлдебір мазасыздыққа бастайтын созылыңқы гуілі ғана естіледі. Тарихтың толқыны айдаған жаңқадай болып, әлемдік қырғынға аттанып бара жатқан Сергийдің ойына неше түрлі жәйттер оралды. Арасында әлгі сыған қызының айтқандарын да еске алып қояды. Қайдан тап болды өзі, сәуегейлігі де қызық екен. Әсіресе: «Тек аспандағы күн ғана қанға боялудан аман қалады... Үстіндегі адамынан айырылған ат әлдеқайда шаба жөнеледі», – деген сөзін ұмыта алмай қойды. Бұл не дегені екен, нені білдіреді бұл? Жұмбақ әрі түсініксіз. Тек аспандағы күн ғана қанға боялмайтындай соншама не болуы мүмкін? Ал үстіндегі адамынан айырылған ат ше? Бұл нені білдіреді? Ажалсыз жұлдыз деген не? Қандай жұлдыз ол? Оның бұған не қатысы бар? Не бұл? Қайда екен сол жұлдыз? Қай маңда орналасқан? Әлде осының бәрі әшейін әңгіме ғана ма? Солай шығар. Адам мен жұлдыздың бір-біріне не қатысы бар? Егер аспандағы жұлдызды айтса, ол қайда, біреу қайда? Бұл жерде ешқандай байланыс жоқ қой. Жұлдыздар өз жайымен жүр, адам да өз бетімен өмір сүреді. Бірақ тағдыр деген бар емес пе? Тағдырдан тағдыр бастау алады деп пе еді... Ал тағдыр деген не? Тағдыр қалай тағдырдан бастау алады? Бұл қалай болады екен сонда?..

	Дөңгелектер үздіксіз сартылдап келеді. Сөрелерге киімшең жата кеткен солдаттар қорылға басып жатыр. Есіктің саңылауынан бірде жылт етіп ай көрінеді, енді бірде бұлтқа сіңіп жоғалады, жұлдыздар да пойызбен жарысып келеді…

	Бір қызығы, сыған әйел Наташа-Коминтерн туралы, оған хат жазғанын, бұдан түк шықпағанын қайдан білді екен? Бәрі дәл келіп тұр. Оның айтуынша, бұл бекер қамығып жүр екен. Демек, қайғырудың да бекер болатыны ғой. Алдан не күтіп тұр екен?

	Майданда не болмақ? Қорқынышты, әрине. Саратовта соғыстан жараланып қайтқан майдангерлермен жолыққаны бар, солардың әңгімесін қызыға тыңдаушы еді. Енді мұның не екенін өз көзімен көретін болды...

	Дөңгелектің сартылын тыңдап үнсіз жатыр, ұйқысы келер емес. Әр адамның да өмірін анықтап, болашағын белгілеп қоятын бір тылсым күш бар-ау, тағдыр деген сол шығар деп ойлады. Оны тағдыр деп атаған біреу бар ғой, әйтеуір. Оның бұйрығын ешкім өзгерте алмайды және мұны түсіндіріп бере алатын да ешкім жоқ. Сол тағдырдың өзі қайда болады екен? Соғыс та тағдырдың ісі шығар, әлде кімнің өмір сүріп, кімнің өлетіні, кім жеңіп, кім жеңілетіні де сол тағдырдың бұйрығымен бола ма екен? Солай болуға тиіс. Міне, бұлар да тағдырдың айдауымен соғысқа, майданға аттанып барады. Эшелонға тиеліп, ағаш сөренің үстінде жатысы мынау, пойыз болса бұларды фашистермен арадағы қанды қырғынға апарып салу үшін бар жылдамдығымен жүйткіп келеді. Ол жақта не күтіп тұр? Тағы да тағдыр ма? Өле ме, аман қала ма? Кімнің кімді жеңері де осыған байланысты-ау, сірә. Ия, кім көбірек өлтірсе, сол жеңеді. Соғыстың тезірек аяқталуын, қарны тоя тамақ жеуді бәрі де армандайды. Вокзалға бара жатқанда көшедегі әйелдер мен балалар осыны айтып айғайлаған. Бұл үшін соғысқа түсіп, жауды көбірек қыру керек, соғысты тезірек аяқтау үшін жеңіске жету қажет. Солай болып тұр. Үйде де әкесі мен шешесі осы тұрғыда дауласып қалушы еді. Бұған әскер қатарына шақырту қағазы келгенде екеуі әжің-күжің әңгімелесіп, таңертең әскери комиссариатқа кешігіп қалмау керектігін айтып, жолға нені алып, нені дайындауға болатынын ойластырып тұрған, кенет шешесі орындықтың шетіне отыра кетіп, екі қолын кеудесіне қойып, жалынышты үнмен былай деді: «Сереженька, тек ешкімді өлтіре көрмеші, біреудің қанын төгіп жүрмеші, балам!»

	Бұл не дегені? Байқамай айтып қалды ма, әлде бұрыннан ойлап жүргені ме? Анасының әлдебір алыс сапардан оралып, табалдырықтан жаңа ғана аттап тұрып, жол бойы ұзақ ойланғандай-ақ, бетіне үңіліп тұрып айтқан осы сөзі енді ешқашан ұмытылмастай болып, жадында мәңгі жатталып қалды. Өзі де анасын өмірінде алғаш рет көріп тұрғандай, бұрын нұрланып тұратын аялы жанары суалып, бетін де әжім торлап, қартайып кеткенін, үстіндегі сәтен көйлегі мен иығына жамылған түбіт шәлісі әбден ескіргенін қазір ғана байқады. Баяғыдан бері, Еділ бойындағы мұнай өнеркәсіптерінің бірінен-біріне ауысқан әкесімен бірге ел кезіп жүрген уақытта, ол кезде бұл жалаңаяқ жүгірген бала болатын, шешесі қос бұрым етіп өрген қалың шашын төбесіне түйіп қойған, сымбатты да сүйекті келген, үйдегі күйбең тірліктен, балаларға қараудан, олардың сабағын қадағалап, өмір бойы диабеттен зардап шегіп келе жатқан күйеуінің жағдайын ойлаудан бір қолы босамайтын байғұс әйел – сол қиындықтың бәрін күндердің бір күнінде, жалғыз ұлын соғысқа аттандырар алдында әлгі сөзді айту үшін бастан кешкен бе деп айран-асыр қалды. Анасының «соғыста ешкімді өлтіре көрмеші, ешкімнің қанын төгіп жүрмеші» деп тілек білдіруінен қатты қысылды, күмілжіп, не айтып тұрғанын өзі де бағамдамастан міңгірлей берді:

	– Не айтып кеттің, мама! Бұл әңгімені қояйықшы. Мен әскер қатарында боламын ғой, – деді де, сөзден жалтармақ болып шкафтағы оқулықтары мен басқа да кітаптарды қарай бастады.

	– Мама, мұнда кітапханадан алған кітаптар бар еді, соларды бөлек шығарып қояйын, Вероника апарып өткізе салсын.

	Әлгі әңгімеден бәрібір құтыла алмады, өйткені, енді әкесі араласқан болатын. Николай Иванович қашан да ойындағысын тура айтатын, тіптен қызбалау деуге де болады, сәл нәрсеге айтысып шыға келетін, басшылармен ешқашан тіл табыса алмай, бауыры ауыратыны да сондықтан шығар.

	– Өлтірме деген не сөз? – деп дүрсе қоя берді ол. – Өлтірме, қан төкпе деп қалай айтып тұрсың! Мынауың қызық екен! Әлде балаңның қайда бара жатқанын ұмытып қалдың ба? Соғысқа кетіп барады. Сен де, мамасы, кейде аузыңа келгенді айта саласың, – деп бір тоқтады да, бөлмені шарлап темекі іздей бастады. Шешесі оның темекісін тығып қоятын, толқыған кезде шылым шекпесе басыла алмайды, махорканың көк түтінін құшырлана жұтқан соң ғана сабасына түседі. «Жүдеулігің мен мінезіңнің шатақтығы да темекіні қоймағанның кесірі» деп, шешесі ылғи ұрсып отыратын.

	– Тек көп шекпеші, Коля, – деді ол күйеуіне бұрылып, – өзіңді аясаңшы. Көк түтінді қашанғы бұрқырата бермексің.

	– Ия, әлгі сөзіңнен кейін қалай шекпессің, Сергей болса майданға кетіп бара жатыр, сондағы үйреткенің осы ма? Ол жақта не бітірмек сонда?

	– Сондықтан да айтып тұрмын. Мейлі, бұл сөзімнің ақ-қарасын Құдайдың өзі шешсін. Бәрінің айтатыны сол – өлтір, қыр, жой! Жауларымыз бізді өлтіреді, біз оларды қырамыз! Содан кейін қалай өмір сүрмекпіз, әлде жер бетінде ылғи кісі өлтірушілер ғана қалмақ па? Менің айтып тұрғаным мынау – әлде мені түсінбейді дейсің бе? Әрине, сен оны өлтірмесең, ол сені өлтіреді, қалай өлтірсең де бәрібір кісі өлтіруші болып шығасың. Анатолийге, күйеу баламызды айтамын, не болғанын білмейміз, өлтіріп кетті ме, әлде өзі басқаларды өлтіріп жүр ме? Бұл туралы Вероникаға бір ауыз сөз айтуға батылым бармайды. Ең болмаса, көңілімде жүрген ойымды ұлыма айтпаймын ба! – Сөйтіп, үнсіз егіліп жылап жіберді, өксігін баса алар емес, өз сөзіне өзі жауап таппай отыр, бірақ сол пікірінен айну үшін жеткілікті дәлел де таба алар емес.

	– Міне, солай, – деп жалғастырды әкесі кінәлай сөйлеп, – бұл сөзің қайда апарып жеткізетінін білесің бе өзің? Мұндай теріс үгіт жүргізгенің үшін халық жауы етіп шығарады да Сібірге, айдап жібереді! Мұнда дүниежүзілік соғыс жүріп жатыр, кімді кім жеңері белгісіз, біз бе – олар ма? Ал сен өлтірме дейсің! Әлде туған ұлыма менің жаным ашымайды деп ойлайсың ба? Немесе Анатолийға? Ау, одан басқа амалың кәне? Солдат өз отанын қорғайды, оған сондай бұйрық берілген. Солдат жауының көзін құртса – өлтірсе, бұл оның бұйрықты орындағаны, жауынгерлік парызын өтегені, мұны қаһармандық дейді, сен қалай ойлап едің!

	Шешесі үндеген жоқ, ұлының зат қапшығының жыртығын жамап отыра берді, әкесі енді өзінің жастық шағын еске алып кетті, ол кезде өзі де қазіргі Сергей сияқты, он тоғыз жаста, бірінші дүниежүзілік соғыста сүңгуір қайықта теңізші болған. Түптеп келгенде, әкесінің айтпағы – дұшпан әскерін өлтіру деген ең маңызды әрі ең дұрыс іс. Мысалы, кезінде өзі де Балтық теңізінде сүңгуір қайықпен жасырынып барып жау әскері тиелген тасымал кемесін суға батырған. Әуелі судың астымен дұшпанның кемесінің ізінен ұзақ уақыт бойы еріп отырыпты. Содан кейін торпедамен шабуыл жасаған. Бәрі сәтті аяқталыпты, екі торпеда да нысанаға дөп тиіп, жау кемесінің жақтауын опырып жіберген. Кемеде өрт шығып, біртіндеп бата бастапты. Бұлар сүңгуір қайықпен дереу тереңге жасырынған, бір сағаттан кейін қайтадан көтеріліп, перископпен су бетінде не болып жатқанын бақылапты. Әйдік кеменің тұмсығы көкке қарап, жартылай батып үлгерген екен, айналасында суға батып-шығып талай адам жанталасып жүр.

	Перископпен қараған, әрине, командир мен аға офицерлер ғана, байланысшылар солардың айтқанын минут сайын Кронштадтағы ставкаға хабарлап, Морзе әліппесімен әскери тапсырманың мүлтіксіз орындалғанын жеткізіп жатты, ал тапсырма дегеніміз – бұйрық. Жауды жоюға бұйрық берілді ме, – орындау керек!

	Әуелі суға батып бара жатқан адамдарды тек перископпен ғана бақылап тұрған. Содан кейін, жау кемесі суға толық жұтылып жоқ болған соң айнала төңіректе сүңгуір қайыққа ешқандай қауіп жоқтығына көз жеткізіп алып, сосын судың бетіне көтерілді. Бәріне түгел жоғарыға шығуға бұйрық берілді, бүкіл экипаж палубаға көтеріліп, командирдің алғысын тыңдауға жиналды. Айналада жау әскері суға батып жатыр, өздерінің қатары селдіреп қалыпты. Біреулері сүңгуір қайыққа жақындағысы келеді, жүзіп жеткендерін қолдарындағы наганды ұмсына созып, атып өлтіріп жатыр... Олар теңіздің жал-жал толқындарына жұтылып кетуде, қас қарайып қалыпты, бұлар қайтадан суға батып, теңіздің түбіне қарай төмен түсті…

	Соғыс деген осы. Соғыста кім көбірек өлтірсе – сол жеңеді, ал жеңген жақтыкі қашан да дұрыс. Қашан да солай болған және солай бола бермек.

	Шешесі дауласқан да, қарсылық білдірген де жоқ. Тек құптамағандай басын шайқап қойды. Сосын көршілері қоштасуға кірді, апайы мен жиендері де келіпті. Вероника да жұмыстан жетіп үлгерген екен, дереу мамасына көмектесе бастады, оны-мұныны әңгіме етіп бәрі түн ортасына дейін отырды.

	Ата-анасының екеуіне де жаны ашиды – анасы ешкімді өлтіре көрмеші деп өтінсе, әкесі өзіңді өлтіріп тастамауы үшін жауларды көбірек өлтір дейді. Бұрын күнделікті үй тіршілігі болып көрінетін жәйттердің қадірін тек жолда келе жатып қана ұқты, соның бәрінен айырылғанын ойласа жүрегі шаншып кетеді. Сәт санап өткен өмірі артта қалып барады. Еділ өзенінің Саратов маңындағы жарқабақты жағалауын еске алды. Жазғы маусымда қыдыратын жерлері, жасыл желекке малынған аралдар, күн сәулесіне шағылысып жарқыраған өзен суы, желкенді қайықтар. Әсіресе, бала кезінде Сергий өзенді кесіп өтетін теміржол көпіріне барғанды ұнататын. Көпір тым-тым биікте болатын, басыңды шалқайтып қарамасаң көре алмайсың, төменде, өзеннің жағасында тұрып, көпірмен сатыр-сұтыр өтіп жатқан пойыздарды сағаттар бойы қызықтап тұра беруші еді, вагон дөңгелектерінің дүрсіліне құлақ түреді; көпірдің темірден соғылған жақтаулары гуілдеп, аспан төсіндегі ақша бұлттардың астында дір-дір етеді, сол сәттерде Еділдегі көпірді басып өтіп, әлдебір жаққа, кітаптарда жазылатын ғажайып елдерге аттанып бара жатқандардың бақытына қызыға да қызғана қарайтын...

	Балалық шақтың тағы бір суреті ойына оралды, жаңа жыл түні үй-ішімен түгелдей тік көтеріліп, қар басқан даланы кесіп өтіп, ұшар басындағы алауы жарқырап жанып тұрған мұнай құбырларын қызықтауға баратын, аяқтарына пима киіп алған. Жанды құбыжықтай құйқылжи алаулаған оттың жарығына шағылысып, жапалақтай жауып тұрған қар түйіршіктеріне де жан біткендей көрінеді. Ашқарақ от баяу ғана қалықтап қонып жатқан қарды жанталаса жұтып жатыр, оған қарайтын қар жоқ, сол күйі бір қалыппен жапалақтап тұр... От та өшер емес, қардың да басылатын түрі көрінбейді...

	Жылдар өте келе көп нәрсе өзгерді, талай қызық келмеске кетті. Енді міне, соғысқа аттанып барады – не жауын өлтіреді, не өзі өледі. Басқа амалы жоқ, тек солай ғана болуға тиіс, соғыстың заңы сондай. Не болса да барғасын көре жатар, соғыстың аты соғыс емес пе. Сергей үнсіз жылап қоя берді, анасын, әкесін, апасы Верониканы есіне алды, ұйқыны соғып жатқан солдаттардың арасында жалғыз өзі үн-түнсіз іштей егіліп келеді. Тағы да баяғыдай қол ұстасып, қар басқан даланы кесіп өтіп түнгі аспанды жарқыратып тұрған алауды қызықтар ма еді.

	Дөңгелектер бір қалыпты дүрсілдеп келеді, вагон да ырғаң-ырғаң қозғалысынан жаңылар емес. Түн қараңғылығын сейілтуге тырысқандай болып, оқта-текте шамы жылтырап алдарынан шыға келген әлдебір бекеттердің қасынан тоқтамастан өте шығады. Солдаттар мен қару-жараққа лықа толған эшелон не өліп, не өлтіргеннен басқаны білмейтін қатыгез майданды бетке алып заулап келеді. Өлу сенің еркіңде емес, ешкімнің де өздігінен өлгісі келмес-ау, бірақ нақ сені өлтіретінін қайдан білуші едің. Ал өлтіру – өз еркіңдегі іс, соғыста онсыз тағы болмайды. Дегенмен, өлтірсем бе – өлтірмесем бе деп өз-өзіңе қалай айтарсың?

	...Дөңгелектер де осы сөзді қайталайтындай: өлім бе – өмір ме, өлім бе – өмір ме, өлім бе – өмір ме…

	Кірпігіне көз жасы ілініп қалған Сергий біртіндеп қалғып бара жатып майдан даласын, кескілескен шайқасты көз алдына елестетпек болды, кімді қалай өлтірер екен – атып өлтіре ме, әлде қоян-қолтық ұрыста істікпен шанша ма, жаз бойы Еділ жағасындағы лагерьде бұларға соны үйреткен болатын. Өзін өлтіру үшін нақ сол әрекетті кімнің істейтінін де елестетуге тырысты. Әлі бетпе-бет келіп көрмеген дұшпанын – немісті, фашисті көз алдына келтірмек болады… Мұнысынан түк шықпай қойды – көзі көрмеген жауының қандай боларын елестету қиын екен, әкесінің әңгімесін тыңдағанда сүңгуір қайықтың қасында суға батып бара жатқан дұшпандарды да елестете алмаушы еді. Олардың бет-жүзін толқын жауып қалатын сияқты. Анықтап көре алмайсың. Жақын келгендерін судан шықпай жатып-ақ атып өлтіруде... Олар тұңғиық теңіз суына жұтылып жоқ болып кетеді.

	Дөңгелектер дүрсілдеп келеді: өлім бе – өмір ме. Сергий мектепте оқыған неміс сөздерін есіне түсірмек болған, осы сөздің немісше қалай айтылатыны жадында болмай шықты: өлім бе – өмір ме, өлім бе – өмір ме, өлім бе – өмір ме…

	Пойыз түн қойнауына сүңгіп барады...



	P.S.

	«Өлім бе – өмір ме» атты әңгіменің мәтінін Арсен Саманшиннің қағаздарының арасынан тауып алу мен үшін қиынға түскен жоқ. Тек осы әңгіменің жарияланған нұсқасын автордың өзі көре алмағаны ғана өкінішті.

	Автор дүниеден өткен соң оқырмандары бұрынғыдан да көбейіп кететіні бар. Сосын Арсен Саманшиннің қойын дәптерінде жазғанындай, бұл әңгімені майдангерлердің зиратында дауыстап оқитын боламын.

	Сондай-ақ, марқұм Арсен Саманшин аузынан тастамайтын «Мәңгілік қалыңдықтың» зары да құлағымнан кетпейді! Мен де онымен біргемін…



	Елес Жебе-Барысқызы (мен тегімді өзгертіп алғанмын).

	Ақпан, 2006.

	Брюссель.





	https://t.me/kzkitap





