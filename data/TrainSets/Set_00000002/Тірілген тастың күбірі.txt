	Заман Самалбекұлы

	Тірілген тастың күбірі





	(Айтайын деп айтпаймын...)





НАНЫМ ТУРАЛЫ




	Алла сараң емес, бірақ сұрамасаң бермеуі де мүмкін

	* * * * *

	Тағдырға Үкім шығару Тәңірдің құзырында ғана, адамның алдын болжау - пенденің сандырағы.

	* * * * *

	Жалпы көпшілік арасында, соның ішінде жауапкершілігі аздау яғни жалтаң мен жалқауларға тән бір психология қалыптасқан. Не нәрсе болса да Алланың қалауымен дегендей...

	Жақсылық немесе қиянатты сен жасайсың да одан біреу ұтып, екіншісі жапа шексе, бұл - Алланың қалауы дейсің ұялмастан, көзің бақырайып... Алла өзіне керек міндеттер мен мүмкіндіктерді шектеп, сені де өз жүріс- тұрысыңды реттей алатын әлеуетке ие еткен.

	Пенде мен Адам арасындағы бір айырмашылық – біріншісінің жауапкершіліктен қашуы болса, екіншісінің анау үшін сол жүкті арқалауы. Сондықтан Жер Соты мен Аспан Сотының әділдігі де әр басқа...

	* * * * *

	"Мезгілсіз шақырған тауықты жұлмақ болар" деген бар, сол сияқты уақыты келмеген уақиғаға сұрақ салып, жауабын күту де ерсілік сынды... Тіпті, кейбір сәуегейлер "Құдіретке" ие болып, Жаратуышының Жазуын ұрлап оқығандай қылық та танытады... Бұның бәрі - әр пенденің өзі естігісі келгенін естуге тырысқанынан туындайтын тәрізді...

	* * * * *

	Жаратушы сондай кең пейілді, қылмағанды қылып, артынан өкінсең ОЛ кеше салады мыс деген түсінік талайларды "жігерлендіріп" жүрген сыңайлы.

	ОЛ егер: "Күнәңді да жуасың, жазаңды да тартасың!!!" деп ойын өзгертсе, АДАМЗАТ қалай қабылдар еді...

	* * * * *

	Адамды Алла топырақтан жаратыпты-мыс, негізінде барар мәңгі бесігімізде сол ғой, қазіргі мекеніміз де сол топырақ беті, өткен заманымыз да сол топырақ астында... топыраққа араласпайтын тек РУХ қана, ол БІЛІМ, ӨНЕР, ҒЫЛЫМ, МӘДЕНИЕТ тағы тағысын соның ішінде жұдырықтай жұмыр Жердің еркесі АДАМды ажалдан арашалаушы ШИПАГЕРЛІКТІ қасиетті кәсібі еткен Жандардың еңбегі ерекше. Өйткені, Жаратушы өзінен қалған шаруаны соларға жүктеген...

	* * * * *

	Кісінің жаны шыбынға айналып, әлдеқайда ұшып кететін сыңайлы... Тән ағып, жерге сіңгенмен жанды мәңгілік санау ежелден қалыптасқан пікір.

	Расында, бұл фәниде ең құрмаса шыбынға ұқсас бір тал нәрсе мәңгілік болмаса, мән қалмас еді... Бұл жолы адам, келесі жолы мал, ары шыбын- шіркей... кете берер. Дегенмен, ол айналымдардың да өз заңдылығы болуы тиіс, осы өміріңде құрт болсаң да адал термен күн көрсең, келесі жолы есек боласың дегендей...

	* * * * *

	Алланың жаратқанда берген жан болмысын талай жерге сүйреп, ласқа да құлатып, одан да тазарып, бірақ ешқашан да сол СЫЙДЫ сатпай, АМАНАТТАЙ Алланың өзіне қайта алып жете алған адам ғана БАҚЫТТЫ. Ал оны көріп, таныған Адам да БАҚЫТТЫҢ шарпуына бөленеді

	* * * * *

	Бір оралғыдан құтылу үшін, күш алуға екінші біріне жармасу - мәңгілік шырмалумен бірдей. Ешқандай ілімнің өз ақырын ашқан соңғы беті жоқ.

	Бәрі сол құдық түбіндегі тұңғиықтан өзін көруге дәмеленген қаракет. Сыры ашылған сайын, сұрағы екі есе ұлғая түскен шексіздік.

	Бүгінгі дәлелің ертең кері дәлел... Сенімге үміт артсаң - төңірегіңе тастан қамал салғаның. Бір ғана амал ол - егер Құдірет ұя қаласа, өзіңдікіндей көрінген ішкі түйсікке құлақ салу.





ДОСТЫҚ ТУРАЛЫ




	Бәз біреулер: "Дос жоқ қазір!" немесе "Достардан айрылдық" деп жатады. Ең алдымен сол Дос деген атаудың мән-мағынасына үңілген абзал болар. "Достық[ – адамдардың бір-біріне адал, қалтқысыз сеніп, бір мүдделі, ортақ көзқараста болатын қасиеті. Достық өзара жауапкершілік пен қамқорлықтың, рухани жақындықтың белгісі. Нағыз достық кісіге шабыт беріп, өмірде кездесетін түрлі сәтсіздіктерге мойымауға, басқа түскен қайғы мен қиыншылықты бірге көтеруге жәрдемдеседі." делінген екен бір түсініктемеде. Осындай қадамға өзің әзір болмай тұрып, оны өзгеден қалау мүмкін бе! Біздің санамыздан бозбала шақтағы үлпек сезімның қылаңы еш кетпейтін тәрізді. Шынайы Достық дегеніміз сол ерте көктемдегі ғұмыры қысқа әдемі қанатты көбелектерге ұқсайды. Рас, ол кезде бір-біріміз үшін жан беруге де дайын едік. Бірде біліп, бірде білмей талай қиянаттар жасалып жатса, енді бір кезекте жаныңдағы жақын дегеннің өзі әдейілеп асты арамдағандай, сезім тұнығын алалап кетеді... Жалпы "Дос жоқ" деп айтар кездің де өз межесі бар сияқты, есейдің, төселдің, тітіркендің... Сен іздеген Достық сезім ол да өзің сияқты сол өткелдерден өтті, өзгерді, өлі тері жамылды... Ендігі сенің қайраның бұйыртса Жолдас, не Замандас, қала берді Көзкөрген ғана...

	* * * * *

	Бір таныстың қарасы - мың тобырдан көзге ыстық... Мың ауыз сөздің ақтауын, ақылды айтар қабақпен...





АЗАМАТТЫҚ ТУРАЛЫ




	Принцип - бірде ұстап, бірде тастай салатын көсеу емес... Егер отың маздап жансын десең, қажет болса жалаң қолыңмен де шоқ көсерсің... Сонда көресің, көсеу ұстамағанның қандай екенін...

	* * * * *

	Бір ауыл әкімінің: "Біз өтірік айтпаймыз, бізге айтқызады" дегенін қалай жоруға болады...?

	* * * * *

	Мәселе біреудің ақылын тыңдауда емес, оны өз ақылыңмен салыстыра білуіңде...

	* * * * *

	Соғыстың да өз мәдениеті бар, сол сияқты төбелестің де... тек көшеде шаш жұлысқан қар әйелдерде ғана мәдениет жұрдай...

	Кейде мен: "Бетке айтқышпын!" деп әлдекім даурығады. Бірақ мәселе бет- жүз демей, жұлысқа ұқсаған пікір айтуда емес, оны көрінген есуас та айта алады. Айтты, сол жерде қалды... Бастысы - жанына жеткізіп, көзінен жас шықса селдей ағызып, әлі де үміт бар болса үйірге оралардай ниетпен жөнге шақыра білу... Егер ештеңе өнбесі аңғарылса көңілден де "өмірден" де аластап, Ота жасау ғана қисынды амал болар...

	* * * * *

	Тегі адамның сену-сенбеуі өз еркінде дйміз. Десек те кейбіреу көзі көріп, қолымен ұстап тұрғанға да: "Бәрібір сенбеймін!!!" деп кері кетеді. Бұларға ем жоқ. Ал енді біреу бәрінен секем алып, өз көлеңкесін біреудікі екен деп осқырынып жүреді. Оған ем табылуы мүмкін...

	Енді біреу елдің әр сөзіне имандай ұйып, бас шұлғыумен өтеді. Бейбақ ай.. Келесі біреу өз пікірі болмаған соң, беделдінің сөзін өсиеттеп, елді үйретіп, талай биікке де көтеріледі. Бедел ауысса, ол да ауысады...

	Ендігісі: елді аузына қаратқан көсем алжып, шата бастаса да оның сөзінен дән іздеп, таба алмаса жетесіздігі үшін өзін қорлайды. Өз обалы өзіне...

	* * * * *

	Жақсы көріну - мәртебе үшін керек болса, жақсы адам болу ауыр жүк арқалағанмен тең... Тек, өз жүгің ғана болса тәйірі, ештеңе етпес еді... Ел Сені Жақсы деп таныған соң, бар жүктерін саған артады да өздері соңыңнан ілеседі... Сосын: "Қай жерге дейін шамасы жетер екен?" деп өзара күңкілдескенін естігенде "Шын Жақсы адам осындайда қайтер еді?" деп амалсыз аспанға қарайсың...

	* * * * *

	Ақыл айтқан Үлкен адамға жарасады... Және Жастар да Үлкен адамдарды сол үшін жаратылған деп ойлайды... Тек, бір әттегенайы: ақыл айтқан Үлкен адамның ҮЛКЕНДІК таныта алмай жататындығы

	* * * * *

	Сүйкімділік пен Сүйкімсіздік туралы не дер едік... Олар қабаттасып жүретін қылықтар ма, әлде біреу өмірбақи сүйкімді немесе сүйкімсіз бола ма?.. Әсіресе қайсысынан абай болу керек?.. Бүгін сүйкімді, ертең сүйкімсіз болуға бола ма... Жалпы әркім өзінің қандай адам екенін аңғара ала ма?..

	Әлде, әдеттегідей сыңаржақты пікір жеңіп кете бере ме... Сүйкімді болу деген - әдемі шырайға еніп , екі езуді күніге бойы елжірету ғана ма...

	Сүйкімсіздік - ұры иттің қылығындай сұғанақтық па?..

	Неде болса, бәрінен де абыройлысы жасандылықтан ада болу сияқты. Өмірді үлкен сахна дегенімізбен, ел саған көрермен емес, сондықтан өнерпаздың рөлін ойнаймын деп өзіңді жоғалтуға жолықпайық...

	* * * * *

	Егер сенің сілтегеніңнің барлығы нысанаға дөп тигіш болып, оған көпшілік разылықтан мақтап, мадақтай бастаса, оларға қосылып лепірме, онан да ойлан: "Неге бұлай?" деп...

	* * * * *

	Мен өзімді елге ақылгөй дана адам етіп көрсетуді мақсат етпеймін, дейтұрғанмен қысылған кісінің қызарған беті сияқты кей ақылдарым алабұртып, сыртқа теуіп тұрады...

	* * * * *

	Адамдар әлдекімдердің атақ- мансаптарын, барлық-байлықтарын дәріптеп, ауыздарының суы құрып жатады. Талай нәрсе, мысалы: сұлулық, сұрықсыздық, кемтарлық сияқты қасиеттер де ешкімнің қалауына сай қалыптаспас. Сондықтан "Мен неге мықтының яки сұлудың орнында емеспін?!" деп тарыққанның орнына "Жаңа ғана апаттан жан тәсілім еткеннің немесе ғаріптіктен азап шеккен бір жанның орнында болмағаныма шүкір!" деп осы күніңе тәуба салғаның - өз болашағыңа астамшылығы жоқ жол ашқанмен бірдей-ау, сірә...

	* * * * *

	Тегі, бетке ұстары жоқ кейбіреулер жасын көлденең тартып, кісіні де кішіні де силатқысы келеді... Жүзге жетсең де ол сенің жетістігің емес... Ол - Алланың рахымы немесе сені қаперден шығарып алған салғырттығы...





ӘР ТҮРЛІ ОЙЛАР ТУРАЛЫ




	Иістің түр-түрі болады... Кейбіреу әтір иісін сезбейді де қоқыр иісіне жетік келеді. Сондықтан оған аңқитын да мүңкиді...

	* * * * *

	Қазақта ЖҰҒЫСТЫ деген бір әдемі сөз бар. Мысалы: данышпандардың аттарын неше қайталап, солардың ұлағатты сөздерін талмай айта берсең, бірте бірте өзің де "ДАНЫШПАН" болып кеткеніңді аңғармай қаласың...

	* * * * *

	Жас кезіңде басар белім, асар асуларым әлі алда деп, ұзын арқан, кең тұсау кеңшілікте жүрерсің, естір мақтауың мен көрер мадағың да әлем де әйдік тұрар... ал, жасың ұлғайып, соңыңда ирек-ирек іздер тасталып, маңдайың қыртыс-қыртыс "ақылдың кеніне" айналған шақта: "Япырау, менің өмірімнің өзгеге өнегелік мәндеріне неғып үңілмейді?" деп күйінетін кейбір сартістілер де болады. "Тасаттық" беріп жауғызған жаңбырдан - дер кезінде өзі төккен нөсердің көгі биік те бітік болары сөзсіз ау...

	* * * * *

	Соғысты бастан өткергендер ол туралы айтқанды қаламайды, тіпті, кешегі "шектеулі соғыстарға" қатысқан жауынгерлердің де басты тілегі: "Соғыс болмасын!".

	Соғыс - өлім, азап, баршадан баз кештіретін бір күндік тәрізді қиямет тірлік, барың мен жоғыңды бағалатар да бағасын жоғалтар да қас-қағым сәт... өз тағдырың өзіңнен кеткен мұрындықталған күй... аш бөрідей торыған ажал ұлыған сайын өзіңді де ажалға айналдыра түсетін алапат... Жеңіс - соның бәрін ақтап алатын жалғыз ақиқат!





ӘДЕБИЕТ ТУРАЛЫ




	Шебердің ісі - оймақтай ойды тарының қауызына сидырып, оған шексіз әлем дарыту...

	* * * * *

	Мәселені Ақын шешпес: Ақын - айтар жеткізіп Арызыңды... Ақын - кетсең салғырт, еске салар Парызыңды... Ақын - арағайын боп, қайтарысар Қарызыңды... Ақын - бірге жоқтар таяқ ұстап, Қазақ деген шер маңдай Жалғызыңды...

	* * * * *

	Шеберліктің ең шырқауы - не жасасаң да әркімнің қолынан келетін сияқты оп-оңайлығы... Ал, оны неге шеберлік дер болсақ - оны әркімнің жасай алмауы...

	* * * * *

	Терезесі теңнің Сыны - теңдесі жоқ Сыбаға, терезесіз Түннің "сыны" - апарар өзін Жыраға...

	* * * * *

	Қазақта "Ымды түсінбеген дымды түсінбейді" деген әдемі нақыл бар. Әмісе бәрін шәйнап беріп, жұтуға ғана үйренген сана АСТАР дегенді аңғармауы мүмкін. Жаман орыс әңгіме айтса ішкен жегенін, ..генін ...қанын тәптіштеп айтар. Хат таныған соң, оқи да білу керек. Ал басыңа торғайдыкінен көбірек мый берсе, сәл пәл ойлан... ары қарай тарат, мүмкін ақиқатын сен айтарсың. Өйткені оп-оңай сияқты жазылған дүние оп-оңай жетеге жете бермейді...

	* * * * *

	СӨЗ туралы қанша сөз айтылды десеңізші. Десек те сол СӨЗДІҢ байыбына әлі күнге жете алмай келеміз... СӨЗДІ құрал деп есептеудің кесірінен оның бойындағы ЖАНДЫ сезбей жататын сияқтымыз. Бізше: күрек пен аша не, СӨЗ не - бір тектес болып кетті ме...

	СӨЗ жеке тұрғандағы өзінің өңі мен ішкі мағынасын екінші бір Сөзбен жанасқанда қалай өзгертетін сиқырды меңгеру - шын шебердің ісі деп білемін. Сөзден заңдылықтарын сақтап, сөйлем құрай алу білімдінің шаруасы. Ал СӨЗДЕН ОЙ түзу ол, ол...

	* * * * *

	Көркем дүние: сурет пе өлең бе, ол қолдан ұрықтандырғандай жасанды әдіспен жаратылмас сірә, ол - соноу бір тылсымнан туған асыл сынды емес пе...Ондай дүниенің мүшелейтін қаңқасы да болмас, өйткені ол жұмыр тастай бітік жаратылар, егер жаратылса...

	* * * * *

	Өз ісінің шебері қателік жібермеуі тиіс. Шеберді сынаған кінәлі емес, сынға ұшыраған шебер кінәлі.

	* * * * *

	Исі Қазақ сөз зергерін АҚЫН деп ардақтады емес пе?! Осы қасиетін әркім әрқалай ұғатын асыл атаудың ОТАУЫ - күллі жазу дарыған Азаматтарға ортақ деп санаймын...

	* * * * *

	Сүрген өміріңді айта алған да бір өнер, адам айта алмайтын өмірді өткерген де бір өнер...

	* * * * *

	Ақын болар бала - о бастан сотақар келер, оның күндігіне шығаратын он айқасына "сау" адам төзе бермес, сондықтан оларды өз бетімен жіберген жөн. Себебі: олар сеңді бұзған "Крейсердей" жамандықты тарқатып, жақсылықтың жолын төсейтін Жанкештілер іспетті...

	* * * * *

	Бір "ақылсыз" қыздың газетке жазған хатында: "Я хочу прожить жизнь, как Сергей Есенин..." деген тілек бар еді. Шынайы ақынның шығармасы болмаса - өмірі адам қызығарлықтай бола бермес. Сондықтан оның өзін түсінуге ұмытылғанша - өлеңін оқып танысай...

	* * * * *

	Бір талантты да танымал ақынға жазылған алғысөзді оқып ойға қалдым.

	Анаған ана жері ұқсайды, мына жерінен мынауды шырамытамын деген сияқты теңеулерден аяқ алып жүре алмадым. Баласы - не нағашысына, не өз жұртына ұқсамаса көршісінен көретін қазақтың харакеті сияқтанды маған, бұл... Ал көршісіне де ұқсамаса бұны Тәңірдің өзі берген деп ерекше есіркер...

	Сол сияқты ешкімді елестетпейтін көркем дүниені ҚҰБЫЛЫС деп атау орынды болар... ҚҰБЫЛЫС дегенімізді - тыңнан жаралған тылсымдық оралым десек, ол жұққан ақынның шығармасы қатардағы талдауға жатпас...

	* * * * *

	Аударма дегеніміз - бір нәрсені теріс қаратпа деген ұғым сияқты...

	* * * * *

	Аударма жасау дегеніміз - сірә, өсіп тұрған терек пе, қайың ба соны түбірімен қазып алып, өз бақшаңа қондырумен тең сияқты ма... әлде оны иіп, бұрап өзің қалаған ағаштың ұсқынын жасауға далбас па... тегі, байқағаным: кей шығарма аударылды дегеннің өзінде ішкі діңі туыстықпен майыспай, екі жаққа да жат тілмен сөйлейді...

	* * * * *

	Қазақта "қоспа" деген сөз - мал қосқанды айтады: біреуге мал қоссаң, одан кейде өз малыңды қайта ала алмайтын жағдай да болады... Сол сияқты "аударма" дегенді қалай десек екен... сынын бұзбай аудара жатсаң - АУДАРДЫМ деп марқаясың... ал кейде кейбір аудармаларды оқып отырып, түсіну үшін оның түпнұсқасын іздеуге тура келеді. Сондықтан: АУДАРА алсаң Аудар, аудара алмасаң АУДАРМА дейміз бе...

	* * * * *

	Шығарманың құндылығы мен оқырманның алғырлығы қабаттасып жатса - таң шапағымен ояна сала сүйіктісіне күнде ғашық болатындай ғажап күйді кешер ме едің. Әр бетін қайта аударған сайын, жаңа сыр мен нұрды танып, мағынадан мағына тудыра берер ме едің... Ой мен Сұлулықтың шексіздігіне қайран қалар ма едің...

	Баршаңызға тілерім, осы ләззатты түйсіну...

	* * * * *

	Біреудің сөз саптауы мен ой түзу сарыны ескіліктің нышанындай тереңнен қозғалып, кешені, бүгінді тіпті ертеңді де қамти алар... Ал енді біреу - бүгіннен алабөтен тартып, өзінің оқырманын келешектен көрер... Сосынғы бірдің тағдыры бүгінмен ғана астасып, иі қанбаған, жайдақ баянның ауылынан аспас...

	Осы үшеуін де зерделеп, жігін ажырата түсінуге ұмтылған оқырман ғана Заманына сай келер... Себебі, жікке бөлінгенмен бәрі бір тұтас Руханият...

	* * * * *

	Көзінің тірісінде өз өнерінің қызығын көріп, дүниеге белшесінен батқан Эмиль Золяның дәулетіне тамсана тұрып, оның әрекідік киім-кешегін кепілдікке өткізіп, үстіне ақ кебін сияқты дәке жамылып, прован майын жаққан қара нан мен қара суды қорек етіп, өзінің атақты шығармаларын шатырдың қуысында отырып жазғанын еске ала бермейміз... Сосын өзіміз бірдеңе жаза қалсақ, алдымен атақты арман етіп, оның бейнетін өзгенің маңдайынан оқығанды тәуір көреміз...

	* * * * *

	"Классик" (танымал, белгілі, көрнекті т.т) болу деген жаңғырық қабылдамайтын жартасқа айналып қатып қалу емес шығар, әсте. Шынайы ғаламат шығарма әр оқыған, тыңдаған не көрген сайын жаңа қырдан танылып, ашылары хақ... Сондықтан жорта қолпашпен жасанды классик атанғандар жаңашылдықтан жұрдай келеді де өзгелердің ізденістерін түсіне бермейді... Баяғыдағы бетон бағыт соцреализм әлі бардай көретін сияқты ма, қалай?..

	* * * * *

	Қандайда шығармашылықтың түрімен айналысатын адамға "Жақсы кісі яки жақсы адам" деп баға беруге асықпаңыз... Өйткені, рухани болмысы басынан сипатпайтын ОЛ Сенің кесіп-пішіп сайлаған қалыбыңның дал-дұлын шығаруы мүмкін... Сондықтан айтуға тым ынтызар болсаң ОЛ қайтқан кезде ғана "Жақсы кісі" дер ме екенсің...





ӨМІР ТУРАЛЫ




	Өмір деген алғаш аттаған жанға бастапқыда романтика болып көрінер.

	Алдыңда тосып тұрған қандай қиындықтар болса да олардың саған шектірер зияны жоқтай көрінер. Сен оның барлығынан сүрінбей өтерсің, сенің сыртыңнан әмісе ата анаң, дос жарандарың қызыға бақылап, сенің жетістіктеріңе қуанып, тамашалайтындай ғана көрінер. Әрине жауапкершіліктің боларын іштей сезесің, бірақ сен бәрінен мүдірмей өтетін ғажап қанат иесі сияқты сезінерсің өзіңді. Өмір үлкен сенімнен тұрады, тек кейде көзсіз сенім ғана ешқайда жалтақтатпай алға жетелейді. Өмірді сүйген адамды өмір де ұнатады, қолдайды. Өмір - ол Өзіңсің

	* * * * *

	Арайлап таң атса, соған жеткен тірі жанның барлығы жарыққа кенеліп, қуанар. Күн өрлеп, қайта еңіске бет алар. Қараңғылық жамылып тынығар.

	Тек, осы екі арада адамдар тағдырында неше рет таң атып, неше қабат күн батады-ау... Маңдайға жазылғаны бар, қасқана жасандысы бар... өзіміздің қырсық мінезбен күнді көлегейлеп, жоқ көлеңкені түсіруге әуестік те кем қалмайды, бұндайда...

	* * * * *

	Адам да бір жолаушы... өмірі оның иә, ұзақ, иә, қысқа жол... иә, даңғыл, иә, тастақ танабы... тағдыр жазуын салған маңдайы да иә, тайқы, иә тар келер... ақылы да кен, иә кем... әр адам ӨМІР туралы өз пікірін қалаған болады, бірақ, ЖАЛҒАНды ешкім ұстап қалған да емес, ұстағанда емес, бәрі көз жұмса ғайып болар тұрлаусыз елес... сондықтан, әр тірі сәтің ғана сенің шындығың, ал басқасы ойдан шығарылған көңіл жұбату ғана...

	* * * * *

	Өзіңе біреу сүйсінсе - күресін қардай көл-көсір жайыла бастайсың... Жан рахатына бөленгендей боласың... Бірақ, бұл да сол - қысқа күннің шолақ жылуы тәрізді қас-қағым күй... Адамның күллі Өмірі - Көңілдің көңіл-күйінен жиынтықталатын сынды. Сірә, бұл жалғаннан армансыз боп - еш пенде баласы аттанбас та... Сүйсініс деген - сырт көздің саған тамсануы десек, ал негізінде сусыны қанып, өксіместей, өміріне түшіркенген кім бар екен?!. Өмір - күндердің күні шешіп тастайтын сырт киім ғана болар...

	* * * * *

	Бір нәрсені ертеректеу бастау керек еді дейді, кейде... адамның жасына қарап, әдетте... Бірақ, сен жастау кезіңде де білген жоқсың ғой алдыңда қанша уақытың бар екенін... Дәл қазір де солай, алдыңда сүрілмеген қанша ғұмырың бар екенін айта аласың ба? Әрине, жоқ.

	Сондықтан, орайы келген істі жалтақтамай, оралған тұстан бастай берген абзал...

	* * * * *

	Өтер де кетер дүние, көз саттырған боқ дүние... Көзді ашсаң бар дүние, көзді жұмсаң жоқ дүние...

	* * * * *

	Кезінде әлдебір аса жанашырлықтың себебінен айырылып қала жаздаған адамды тағы да солай төпелей берсең, ол оң нәтиже бермеуі де мүмкін.

	Сондықтан: барып қайта келген жанға сенің қорғап-қоршауың "тосақуыл" іспетті көрінуі де ықтимал. Тірі жан-жәндіктің бір қасиеті қандай да тосқауылдан өту емес пе... Өмір - өмір сүрген адамның өзінікі ғана. Ой мен іс азаттығы өзінде болса ғана, парқадарлы қадам тосуға болар ма...

	* * * * *

	Өмірде екі нәрседен ғажап ләззат пен азап та алған сияқтымын... Тәуірінен бастасақ ол құштарлық, яки ғашықтық па, мүмкін махаббат та болар... бұл жарықтықты бастан кешкендер осы қазір: не "сүйіншілеп" не "жабыла көріссе" таңырқамаймын... ал екінші төбелестен кейінгі күй: басында азап, одан соң ауырсынған мамыражай тәтті күй... бас, қабырға, бел, жұдырық бәрі мен мұндалайды... олардың әрқайсысын туысыңдай ішің елжіреп, жаның аши сипайсың... егер айшықты жара түссе, ол ертең төсіңе таққан марапаттай көрінеді, мақтанышыңа айналады... Нағыз ер азамат – осы екеуін кәдеуілгідей бастан кеше алмаса "МЕН" деген сөзді айтуға құқығы шамалы...

	* * * * *

	"Өмір деген - күрес" деп айтқалы қашан. Бірақ сол күресті әркім әрқалай түсінер... Тосулы бір маңызды кезеңді япырай қалай өтер екен, сонан кейінгі менің күйім қандай болар екен деп қобалжитын да талай сәттер болады...

	Аман болсаң оған да төселіп, олардың да бастан өтіп кеткенін аңғармай қаласың... Тек, күрес қана өзгеше... Малтығып жүріп бір ордан шығып үх дейсің де қайта тырбанам деп, тағы бір орды әдейісіз қазасың... одан да шығасың...

	* * * * *

	Атам қазақ: "Бұйыртпаған бұттан кетеді" дейді, сондай-ақ, ерттеп мінбей жатып, үйірдегі биені де менікі деуге болмас... Таң ата көрген түс те әмісе дәл келе бермейді, келмейтіндей көрінген қимасың да күтпеген кезде қақпаңды қағуы мүмкін, бірақ сен ол кезде дастарханыңды басқаға жайып отырарсың...

	* * * * *

	Пендеге: "Тек менің айтқаныммен ғана жүр" деп алдына, бұйрыққа сәйкес бір бірін қудалайтын қамшы тасталған, ал Адамға "Сенің алдыңда ақ парақ, басы мен аяғы толтырылған, тек ортасын толтыру сенің міндетің"...

	* * * * *

	Алла өз қалтасынан ештеңе бермейді, өзге біреудікін аударып береді дейді. Соған қарағанда тілене берсек, біреудің обалына қалатын сияқтымыз...

	Сондықтан кейде қолда барды місе тұтып, береке етіп ұйыта алсақ, әлдеқайда баянды болмай ма...

	* * * * *

	Әркімнің өз көкірек көзі бар, бірі ақ, бірі қара, қайсысымен қарасаң - соны көресің...

	* * * * *

	Жалпы, тіршілік дарыған жан иесі, соның ішіндегі адамның да күнделікті басты харакеті - ТІРІ ҚАЛУ...

	* * * * *

	Бала кезімде әкемнен: "Өмірдің мәні неде?" деп сұрағанымда ол кісі: "Адал еңбек етіп, бала-шағаңды асырау... " деген сияқты әңгіме айтты. Мен қоймадым: "Тағы не?" деп, сонда әкем: "Өзің өскенде көресің оның мәнін, енді оттай берме!" деп зекіп тастаған-ды. Сол өмірдің МӘНІН әркім, әрқалай түсінетінін ойлағанда "Ә жарайды!" деп бүгініңе тәуба еткендей болады екенсің...

	* * * * *

	Адам жаратылғанда мимырт өмірге ыңғайлы, алапат соғыс, нәубетпен жағаласуға ыңғайлы, тағы тағысына арналатын тәрізді... Сондықтан да бір кезеңнің батыры, келесі кезеңге сай келмей жататындығы да осыдан болар, әсте...

	* * * * *

	О Генридің бір әңгімесі төсек тартып жатқан қыз жайлы еді. Күндер өтіп жатыр, күз де келді. Қыз дүниеге тек терезеден ғана телміреді. Сырттағы көрініп тұрған ағаштардың жапырақтары түгел түсіп болды. Тек бір ғана жапырақ, жел өтінде дірілдеп әлі тұр. Қыз «осы жапырақ түскен күні өмірден өтемін» іштей шешеді. Бұл жағдайды білген бір суретші таң атқанша жалғыз жапырақты ағаш суретін салып, терезе алдына іліп қояды. Ал, қыз бала жалқы жапырақты қашан қара күздің суық желі іліп әкетер күнді тосып жата береді. Бірақ жапырақ күнде таңертең ешқайда кетпей, терезеден бұған қарап тұрады. Уақыт өте қыздың да сырқаты қайтіп, өмірге деген ынтасы оянады. Сөйтіп, тапқыр суретшінің арқасында әлгі сурет жапырақ бұл қызды ажалдан арашалап қалыпты.

	* * * * *

	Белің көтермейтін ауырға жолама; басыңды айналтар биікке шықпа; сырың кеткенде самайыңа бояу жақпа; өз сырыңды білмей, ешкіммен сырлас болма; өзге жүрек көтергенді өз жүрегің көтере бермейді; сүю деген құлаққа сөз боп естілсе, жаныңа жайдың оғындай тиеді; оқыс оянған шынайы сезім таудан аққан аяусыз селдей көкірегіңді дал-дұл етіп бірақ тынар... сел өткен соң қалған қаңқаларды жинап бір ғаріп жан жапан түзде жазғырынады кеп, өзіне...

	* * * * *

	Ертеректе «Жалғыздық» дегенді ғажап санап, кезінде соған құштар болған едім. Әртүрлі әдебиеттегі кейіпкерлердің тағдыр тәлейіне түсіп, құсаланғаны тым тартымды көрініп, соның күйін бастан кешуді арман еттім де қара нөсер астында қалғандай соның бәрі іс жүзінде төбемде ойнады... Денемдегі жырым-жырым жара іздері өз майданы туралы сыр шерте алса, іштегі жарада үн жоқ. Шыбын жан өзімен-өзі құса болуға әбден кәніккен тәрізді, оның мұңдасы да сырласы да бір ғана өзі...

	Баяғыда менің жасымдағыларды сайға лақтырыпты-мыс: көнелігі жетіп, көзге күйік болған соң...Ол да жөн бе екен дейсің кейде... «асарыңды асадың, жасарыңды жасадың». Енді, ел сені көрсе өмірден түңілетін түрге тарттың, «Ішіңдегі не жегі, сені осынша өңнен айырған?» деп сұраса айтарға уәжің де жоқ. Күлсең де қарыз сұрағандай қиналасың, отырған орның опырылып құрдымға ала қашса да селт етпейтін халге жеттің...

	Қатты дауыл алдындағы тыншым сәттей - Өлім мен Өмірдің ең бір тату кезеңі сені баурағандай... Бір ғажабы, сен мығымсың. Қорқу, уайым, кінәліні іздеу, төңірекке сұқтану сияқты күйлерден адасың... Мүмкін, «Кемел жас» деген осы ма, сірә? Әйтеуір, кейпің - айтары мол кемеңгерден кем емес...

	Және болымысыңда бір тартыныс бар, «бәрі жалған, бәрі бекер» дегендей, бекем тыжырынысты... Басыңа пәле тілеп, жалғыздықты аңсаған қу арман ақыры жетіп жүйкелетті ме, әлде?..

	Е, бауырым! Жалғыздықты мұрат ете көрме, ертеме-кеш өзіңе тартқан егізіңдей жаныңның сыңары да табылар... Оттай ыстық қуанышты ішің сезіп тұрса да жадыраудан жаңылған жаның қара жартас сынды иіи алмай мелшиген де қансырарсың... Сонда барып өкінерсің, япырай, ақымақ жасымда жалғыздықты неғып арман еттім екен деп, өзгенің қайғы-зарына несіне көз салдым деп... Онсызда, өткеннің бәрі аузы сыздаған өкініштер ғана екен... Енді, жантәсіліммен тең сүйіспеншілікті түйсіне алмай өкініп отырған ұсқының мынау...

	* * * * *

	Тегі, бетке ұстары жоқ кейбіреулер жасын көлденең тартып, кісіні де кішіні де силатқысы келеді... Жүзге жетсең де ол сенің жетістігің емес... Ол - Алланың рахымы немесе сені қаперден шығарып алған салғырттығы...

	* * * * *

	Тілеп алған тірлігің – күнде оятар бір ғажап...

	* * * * *

	Егер итке үш рет кет дегенде кетпесе ол өз итің, үш қайтара берген сәлеміңді біреу алмаса ол - керең болғаны да... Егер ұш мәрте бір төбенің басына отырған адамды көрсең ол - сол төбенің иесі деп біл. Атам қазақ үштен артық ескерту жасамаған, үштен кем мүмкіндік те бермеген. Сол ҮШТІҢ қадірін білмей, өз қадырын кетіріп жүргендер қаншама?!.

	* * * * *

	Адамға дегбір бермейтін оның қол-аяғы емес, басы екені мәлім...

	Дейтұрғанмен "қазақы жалқаулық" басқалардан ерекше... Оған мыйдың да қарынның қатысы жоқ... Оған мақал-мәтелдеріміз кінәлі сияқты: "Аса қайрат - жанға қас", "Бұйырмаған бұттан кетеді", "Көппен көрген ұлы той", "Бас аман болса мал табылар", "Бірдің алды, бірдің арты"... осы секілді жалғаса береді. Сіздер де көріңіздерші...





ҚОҒАМ ТУРАЛЫ




	Бүгіннен бастап ауылымызда Қоғамдық Кеңестің қабырғасын қаладық. Бұл соны жаңалық емес, ежелгі аталарымыздан қалған дәстүр де. "Келісіп пішкен тон келте болмайды" дегендей ауыл мәселесін бас қосып, қоғамдасып шешу жолын қолға алуды ниеттендік. Өз қотырымызды өзіміз қасымасақ, кім келіп жөнімізді жөн қылар. Күбір-сыбырдың төңірегінде қарайып, қаңсып қалған ел-жұрттың санасын ояту әрине оңайға түспес.

	Дейтұрғанмен жиналған көпшіліктің райынан бұл құптарлық қадам екені аңғарылды. Жалпы қауым бір немқұрайлы, беймарал күйге түскелі қай уақыт... Әркім өз проблемасымен... Кеңесетін ҚАБЫРҒА құлап қалғандай.

	Өстіп, әркім өз бетіне кеткен тоз-тоз қауымнан тұтас талап та туындамасы белгілі. Мың қайталап ығыр қылған әдемі мақал "Бір жеңнен қол, бір жағадан бас шығару" деген - жай сөзге айналып кеткелі де қашан. Біздің Адамға ешқандай ұран да айтақ та енді әсер етпейтін тәрізді.

	Бүркеніп отырған бей-жай күйімізді соңымыздан ергендер ӨНЕГЕ деп қабылдап жатса, СОРДЫҢ СОРМАҢДАЙЫ сонда боларын бір сәт ойласақ, ертеңгі күннің сүдінінен селк етер едік. Сондықтан неде болса қай істі бүгіннен бастай берген жөн секілді...

	* * * * *

	Ұзақ уақыт қалыптасқан өмір тәртібін өзгерте қою оңайға түспес... Есік- терезесін өзің ғана ашып, өзің жауып жүрген әлеміңе бөгде жанды кіргізу – үйіңе құйын кіріп кеткенмен пара-пар.

	* * * * *

	Бір адам мен бір адамның тең болғанын, ешуақытта ешкім анық айта алмайды... "Теңдік әпереміз, Теңдік үшін күрес" деген сияқтылар құр демагогия... "Халқымыз тәуелсіз, еліміз егемен" дегенде барша жұрт өз басына сол теңдікті қалады... Ал негізінде қандай қитұрқыға салса да "Езуші тап пен езілуші тап" бәз баяғы қалпында... Тек біздің жағдайда: малы болса әкесінен қалмаған, "текті" болса, ата қаны, ана сүтінен алмаған... Кедейі де қызық, бай болуды армандайды, бірақ сол үшін талап жасап қарманбайды. Әлі сол Әділдікті тосады... теңестірер...

	* * * * *

	Кері сөйлегеннің арбасы да кері жүрер, көптеп сүйрегеннің арбасы асу таңдамас. Бүлдіруге емес, гүлденуге қарай шешуші қадам жасар кез нақтылы таяған сыңайлы. Келешек бір адамның қолында сияқтанғанмен, біреу соған үміт артып, келесісі кері тартып кегжигенмен қандайда бір

	Келешек келеді. Ол сенің үміт артқаның ба басқасы ма бір құдайым білсін...





ҰЛТ ПЕН ХАЛЫҚ ТУРАЛЫ




	ҰЛТ пен ХАЛЫҚТЫҢ ара-жігі қандай? "Ұлты бөлектің - заты бөлек" деген не мағына да айтылған? Ұлты басқа сенің халқыңа жата ма? Менің Ұлтым, менің Халқым деп неге екі бөліп айтамыз? Біздің санамызда Ұлттық өктемдіктен гөрі өзгеге деген жалпақшешейлік қашаннан бері орын алды? Бұндай құрбаншылдық қасиет кімге ұтымды және оның соңы қай ұшпаққа жеткізеді?..

	Эволюциялық даму - бір тектестің екінші тектестен оза өркендеуі болса, яғни соның біреуі қалайда кемшілік көреді... Сондықтан мемлекет құраушы Ұлттың мәртебесін көтермей МЕМЛЕКЕТ заттылыққа ие болмас,,,

	* * * * *

	Халықтың Арман-Мұңы - атамзаманнан ақырзаманға дейінгі Аңсар... Оның әр кезеңіндегі өмір сүрген ұрпақтары сол Арман-Мұңды өз көкірегінен шыққандай түсінеді. Осындай іштен шыққан, туыс сабақтастық болмаса, бәлкім бүгінгі жүрген біз де болмас па едік...

	* * * * *

	Ұлтыңнан жерігенмен, түріңнен қашып құтыла алмайсың...

	* * * * *

	"Оян Қазақ!" ұраның болып, атың Қазақты бірде азап, бірде мазақ деп, одан қалса көргенің мен көресіңді де тозақ деп жатқан бір ғажап жұртпыз. Бұл сөздер бүгін ғана айтылып жатқан жоқ. Бұл - жағына нұр ұялаған әр қазақтың ащы зары мен алыстығы беймәлім асыл арманына деген талпынысынан туған өксіктері болар.

	Егер Арман болса оны неге тек армандап қана қоюымыз керек?.. Көкірек қарс айрылып, жан дауыс шыға азынағанмен оны кім естіп жатыр?!

	Етіміздің соншалықты үйренгені - бізге бәрібір, осы салмағына ештеңе тең келмес ауыр қасіретті - Ұлтымыздың бет-бейнесі етіп те алғандаймыз. Иә. Біз сондаймыз. Біз - маңдай соры бес елі, тәлей-мәлейдің барлығы біздің тағдырға ғана толысқан, өзіміздікі аз болғандай өзгенің де жүгін артып жүре беретін "қара нардай" қайыспас халықпыз дейміз. Бұл мақтан ба, басқа ма онда шаруамыз жоқ. Біз кімбіз? Осы, біз бармыз ба? Болсақ, қайда жүрміз?





АДАМГЕРШІЛІК ТУРАЛЫ




	Кеше ғана сенің көлеңкеңдей - еңкейсең қоса еңкейіп, қисайсаң қоса қисайып жүрген біреу, бүгін жотасы күжірейіп, көзі ежірейіп елді қорқытып отырса оған таң қалма... Өйткені, ол тағы біреудің көлеңкесін бейнелеп отыр да...

	* * * * *

	Бөтен итті есіркеп басынан сипағың келсе - қолыңды созбай ойша ғана ишарат ет... Иттің естілігі ымыраңды көзіңнен аңғарады... Ал бөтен адамды есіркегің келсе - бар қазынаңды мұқият жасырып барып, алақаныңды аш...

	* * * * *

	Қолыңдағы шырақпен өз жоғыңды ғана іздемей, жұрт алдына шам болу - әр Азаматтың абыройлы ісі болар...

	* * * * *

	Адам дамимын деп талай қасиеттерін жоғалтып алды емес пе... Жақсы мен жаманның өзіндік иістері де болар, тек оны сезуден қалғандықтан - көргеніміз бен сезігімізді ғана айтуға мәжбүрміз...

	* * * * *

	Күнде ертесін тұрған кезде өміріміздің жаңа парағын аудардық яки аштық деп жатамыз... Өмір парақтан тұрса, біз сірә, әлдеқашан дайын кітапты қайта парақтап отырғанымыз да...

	* * * * *

	ШЫНДЫҚ дегеніміз - қиянатты әшкерелеу ме?..

	* * * * *

	Әу баста тұстың көркі боларсың, одан төрге жайыларсың жамбасқа жай, сырғи-сырғи есіктің көзіне жетіп, аяқ сүртерге айналарсың...

	Сол дәрежеге жетпей тозып кеткен де абырой сияқты ма....

	* * * * *

	Неге үйір болсаң, сол үйірге тап боласың...

	* * * * *

	Бір танысым қабырғасы қайысардай болып айтып еді: "Өзің білетін қайынағам, кезінде әбден қанымды ішті ғой! Қосқан малымды қайтармай, алған ақысын мойындамай... Сақалын силап, Алладан қорыққан соң да талай жұмылған жұдырығымды жазуға тура келген-ді. Қиянаттың көкесін жасады ғой ол маған! Кейде, сол кезде-ақ жағын ұсатуым керек еді, орынсыз ғайбат пен жалаға жығынды қылғаны үшін деп те өкінемін.

	Бойында күш-қуаты барда адамды менсінбеді. Енді кемпірі өліп, өзінен мал түгілі денсаулық та қашқан уақытта бізді келіп сағалады. Баяғы кісімсігені ғайып болған. Мүсәпірдің кейпін киген есалаң біреуге айналған. Айып тағып, ренішіңді айтайын десең есінде түк жоқ. "Білмеймін, ештеңе білмеймін..." осы жауабы. Адам қарадай күйініп, не әдейі, не шыны белгісіз оның осы мыштай хәліне қайран қалудан басқа амал қалмады."

	Пенде - әл-ауқаты бар кезде ғана жасаған қиянаты мен шарапатына жауапты.

	* * * * *

	Жотамыз күдірейіп, "Мен сондаймын!" деп жүргенде, әлдебір істің басында абыройымыз иә асқақтап, иә айрандай төгілуі де ғажап емес. "Астыңдағы атыңа, қойныңдағы қатыныңа сенбе" деген атам қазақққа тағы қосарман: "Өзге түгілі өзіңе де сенбе" дегім келеді. Бұның басты себебі: адам өзін-өзі ешқашан толық тани алмас деген күмілжіс. Жеме-жемге келгенде жалтаң атша ерден сыпырып кетпесе деген қамқорлық. Қаншалықты "Мен батырмын!" деп кіжінгеніңмен жан шіркін тым тәтті ғой, айқасар сәтте құйрығын қысып зыта жөнелсе, өзіңді өзің қуып жете алмассың!

	* * * * *

	Атқа мінер дәрежеге жеткенде біреудің артына мінгесіп, не жылқысын сұрап міну уақытшалықты аңғартады. Бүгін болмаса келесі күні жаяу қаласың. Сол сияқты ақыл кіретін уақытта өз ақылың болмай - әркімнің нұсқауына жүгіне берсең, күндердің күні бір адасасың. Сондықтан өзгенің дуалы сөзін қаншалықты силағаныңмен, өзіңнен шықпағандықтан - оның түпкі тегін терең тануың мүмкін емес.

	Ақылды адамның үрлеп ішкенін көрген ақылсыз да үрлер, бірақ, бәр айырмасы - нені үрлеу керектігіне мән бермеуі...

	* * * * *

	Өзін-өзі сүю, өзімшіл болу сияқты т.б. үстем сезімдер адам болмысын көркейтетін қасиеттер емес сынды. Болмыс ділін божыраудан сақтап, талмай қуаттайтын жалғыз күш ол - жауапкершілік. Ол - әр сәтің үшін Ар алдындағы есеп беру болар... Ол - өзі кеткеннен соң да соңындағылар үшін арымас қамқорлық...

	Егер саналы ғұмырыңда: ең құрмаса бір адамның ертеңі үшін жауапты бола алмасаң, ең құрғанда бір қабат өзге үшін жүрегің бүлк етпесе - несіне МЕН деп барыңды бұлдайсың...

	* * * * *

	Біреуді тіл алдыру үшін оны жеңу шарт емес... Баланы, келінді т.б жеңдім деу өзіңе ор қазғанмен бірдей, ал сол жеңіліске ұшырған - кезі жеткенде кек қайтаруға бел буса - онда ол екі есе терең ор қазғаны да...

	* * * * *

	Егер сенің сілтегеніңнің барлығы нысанаға дөп тигіш болып, оған көпшілік разылықтан мақтап, мадақтай бастаса, оларға қосылып лепірме, онан да ойлан: "Неге бұлай?" деп...

	* * * * *

	Тасты тамшы тоздырса, жүйкені ұғылмаған сөз тоздырар... Қиян-кескі болып жарқылдасып жатқан қылыш пен найза немесе күркілдеген зеңбірек атысы сияқты соғысқа әйтеу бір тоқтар деген үмітпен қарасаң, ал Сөз соғысы ешқашан бітпейтін, бітімгерлікке көнбейтін сорақы "соғыс па" деймін... Қантөгіс соғыста ЖЕҢІМПАЗ болса, бұл "соғыста" тек ЖЕҢІЛГЕНДЕР ғана, өздерінің МЕН дегенін жеңе алмай...

	* * * * *

	Жақсы көріну - мәртебе үшін керек болса, жақсы адам болу ауыр жүк арқалағанмен тең... Тек, өз жүгің ғана болса тәйірі, ештеңе етпес еді... Ел Сені Жақсы деп таныған соң, бар жүктерін саған артады да өздері соңыңнан ілеседі... Сосын: "Қай жерге дейін шамасы жетер екен?" деп өзара күңкілдескенін естігенде "Шын Жақсы адам осындайда қайтер еді?" деп амалсыз аспанға қарайсың...

	* * * * *

	Принцип - бірде ұстап, бірде тастай салатын көсеу емес... Егер отың маздап жансын десең, қажет болса жалаң қолыңмен де шоқ көсерсің... Сонда көресің, көсеу ұстамағанның қандай екенін...

	* * * * *

	Тым берекеге шақырғыштың о бастағы сужүрекойы - өзінің берекесін өзге біреу қашырып жүрмесе игі деген алдын-ала қам...

	* * * * *

	«Кейінгі кезде қызмет бабымен ел ішін аралап жүргенде алыс-жақыннан әңгіме шертетін аузы дуалы ақсақалдарды кездестіру қиынға түсіп барады...» деп бір тележурналист қызым налып еді. Расында, ертеректегі үлкендер әңгімесінен қалған еміс-еміс естеліктерді ойға түсірсек, аталарымыз ел аралап, бәлен ауылдағы бәлен деген тақуа кісіге жолығып әңгімелестім деп айызы қанып отырушы еді... Әр ауылдың өз төбесі, өз төресі болды. Тоқсан ауыз сөзге тобықтай түйін тасталды. Жаға жыртыс жасамай үлкен айтқан сөзге ұйыды.

	Енді не?! Ауыл жоқ па? Әлде қария жоқ па? Бәрі бар. Сайтаннан туғандай сапси сақал да бар, сымпылдаған «күнби» көсе де жеткілікті... Бірақ соларың түйіні тобықтай, тұшымды пікір айта ала ма? Әгәрәкім айтылып жатса, оны тыңдар құлақты халық қалды ма? Және АҚСАҚАЛ деп ардақтар аталарымыздың жасы жеткеннен басқа қадір-қасиеті соған сай келе ме? Әлде олар да қуыс өңеш пенделіктің жетегінен арыла алмай, жасы аспанға тартып тұрса да жердегі білектіні көлеңке еткісі келіп жүр ме?

	Менің ойымша өскелең жастар соңғы бір-екі аға, ата буынның қалыптасқан насихатына сыни қарап, аларыңды жеті атаңнан, тіпті соноу «Көкбөріден» іздей бер дегім келеді. Мүмкін сонда ғана ТЕКТІЛІК тіріліп, қанымызда қайта ойнар...





ІЛІМ МЕН БІЛІМ ТУРАЛЫ




	Әсте, қандайда ІЛІМНІҢ екі беті, төрт жағы болуы мүмкін, сондықтан кейбіріміз қай тұстан жолықсақ сол тұсын ғана аңғарып жатамыз да... Әр ІЛІМнің өз шегі мен шектеуі бар десек, САНА - шексіздігімен шексіз ҚҰДІРЕТТІҢ иесі... Оған теңдесті әркім әрқалай айтуы мүмкін де... Бірақ нақты жауабын пенде білмес, ол түгілі қай сатыда жүргенінен хабарсыздан не сұрай аларсың...

	* * * * *

	Соноу жылдары бір ғылыми конференцияға қатыса қалғаным. Атағы мен аты дардай бір аға баяндама жасап,бірдеңені талдап жатыр. Бастапқыда құлақ салып отырдым. Менің есімде қалғаны: " Жақшаны аштым, жақшаны жаптым... тырнақшаға алдым, тырнақшадан шығардым... сызықша үлкені, кішісі... қос нүкте, нүктелі үтір" ... т. т сияқты сөйлемге киіндіріп қойған кілең тыныс белгілері тізбегі. Қасымда отырған танымал ақын Әміре Әріннен: "Әреке, мына ағаны түсінем деген әрекетім нәтиже берер емес, ол неліктен?" деп сұрауға мәжбүр болдым. Ол: "Ғалымдар осылай қияли келеді, қайтесің..." деді, мырс етіп.

	* * * * *

	Нені білмейтініңді білу - орны толар кемшілік, ал бәрін білемшілдік - Құдаймен жағаласқанның ісі, сірә...





АҚЫЛ МЕН ДАНАЛЫҚ ТУРАЛЫ




	Кейде өзіңді - өзің емес өзге анық түсінетін жағдай болады. Елді күлдіретін сөз айттым деп ойласаң, керісінше кісі жылатуың мүмкін. Ақылдымын-ау деген үмітпен әдемі пікір тастасаң, ақымақ екеніңді ел көш жерден танып жатады. Сондықтан мен сондаймын деген қатып қалған Сенімділіктен ада болғанымыз абзал. Себебі, бұл - сыртқа белгісіз, ішкі Дамуымызды тұншықтыратын кертартпалықтың бір түрі.

	* * * * *

	Ақылдының ісі - оза шаппау, қалыс қалмау, ыстық пен суықты да үрлеп ішу яғни тұнған Сақтық.

	Дана - оның сырт пішінінде көзге көрнекті, іліп алар дәнеңе жоқтай көрінер, бірақ оның бойындағы ерегессіз түсіну мен мойындауды ғана талап еткен Құдіреттен пысың амалсыз басылады...

	* * * * *

	"Ақыл жастан, қына тастан" деп дана қазақ тегін айтпаған да. Ежелгі қазақтың қариясы саналы болғандықтан жастарға үміт артты. Ал қазіргі қазақтың қариясы "Алпыстан асқаннан ақыл сұрама" деген мәтелді өздеріне әдіптеп өзгертіп алған "Алпыстан асқаннан ақыл сұра" деп. Япырау, алпысқа дейін ақыл қонбағанға енді қайдан жұқпақ?!

	Жастарға айтарым: "Не бір ғажаптардың ұя салатын тұсы сендердің албырт кездерің, жастығыңда жанылмаған кездігің алпысқа келгенде ет турап жетістірмес". Алпыс деген жас - жиған-тергенді жинақтап, әрине, ол бар болса, басқа сапардың қамына кірісетін алдын ала шақ.

	Сондықтан ақылды тосу деген - бұл жерден ешқашан да өтпейтін көлікті тосқанмен бірдей...

	* * * * *

	Ақыл айтқан Үлкен адамға жарасады... Және Жастар да Үлкен адамдарды сол үшін жаратылған деп ойлайды... Тек, бір әттегенайы: ақыл айтқан Үлкен адамның ҮЛКЕНДІК таныта алмай жататындығы





ӘЙЕЛ МЕН ЕРКЕК ТУРАЛЫ




	Әйел сағынышын тыңдамаған еркек - тізесімен сырласар...

	* * * * *

	Ер азаматтың қанатын қиып, қайырылды деген құлашын қайта жайдыратын да, тұз татыған өміріне бал жағып, алаулы шырағын желпіп сөндіретін де, тегі таяздың тегіне қасиет дарытып, арымастай көңілді арытатын да... пай-пай, төркіні ҚЫЗДАН тараған ӘЙЕЛ ЗАТЫ - Дүниенің төсек-орнын құлпырта жинаған Өздерің болмаса күніміз нешік болар еді?!.

	* * * * *

	Біраз уақыт жұмыс жайымен сыртта болып оралған Қырмызының елге келгендегі алғашқы ойы – өзінің ернеуінен асқан сағынышымен, алған әсерлерімен қымбатты адамымен құмардан шыққанша бөлісу еді. Бірақ оның реті келе бермеді. Омар бұдан қашқақтағандай әлдебір сылтауларды келтіріп, үстірт сөйлескендей көрінді. Қырмызының оған қатты ашуы келіп, біраз ренішті айыптауларды айтып та тастады. Екеуара түсініспестік тәрізді перде тартылып, олар неғұрлым жақындасуға талпынса перде соншалықты қалыңдады. Осының бәрі неден басталғанын, кім не дегенін айыру мүмкін емес болып кетті. Екеуі де өкпелі. Бірін-бірі айыптауға дәті бармағанмен, ортақ келсімді мәмлеге өз беттерінше келетін түрлері жоқ. Әр айтылған сөздің соңы тағы да шұбалаңдаған бос сөздерді ерте жөнеледі. Шіркін-ай, жүректен шыққан сағыныш аралас шынайы өкпені таратуға алыстан жазған хат, дауысыңды құлағыңа төсеген телефон да дәрменсіз- ау!.. Қырмызы мен Омар қазір бетпе-бет тұрса, араға перде болған осы айтопыр сезімдерді сол сәтінде ұмытып та кетер ме еді... Сүйіктілеріңнен аса ұзай көрмеңдер, олардың сағынышын сөздей естімей, көзбен көрсең ғана иланарсың, илантарсың...

	* * * * *

	- Кім, есікті қағып тұрған?

	Үн жоқ. Бірақ іштегі адам оның кім екенін мана білген. Оның аяқ басысы, есік сыртындағы пыс-пыс демалысы... Бірақ іштегі адам еркелік танытып, тағы қайталаған тықылға: "Кім екен?" деп қояды жорта. Оның ойы сырттағы кім екенін өзі мойындасын деген еді. Ал сырттағы болса біліп тұрып неге мені мойындамайды дейді. Сонымен осылай ойнай-ойнай таң атыпты. Күннің көзі қыраудағы кез екен. Іштегі адам есік қағылмай қалғанына таң қалып: "Неге қақпай тұрсың?" деп сұрайды, әлі ойнақылық танытып. Сырттағы да осыған дейін ойынды құптап келіп, қатты суықтан қол-аяғы үсіп, қағуға жарамай қалғанда ғана: "Менмін!" деген екен өлеусіреген дауыспен...

	Біріңді-бірің шын танысаң, есік сыртынан ойнай көрмеңдер...





БОЛМЫС ТУРАЛЫ




	Өзін мүлтіксіз сезіне бастаған адам - төңірегімен ерегеске түсер...

	* * * * *

	Адам өзін-өзі таныған кезде - елге өзін басқа нұсқада ұсынады...

	* * * * *

	Ешкім ешқашан, еш уақытта айтпаған СӨЗ - айтыла қалса қалай естілер еді?!.

	* * * * *

	Қусырлыған заттан көлем шықпас, күнде күткен өліммен тең...

	* * * * *

	Пенденің тойымсыздығына шек жоқ! Жұмақтың төріне түскен бір аса қадрілі мен тозақтың отына қарылып жатқан бір қар ойда-жоқта ұшыраса кетеді-мыс.

	- Жұмақ деген ғажап шығар?

	- Басында рас, ғажап көрінген... ет үйреніп кетті, одан да жалығады екенсің... сенің тозағың қалай?

	- Бізді жалықтырмайды... күндігіне бір "қызық"...

	- Япырай а?!

	* * * * *

	Екі күннің бірінде Сен КЕРЕМЕТСІҢ деп дәріптей берсе, етің өліп, оған да иланасың, ал тағы сөйтіп қара шегедей еңсеңді жерге қаға берсе оған да көнесің... Адам өз ырқына өзі ие болуы керек дерміз... бірақ қоғамдағы шарттылықтар сенің дегеніңді жасата бермес... Көнгісі келмегендер сол шеңберден шығып кеткісі келеді де... саяқ кетіп, саңсыған ойларымен жалғыз қалар да... апан қазып жер астын паналар да... бірақ одан да тыныштық таппас. Сосын өліп құтылсам қайтсе дер ме екен... Әй қайдам, тынымсыз адам о дүниеде де опа көрдім дей қоймас...

	* * * * *

	Рухани азаттыққа қол жеткізу үшін - оның не нәрсе екенін біліп алған дұрыс сияқты... Ештеңеден хабары жоқ, ешнәрсеге мойынұсынбайтын пенде баласы болмас... Мал секілді әлдекімнің таяғынан қорықса да оның бойында бір сескеніс болар. Рухани азаттықты тек - қорқудан ғана арылу десек, онда шолақ қайырғанымыз да... Дейтұрғанмен түп-тамыры соған саяды. Қандай ілімге сүйенсең де бас ұрсаң да аяғында қарайып қорқыныш тұрады. Сананы иландыратын күш сірә - қорқыту ғана ма... Тірі жанның бұл жалғандағы соңғы тірелері - Өлім... Өлімнен кейінгі бейнеттен гөрі Пендені сол келер қорқынышы ара-тұра естен айырады...

	Рухани азаттық - екі дүниенің азабына да тек тәнін тастап, Санасына арқан салдырмау... болар, сірә...



	* * * * *

	Барлығымыз да әлдекімнен бір уыс топырақ дәм еткен бейшара пендеміз ғой. Тегі, қызметің мен кісілігіңе берілген сәлемдерді ажырата жүргенің өзіңе жақсы, ара жігін анық білсең, кейін бекерге опық жемесіңе медет. Бүгін кекірейткен құдіретті күшті Құдай ертең бүкірейте салуы да мүмкін...

	* * * * *

	Адамның түпкі тегін хайуанға теліген пікірді оқып ойға қалдым. Иә, егер Адам да хайуанның бір түрі болса, онда ештеңеге сиынудың қажеті шамалы сияқты. Сосын КЕМЕЛДЕНУ деген үдерістің - бойына Жан дарыған әр тіршілік иесіне тән екеніне де еш күмәнім қалмады.

	Сондықтан САНАНЫ меншіктеуге еш құқымыз жоқ болғаны да... Күні ертең бір осырақ қоңыз "Әлем билеушісі МЕНМІН!" деуі де ғажап емес...

	* * * * *

	Өмірдің белесі мен белдерін, таулары мен тастарын бастым дерсің... Егер соңыңа қарасаң сол күрделі ізіңнің бедері өшіп, артың теп-тегіс сияқтанғанын байқайсың... Әр биік аттап өткенше ғана зор көрінер... Көзің тіріде алдың кілең асу тұнар... Ұрттамаған тұнығың да сірә тосып алдыңда тұрар... Адамның әр күні оның өмірін қысқартқанмен, ол күн сайын ешқашан көрмеген сәттермен қауышады...

	* * * * *

	Адамнан басқа жандылардың өз тағдырына соншалықты мойынұсынғаны - өзін жаратқан ғажап құдіретті мойындағаны ма екен... Ақыл астамшылығы - айуандыққа апарса, ақылы кем хайуан зор қылғанда бір сүзер...

	* * * * *

	Адамның анатомиясы мен психологиясын жіліктеу сияқты - оның ЖАНЫНА, РУХАНИ ДҮНИЕСІНЕ сол құралмен бару Жаратушыға қарсы ЖОРЫҚПЕН тең! Рух пен Жан - Алланың берген нәсібі...

	* * * * *

	Адам - әлдебір маңызды яки орташа маңызды дейтін қасиеттер мен қасиетсіздіктердің жиынтығы емес. Адам атын құнсызға артпайды, сосын құндылық деп тең-теңге бөлу де ретсіздеу тәрізді... "Ий, мынау АДАМ екен!" деген бір ауыз сүйсініс - талдауға келмейтін ғажап теңеу емес пе...

	* * * * *

	Қулықтың ата тегі - Өтірік. Шындық тіке жүгірсе, Қулық айнала жүгіреді... Содан барып бір шатылары тұр айғақ.

	* * * * *

	Ертеңгілік көзді ашып, түрегелгендегі көретініміз тағы сол кешегі, онан арғы күнгі көрініс іспетті... Етіміздің соншалықты үйренгендігі – бір шеңберді шыр айналып, бидай малалаған ат не, біз не... Осылай жалғасып, күллі ғұмырың өте беретіндей секілді... Өткен күндерің тұтасып бір елеске айналар... Келер күндерің де айнадан үңілген сол елестің сыңары сияқтанар... Тек осының барлығын қас-қағымда быт-шыт ететін Қатердің күнде сені торуылдап, ту сыртыңда жүретінін ғана аңғармайсың... Адам өмірі де - қасқырдың маңайында алаңсыз жайылған қойдың күні тәрізді-ау..

	Әркімнің уақыты келгенде шабатын өз "қасқыры" бар...

	* * * * *

	Әр адам өзі тілеп, тірнектенсе ғана береке мен бірлік соған ұйыр, біреудің "ұйытқан берекесі" - бөтеннің көлеңкесіндей ғана.

	* * * * *

	Жалпы, адамдар өзін біртұтаспын деп ойлауы мүмкін, бірақ тереңірек үңілсең, әрине егер үңілетін кеңістік болып жатса, ар жағында қаптаған ӨЗІҢСІҢ. Олардың бірін танып, бірін танымайсың, бірі саған жанашыр, енді бірі кесір... Бәрінің ортасында жұдырықтай жүрек қана ортақ, оны әрқайсысы иемденгісі келеді. Бірі сылап-сипаса, енді бірі жырым-жырым тілгілейді. Байқасаң, тек сырт әлемде ғана емес, адамның ішкі дүниесінде де қарама қайшылық пен тынбайтын күрес. Бәрінің іздегені өз АҚИҚАТЫ...

	* * * * *

	Кейінгі кезде ме... әлде, әмісе осылай ма, әйтеуір бір терісқақпай бір пікір бар... Ол - не десеңіз? Ол - Діндарлар немесе Зиялылар деген сияқты өкілеттілігі көктен келетін ерекше қауым өкілдеріне қатысты пайымдар... Сөзі мен ісі елді ұйытып, мойынұсындыратындар көп пе арамызда? Тегі, ол дәрежеге көтерілу үшін тек ТҰЛҒА болып қана қоймай - рухани дамудың ең жоғарғы сатысына жетуің тиіс шығар, сірә?!! Онда - халықты жалпылай сүйе салмай, әрқайсысын маңдайынан сипауға асығарсың. Ал, оқыған-тоқығаныңды бұлдап, жекеленіп тыжырынсаң - онда кім екенің бір Құдайға ғана мәлім...

	* * * * *

	Мұхамед Әли дұрыс айтты. Адам жаны ешуақытта қартаймайды, қартаятын қауашақ сыртымыз. Кейде, бір жағдайды бұдан бұрын да бастан кешкендей күйге таң қалатынымыз бар. Мүмкін, расында бұл дүниеде өзге қауашақта болып қайтқан шығармыз. Сондықтан адамның дене күшіне байланысты істерге ғана жасына қарай шектеу қойып, рухани қуатына қол сұқпаған абзал сияқты. Өйткені ОЛ бұл қауашақтан кетсе, өзгесін жамылып қайта оралмасына кім кепіл?..

	* * * * *

	Тірісінде КІСІ күнде өзгеретін құбылыс тәрізді ме, бетіне дәл қарауға мүмкін еместей... ал адам өткен соң, оған қай тұстан қарасаң - соншалықты тани қарайсың...

	* * * * *

	«Адамның басы – Алланың добы, қайда тепсе сонда ұшады» деген тәмсілге орай, бір ой келді де... Тебіліп-тебіліп желің босап, ұшудан қала бастаған шағыңда да Алла саңлауы барға тағы бір мүмкіндік беретін сияқты. «Ал, қарағым, мен теуіп болдым, енді өз бойыңнан далбас тауып көр...» дегендей. Ешкімге аса қажетің жоқ, өзіңе ғана тиесілі бір бейтарап кезеңді пайдаланып қалған абзал-ақ... Өйткені, ғұмыр бойы өзгенің ырқымен келіп, өз дегеніңді істей алмауың да мүмкін... Сондықтан, соңғы мүмкіндік – соңғы демді алыстататын бір де бір қисынды амал...

	* * * * *

	Адам баласы шыр етіп жарық дүниеге келгеннен бастап мойнына - Алла тағаланың ертең өзі сұрайтын басты бір тапсырмасы артылатын сияқты.

	Сонымен қатар адамды СЕНІМ, ҮМІТ, БАҚЫТ, МАХАББАТ сияқты басқадай әрқилы сезімдермен қаруландыратын тәрізді. Соның арасында ЖІГЕР мен ТӨЗІМДІЛІКТІ шыңдауды өзіне ғана тапсыратындай. Осы екеуінің бар-жоғы әркімнің КІСІЛІК КЕЛБЕТІН ашатын құлып па дерсің.

	* * * * *

	Ешкім өзін әдейі апарып ҚАРАҢ ҚҰДЫҚҚА тастамайды, сосын сол құдықты әрдайым аттап өтем деу де күпірлік... Адам ішіндегі бір тіреу тәрізді сүйеніші күрт сынғанда жер аспанға, аспан жерге айналар...

	Мүсәпір деп жүдеуді мүсіркеме, мүмкін одан да зор нәубет сені аңдып тұрған шығар... Сондықтан жасар жақсылығыңды іштей осының күйін бере көрме Аллам деп жаса,,, Ал мүсәпір деген пендеге "біткен адам" деп үкім шығарма, өйткені ол бір күні алдыңнан жарқылдап, кесе көлденең өткенде ұятты болып қалуың да мүмкін....

	* * * * *

	Күллі тірішілік иесінде жаны бары ақиқат. Тек оның мәңгілік немесе айнымас ақиқатқа айналуы екіталай Рухпен суғарылған Жан ғана мың сан тарамға тамыр тартып, сара көкейлерде шырақтай жанар Адам өзін әрқашан өзіммен бірге жүреді деп қателеседі, кейде. Біздің бір бір сұлбамыз әр кездескенмен ілесіп, өзінше сапар шегіп кетіп жатар Біраздан соң олар бір бірі түгілі, сені де танымас та Өйткені сенің әр қырыңды жеке тұлғадай сурет етті...

	Иә, адам көзі тірісінде де өтсе де Жаны рухпен суғарылса мәңгілік тарай беретін сан мың тұлға бола бермек...





ҚИЯНАТ ТУРАЛЫ




	Дүниедегі ең зор қылмыс жалпыға ортақ қазынаға қол сұғу!!! Оны жасағандар қоғамнан қуылатын, тіпті екі дүниеде сүйкімі жоқ, ең жеркенішті пенде болуы тиіс! Ел арасында осындай пікір қалыптаспай, арамтамақтардан арылу мүмкін емес!

	* * * * *

	Өзін жаратқан Алланы бірде бар, бірде жоқ жоқ деп құбылатын ПЕНДЕ өзі сияқты ет пен сүйек, іші-қарны боқтан жаралған әлдекімнің сөзін қай жеріне қашанғы қыстырар дейсің!!!

	* * * * *

	Біреуге жақсылық жасағанда іштей қарымтасын күтесің, ал қиянат жасағанда да неге солай ойламайсың...

	* * * * *

	Әсте, екі нәрсені кешірімсіз, қатаң сөгуге болмайды... Біріншісі баланың білмей істеген "қиянатын", сосын елдің ерсі көрерін біліп тұрып, бір асыл жан үшін - басын бәйгеге байлаған азаматтың мәрттігін...





КЕМШІЛІК ТУРАЛЫ




	Кім бол, ол бол. Тіпті, патша болсаң да түбің пенде, яғни ел алдында тұрғанда сенің де ішің дүрілдеуі мүмкін...

	* * * * *

	Кемшілік деген - балағыңа жолай жабысқан шоғайна іспетті ме...

	Бастапқыда оны жақтырмай, қылтанағын қалтырмастан тазаларсың... Жаман тікеннің өспейтін, әлденеге ілесіп тарамайтын жері жоқ- ау, таза деген тұстан да іліп кетіп жатарсың... Тағы да тазаларсың. Бірақ сенде пенде баласы болғандықтан кейбірін аңғармай немесе оның қышуына етің үйреніп, солайланып кете берер де...

	Бірақ, туыстасып кеткен кемшілік - туа біткен кемтарлықтан да жаман екенін аңғара бермейміз... Оны бетіңе басқан адам ата жауыңдай көрінер...

	Жалпы, мүлтіксіз үйлесімнің мүмкін еместігіндей - кемшіліксіз адамның болмауы да заңдылық...

	Кемшілік - сенің мінез-құлқың, тәрбиең... жалпы болмысыңның жалған еместігін айқындайтын бірде-бір бұлжытпас дәлел...

	* * * * *

	Кемшілік дегенді қысқаша айтсақ: бар болуы керек заттың орнында жоқ болуы шығар да...

	* * * * *

	Бір көрші балам көлігін сатпақ болып, саудаласатынын айтты

	- Қанша берсе де бере салам! Ескі көлік, көзіме күйік болып бітті!

	- Е балам, олай бомайды! Саудалас. Өйтпесе өз қадіріңді кетіресің...

	Бала оңайлықпен көнер түрі болмаған соң, бір әңгіме айтып бердім. Баяғыда бір ауқатты адамның қолында жас жігіт қызмет етіпті.

	Оның ептілігін байқап: - Балам, осы сен менің қызыма үйленсең етті. Менің жиған-тергенім екеуіңе қалады. Дәулетті отбасы болып, тарықпай өмір кешесіңдер - дейді.

	Жігіт: - Үйленер едім, бірақ қызыңыз керең екен.

	Ақсақал: - Ол жақсы емес пе! Сен не деп жатсаң да бір сөзіңді естімейді! Жігіт: - Ол аздай мылқау!

	Ақсақал: - О тәйірі! Бұл бір тамаша ғой. Ешқашан қаңқу сөз естімейсің! Жігіт: - Беті безеу-безеу екен!..

	Ақсақал: - Ии жарқыным-ай, адамда әйтеу бір кемшілік болуы тиіс қой!...





СЫЙ ҚҰРМЕТ ТУРАЛЫ




	СЫЙ - деген өзге көңілді өзіңдікінен жоғары қойып, төгіп-шашуға болмайтын ырыздық сияқты қадірлеу болар... Кейде ештеңе дәметпей-ақ, бір адамды силай алғаныңа дүр сезінесің... Өзіңнің бойыңда өзгеге деген жақсы тілектердің барлығына қуанасың... Сый бар жерде кісі жүдемес...

	* * * * *

	Өз төңірегімізге өзіміз шуақ шашпасақ, айналамыз қайтіп қараңғы тартпасын...

	* * * * *

	Сый дәметсең сыйлатарлық қылық қыл...





ЕЛ – ЖҰРТ ТУРАЛЫ




	"Ауылым - алтын бесігім", "Ел іші - өнер кеніші" және т.б. қасиетті теңеулерге теңелген Халық - Құдайдан соңғы тұрған ірі емес пе...

	Құдай да Халық та терісі кең, мейрімді, бірақ әр нәрсенің өз шегі болуы тиіс.

	Аттауға келмес Жарды жағалауға ғана тура келер...

	* * * * *

	Қайран қазакеме "Ел іргесі тиыш, Ел Жұрт аман болсын! Көппен бірге көрген Ұлы той!" дегеннен басқа қастерлі тілек жоқ... Соны біліп алған қулар халықтың "осал" жерінде ойнап жатыр. Тегі, бұл Осалдық емес - Сабырдан балқыған Сары Алтын.

	* * * * *

	Жауы жоқ ел - ортақ жемтік... Жауы жоқ адам - тірі өлік...

	* * * * *

	Әкемнің өмірден өтер күнгі кештегі соңғы сөзі "Е Аллам, ертеңіңді бере гөр!?" деген тілек еді. Күндердің күні әр пенденің ертеңі де түгесілер, тек ел-жұртымыздың ертеңін тілерсектен ешкім қия көрмесе екен...

	Бүгінгі барлар өткен ата-бабаны ардақ тұтып, мыңдаған жылдар қалыптастырған солардың өсиетімен жүруді қаласа, әсіре жаңашылдық пен жасандылықтан аулақ болып, кейбірдің қанында соңғы түйір боп қалған қазақылықтың оты қайта үрленіп, ұлттық божырау басымызға келмесе деп тілейік, осы қасиетті Жұманың ақ таңына орай!!!

	* * * * *

	Кімде-кім болмасын, өзін Сыйлы Адамдар қатарынан танығысы келеді.

	Сыйдың өзі медальдің екі беті сияқты емес пе...Мал-жан, бұрқыраған пұл, мансап сияқты нәрселер жоқ қасиетті таңып, тиесілі емес мәртебені иелентеді. Оның бәрін - күннің өткірлігіндей уақыт деген жарықтық орын- орнына қояр...

	Тек, ең өкініштісі: араңда жүрген Адамның көз тірісінде кім екенін білмей, бағасын бермей, Иесі кеткен соң соңында қалған Сыйды сипалау...





САҒЫНЫШ ПЕН СҮЙІСПЕНШІЛІК ТУРАЛЫ




	СҮЙІСПЕНШІЛІК деген әлдекімді жек көріп, екінші біреуге мейірім төгу емес... Және ол жалпыға бірдей жақсы көрінудің де далбасы емес... Оны сөзбен немесе ыммен түсіндіру де мүмкін емес... Оны білген адамның өзі де тілі күрмеліп, айта алмайды... Оны тек бастан ғана кешіру керек....

	* * * * *

	Кім айтса да қай тілде айтса да, адами болмыстың бағалы құндылықтары:

	ҮМІТ, СЕНІМ және МАХАББАТ өте қастерлі қасиеттердің бірі екені даусыз. Үшеуі де бір ананың төлі бірінсіз-бірі мағынасыз. Үшеуінің басын қосу да қолдан келе бермейтін әрекет Олар да бірін-бірі іздеген жандардай мәңгі аңсаудың шырмауында. Осы үшеуіне күш-қуат беретін САҒЫНЫШ деген тағы бір ортақ ендері бар тәрізді. Егер, алда-жалда жалғызсырасаң ҚАРАҒЫМ, сол САҒЫНЫШТЫ жолықтыруды тіле - ОЛ саған қалған үшеуінің қайда екенін айтып береді...

	* * * * *

	Елу жыл бұрын ойнақ салған көшеме бардым... Ақ шаңдақ боп жататын қайран көшем асфальтталған, мен оны, ол мені танымады.

	Мен сұрадым: - Табаныма мамықтай тиетін, майда шаңың қайда кеткен?

	Ол жауап берді: - Талай елдің ұлтанымен көшкен шығар, үгітіліп,тозаң болып өшкен шығар...

	Мен: - Шаң өшсе де ізімнің табы қалмады ма?

	Ол: - Кім мені таптамады... Жиі келіп тұрғаныңда ұмытпас едім... Менен емес ізіңді елден сұра... Мүмкін солар көрген шығар... Мүмкін табаныңның жылы табы бір жерде сірә, қалған шығар...

	Аңтарылып көп тұрдым. Ары өткен мен бері өткенге сұрамақ боп, жалтақтаймын. Бәрі бөтен, тек олардың жүзінен әлдекімдерді ғана шырамытамын. Мен іздегендердің көбісі - сол көшкен шаң сияқты тозаңға айналып кеткен тәрізденді. Келген ізім суымай тұрғанда қайтайын деп кері айналдым. "Ізі жоқ адам, ізі жоқ адам.." деп күбірлеп келем.

	ӨЗ ІЗІҢДІ ӨЗІҢ ЕМЕС - ӨЗГЕ ІЗДЕСІН...

	* * * * *

	Шынайы ғашық жандар меңдуана жеп алғанмен бірдей, кей қылықтарына есеп те бере бермейді. Кінәларын жорта қоюлатып, бір-бірінің жанына неғұрлым қатты батырса, соғұрлым жеңіске жеткендей әсер алуы да мүмкін... Керісінше жер дүниеде өздерінен өзге ешкім қалмағандай сезініп, көрсе тек өздерін ғана көре алатын күйге тап болады. Бұндай кезде олардың көзіне ешқандай мін елестемейді, тек бәрі ғажап, тең келіссіз тамылжыған дүние...

	Өз ойым: ол олай ойлады, бүл бұлай ойлады дегендей пәлсапа соққанша, өміріңде бір рет ғашық болып көр, сосын сайрағаныңды көрейін...

	* * * * *

	Сүйген адамдардың өкпелескендері де қызық... Олар бір-бірінің кінәсін одан арман қоюлатып, кейде өмірі шешілместей тығырыққа дейін апарады...

	Бірақ осындай алыстаудан соң қайта табысудың ләззаты да шын сүйгендерге ғана бұйырған... Тек, тым еліктеушілікті көтермейтін нәзік сымдай сезімді үзіп алмаса болды...





БИЛІК ТУРАЛЫ




	Билікке қолың жетсе адамша таза - жүз жасарсың, ал қараның күйін кешсең - әр жылың иттің жасымен саналып, жүзден де әрі асарсың...

	* * * * *

	Мемлекеттік қызметкер дегенді Билік деп бір сөзбен тұжырымдап, Оларды Халықтың мүддесін күйттеу үшін асырап отырмыз. Дүниедегі ең сорақылық - Асырандының аяқты теуіп, басқа шыққанында, онымен қоймай жұлының ағарғанша тонауы... Ондай Билікті адам түгілі сүйегіне көз алартқаны үшін ит те талап тастар...

	* * * * *

	Ертеректе ел басқарған азаматтардың орны әр үйдің төрінен табылушы еді, солардың қатарында мұғалімдер де жүруші еді... Заман өзгерді деген сылтауды көп айта береміз... Ештеңе де өзгерген жоқ, өйткені адами қасиеттер мызғымас құндылықтар... Рас, пиғыл, амал-әрекеттер өзгерді... Жоғарыда аталған кейістіктің туындау себебі: қызметке ынта-жігері жоқ, тек өз көздегені ғана бар, әлдекімнің сүйреуімен кездейсоқ адамдардың келуі, ұстаздыққа үш қайнаса сорпасы қосылмайтын тәрбиесі төмендердің келуі... Азу деген - осы ма, сірә?!........

	* * * * *

	Орта құрсақ адамның проблемасын тегі, кім шешу керек? Тоқ адамға жүктесең ол толық түсінбеуі мүмкін: "Аш бала тоқ баламен ойнамайды, тоқ бала аш болам деп ойламайды"... Әлеуметтік мәселеге тән мәңгілік қасиеттердің бірі теңсіздік ешқашан да жойылмас, сірә!..

	* * * * *

	ЖЕМҚОРЛЫҚ деген қоғамды жайлаған ҚОРЛЫҚТАН құтылудың ең ұтымды бір жолы ғана қалған сияқты. Ол - мемлекеттік қызметке алынған адамның қызыл өңешін сол саладан кетер-кеткенінше буып тастау. Егер аштан қатады десең, артынан клизма сал... сонда ғана өзі шайнауды ұмытқан кісі әлдекімнің тісі тот баспақ түгілі, күлдіреп жатса да шаруасы болмас деген үміт те...

	* * * * *

	КӨЗБОЯУДЫ қойсақ: талай мақтанышымыз негізден жұрдай болып, тіпті әрекідік әдемі көрінетін әйеліңнен де сұрық қашуы мүмкін...





АРМАН МЕН ОЙ ЖӘНЕ ҚИЯЛ ТУРАЛЫ




	ОЙ - өзінің материалдық нұсқасы бар құбылыс (субстанция) десек, оның өлшемдік, сипаттылық және басқадай қырларының болуы заңдылық...

	Көркем бейнелеуге келсек оны бұлтпен теңеуге келетін тәрізді... Бұл жағдайда оның салмағынан гөрі оның сырт сипаты басым. Адамды "ауыр ой басты" дегеннен гөрі "Қара бұлттай ой басты" келісіңкірей ме... Ой желкені езді дегеннен гөрі, ішті кеуледі жөнді ме...

	Себебі, жүзеге асырылмаған ойдың материалдық нұсқасы жоқ та, қолға сезілімсіз... Ал іске аспаған ой - бос уайымға айналады. Одан сенімсіздік туындайды. Оның аяғы ақыл-еске зиян шектіруі мүмкін... Сондықтан ОЙМЕН ойнама... Тегі, адамды сақтаушы періштесі шыбын қаққандай желпіп, көп жағдайда ерсі ойды маңайлатпайтын сыңайлы...

	* * * * *

	АРМАНДЫ көз ұшында қалықтаған құспен теңеуге де болады, тіпті одан да биік көк аспанның ар жағына да апаруға болады... Адамның басты қателігі сол... АРМАН біз ойлағандай әлдеқайда емес... Оны соноу шырқаудан жерге үңілген құстан сұрау керек пе деймін... неге аспанға қарамай, төменге көз саласың деп... Япырай, сол АРМАНДЫ биіктен іздеймін деп, байқаусыз да таптап жүрген жоқпыз ба деп жүрегім дір етеді, кейде...

	* * * * *

	Саналы жан иесі Ойсыз жүре алмайды. Ойдың жүйесі мен жүлгесі болмаса ол бейберекет сандалуға апарар ма... Бір тірекке сүйенбей Ой түзу де мүмкін емес. Ойды аласа яки биік деп бөлу келіспейтін секілді. Себебі, Ой тек Биіктікте ғана туады, сол Биікті ғана мекен етеді.

	* * * * *

	Ойды өрбіту яки тарқату деген - шерік жіпті алдыңа ақ айран ғып көпірту емес, оның ұштығын тауып ширата, ширықтырып ШЕРІККЕ айналдыру.

	Орала бергеннің бәрі Ой емес, егер оның бас-аяғын білмесең, не көрмесең... Дер кезінде бітпеген Ой - жақсылықпен тарамаған той іспетті...

	* * * * *

	Адамды екі нәрсе билейді. Бірі - ОЙ, екіншісі - ЗЫМ. Ойдың жаманы - Зым. ОЙЫ Жақсы адам - әрнәрсені жақсылыққа бұрады. Ал Зымы басым -

	Жақсыдан жамандық табады.

	* * * * *

	Ымды түсінбеу,бәлкім - көздің кемістігінен, Астарлы сөзді түсінбеу - ойдың кемістігінен десек, ал жай сөзді түсінбеу ақылдың кемістігі екеніне ешкім шүбә келтіре қоймас...

	* * * * *

	Осы жасқа келгендегі бір аңғарғаным: адамға ОЙ тосынан-тосын келе бермейді екен... ол үшін күдер үзілердей өмірден торығу, және қайта аяулыңды аңсағандай зарығу... меселің мың қайтып өшу, тапталған тамырыңа сөл жүгіріп қайта өсу сияқты қияметтерді өткеру керекті- мыс...

	Жалпы Ой түбіне кім жеткен, түбіңе Ой жетпесе...

	* * * * *

	Қазір айтарымды ертеңге қалтыра алмаймын деп асықтыратын болсаң, жөушенді де тұтыға беретін ойларың өзінен-өзі суыртпақтала беретін көрінеді...





ӨКІНІШ ТУРАЛЫ




	Туыс Адамың өмірден оқыс өтіп жатса оған "Неге ерте кеттің?!" деп наза айтамыз. Оны біреу ертіп кеткендей әлдекімнен көреміз. Қазаға сенбей, оның жарқ етіп қайта шыға келетініне кәміл сенеміз. Оның бұлай кетуі еш үйлесімге сәйкес емес деп шешеміз де өз наразылығымды білдіреміз.

	Иә, бұл Өмірде көп нәрсенің түйіні дұрыс шешіле бермейді, әділдігіне сенбейін десең, бұдан да сорақы шешімдер шығарама деп арттағыларың үшін амалсыз тынасың. Сосын маңдайға жазған осы ау деп бір жола мойынұсынасың. Көнгің ақ келмейді...

	Көкірегі өле-өлгенше қарс айырылатын тірінің қайғысымен - Кеткеннің жарасын жеңілдету мүмкін емес...





АР – ҰЯТ ТУРАЛЫ




	Ұнамды сөзді естігенде ұят бетін басып, құлақ қана қызарады...

	* * * * *

	Бір адам бар - жаралғаннан жаны шуақ, енді біреу бар - өзге түгілі өзінің жаратылғанына жаны қас...

	* * * * *

	Ылғи дұрыс айтатын тек - ақылгөй адам, ал сөздің дұрыстығын аңғару - ол оқырманның еңбегі...

	* * * * *

	Егер мен тек бетке айтам деп төтелеп ұра берсең, бастапқыда қызықты боларсың. Сосын оған ет үйренеді де қызығы тарап, беталды сөйлейтін адамға айналасың. Бет-жүз демейтін тіктігің келе-келе Бетпақтыққа айналады. Әрине сенің бұл "қасиетіңе" ел де төселеді. Және тыңнан сүрлем салғандай Бейшаралықтың небір тылсымдарына өзің де жол саласың... Оны кереметтей көресің... Бұл бақ па, сор ма?!

	* * * * *

	Егер бетіңе былш еткізіп, бір оғаш нәрсені бала айтып тастаса, азар болса күлерсің "Өнегеңді ұрайын!" деп, ал естияр адам сөйтсе деміңді ішіңе тартарсың "Аллам өзі сақтасын!"деп.

	Бала есі кіре өзге де жақсыны қабылдап, ұмытар оны, ал естияр адамның ұлғайған сайын тілі айырлана берер ме екен...

	Сөз салмағын қызбалық арытады...

	* * * * *

	Кешкісін жатарда әркім өзінің өткерген ісін електен өткізіп, оңы мен солын бажайлап, баға беруі тиіс. Ал, біз көбіне: "Біссімілла, ирахмани рахим, е, Аллам өзің жар боп, тыныштығыңды бере гөр!" деп, тапсырыс жасаймыз да сылқ ете түсеміз. Арасы ашылмаған, зерделенбеген проблемалар жазуы тарқатылмайтын сым темірше күнделікті илектене-илектене - көтеруге күш жетпес зіл батпанға айналады.

	Асқазанды құсық тазаласа, көңілді көздің жасы тұндырады. Ал жүрекке салмақ түсірмеу - проблеманы дер кезінде шешу немесе мүлдем өшіру...





УАҚЫТ ТУРАЛЫ




	Кінәліні іздеу ең оңай жол, кіәліні тауып жазалауға да болады. Бірақ, сол кінәлі - сондай жазаға лайық па, жоқ па оны уақыт қана айта алады. Ал Уақыт деген - Өкініш.

	* * * * *

	Міне, қайта кеш келді. Іс бітірдім деп жатуға бет аламыз да ертесін тағы сол тірлікке жегілеміз. Жер қазсақ та, шығарма жазсақ та бәрі сол бір тірліктің төңірегі. Әр ісіңнен нәпақа, нәтиже күтесің. Күнді бекер өткізбедім деп оған мән-мағына бересің. Өзіңе көңілің бір де толса, бір де солады. УАҚЫТ деген шексіздіктің осы сәтінде сен өзінің тірі екеніңе іштей қуанғаның орынды. Өйткені бұл сенің ғана УАҚЫТЫҢ. Күллі төңіректегі

	Әлем де сенікі ғана. Осыны бағалай алмай, соны түсіне алмай кететініміз өте өкінішті. Әр адам кеткен сайын ӨЗ Әлемін ерте кетеді.

	ДОСТАР!!! ЕШКІМДІКІНЕ ҰҚСАМАЙТЫН ӨЗ ӘЛЕМДЕРІҢДІ ҚАДІРЛЕП, СҮЙІҢДЕР! БІЗ ЖҮРГЕН - БІР-БІР ӘЛЕМ...

	* * * * *

	Адамзат санасы бар уақытта түңілу мен күйіну, сүйсіну мен серпілу сияқты құбылыстар болуы табиғилық. Бүгіннен гөрі ертең әдемі болсай дерсің,,, Аамал нешік, Атаңның қайғысы мәңгі артыңа таңылғандай... Заман деген осы... Шамаң келсе бұны да көр де өт... Жолың болса келесі ретте кенелерсің...

	* * * * *

	Ұзақ тосқан таңның ағаруы да ұзақ, тосқан таңның шапағы шуақ, самалы ерек, оған жетер ештеңе жоқ, тосқанның олжасы - қарсы алдынан шығар күтпеген сәтте





САЛТ – ДӘСТҮР ТУРАЛЫ




	Сан ғасырлық тәрбие негізінен ажырап қалған қазіргі жұртта: сүйенер діңі бар, сіңер нәрі бар, себілер дәні бар Дәстүр бар ма, жоқ па?!

	* * * * *

	Ешнәрсеге сүйенбеген адамның бағыты түгілі - оңы мен солы да жоқ.

	* * * * *

	Үлкен кісінің екі қылығы өрескел сүйкімсіз көрінеді: 1. Алдыңғы орынға отыруға құмарлығы. 2. Сол алдыңғы орынға отырып алып, қайда бара жатқандығын арттағылардан сұрағыштай беруі...





Талант пен Талап туралы




	Біздің заманда талант туралы біле бермейтінбіз, сосын солақайды

	Бәлшебек, оңқайды Меншебек дейтін... қазіргінің балаларының екі қолы да солақай сияқты ма, қалай?!.

	* * * * *

	Талант деген аса қиын шаруа сияқты емес сырт көзге... Ойың ешкімді қайталамаса, әр сөзің баламасы табылмайтын ерек туса, бір қарағанда ешқандай күрделі емес көрінсе, әр туындың тоғыз ай, он күнін өткеріп, толғағы жетіп келсе... деген тәрізді шарттарды сақтасаң болғаны-мыс... деуші еді бір көкеміз...

	Тебіліп-тебіліп желің босап, ұшудан қала бастаған шағыңда да Алла саңлауы барға тағы бір мүмкіндік беретін сияқты. «Ал, қарағым, мен теуіп болдым, енді өз бойыңнан далбас тауып көр...» дегендей. Ешкімге аса қажетің жоқ, өзіңе ғана тиесілі бір бейтарап кезеңді пайдаланып қалған абзал-ақ... Өйткені, ғұмыр бойы өзгенің ырқымен келіп, өз дегеніңді істей алмауың да мүмкін... Сондықтан, соңғы мүмкіндік – соңғы демді алыстататын бір де бір қисынды амал...





БАҚЫТ ПЕН БАҚ ЖӘНЕ СОР ТУРАЛЫ




	Жалпы қандайда адам өзін БАҚЫТТЫМЫН деуі үшін аса көптің қажеті де жоқ тәрізді. БАҚЫТТЫ әйтеу бір қонатын құсқа теңейміз... сөйтеміз де ол қонатын тұғырды тікенек сым сияқты ШАРТТЫЛЫҚТАРМЕН қоршап тастаймыз...Бір адам өзін БАҚЫТТЫ етуі үшін екінші біреуді сорлатуы керек деп ұғатындаймыз. Сосын оны ЭГОИЗМ деп бағалап, қоғамдық көзқарас тұрғысынан сөгеміз. Үйірден безген қашақ жылқыға балаймыз да іштей: "Апырай, мынадан мұндайды күтпек едік, жарады!" деп жасырын ғана сүйсінеміз.

	БАҚЫТ деген - екі адамның ортасындағы ҚҰЙТАҚАНДАЙ ҒАНА БЕРЕКЕ емес пе? Неге соны көре алмаймыз, қызғанамыз, даттаймыз, сырттай төрелік айтып, іштей қызығамыз...

	* * * * *

	Бақ келсе құр қол келмес... Ол көбіне екі қолын қалтасына сала келер... Сондықтан оның уысында не бар екенін біле де бермессің...

	Біреуге Бақ, біреуге Сор деген осыдан болар...

	* * * * *

	Біреудің басындағы Бағына қызығар бұрын, оның кешіп жүрген Сорына да көз сала жүргей...

	* * * * *

	Әркімнің құлар тереңі мен басын сүйер Обалы болады... Бақыт бұйырмаса - Обалынан көрсін...

	* * * * *

	Өз ойымызша Бақытты біз іздейтіндейміз, ал негізінде Бақыт бізді іздейді... Бақытты болудың басты талабы - Бақытқа лайықты деңгейге жете алуымыз да болар...

	* * * * *

	Тәңірдің үш қайтара ескертуіндей, Бақыт та кемінде үш мәрте әр адамға айналып соғатын көрінеді... Егер бақытың жанбай жатса өзгені емес, Оны танымаған өзіңді кінәла... Жақын да жат та байқасаң саған Бақыт тілегіш... Бір әттегенайы Бақытты әркім өзінше таниды да сонысын саған телиді... Бақыт теліп емізетін төл емес... Ол сенікі немесе сенікі емес...

	Сондықтан сенің жүрегің шаншығанда - "жанашырдың" танауы қышуы мүмкін...

	* * * * *

	Өз малын өзі баққан бай емес - өзінің жалшысы, өзгенің малын баққан жалшының құйрығын қамшы көтертер...

	* * * * *

	Қасіретті білу мүмкін емес, сезу де... Тек оны бастан ғана кешіру керек... Бірақ оған кешірем деп құмарту ақымақтық...

	* * * * *

	БАҚЫТ ҚҰСЫ деген қандай болады және ол дүниеде бар ма, жоқ па деген сауал туындауы орынды.

	Біреулер бар дейді. Тіпті көргендер де табылып жатады. Солардың аман қалған бірегейі былай деп шертеді: - Бақыт құсы адамның қолына кеп қонады. Алғашында ол өз қадір-қасиетімен таң қалдырып, адамды есінен айырып, ғажап бір сезімге бөлейді. Ол ғажап күйдің ұзақ-қысқалығы әрқалай. Содан әлгі құс иыққа көтеріліп, тіл білетін тоты құсқа айналады. Таранып-сыланып, тілі балдай тәтті көрініп сөйлей бастайды. Бірақ бір айтқанын неше қайталай бастағанда сен сескенесің, өкінішке орай бәрі кеш. Енді оған сенің тыңдағаның қажет емес, ол өзі сөйлесе болды.

	Сонымен құс төбеңе өрлейді де тоқылдаққа айналады. Баяғыда сүйектеніп кеткен еңбегіңді жұмыртқаның қабығындай оп-оңай бүлдіріп, миыңды шоқуға кіріседі...

	* * * * *

	Адам кейде өзін-өзі әдейі түсінгісі келмейтін тәрізді. Бір адамды кілең туыс, өз ұрпағы қоршап, өбектеп отырса да өзін бақытсыз сезінеді... Ал бір адамның төңірегі туыс, ұрпақтан тұл болып, кілең бөтенді туысқа айналдырып, өзін бақытты сезінеді... Біріншісін бақытты басқа тепкен десек, екіншісі бақытсыздықты мойындамау болар...

	* * * * *

	Әр адам күндігіне бір қабат күйзелмесе көкірегін өрмекшіінің торы іспетті ШЕР деген ыс тұтатын көрінеді. Бала жыласа көзі қара болады деуші еді... Күндігіне бір емес, сан мәрте қапа шеккізетін бұ Жалғанды Адамдардың көз жасы мөлдір шыныдай жарқырататын уақыт әлдеқашан болған сияқты ау...

	* * * * *

	Дүниедегі екі түрлі бейнетті атап өтер болсақ, бірі - Пенделік бейнет, екінішісі - Адамдық бейнет дер едім... Біріншісіне тоқталсақ: басы аман, қарны тоқ, көйлегі бүтін, басындағы шаңырағынан тамшы ақпаса, мал-жаны болса оның жем-шөбі,,, әйтеуір бір қыстан аман шығып, келесі қысқа жетсе ол да Алланың асырағаны деп пенде жарықтық мәңгі жүре берер...

	Адамдық бейнет: оны ой құртады, оқу-тоқу, қарны аш, тоқ болса да ол не тоқырап, не бұқырап жүргені... Өз бейнетін пенденің бейнетінен әлдеқайда биік санауы да мүмкін,... Ол биік ой іздейді, шарықтайды, шаршайды...Ал Пенде күнкөріс үшін ғана санаулы қадамдар жасайды...





СЕНУ МЕН СЕНБЕУ ТУРАЛЫ




	СЕНГІШТІҢ бірі қасиеттіңнен айналайын Қожакең ғой, ол жарықтықты біреуден кем деп айтуға аузың бармас... сенейік, көрейік, алдап кетсе төлейік,,, намыстан өлейік... осы ғой өмір деген...

	* * * * *

	Ешқашан сендім деуге болмайды, ол өзіңді үзіп бір бұтаққа ілгендей. Ол бұтақ қанша мықты, берік болсын, бір сынатын күні келеді. Адам да мәңгі емес, оның артқан Аманаты ғана мәңгі, сондықтан сенсең бір Алла деп сен, қорғап-қоршау оның қолында, сенің ісің - шамаң келгенше Аманатты арқалау...

	* * * * *

	СЕНУ деген - өз жүгіңді өзгенің арқасына арту да... (Аңқауларға арналған)





	https://t.me/kzkitap





