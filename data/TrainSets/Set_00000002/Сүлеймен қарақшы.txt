	Момбек Әбдіәкімұлы

СҮЛЕМЕН ҚАРАҚШЫ





БІРІНШІ БӨЛІМ


	І


	Кезінде үш жүзге төбе би болған Төленің бес әйелінен он екі ұл, сегіз қыз туылыпты. Он екі ұлдың сегізінен ұрпақ қалып, бесеуі ертерек ахиретке аттанған екен. Сол он екінің ең кенжесі – Қожамжарға Төленің қара шаңырағы тиюмен қатар, бақ-дәулеті де ауғанға ұқсайды. Себебі Қожамжардан тараған ұрпақтар шетінен датқа, би-болыс, бай-бақуатты болып, Майлықожа ақын айтқандай: «Желісі – бүлкүл, шабысы – ұзақ, атаққа – бай. даңқы – зор», Жаныстың «қаракөк әулеті» деген атты ертеден-ақ иеленіпті. Қожамжардың бірінші әйелінен – Дербісәлі, Мұратәлі, Сүгірәлі, Дауылбай туылып, соңғысы Дауылбайдан – Олжабай, Құлжабай, Кенжебай атты үш ұл дүниеге келген. Құлжабайдың үшінші ұрпағы Мәменнен – 1898-ші, доңыз жылының ат тұяғы қарға батпайтын шыңылтыр аязды, өкпек дауыл соққан боранды қаңтарының бір күнінде біздің басты кейіпкеріміз – дәу Сүлеймен туылыпты. Бұдан бұрын төрт ұл туып, төртеуінін де шақалақ кезінде Құдай қолына өткізген Жұмакүл кемпірдің бойына Сүлеймен біткен кезде, ол аюды жүрегіне жерік болып, елді әбігерге бір түсіріпті. Әбігерге түсіргені сол ғой, тау аңшылары атып әкелген төрт аюдың жүрегін жесе де, Жұмакүлдің жерігі бір басылмай, одан бетер қинала түсіпті. Мезгіл сәуір айының соңы болса керек. Бір күні Мәмен ауылының үстінен ақ есекке мініп өтіп бара жатқан бір диуана шал, киіз үйдің артына жүрелей отыра қалып, зорлана құсқан Жұмакүлді көріп: «Әй, қызым, «қара жердің төсіне көк майсаның сүті аққан шақта жерік болған әйелден баланың не батыры туылады, не дарыны туылады» деген бар еді. Осы екеуінің біріне жеріксің-ау, сен. Не жегің келіп жүр? Айтшы, қалқам», – дейді. Сонда Жұмакүл: «Ұйқыдан жаңа оянып, көк шырша мен көк аршаның дәмі қанына әлі сіңбеген аюдың шикі жүрегі болса, көңiлiм бiр жайланып қалар еді-ау, ата. Өткенде жеген төрт аюдың жүрегі құмарымды баспай жүр», – дейді. «Ә, онда саған қысқы ұйқыдан ұрғашыларынан кейін оянатын марғау еркек аюдың жүрегі керек екен де. Күйеуіңе айт. Дәл қазір сонау Қырыққыздың үстіндегi қырғыз асуындағы шатқалда еркек аюлар жаңа ғана үңгірден шығып, көкке енді бас қойды. Денелеріне көктің дәмі әлі сіңбеген солардың бірін атып алсын. Құдай қаласа, содан кейін аюдай айбатты бір ұл туарсың», – деп жөніне кете барыпты...

	Мұны естіген Мәмен дереу Қырыққызға жол тартып, сол жерде аңшылар жалдап, бір еркек аюды аттырып алады да, жүрегін ауылына алып келеді. Қаны тамған келтектей жүректі кергенде Жұмакүл ай-шайға қарамай, апыл-ғұпыл шайнамай жұта салады. Содан бір күн өтпей-ақ жанын қинаған жерік сап басылыпты.

	Жұмакүл аю жүрегіне бекерге жерік болмапты. Арада сегіз ай өткенде бес күн бойы толғатып, дене-тұрқы үш-төрт жасар баланың пошымындай бір ұлды туады. Жұрт оған ырым қылып, «Сүлеймен» деп ат қояды. Сүлеймен тоғызға келгенде әкесі – Мәмен, он бірге келгенде шешесі – Жұмакүл қайтыс болады. Жастайынан тұлдыр жетім қалған ол, ағайын теперішін көріп өседі. Дегенмен Құдай берген күш пен жүректілігінің арқасында тағдырға мойымай, өз нанын өзі тауып жеуге ертеден-ақ талпынып өседі. Он бес жасқа келгенде, өзінен бес-алты жас үлкен жігіттерді жығып, ел арасында балуан атанады.

	Бірде Сүлеймен түп нағашысы Көбек ұры екеуі Қоңырберік қыстағынан келе жатса, Бадам өзенінің шығыс жақ бетіндегі Біркөлiк жазығын жайлап отырған Қосағаш ауылының оншақты жігіттері үйірлі жылқы ішінен бір асау құнанды ұстай алмай, әлектеніп жатқанын көреді. Кілең жүйрік мінген жігіттер әлгі асауға қанша құрық салса да, құнан бой бермей, құрықшыларды ат-матымен сүйреп, жығып тастап жүр екен.

	– Жиен-ау, он жігіттің бір құнанға әлі келмегендері көрер көзге ұяттығы былай тұрсын, осылардың еркекпіз деп атқа мінгендерінің өзі намыс емес пе. Қане, жебір тайды тырп еткізбей ұстап беріп, аналарға күшiңдi көрсетші, – деді Көбек Сүлейменге.

	– Қуалап жүргендері жас мал болса да сүйегі ірі, дәу екен. Жә, нағашы, жүріңізші көрейік, оның қаншалықты мықты екенін.

	Бұлар асау ұстаушылардың жанына келгенде, әлгілер құнанды құрықтау үшін енді қандай амал табарларын білмей, абдырап тұр екен. Олармен амандасып болған соң Көбек айтты:

	– Оның жабылып, бір тайға əлдерің келмей жатыр ма? Біреуің астындағы жүйрік атыңды мына Сүлейменге беріңдерші. Оны енді бұл қуалап көрсін.

	Асауға əлдері келмей, ызаланған жігіттердің бірі:

	– Оу, Көбек көке! Ат үстінде аюша қорбиып отырған мұның қолынан асау ұстау келе қоймас. Қопал сияқты ғой. Одан да тастай қараңғы түнде жылқы ұстап үйренген өзіңіз қимылдасаңызшы, – деп Көбектің өзіне жабысты.

	– Жо-жоқ. Алдымен жиенім талпынып көрсін. Бұл ештеңе тындыра алмаса, одан соң өзім көрермін.

	– Ендеше, жарайды, Көбеке. Сол құнанды ұстауға сабаудай-сабаудай мына біздердің шамамыз келмегенде, осы бір қорбиған боқмұрынның әлі келсе, көріп-ақ алайық. Көбектің айтқаны-ақ болсын, Әй, бала, мә, мін мына атқа. Бірақ абайла... Асауға жетпей жатып, тоңқалаң асып жүрме, – деді жігіттердің бірі Сүлейменге атын беріп жатыр.

	Сүлеймен әлгі жігіт берген аттың тартпасын мықтап тартты да, ерге қонды. Сол қолына тізгінді, оң қолына қамшыны алып, құрықты тақымына қысты. Сөйтіп, Бадам жағасындағы төрт бұрышты тіктеу келген қарауыл төбенің маңайында шоғырланып тұрған жылқыларға қарай шапты. Бағанадан бері қуғыннан мезі болған жылқылар Сүлеймен жақындай бергенде, үш-төрт топқа бөлініп, жан-жаққа шашырай қашты. Ұстатпай жүрген қара құнан бесті бие бастаған соңғы топпен бірге қарауыл төбенің басына шауып шықты да, одан ылдиға қарай ойысты. Сүлеймен төбені айнала шауып, олардың алдынан шығып, тура ортада келе жатқан қара құнанның мойнына құрықты лақтырды. Бірақ әккі болған құнан мойнын бірден оң жаққа қарай бұрып, құрық салдырмады. Бұған ызаланған Сүлеймен қолындағы құрығын тастай сап, өзенге қарай қашқан жылқылардың соңынан шапты. Бесті бие бастаған топ жылқы өзен жиегіне келгенде суға түспей иіріліп, біраз тұрып қалды. Алайда арт жақтарынан құйғытып шапқан Сүлейменді көргенде өзенге секіріп-секіріп түсіп, арғы бетке бет алды. Сүлеймен шапқан екпінін бәсеңдетпей, олардың соңынан ілесті. Өзенді кешіп бара жатқан жылқылардың тұяқтары су түбіндегі жылтыр тастарға тайғанақтап, шабыстары бәсеңдеді. Ал бұрыннан су кешіп үйренген Сүлейменнің астындағы ат өзенге түсе салысы мен орғып-орғып шауып, қашқан жылқыларға әп-сәтте жетіп үлгерді. Бағаналы бері үстіне кім мінсе де, тек анау қара құнанды қуып жүргенін пайымдаған жүйрік, жылқыларға жете бере-ақ, сол құнанға қарай орғыды. Дәл осы сәтте аттың ақылдылығы мен Сүлейменнің күші дөп келе кетпесі бар ма. Жүйрік ат орғып барып қара құнанды жанамалай бергенде, Сүлеймен құнанның құйрығынан шап беріп ұстап, өзіне қарай тартып-тартып қалды. Құнан шыңғыра кісінеп, босанбақ ниетпен тепсiне бұлқынды. Бірақ қанша туласа да, құйрығына жабысқан қолдан ажырай алмады. Сүлеймен оның құйрығынан сүйреген күйі арғы бетке бір-ақ aлып шықты. Атының табаны құрғақ жерге тигенде құйрығымен сүйреленіп, арт жағымен келе жатқан құнанды Сүлеймен өзіне қарай қатты тартып, тура үзеңгі астына шөгерді. Содан ер үстінде отырған күйі жанына жармасып, оны тырп еткізбей аз-маз ұстап тұрды. Одан соң ат үстінен сырғып түсті де, бір қолымен құнанның құлағын мыжғылай бүріп, бір қолымен мойнын бұрай ұстап, гүрс еткізіп, жерге жықты. Құнан жерге жатқанына қарамай, төрт аяғын төрт жаққа сермеп, тұрып кетуге қанша бұлқынса да, мойнына жабысқан дүлей күштен босана алмай, мысы құрып, ентіге дем алып жатты. Осы кезде арт жақта қалған жігіттер шауып, Сүлейменнің жанына жетті.

	– Бәрекелде-е. Біз мұны боқмұрын деп менсінбей жүрсек, бұл құрықсыз жалаң қолымен-ақ асауды тырп еткізбей ұстап алды ғой. Уай, Көбеке, жиеніңіз тура өзіңізге тартқан қарақшы болмаса не қылсын. Басқаны не қыласыз, ұрлыққа тек осы баланы ғана ертсеңізші. Сіздің төрт серігіңізге мұның жалғыз өзі татиды ғой, – деп айқайлап сөйледі бағана Сүлейменге атын берген жігіт жерде жатқан құнанды ноқталап жатып. – Әй, бала, сенің атың кім... Сүлеймен бе еді? Ай, Сүлеймен, жарадың. Жаңа айтқанымдай, өзің мына нағашың – Көбекке ұқсап туыпсың. Қазір ғой, даламызда не қалмақ жоқ, не қоқан жоқ. Күшіңді қайда жұмсап батыр боласың? Одан да осы нағашыңа еріп, қарақшы бол.

	– Әй, сен, қарғадай баланы қарақшыға теңеп, оттай берме. Мен ұрлық жасасам, сенен ұрлап жатқаным жоқ. О несі-ей, менен бір запы көргендей, «ұры, ұры» деп қақылдай қалғаны. «Ергежейлінің оны жабылып, бір тоқтыға әлі келмепті» дегендей, он нəуетек жұмылып бір құнанды ауыздықтай алмағандарыңа менің ұры екенімнің не қатысы бар? Өй, жапан түздегі қасқырдың жемтігін түлкіше қызғанған, найсап. Әйда, Сүлеймен, мiн атыңа! Кеттік. Бұларға тәуір іс жасасаң да, ауылындағы қатындарының сөзін айтып, көңіліңді қалдырады.

	Әлгі жігіттің өзіне «қарақшы бол» деген сөзін жақтырмаған Сүлеймен, осы сәт өзін-өзі ұстай алмай, оны жағасынан бүрiп алды да, қаңбақтай етіп сонадай жерге лақтырып жіберді. Бұдан осыншалықты күшті күтпеген ол: «О, әкеңнің... мені немене, уысыңа оп-оңай бүрiле салатын қара құнан деймісің», – деп тұра салып, Сүлейменге қайта ұмтылды. Екеуі ұстасқан кезде, Сүлеймен оны тағы лақтырып жіберді. Екінші рет қаңбақтай ұшқанына намыстанған анау қонышынан қамшысын алып, беталды ауаны тілгілей сабалап, қарсыласына айқайлай жүгірді. Осы сәтте оны Көбек атының сауырымен бір қағып, тағы да жалп еткізді. Сол-ақ екен, ат үстіндегі оның басқа серіктері Көбекті жабыла қамшының астына алды. Дегенмен оңай дес беретін Көбек пе? Қамшысымен сабаса жүріп, олардың екі-үшеуін аттан құлатты. Сүлеймен болса, қолына ілінгендерін ары лақтырып, бері лақтырып, өзіне ешқандай соққы дарытпады. Тіпті екі жігіттің шылауына жармасып, атматымен жығып тастады. Осылайша, екеуіне қарсы әлденуақыт алысса да, жеңіске жете алмаған аналар аттарының басын ауылдарына қарай бұра салып, қаша жөнелді...

	Осы оқиғадан кейін Сүлейменің аты ауызға бұрынғыдан да бетер ілікті. Арада оншақты күні өткенде Көбек оның ауылына келді. Жиенінің үйіне бір күн қонып шыққасын, Көбек келген себебін айтты:

	– Сүлеймен, жасың болса он алтыға келді, ендігі жігіт болдың. Құдай саған қара күш пен денені аямай-ақ берді. Бірақ қатын әперіп, оған қалың мал төлейтін әкең, қарайласатын туысың тағы жоқ. Өз тірлігіңді өзің қылмасаң, жеке болсаң да күн көруің қиын-ақ. Көнсең, маған ілес. Бір-екі жылда алдыңда малың, басыңда баспанаң болады. Қатынды содан кейін-ақ аларсың.

	– Сізге ілессем, білемін ғой, ұрлыққа ертпексіз де. Содан байысам, қанеки. Ордабек болыс: «Келіп, менің жылқыларыма қарауыл болсын. Жыл сайынғы ақысын жемеспін», – деп қайта-қайта кісі шаптырып жатыр. Бірақ оның да жарылқай қоятынына күмәнім бар. Нарымбет бай болса: «Қай атыңды қаласаң да мінгізейін. Көкпар тартып үйренсейші. Анау сиқымдағы Құлажан, Нұржаннан күшің кем емес қой. Көкпарды бір үйренсең, олардан мықты шабандоз боласың. Көкпар-ақ асырайды сені», – деп ол жүр. Алайда сол көкпар дегенге түк қызықпай-ақ қойдым. Өз нағашым жақтан қапал Жүндібай би: «Маған атқосшы болсаң қайтеді. Ешкімнен ауқат сұрамай, қарның тойынып жүреді» – дегенді айтады. Бойы белімнен келетін, мойны мен мықыны тұтасып қалған шалға атқосшы болуға арланып-ақ жүрмін. Жазда қасында шегip Естеместің Мәулені бар Ордабектің Тәшкенде әскер оқуында жүрген Ноғай деген баласы келіп: «Әзірше ауылда жүре тұр. Оқуымды бітіріп, бір жерге бастық болсам, сені қарауыма алармын», – деп ол кетті. Тектіден туған сабаз ғой ол, сөзінде тұрар. Алайда ол оқу бітіргенше қай заман. Оның үстіне оған еру үшін орысша білу керек екен. Ал менің ондай сауатым да жоқ. «Әліп» пен «ләмнің» басын зорға қосып оқимын. Тірегім – Төле, түбім – Қожамжар, aтaм – Дауылбай бай болса да, әкем Мәменнен мұралыққа бір тышқақ лақ та қалмағанына ренжимін кейде. Есік алдына қарайған бес-алты малдың басын құрап алсам ғой, өз арбамды өзім-ақ сүйретіп кетер едім.

	– Қапалығыңды түсінем, жиен. Өзімде болса, байлығымның жартысын бөліп берер едім саған. Жоқ қой, сол дүние құрғыр. «Ұры байымайды» дегенді өзің білесің. Аш бөрідей үш-төрт түн далада жортып жүріп тапқан-таянғанымыз бір-екі жетіге әрең жетеді. Ашығын айтайын, маған ілессең, байымасың анық. Бірақ ешкімге қол жаймай, нәпақа табуыңа болады. Ойланып көр. Алда-жалда «соңымнан ілес» деп зорламаймын. Ерік өзіңде. Ордабекке барсаң, сүйектерің бір, аштан қалдырмас. Жүндібайға барсаң, ол да жат емес. Бимен бірге таза жүріп, таза тұрасың. Мейлі, қайсысына барсаң да, өз қалауың білсін. Мен сені харам іске шақырып отырсам да, өзіңе жанашырлық тілек айтып тұрғанымды ұқсаң болғаны. «Бүкірді мола ғана түзейді» дегендей, күнкөріс үшін басқа кәсіп жоқ маған. Ал, жиен, сау бол. Мен аттанайын. Әгерки маған ілесем десең, ауылға кел. Құдай жол берсе, төрт-бес күннен соң Шыршықтың арғы бетіндегі шалақазақ құрамалардың жылқыларын айдап келуге аттанамыз.

	Көбек қамшысының сабына сүйене, орнынан тұрды.





ІІ


	Көбек аттанып кеткен соң Сүлеймен ойға батты: «Ордабекке барсам ғой, оған тәуелді боламын. Жүндібайдың атқосшылығына «мақұл» десем, оның өзім байлайтын жылқысымен бірге шетке рұқсатсыз аттап баса алмайтын байлаулы адаммын, Нарымбет байдың айтқаны әу баста-ақ көңілге қонған жоқ-ты. Біреуге тәуелді болып нан тапқанша, Көбек нағашымның айтқанына көнген жөн-ау. Ол астыма бір жақсы ат беріп, жанына ертіп жүрсе, екі-үш түнді ұйқысыз жорық үстінде өткізу деген не, тәйірі. «Олжаңды басқа жігіттермен бірдей алып отырасың» деген-ді ол. Ендеше, оның айтқанынан бас тартып керегі не? Ұрлықы малды межелі жерге айдасып келсем болды, оларды сата ма, соя ма, онысында шаруам жоқ. Үлесімді алып, жөніме жүре беремін. Әрі жылқыны артымыздан қуғыншы келмейтіндей жерден әкеледі екенбіз. Онда қорқып не бар? Жақындарымнан күнде сөз естіп жүргенше, Көбекке ілесіп ұрлыққа барғаным мың есе артық».

	Осы ойға бекінген Сүлеймен ертесіне азанда өзін зорға көтеретін көтерем жабысына мініп, Көбек ауылына аттанды. Сәске ауа діттеген жеріне жетті. Оның келгеніне қатты қуанған Көбек нағашысы шылауына жармасып, құшақтап көрісті. Қолтығынан алып, үйіне кіргізді. Сүлеймен төрге жайғасқанда:

	– Әй, Оспан, анау қорадағы дөнен қошқардың бірін сой. Жиенiмiз келген сайын үйден қақтауыл ет жеп кететіндігі тіпті ұят болып жүр еді. Бүгін қошқардың басын мүжісін бір. Ыбылжымай бол тез! Таң атып келе жатқан жоқ, – деп үлкен баласына бұйыра айқайлады. Оспан әке әмірін орындауға кеткесін: – Қалай, жиен, қабырғаңмен кеңесіп, ойыңды әбден кесіп-пішіп келіп отырмысың. Жоқ, әлі де болса көңіліңде дүдәмал пиғыл бар ма? – деп сұрақты төтесінен қойды.

	– Сізге ілесуді жөн деп таптым, нағашы. Ордабек жарылқайтын болса, басқа туыстарының басына неге ақбоз үй тігіп қоймайды. Жүндібай туралы да солай айтуға болады. Өз ырзық-несібесін біреуге бөліп беретін кім бар дейсіз? Сол үшін де оларға кінә артып, өкпе айту жөнсіз. Несібемді ешкімге жалтақтамай, сізбен бірге жүріп тапқаным дұрыс шығар. Әркімнің аузына қарап, айтағы мен бұйрығына көнгенше, қолдан келетін іске көңіл аударған абзал-ау.

	– Бек жөн айтасың, жиенжан. Есті жігіт әманда өз дегенімен жүргені қош. Ордабектің анау Қазығұрт пен Алатаудың етегіне толған малы, алты алашқа жайылған аты болса да, қам сүт емген пенде ғой, оның да қорқары, үркері бар. Шұбырған малының бас-басына бір-бір жігіт қойып, қарауылдаса да, ол Өгемдегі қаңлы Кетіктен, Сырдағы қоңырат Тайлыбайдан, Шаяндағы сіргелі Бұзауханнан, Құркелестегі қыпшақ Айтудан қорқады. Тіпті мынау іргесінде отырған Досалыға да сенбейді. Зады Ордабек басқа болыстарға қарағанда, қолы ашық, көпшіл, жомарт жан. Бірақ қанша жомарт болса да, кім жиған малынан айрылғысы келеді дейсің. Ал қарақшы мен ұрыға жомартың кім, сараңың кім, бәрібір. Ебін тапса, жымқырып кетуге дайын тұрады. Олардың осындай мінездерін білетін Ордабек жылқыларының басынан түнде қарауыл, күндіз жылқышы кетірмей, әр уақытта сақ отырады. Әрі ол жылқышылыққа өңкей мықты, балуан жігіттерді алатындығын білесің бе? Сені де сондай оймен шақырып отыр да. Әгәрки жылқы басында алда-жалда жалғыз қалып, барымташылармен кез келіп қалсаң, Құдай бетін аулақ қылсын, ұрып, жарымжан етіп тастауы былай тұрсын, өлтіріп кетуден де тайынбайды. Баяғыда шегір Ақпан батыр Ордабектің атасы Шойбек датқаның жылқылары үшін қырғыздар қолынан өлген жоқ па еді... Беті аулақ. Ордабектің ұсынысын қабыл алмағаның жөн болған, жиенжан.

	– «Ордабектің жылқыларына қарауыл болмағаның дұрыс болған» деп мені сақтандырып жатырсыз, нағашы. Ал сіздер, өздеріңіз ше? Түнде біреудің жылқысын ұрлауға барғанда мал басындағы күзетшіге не істеп кетесіздер? Сіздер де оларды ұрып, майып қылып, болмаса өлтіріп кетесіздер ме?

	– Күзетшіні өлтіруден Құдай сақтасын. Жымын білдірмей бассалып, қолға түсіре алсақ, байлап-матап кетеміз, Жүдә көнбесе тобықтан қағып, аттан ұшыратын кездеріміз де болады. Бірақ қанша дегенмен алдын-ала ұрысты болдырмау үшін бар мүмкінішілікті қарастырып аламыз. Десек те, сапарға шыққан соң, «Hе алып қайтамын, не қиратып қайтамын» деген ой әр ұрының көкейінде болғаны мақұл. Әйтпесе түн қатып, жорыққа шықпай-ақ артыңды қысып, үйіңде жата бер.

	– Иә, нан тауып, қарын тойдыру оңай емес. Түк бітірмей қарап жатсаң, аштан өліп, көштен қаласың. Енді менің сізге ілесуден басқа амалым қалмай тұр. Сол үшін де сізден алдын-ала бір нәрселерді сұрасам, айып етпессіз.

	– Сұрайтыныңды қысылмай сұрай бер, жиен.

	– Мен мінетін аттың жайы не болар екен? Сонан соң бұл жолы қай жақтарға барып қайтамыз? Жанымызда қанша жігіттер болады?

	– Мініс аттан қам жеме. Өзіңе лайық біреуі табылар. Ал баратын жеріміз, өткен жолы айтқанымдай, Ғалабасай маңы.

	– Білуімше, Ғалабасай Тәшкен жақта-ау деймін. Ол жерге дейін атпен қанша күн жүреміз?

	– Қаржан асуымен асып, Өгемді жағалай барсақ, екі-ақ түн жүреміз? Бірақ бара салып жылқыларды бері қарай айдай жөнелмейміз ғой. Бір-екі күн сәтті мезгілді аңдып, жатып қалуымыз да кәдік. Ол жаққа жету де, ұрымтал сәті аңдып жату да түк емес. Бәрінен қиыны – түн ішінде үйір жылқыны бері айдап келу.

	– Құдай жолымызды оңдап, шалақазақтардың малын осында жеткіздік дейік. Одан соң оларды қайда өткізбексіз?

	– Ол жағында сенің шаруаң жоқ. Анау Керегетастың үстіндегі «Мыңжылқыда» жатқан Жолан Досалының қолына бір табыс етсем болды. Ар жағын Досекеңнің өзі реттейді.

	– Осы Досалы дегенді ел аузынан жиі естимін. Ол кім өзі?

	– Сенің ағайының ғой. Сөзге шешендігінің арқасында өздігінен би болған адам. Қазіргі күні оның атақ-абыройы Ордабектен бір кем емес. Қазығұрт, Қасқасу мен Сайрамсу өңірінде Досалының ығынан аттап, сөзінен асып кететін пенде жоқ. Сайрам мен Қарабұлақтағы, Сұлтанрабаттағы сарттарды да уысында ұстап отыр. Таудың арғы бетіндегі қырғыздың бай-манаптарымен де қарым-қатынасы түзу.

	– Қанша мал айдап келгендеріңізді ол санап алып отыра ма?

	– Досекеңнің бір жақсы жері ондай қазымырлықтан ада. Оған үш жылқы апарсаң да, он жылқы апарсаң да бәрібір. Көп мал апарсаң, соның екеуін ғана өзіне алып қалады да, қалғандарының орнына басқа мал, болмаса пұлын береді. Ірі малдың басына бас алғың келмесе, соған шақтап қой, ешкі де беруі мүмкін.

	– Оның малдары көп пе сонша? Одан кейін басқа-бас ауыстыратын жылқыларды қайдан алады?

	– Баласың-ау әлі, жиен. Қырғыздан, я болмаса сонау Әулие-Ата мен Бетпақ жерінен әкелінгендерді ауыстырады да. Мысалы, Досалының Жуалы мен Қаратау жақта бір топ, Сыр жақта бір топ жақтас қарақшылары бар. Солардың өз жерлерінен алып келген мал-олжаларын бір-біріне алмастырып жіберсе, қай қуғыншы өз малының ізін табар дейсің. Тегінде мұз шайнап, күн қақтап, түн кезген ұры емес, сол ұрыны жұмсайтын адам байи ма деймін. Себебі ұрлықтан құтaйсам, мен құтаяр едім. Білмеймін, қанша талпынсам да қора-қора қой, үйір-үйір жылқы жинай алмай-ақ қойдым. Ұрлыққа араласқалы бері есік алдыма біткен он қой мен екі жылқым көбеймей-ақ қойды.

	– Несiнe нaлисыз, нағашы. Көп жұртта бұл да жоқ емес пе?

	– Оның рас. Бірақ сол көп жұрт маған ұқсап түн жортып, қора-қора мал айдап жүрген жоқ қой.

	– Өз ісіңізге өзіңiз риза болмай тұрып, мені де ұрлыққа баулымақшысыз.

	– Әй, жиен-ай, өзің қайта-қайта менің осал тұсымды тап басып, буынсыз жерімнен пышақ ұра бердің-ау. Сен, бала, ашуымды көтерейін деп отырсың-ау, сірә. Маған ілеспесең, жүр, онда, әркімнен бір кесе қымыз, бір тостақ көже сұрап.

	– Ой, ой, нағашы. Білместік кеткен жерім болса, қойдым онда. Сіз шамданатындай ештеңе айта қойған жоқ сияқты едім. Жә, артық кетсем, өкпе етпегейсіз. Бұдан былай сіз – басшы, мен – қосшы. Далада маған арнап сойып жатқан қойдың еті піскенше әлі қай уақ. Одан да ертең ұрлыққа қалай барамыз, сол жайында айтыңызшы.

	– Әп, бәрекелді. Мұның білген адамның сөзі, – деді Көбек көңілденіп. – Арқа құрыстырып, шеке тырыстыратын әңгіме айтқанша, осылай болатын сөзге көшкенің тәуір ғой. Бүрсiкүні осында бір жігіт келеді. Сол үшеуміз кешірек үйден аттанып кетеміз де, Аққорғанның қолтығында қалған жігіттермен кездесеміз. Бәріміз бір үйге жиналып, ауыл арасынан аттануға болмайды. Жұрт көзіне түсіп қалуымыз мүмкін. Бұл жердегілердің көзіне түссек, ештеңе емес. Дегенмен артыңа артық сөз ілестіріп керегі не? Сапта болатын жігіттермен сонда таныстырамын. Сөйтіп бәріміз жиналып болған соң Бадамның бастау тұсынан өтіп, Қазығұрттың арт жағын айнала Жылыбұлақты көктей, Оймауыттың «Көктастысайына» жетеміз. Одан әрі Келестің шығар бұлағынан асып, Қаржан асуына бір жетсек, ар жағымызда Шыршық бір күндік жер. Алғашқыда «Әулиетаста» бір күн жасырынсақ, ертесіне түнімен тағы жүріп отырып, таң ата Қайыршақтыға құлаймыз. Қайыршақтыда бізді күтіп алатын жігітер бар. Сол жерде бір-екі күн жатып, арғы беттегi Ғалабасайдағы жылқылардың аужайын байқаймыз. Жолымыз болып, оларды сол күні-ақ қуалап кететін жағдайымыз болса, олжа малдарды Шыршық өзені басталатын шыңдарға қарай айдаймыз. Ол жақтың жылқылары тау-тасқа әбден үйренген. Оның үстіне Шыршық пен Құрама тауларының қосылар сілемі айналасы шатқалды, терең айналма сайлы жол болып келеді. Егер артымыздан қуғыншы түсетіндей болса, сол айналма сайлардың бірінен соң біріне ауысып, адастырып кету де оңай.

	Осылайша құз-қия, шың түбіндегі жолдармен жүре отырып, Шыршық бастауын айналып өтеміз де, таудың батыс жақ еңісіне қарай ылдилаймыз. «Ақтас» пен «Құмдытас» құздарын бойлай «Еркөбек жұртына» ат аяғын бір іліктірсек, Өгемнің «Аюқұлаған» жырасына дейін атшаптырым жер. «Еркөбек жұрты» деген аумағы теп-тегіс жазық жайлау. Ертеректе қаңлы миямның Еркөбек деген бір байының жайлауы болса керек. Содан ғой, ол жер «Еркөбек жұрты» деп аталып қалғаны. Мейлі, оны қоя берші. Айтпағым, тар шатқалдардың арасындағы жалғыз аяқ жолда айдауға көнбеуге амалдары қалмай келе жатқан жылқылар осындай жазықтарда бізді біраз әуре-сарсаңға түсіріп, әлекке салуы мүмкін. Неге десең, айдалған жылқылардың ішінде кейде ақылды үйірбасы айғырлар болады. Сондай айғырлар шабуға оңтайлы жазыққа тұяқ iлiктiрсе болды, айдаушылардың дегеніне көнбей, үйірін соңынан ертіп, кері қашуға әрекет етіп бағады. Сен жылқылардың соңынан айдап келе жатсаң, ол үйірдің алдына кесе-көлденең тұрып, үйiрлестерін өз жұртына қарай қуалап әкетуге жанталасады. Ондай айғырдың айдауына көніп, дегеніне жүріп үйренген үйірлі жылқыны діттеген жеріңе жеткізу – қиынның-қиыны. Мұндайда амал жоқ, әлгіндей айғырды атып тастауға тура келеді. Еті жол азығымыз болады. Тағы бір қиыны – айдаудағы үйірдің ішіндегі әлдеқандай биенің құлыны өз жұртында қалып кететіндігі. Бұл биелер сенің қамшың мен құрығыңнан да сескенбей, артқа қарай қашқанда, жаңағыдай үйірбасы айғырларыңның қырсықтығы жолда қалады. Мұндай биелерді де жолда біз азық етеміз.

	– Күндіз қайда тығыласыздар?

	– Күндіз жасырынатын сай, жыра көп. Оның қайсібірін айтайын. Екі-үш күннен соң өзің көресің бәрін, жиен. Ал мен қазір даладағы малдарды жайғап келейін. Содан кейін сенен бір сұранатыным, кешкі, ертеңгі дастархан басында, әйел мен бала-шағаның көзінше ұрлық жайында сұраушы болма. Менімен бірге баратыныңды да ешкімге білдірме. Уағдаластық қой.

	– Мақұл, нағашы. Ешкімге сыр шашпауға уәде етейін. Сүлеймен Көбектің үйінде екі күн қонды. Үшінші күні түс қайта Көбектiң үйіне жарау ат мінген отыздар шамасындағы бір жігіт келді. Мезгіл әлі салқыны біліне қоймаған қоңыр күз болса да әлгі жігіт бұтына тері шалбар, үстіне мақталы күпі, басына тымақ киіп алыпты. Мына түрі оның ұзақ жолға шығуға дайындалып келгенін байқатып тұр. Үйге кірген соң ол Көбекке қарап:

	– Қоржыныңды әкелші. Мына қалың киімдерімді қазірше салып қояйын. Өз қоржынымның түбі сөгіліп, қор болып қалдым. Бұларды тау ішіне кірген соң бір-ақ киермін, – деп сыртқы киімдерін шеше бастады.

	– Айтпақшы, Әріпбай. Мына отырған бала менің жиенім. Аты – Сүлеймен. Өзінде күш десен – күш, жүрек десең – жүрек бар. Кез-келген асауыңды жалынан тұқыртып ұстап, тырп еткізбей қояды. Бүгін кешке қасыма ертпекшімін.

	Әріпбай Сүлейменге қарап, қай ауылдан, кімнің баласы, жасы қаншада екенін сұрады. Сүлеймен «он жетідемін» дегенде Әріпбайдың ойнақшыған көк көздері одан бетер шығып, таңырқаған кейіппен:

	– «Он жетідемін» деймісің? Мен сені жиырма беске келін қалған жігіт екен деп отырсам... Әкең Мәмен онша ірі кісі емес еді. Жақ сүйектерің мен қолдарыңның ірілігі мына нағашың – Көбекке тартқанымен, алпамсадай денең мен биік бойың кімге тартқан? Он жетіде болсаң да күрессек, мені сірә, атып ұрарсың-ә? Кел, күш сынасып көрейікші. Отырған жерімізден кім кімді өзіне тартып алар екен, – деді де Сүлейменнің екі білегінен шап беріп, өзіне қарай тартты.

	– Әй, Әріпбай. Түкіріп қой. Көзің өтіп кетіп, жиенім жолда ауырып қалып жүрмесін, – деді Көбек күліп.

	– Tфу, тфу, баланың білегі мықты секілді. Бірақ ұялмасайшы, Сүлеймен. Бар күшіңді салып, менімен тартыса бер.

	Ол «ұялма» деген соң Сүлеймен де шындап кетті. Әріпбайдың екі білегін екі алақанымен ұстап алды да, «ауп» деп өзіне тартып қалғанда, малдас құрып, күшеніп отырған ананың көті көрпешеден көтеріліп барып, беті тура Сүлейменнің аяғын сүзді.

	– Ойбай, Сүлеймен. Жетер, жетер. Шынында күшің дүлей екен. Мықтымын деген қанша жігіттер мені бұлай оп-оңай төңкере алмаушы еді. Сен нағыз балуан екенсің.

	– Мені бекерге айтып отыр дейсің бе, Әріпбай. Жиенімнің күштілігіне енді көзің жетті ме?

	– Бұл біз үшін таптырмайтын жігіт екен. Баяғыдан бері неге қасыңа қоспай жүрсің мұны?

	– Несін сұрайсың. Сәті мен кезі енді келді де. Ал қазір дайын болсаңдар, жүрейік. Аққорғанға жеткенше кеш те батып қалар. Сүлейменді сонда жеткенше мінгестіріп ал. Сол жерге барған соң жетектегі аттың бірін мінеді. Айтпақшы, жетекке қанша ат алатын болдыңдар?

	– Үш ат алып едік. Біреуін Сүлеймен мінсе, екеуі жетеді де.

	Үшеуі далаға шыққанда Сүлеймен Көбекке сауал қойды:

	– Ұрлыққа барғанда да, жетекке ат алып жүреміз бе, нағашы? Жетектегі ат бізге кедергі емес пе?

	– Қазір атқа мініп, ауылдан ұзайық. Бізге жетектің не үшін қажет болатынын содан соң айтамын.





ІІІ


	Көбек баласы Оспан ерттеп қойған қасқа атының қасына келген соң «Атымды өзім ерттемесем, ерге отырғандай болмаймын», деп оның тартпасын босатты да, ерін сыпырып тастап, қайта ерттеді.

	Шіркін, қасқа ат – ат-ақ. Басы үлкен болғанымен мойны жіңішке. Есесіне, қалың жалының астындағы желке еті дөңгелене бұлтиып тұр. Кеудесі кең, аяқтары ұзын. Есік пен төрдей созылған денесіне басқа аттарға қарағанда, жайпаңдау болып біткенi арқасы мен жамбас үсті жарасымды көрінеді. Әдетте мұндай аттар ұзақ жүріске шыдамды немесе дода ортасынан көкпар алып шығуға бейімді келеді. Бұл қасқа ат Көбекпен бірге қай жерге бармады дейсің. Жануарға тіл бітсе ғой, Көбектiң талай құпиясын ашып берер еді...

	– Қоржынды маған беріңдер де, екеуің мінгесіп алыңдар. Құдай жолымызды берсе, аттанайық.

	Сүлеймен қоржынды Көбекке беріп, Әріпбайдың артына мінгесті. Ол мінгескенде Әріпбайдың аты Сүлейменнің салмағын ауырсынғандай артқы екі аяғын қиқалаң еткізіп, бүгіліп барды да, бойын әзер дегенде тіктеп алды.

	– Ойбай, Көбек-ау, мына жиеніңе сенікі секілді мықты ат керек қой. Байқадың ба, маған мінгескенде атымның белі шойырылып қала жаздады, – деп күлді Әріпбай. – Бүгін Кендір жетектеп келетін шұбар ат осыған жүдә лайық болады екен.

	– Кендіріңіз кім?

	– Кендір деген арамызда біреу бар. Жасы сенен екі жас үлкен. Жас болса да бөрі-ау. Қазір Аққорғанға жеткенде өзің көресің.

	Екі атқа мінген бұлар ауылдан әудем жердегі жота басына шыққасын, Біркөлікке апаратын қос ат қатарласа жүретін екі тарам еңіс жолға түсті. Еңіс жол жота бетін көлбей түседі екен.

	– Сүлеймен, – деді осы жерге келгенде Көбек. – Сен бағана: «Ұрлыққа барғанда жетекке ат алып керегі не?» деп сұрадың ғой. Енді сол сұрағыңа жауап берейін. Өзің естігендей, біз сапарға шыққанда жақын маңайға емес, ұзаққа кетеміз. Сондайда жолда өзіміз ішіп-жейтін ас-су, аттарға беретін жем-шөпті де ала жүреміз. Қысқы күндері болмаса, жем-шөпті былайғы уақытта ала бермейміз. Бұған қоса, артық-ауыс киімдерімізді де жанымыздан тастамаймыз. Осылардың бәрін артып алатын бізге бос ат керек емес пе. Бұдан кейін біреуіміздің астымыздағы ат жолай ауырып, болмаса жүріске шыдай алмай қалуы мүмкін. Ондайда жетектегі аттың бірін ауыстырып міне қоямыз. Бұлардан басқа өзіміз қуалап келе жатқан бөтен жылқылардың арасына жолға әбден үйренген жетектегі бір атты қосып айдаймыз. Ол ат анау жылқылардың алдына түсіп алып, жол бастаушының қызметін атқарады. Олардың неге керек екендігін енді түсіндің бе?

	Айтпақшы, кеше сен: «Ұрлыққа барғанда мен не істеуім керек?» деп сұрадың-ә, тағы? Бөтен сөзге айналып отырып, соған жауап беруді тарс ұмытыппын. Қазір Аққорғанға жеткенше, сенің алдағы міндетіңді түсіндіріп қояйын. Ықыласпен тыңдап ал. Себебі шетімізден аласұрып кететін барымта кезінде: «Сүлеймен бұлай шық, Сүлеймен олай шық», – деп саған айқайлап жүрмейік.

	Барымталайтын жылқыларымыздың шетіне жаудай тиіп, қуа жөнелгенімізде біреуіміздің атымызды атап, айқайлаушы болма. Түнгі дауыстың алысқа кететінін білесің. «Жаудай тиiп» деп сөз реті келген соң айтып келе жатырмын да. Әйтпесе жылқы шетіне ат дүбірін білдірмей, жай аяңмен жақындаймыз. Одан соң үйірдің бір қапталынан қаз-қатар тұра қалып, құрық пен ұзын қамшыларды жәй сермеп, жылқыларды алға қарай айдай бастаймыз. Үйір орнынан біраз қозғалған кезде, оны жан-жақтан сыға қысып, қаттырақ айдауға көшеміз. Осы кезде сен қай қатталда келе жатырсың, сол қапталдан не артқа, не алға ұзап кетпейтін бол. Жылқыларды дауыс естілмейтіндей жерге айдап келгенімізде оларға қамшыны аямай сілтеп, барынша қуалай жөнелеміз. Өстіп бес-алты шақырым жүрген соң, жылқыларды тоқтатып, иіре ұстаймыз да, арт жақтан тың тыңдаймыз. Егер соңымыздан аттың дүрсілі естілмесе, ары қарай малдарды бүлкіл аяңмен айдап кете барамыз. Ондайда қатты айдауға болмайды. Өйткені жылқы ішіндегі жас құлындар, буаз биелер зорығып қалуы мүмкін...

	Әріпбай оның сөзін бөлді. – Артта қалып жүретін екі жігітті айтпадың ғой, Көбек. – деді.

	– Ә, ол жайында ұмытып барады екенмін. Үш-төртеуміз жылқыларды бүлкіл аяңмен қуғанымызда, екі жігітіміз бізден едәуір артта қалып жүреді. Екеуінің міндеті – егер арттан қуғыншы шыға қалатындай жағдай болса, олардың жолын тежеу. Болмаса қашқансып, басқа жаққа қарай бұрып әкету.

	Көбек осыны айтып болғанша, бұлар Аққорғанның шетіне де жетті. Кең сайлы шатқал іші қараңғы тарта бастапты. Шатқал етегіндегі бұлақты айналып өткенде, он жақтағы жарқабаққа шаншыла қадалған үлкен үшкір тастың үстіне біреу сопаң етіп шыға келді де, бұларға қарап қол бұлғады.

	– Бұл қайсысы? Кендір ме? – деді Көбек Әріпбайға. – Жоқ, Тастан ғой.

	Үшеуі солай бұрылды. Сай табанындағы қиыршық тастарды кеше жүріп, Тастан тұрған жерге жетті. Жаңағы үлкен үшкір тастың аржағында сегіз ат қосақталып байлаулы тұр. Екі аттың үстінде теңдеп артылған жүк бар. Бұлар аттарға жақындағанда тас түбінен ұңғыларын шошайтып бердеңке мылтық асынған үш жігіт шықты.

	– Ассалаумағалейкум, Көбеке, – деп үшеуі бірдей Көбекке қолдарын созды.

	– Уағалейкумассалам! Қалай, жігіттер? Бізді көп күтіп қалған жоқсыңдар ма?

	– Уақтылы келдіңіздер. Мына Әріпбай артына еңгезердей қылып біреуді мінгестіріп алғанына қарағанда, қатарымыз тағы бір сарбазбен толығатын болған-ау, сірә, – деді шеттегі ұзын бойлы біреуі.

	– Бұл менің Сүлеймен деген жиенім. Нағашысына тартса, бұл да жаман адам бола қоймас. Бүгін бізбен бірге барады. Ал өздерің қалай, ат-көлік, құрал-саймандарың түгел ме?

	– Әр кездегідей дайынбыз. Үш мылтық артық оқ-дәрісімен, төрт құрық, бес сойыл, пісірілген жарты қойдың еті бар.

	– Бәрекелде, Тастан. Онда біраз отыра тұрайық. Әбден қараңғылық түссін.

	Бәрі тас түбіне отырысты. Көбек Сүлейменді аналармен таныстырып шықты. Ішіндегі Кендір деген біреуі болмаса, қалған екеуі отызды алқымдап қалған жігіттер. Киім киістері де, сөз саптаулары мен түр-тұрқылары да нағыз ұрыларға ұқсайды. Әсіресе, мынау реңі қара болса да көздері тұздай көкпеңбек, рәпетсіздеу келген Кендір дегенін бір көргенде-ақ қарақшы екенін білуге боларлықтай. Бұған қоса, сөзі де, өзі де жылдам, әбжіл қимылды адамға ұқсайды. Сүт пісірімдей әңгімелесіп отырған уақыт ішінде орнынан мың тұрып, мың отырды.

	– Бүгін айдың жиырма сегізі ме? Екі күннен кейін өліара болады екен. Сол күні ауа бұзылып, жаңбыр жауып кетпесе игі. Мейлі, Құдай сабыр берсін. Енді аттанайық. Таң ата «Әулиетасқа» жетіп, бір-ақ аялдармыз. Сүлеймен, сен анау дәу торыға мін! Тастан, бұған ең ұзын құрықты бер! – деді Көбек.

	Тастан дәу торыдағы қоржынды басқа атқа ауыстырып, оның шылбырын Сүлейменге ұстатты. Сүлеймен атты ер-тоқымын түзеп, қос тартпасын бекем етіп тарты: «А, Құдай, жолымды оңғара көр», – деп атқа қонды... Бірақ дәл осы сәтте Сүлеймен Құдайды аузына алғанымен Құдай қош көрмейтін, адамшылыққа жат іске аттанып бара жатқанын, Құдайдың ұрыға емес, малынан айрылып, аңырап қалған тоналушыға жақ болатынын ойламады. Сүлеймен айласын асырып құтылған ұрының «Құдайды ауызға алған соң құтылдым», – деп келте ойлайтынын, сол Құдай ұрлық жасағанның бір құбыласын кем егіп, тонаумен тапқанының берекесін келтірмей, отбасының шырқын кіргізбей, өмірінің қызығын ұрлап, суын суытып қоятынын білген жоқ. Онда Сүлеймен өзі күнде аузынан тастамай жүретін Құдайдың өзіне берген теңдесеіз күшін жағымсыз іске жұмсай бастағанын сезбеген. Жастықтың желігімен Көбектің сөзіне еріп, алғаш рет ұрлыққа шыққан сапарын жауға аттанған батырдың ерлігіне балаған. Ал оның жан-жағына салауатты санамен зерделей қарап, өткеніне пұшайман болған кездеріне дейін әлі талай уақыт, талай жылдар бар еді...

	Айналаны қараңғылық әбден басқан кезде жарау аттарға мінген алты ұры, төрт жетекті қосақтап, Аққорған шатқалынан шығып, Шыршыққа баратын төте жолға түсті. Бұл жол төте болғанымен, бірде ылдилы, бірде өрлі, атты да, адамды да титықтатып тастайтын азапты жол еді. Серіктерінің өздері де, аттары да мұндай жүріске әбден машықтанғандықтан сыр бермей келеді. Ал Сүлейменнің үш-төрт сағаттан соң, тақымы талып, белі сіресе бастады. Мұнысын жанындағыларға білдірмейін деп, біресе аяқтарын үзеңгіден салбырата шығарып, біресе ер үстінде бүгіліп, біресе шалқайып келе жатты. Айнала тастай қараңғы болғандықтан оған қандай жолмен жүріп келе жатқандықтарын да аңғару қиын. Қасындағы серіктері тура күндіз жүріп келе жатқандай. Осыншалықты қараңғылықта не бір ойға, не бір жарға тап болмайды.

	Кейде қиялап, кейде ылдилап, бірде шолпылдата су кешіп, енді бірде тасты жерлермен сапарлаған бұлар, осылайша ұзақ жүрді. Осындай ұзақ жүрістен мезі болған Сүлейменді бір кезде ұйқы қысып, қалғи бастады. Бірақ қанша ұйықтамайын десе де, ауық-ауық көзі ілініп кетіп, бірнеше мәрте ат үстінен ауып та қала жаздады. Аса бір керекті кезде болмаса, мұндайда бір-біріне тіл қатпайтын ұрылар Сүлейменнің әлгіндей түрін көргенде: «Әй, бала, абайла, аттан құлап қалып жүрме», – деп жай дауыспен ескертіп қояды. Қанша жүргендері белгісіз, бір уақытта Көбектің:

	– «Әулиетасқа» жеттік, жігіттер. Енді мұны айналып өтіп, өзіміздің үңгірге жетіп алып бір-ақ аялдайық, – деген сөзін естігенде Сүлеймен өзін тура бір межелі – жылқы айдап кететін жерлеріне жеткендей сезініп, бір сілкініп, ат үстінде отырысын нықтады. Манадан бері ұйқы қысқан көздерін уқалап-уқалап жіберіп, басын бір сілкіп, жан-жағына қараса, таң бозамықтанып атып келеді екен. Жүріп келе жатқан жерлері бір сайдың қуысы. Сай жағасының беті қалың бадамша мен арша. «Бұл қай жер болды екен?» деп ойлағанша болған жоқ, алдындағы топ атты аузы үңірейіп, қарая көрінген aпанға тақалды. Әлгі апанның аузына адам түгілі, атты кісі сиып кетерліктей екен.

	– Ал, түсейік! – деп бұйырды Көбек.

	Ұрылар жапа-тармағай аттан түсті. Сүлеймен талып қалған сандарын ары-бері жазып тұрғанда, жігіттер ат үстіндегі қоржындарын түсіріп, апан ішіне қарай тасып та қойды.

	– Қалай, жиен? Шаршаған жоқсың ба? Міне, кешегі өзіңе айтқан «Әулиетас» деген үңіріміз осы. Бүгін кеш батқанша осында демаламыз.

	– Мен болсам, «Шыршыққа жетіп қалған шығармыз» деп ойлаппын.

	– Шыршыққа әлі бір күндік жол бар. Ол үшін мына асудан өту керек. Әй, сендер, неғып тұрсыңдар?! Бірің мосыға шәй қойып, бірің от жағып, ас қамына кіріссеңдерші. Дағдымызды ұмыттыңдар ма? Кендір, сен аттарды үш-үштен қосақта.

	Көбек Сүлейменді ертіп, үңгір ішіне кірді. Тастай қараңғы үңгір ішінен сыз бен дымқыл шөптің иісі білінеді. Бір бұрыштан тырс-тырс тамған судың дыбысы шығады.

	– Бұл үңгір, – деді Көбек ешкі майынан жасалған балауыз пілтені жағып жатып, – кімдерге пана болмаған десеңші. Бұл жерде арғы-бергі замандардағы небір жақсы-жаман адамдардың іздері қалған. Әсіресе біз секілді ұры-қарақшылар мұны көп баспана қылған. Тау ішіндегі осы аршалы сайдың табанында мұндай жайлы үңгір бар екенін екінің бірі түгілі, онша-мұнша тісқаққан баукеспенің өзі де біле бермейді. Сырт жақтағы баукеспелерді айтам. Оның үстіне жөні түзу адам бұл жаққа аяқ баспасы анық.

	Сүлеймен енді аңғарды, үңгір іші бірнеше қума бөлмелерге бөлінеді екен. Бірақ басқа бөлмелер өздері тұрған алдыңғысынан тар сияқты.

	– Мұның өзі көп тамға бөлініп тұр-ау деймін.

	– Иә. Мұнда жеті бөлме бар. Ескі заманда біреулер тастарды қолмен қашап, әдейі осылай істеп қойғандай.

	Үңгірге басқа жігіттер де кірді.

	– Аттарды қос-қостап байладық. Мосыға шай қойдық. Енді жуынып, отырайық. Тастан, сен қоржындағы заттарды шығар, – деді Кендір.

	«Бұлар шәй қоятын мосыны қайдан алып жүр? Жоқ әлде біреуі қоржынына салып алып келді ме екен?» деп ойлады Сүлеймен,

	– Көбеке, өткен жолы екі құманды да мына тастың қуысына қоя салған сияқты едім, енді қарашы, айналып таппай тұрғаным, – деді Тастан.

	– Жаңа мосыны қайсысың далаға шығарып едіңдер? Сұрасайшы содан.

	«Е, бұлар керекті заттарын осында қалдырып кетеді екен ғой», – деп ой қорытты Сүлеймен.

	– Нағашы, бұл қоналқы үйлеріңіздің қай жеріне жат дейсіз? Шайға да, етке де қарамай, құлағым келіп тұр.

	– Мына қуыстың қайсысына кіріп жатам десең де рұқсат. Астыңа күпіңді төсеп ал да, ұйықтай бер. Бірақ басыңа не жастанасың? Біз ғой, ер жастанамыз. Ал ердi ат үстінен әзірге шешуге болмайды. Тері басылсын. Мейлі, мә, менің шекпенімді-ақ жастанып жата бер. «Нағашы – торғай болса, жиен – балапан». Сенен нені аяйын.

	Көбек иығына асулы шекпенін Сүлейменге берді.

	Сүлеймен ауызғы жақтағы тас бөлмеге бас сұқты. Содан соң айналаға көз де салмай күпісін төсеп, Көбектiң шекпенін жастана жата кетті. Шалқасынан жатқан күйі қол-аяқтарын ары-бері керіп-созып алды да: «Осыларға еріп нем бар еді? – деп бір ойлап қойды.

	– Әй, бірақ мен секілді кедейге кім мамық төсегін салып, кім құс жастығын жастар дейсің. Бұл жерде болмасам да жатар едім ғой қазір, ауылдағы жаман тамның түбіндегі қомыт киіз үстінде. Жолға шыққан екенмін, ендеше, жарты жолда басқаша ойлап керегі не. Құдай пешенемнен жазсын».

	Көзі ұйқыға тығылды. ...Ұйқысының қай мезгілі екені белгісіз, біреу атын атап дауыстағандай болды... Түсі ғой... Түсінде өзі бала екен. Ауылындағы үш-төрт баламен бірігіп, бір малдарды қуып жүр. Жанындағы балалардың қуғаны – өңкей қой мен ешкі, қозы мен лақ. Бұл болса оларға қосылмай, мүйіздері екі қарыс өгізшелерді, жал-құйрығы төгілген құнан-тайларды ұстаймын ден қуып жүр. Бір өгізді құйрығынан ұстай беремін дегенде, әлгі тарпаң пәле айналып келіп, мұны сүзіп тастамақ болып әрекеттенді. Сүлеймен оның қос мүйізінен ұстай қалып, төмен қарай тұқыртып жатыр. Өгізше де, бұл да берілер емес. Бір кезде апасы айқайлады: «Сүлеймен, жібер, жібер қарасанды! Қарашы, мүйізінің түбінен қан ағып кетті. Ендігі миы айналып кеткен шығар. Қазір өзі-ақ құлайды. Болды! Жібер деймін оны!...»

	Сүлеймен бұрылып қараса, анадай жерде апасы, ал оның жанында ақбоз атқа мінген, бірақ бет-әлпеті, сақал-мұрты, киімдерінің бәрі қап-қара бір шал тұр. Апасының бейнесі көмескі, бозамық көрінеді. Ал ана шалдың бет-пошымы ап-анық. «Әй, балам, жарадың! Болашақта үлкен балуан болады екенсің. Бірақ ылғи мал қуып, болмаса қанға араласып жүресің-ау деймін», – деді де көріністен таса болды. Лезде оның орнына адамдар бірін-бірі қырып-жойып, соғысып жатқан алапат майдан басталды да кетті. Бұл да солардың ортасында жүр. Қолында кішкене ғана қанжар мен қамшыдан басқа ештеңе жоқ. Ал айналасындағы жаулардың ұзын-ұзын найзалары, қылыштары, иықтарына асынған мылтықтары бар. Әлден соң олардың да қарулары жоғалып, бәрінің қолында тек қамшы мен қанжар ғана қалды. Сөйтті де бәрі әп-сәтте тымтырақай қашып, ізім-қайым жоқ болды. Есесіне, бір жарау ат мінген қаба сақалды, денесі алпамсадай, түр-тұрқы әзірейілдей дәу кісі мұның алдынан шыға келді. Қып-қызыл алақандай көздерінен от шашып тұр. «Мен сені қазір бала кезіңде өлтіріп тастайын! Әйтпесе сен мені кейін өлтіріп жүрерсің», – деп атын екпіндетіп бұған﻿ қарай өршелене ұмтылды. Сүлеймен әрі-бері бұрылып, одан қашқақтап жүр. Бірақ анау өңмендеп қояр емес. Ақыры одан қашып құтылып кеткендей еді, алдынан кілең бір жабайы аңдар кездесті. Аң болғанда, өңкей ірі-ірі қабан мен жолбарыс. Бәрі бұған қарама-қарсы тұра қалып, айбат шегеді. Алайда шабуға батпайды. Қайта бұл оларға қолдарын сермеп, күш көрсетуге әрекеттеніп-әрекеттеніп қояды. Әлден мезет: «Балам, тиіспе оларға! Олардың күні сенен кем емес», – деді апасы. «Күшім кем болса да, мен бұлардан жеңілмеймін», – дейді Сүлеймен. Апасының осы сөзінен кейін әлгі аңдардың барлығы өз-өзінен жоғалды да, олардың орындарының бәрін қан басып кетті. Қан, кәдімгі қып-қызыл қан...





ІV


	Түсі осы тұсқа келгенде, Сүлеймен оянып кетті. Әдетте бұл ұйықтағанда екі аяғы мен қолын екі жаққа жайып, шалқасынан жататын. Бұл жолы қол-аяқтарын бауырына тыға, бүгiле жатып қалыпты. Алғашқыда қайда жатқанын аңғармаған ол, шалқасынан аунап түсті де, «ya» деп қолдарын екі жаққа соза беріп еді, оң қолы біреудің бетіне сақ етіп оңбай тиді. Анау: «А-а-а, қуғыншы, қуғыншы» деп айқайлай ыршып тұрды. Осы сәтте қайда жатқаны Сүлейменнің лезде санасына кірді:

	– Ей, мен ғой. Қайсысың бұл, сонша айқайлаған? Тастан, сенбісің? Қолым байқаусызда тиіп кетті.

	– Ой, нең бар ұйықтап жатқан адамды сонша ұрып. Енеңді ұрайынның қолының соншалықты қаттылығын қарашы.

	Тастан не болғанын енді аңғарғандай, орнына қайта жатты.

	Сүлейменнің одан ары ұйқысы келмей, орнынан жайлап көтерілді. Манағыдай емес, үңгір іші аз да болса жарықтанып қалыпты. Шығар есікті оп-оңай тауып, сыртқа шықты. Тұрған жері терең сайлы шатқал болғандықтан уақыттың қай мезгіл екенін аңғару қиын. Дегенмен күн төбеден ауа бастапты. Сүлеймен жан-жағына қанша алақтап қараса да, бағана қай жақтан келгендерін аңдай алмады. Жан-жақтың бәрі бір-бірінің түр-түсі мен бет-бедерлерін қайталайтын тұтасқан шың-құздар, тобылғылы жарқабақтар. Тек өзі тұрған үңгір аузының алды ғана кішкене алаңқай, «Адамдар іште жатыр, ал аттарымыз қайда?» деп іштей ойлана алға қарай бірнеше қадам жүрді. Аздан соң әлденеге үркіп, осқырынып, тастарды тасырлата тепсінген аттардың тұяқтарының даусын естіді. Дауыс жаққа бұрылса, алаңқайдан төменірек жерде аттар бір-біріне қапталдаса жатқан үлкен-үлкен қойтастардың арасымен құлақтарын қайшылатқан күйлері бері қарай асыға жүріп келеді екен.

	Әдетте жылқылардың ит-құстан немесе бір аңнaн үріккенде ғана осылайша құлақтарын қайшылатып, осқырынатынын білетін Сүлеймен «бұларға не болды екен» деп, соларға қарай жүрді. Көбектің айтуынша, мұнда дәл қазіргі мезгілде ит-құс болмауы керек. «Аттар біз тұрғанша, шығар жолы жоқ үңгір айналасынан ешқайда кете алмайды» деген ол тағы. «Демек, аттар әбден отығып, енді су ішуге асығып келе жатыр ғой». Бірақ олардың тас арасымен алға қарай асыға жөңкуi су іздеген малдың жүрісіне ұқсамайды.

	Жылқылардың алдындағы дәу айғыр Сүлейменді көргенде қалт тұра қалып, «алда бірдеңе бар» дегендей, бір рет қысқа ғана күркірей кісінеп, басын артқа бұрды. Қара айғыр тоқтаған соң басқа жылқылар да соның маңына иірілді. Күнде үйірлес болып жүрмеген жылқылардың бұлайша иiрiле қалуы таңданарлық нәрсе. Бұ жағы Сүлейменге аян. Демек, артта бірдеңе бар. Сүлеймен жылқыларды айнала өтіп, біраз жүрді де, үстін көкшіл қына басқан үлкендеу ойма тастың үстіне шықты. Тастың ар жағы көкпеңбек арша басқан сай. Одан ары айнала тіп-тік құз.

	Сүлейменнің қызығушылығы оянып, сай табанына түсті. Сай табаны қаншама жылдардан бері түрлі шөптер мен арша-бадамшалардың жапырақтарының шірігі жиналып қалған қалың қопа екен. Сүлеймен сол қопаны балшық кешкендей басып, алға он қадамдай жүрді. Еңкейіп, тұтаса өскен аршалардың арасына қарады. Тырс еткен дыбыс жоқ. Шатқал ішіндегі меңіреу тыныштықты бұзған ештеңе байқалмайды. Қайтайын деп артына бұрылды. Жаңағы өзі үстінен түскен үйдей тасқа жете бергенде, оған қатар тұрған жартас жақтан бірдеңенің ырылдаған дыбысы шықты. Іле сол жартас үстінен өзіне қарай қасқыр секілді бір аң атыла кетті. Сүлейменнің ойлануға мұршасы болмады. Үстіне төнген әлгі пәлені екі қолымен қағып алып, сол күйінде алдындағы үшкір-үшкір тасты жартасқа періп кеп жіберді. Қараса, бұған атылған қасқыр емес, кәдімгі тау қабыланы. «Ойпырмай, Құдайдың сақтағаны екен-ау» деп ойлады ол. Сөйтіп, әлі де болса, төрт аяғын сәл-пәл қимылдатып жатқан оны доптай-доптай тастармен әбден ұрғылады. Енді өлді-ау дегенде, барып серіктерін шақырып келді.

	– Ойбай, Сүлеймен-ау, мынау нән қабыланның өзі ғой. Ойпырмай, бұдан қалай аман қалдың? – деді Көбек.

	– Адам сенбестей оқиға ғой мынау. Мұны атып алмаса, әлі күнге дейін ешкім жалаң қолымен жеңіп көрген емес.

	– Сен болмағанда, аттардың бір-екеуін жарып кетер ме еді бұл. – Бұл қабылан бұ жаққа қайдан келе қалды?

	– Қайдан дерің бар ма? Айналада аңның нешеме түрі қаттап жүрген жоқ па?

	– Жарадың, Сүлеймен! Әлден күшің қабыланнан күшті болса, бара-бара ешкімді бет қаратпайтын батыр боларсың сен әлі, – десіп бәрі даұрығысып жатты.

	– Дабырламай қоя тұрыңдаршы, – деді Көбек. – Бұл қабылан осында, менің білуімше, бесінші рет келді. Бесінші рет келгенде ажал тапты. Мұны білетін себебім, осыдан он жылдай бұрын нақ осы жерде бір қабыланды атып алғанбыз. Онда ұрғашысын атқанбыз. Ал мынау еркек. Сонда қабылан екеу болатын. Бірі қашып кеткен еді. Содан осында әр келген сайын бір қабылан бізге тыныштық бермей жүрген. Мақсаты – бізден ұяласының кегін алу да. Кейін, Омарбай марқұм өлген соң, біз Шыршыққа баруды үш-төрт жыл тоқтатқанбыз. Үш-төрт жыл мұнда ешкім келмеді. Біз келмеген соң қабылан бізден күдерін үзген болуы керек. Енді осы келiсiнде менің иісімді сезіп келуі де кәдік. Неге десеңдер, қабылан малға болсын, адамға болсын, бір кектенсе, соның иісін өлгенше ұмытпай жүреді екен. Басқа аңдардан бұлардың айырмашылығы – осы. Ал енді күн кешкіріп, аттанатын уақытта таяп келе жатыр. Дереу мұның терісін аршып алайық. Сүлейменнің бұл ерлігі – біздің жолымыздың болатындығын білдіреді.

	Жігіттердің біразы қабыланның терісін аршып, біразы аттарды ерттеп, қоржындарға заттарды қайта салып, жиналғандарынша кеш те батты. Көбектің бұйрығымен алтауы қайта атқа қонды.

	– Мен қанша зер салсам да, қай жақтан келгенімізді аңдай алмай тұрмын. Қай жақтан келдік өзі? – деп сұрады Сүлеймен Көбектен.

	– Е-е, түнде түгілі күндіздің өзінде екі-үш мәрте келген адам бұл жерді бірден табуы қиын. Әзірше аса қараңғы бола қойған жоқ. Ендеше, қара. Анау беткей жақтағы қос құздың шошақ төбесін көріп тұрсың ба? Қазір бізге екеу болып көрініп тұрған сол шошақтар «Әулиетас» тұсынан біреу-ақ болып көрінеді. Бұдан басқа анау жалтыр мұз секілді құз беті жаңағы «Әулиетастың» жанынан кедір-бұдырлы, тесік-тесік болып көзге шалынады. Ал «Әулиетас» болса қол созым-ақ жерде тұр. Әрі оған еш жаққа бұрылмайтын сай табанымен барасың. Сонда неге құз бен құз шошағының бет-бедері өзгере қалады? Осыны өзіңше ойланып көрші. Қазір жан-жағыңды байқай жүр. Жауабын тапсаң, елге аман-есен барған соң айтарсың. Мұны айтып жатқан себебім, осы екеуінің құпиясын білмей тұрып, «Әулиетас» маңын мың айналсаң да, бұл үңгірге жете алмайсың. Бірақ аралары тым қысқа. Ал енді әңгімелесетін уақыт жоқ. Құдай жолымызды берсін. Кеттік, жігіттер!

	Көбек айтқан жолдың сырын білмек болып, Сүлеймен оның артынан із бе із еріп отырды. Үңгірден біраз ұзаған соң тек бір ізбен ғана жүретін жолмен төмен түсті. Аз-маз жүрістен кейін айнала тастай қараңғы болып кетті де, ат оңға бұрылғандай болды. Жол тағы төмен түсті. Енді солға бұрылды. Одан кешікпей тағы оңға. Тағы солға. Бір кезде аттар өрге қарай шыға бастады. Әйел жас баласын емізердей уақытта алдарынан қарауытып, оңаша тұрған там бойы биіктастың қасына келді.

	– «Әулиетас» дегеніміз осы. Қанша рет оңға, қанша рет қолға бұрылғанымызды андай алдың ба, жиен?

	– Есімде қалса, екі рет оңға, екі рет солға бұрылдық-ау деймін. Мына жер әлі іңір. Ал жаңағы біз жүрген жол тастай қараңғы болды ғой.

	– Қателестің, жиен. Біз оңға он мәрте, солға атты мәрте бұрылдық. Оны байқамағаның ұят болған. Келесі келгеніңде тағы да байқап көресің. Осы жолдың құпиясын білмесең, қанша мықты болсаң да, сенен жақсы барымташы шықпайды.

	– Мұның құпиясын, Құдай бұйыртса, кейін біле жатармын. Ал енді айтыңызшы, күндіз мына таулардың кез-келген жырасында-ақ тығылуға болады ғой. Неге тура осы жолы қиын, бір қуыстағы үңгірге келдік? Бағана еш жаққа кете алмайды деп үңгір маңына жылқыларды бос қоя салыпсыздар. Жол білетін мына жылқылар ол жерден оп-оңай-ақ шығып кететін түрі бар екен.

	– Бұл маңайда жаңағы үңгірден басқа жерде су жоқ. Оның үстіне аттар да жөндеп отыға алмайды. Әрі ас-су дайындайтын ыдыстар үңгірдің ішінде тығулы тұрады. Бағана үңгірдегі тамшылап аққан дайын суды көрдің. Сол бізге береке емес пе? Бұған қоса, ол үңгір ары-бері жортқан ұрылар үшін қасиетті мекен іспеттес. Әлімсақтан бері өзін «ұрымын, барымташымын» деп есептеген әрбір атақты баукеспе оның суын ішіп, тасты табанына бір ұйықтамай кетпеген. Әрі осы жерден аттанған екі аяқты көкжалдардың үнемі жолы болып отырған. Жолы болмағанның өзінде, солай сенген. Міне, сол үшін де, бізге ол үңгір жебеyшi əруақпен бірдей. Жолымызға ақ тілеуші, жарылқаушы отанымыздай. Оған апаратын манағы үйдей қара тас бізге әулие тастай болып көрінеді. Кім және қай заманның екі аяқты «жыртқышы» оған «Әулиетас» деп ат қойғанын бір Құдайым білсін. Әйтеуір, ол баукеспелер үшін – Әулиетас. Ия, жиен, мынадай аң жортып, құс қана ұшатын жықпыл-жықпыл бұралаңы көп, беттің әжіміндей тарамданған мың сайлы, жүз шұңқырлы тау ішінде қарақшылардың «Әулиетасы» бар екенін ешқандай көреген қария да, ел кезген диуанаң да білмейді. Білетін тек – баукеспелер. Енді білдің бе, мұнда неге келгенімізді? Ал енді жылқылар ол жерден шығып кетпес үшін «Әулиетасқа» шыға беріс жолды бекітіп қоямыз. Жаңа сені соны байқады ма десем, оған да назар салмаған екенсің ғой. Барымташы әруақытта байқағыш, сақ, бір жерді, бір нәрсені көрсе жазбай танитындай қасиетке ие болуы керек. Әйтпесе, түн жортып істеген ісіңнің бәрі бос.

	Көбектің сөзіне Сүлеймен жауап қатпады. Арттағы жігіттер бір-бірімен әлденелер жайында біраз жерге дейін сөйлесіп келді де, олар да үнсіз қалды. Енді тау ішінде тіршілік иелерінің бар екенін аттардың тұяқтарының дыбысы ғана білдіріп, жортуылшылар ұзақ жүрді. Қай уақыт болғаны белгісіз, бір кезде Көбек сөйледі:

	– Асудан астық. Енді бие сауымдай мезгіл жүрген соң Қайыршақтыға ілінеміз. Жетіқарақшы ауып қалыпты. Тезірек жүрейік.

	Таң атып кетсе, бөтен жерде көзге түсу оңай. Бірақ қатты қамшылап, аттарды шаршатып алмаңдар.





V


	Бағаналы бері тек жоғары қарай өрлеп келген бұлар енді ат қиналмай жүретiндей ылдиға түсті. Тағы да ұзақ жүрді. Ылдиға түскелі бері ат тұяғы бірде бір тасқа тиген жоқ. «Ылғи жота-қырлап келе жатырмыз-ау» деп ойлады Сүлеймен. Артына бір бұрылып қараса, тау сонадайдан қарауытып тұр. Тіпті тым алыста қалған секілді. Оның артына қарағанын сезген Кендір:

	– Сәл шыда, Сүлеймен. Баратын жерге жақындап қалдық, – деді.

	– Қайыршақты деген қай жер?

	Көбек күлді:

	– Бүгін күнемелеп шығатын жеріміз. Жұрт түнесе, біз күнемелейміз. Расында аздан соң Көбек атының басын ірікті.

	– Сәске түскенше осы жарқабақ бізге пана. Өлентіге жақындамай-ақ қоялық. Иттер үріп, ауыл кісілерін сезіктендіріп қояр. Ертең қойшы арқылы Елсапаны осында шақыртамыз. Енді жарқабақ түбіне түсейік.

	Бұлар бір жағы құлама жар төбені біраз айналған соң етекке түсті. Қайыршақты деген жарқабағы осы болса керек. Түбі терең. Бірақ бір жағы жазықтау екен.

	Бәрі аттан түсіп, жерге жамбастарын тигізді. Көбектiң бұйрығы бойынша, аттарды жігіттер кезектесіп қарауылдайтын болды.

	– Алдымен біз Тастан екеуміз біраз қарауылдайық. Таң ата басқа екеуіңді оятармыз, – деді Кендір.

	Сүлеймен бағана тау басына шыққанда қоржынынан күпісін алып киіп алған еді. Бұрын кім шығып көрген, тау басы сонша салқын болады екен-ау. Соны шешті де, жерге төсеп жата кетті. Қанша дегенмен кешегідей емес, бүгін ат үстіндегі ұзақ жүріске шыдады. «Кеше ғой, үңгір ішінде жаттық. Бүгін ашық даладамыз. Егер мұндайда жаңбыр құйып кетсе не болмақ?»

	Бұл – болашақта жапан далада құйған жаңбыр асты мен соққан боранның етінде жалғыз өзі талай рет қатып кетуіне тура келетін Сүлейменнің; сондай сәттерде кешегі түсіне кірген ақбоз ат мінген қара киімді, қара сақалды кісімен тілдесіп отыратын Сүлейменнің; екі мәрте сондай боранды түндерде аш қасқырлардың қоршауына қалып, олардан тек күштілігінің арқасында ғана анан құтылатын Сүлейменнің; келешекте тұрақсыз өмір, талай жердің дәмін таттырған күрделі ғұмыр, өткізетін Сүлейменнің; жұрт өзін Құдайдай көріп, алдында құрдай жорғалайтын, күллі Тәшкеннің ұры-қарақшыларының піріне айналатын, олар үшін ақ дегені – алғыс, қара дегені – қарғыс болатын Сүлейменнің; небір соттар мен прокурорлар өзін көргенде тұтығын сөйлей алмай қалатын Сүлейменнің; аз әзірше Қайыршақтының түбінде топырақ төсеніп, тас жастанып жатқан Сүлейменнің ойы еді...

	...Біреудің түрткілеп оятқанынан Сүлеймен көзін ашты да, бүркенген күпісін басынан сыпырды. Күн шақырайып, кіші сәскеге көтеріліп қалыпты. Үстінен Әріпбай төніп тұр.

	– Тұр-ей, батыр. Түк білмей ұйықтайсың ғой, жүдә, қорылдап. Жорыққа шыққан адам бұлай ұйықтамайды.

	– Біздің қатарымызға бірінші қосылған адамға осылай сөйлей ме екен? Қайта, оянған кезде: «Қалай ұйықтадың?» деп сұрамайсың ба? – деді анадайда отырған Көбек.

	Сүлеймен басын көтеріп, жан-жағына қарады. Алғаш көзіне түскені қызғылт бeті күнге жалтырап тұрған құмдауыт жарқабақтың түбінде сіресе жиналған ұшы-қиырсыз топ ебелектер болды. Жел үрлеп, сайға тығып тастаған сол ебелектердің бергі шетін Тастан мен Кендір аршып жатыр. Олардан сәл әрірек ашық алаңқайдағы сарғыш тартқан боз үстінде бір-біріне қосақталған аттар жайылып жүр.

	– Аналар не істеп жатыр, нағашы?

	– Там салып жатыр.

	– Там салғаны несі? Қу ебелектен там тұрғызушы ма еді?

	– Тұрғызғанда қандай! Оны қазір көресің. Сен тұрып, анау еттен біраз жеп ал да, оларға көмектес.

	Көбектің ойында бірдеңе барын сезген ол, басқа ештеңе айтпай, орнынан тұрды. Жайылып жүрген аттардың жанындағы көлшікке жуынып келіп, Көбектің қасына отырды.

	– Шынында, Көбеке, мыналар не істеп жатыр? – деп тағы сұрады Сүлеймен етті аузына салып жатып. – Араларында Әмір көрінбейді ғой.

	– Мен саған қалжыңдап отырғаным жоқ. Расында олар там салып жатыр. Бірақ оны там деуден гөрі ұя деуге болады.

	– Бұл сөзіңіздің не шын, не қалжың екенін білмей, дал болып отырмын, нағашы.

	– Онда жігіттердің не істеп жатқандарын айтайын. Ебелек басып жатқан сайдың түбі терең. Қордаланған ебелектердің бір шетін үй орнындай етіп сайдың түбіне дейін аршып тастасақ, кешке дейін өзіміз тығылып жататын ұя пайда болады. Ет жеп болса, бар, Тастандарға көмектес. Біраздан кейін олар қандай ұя жасап шығаратынын өз көзіңмен көресің.

	Сүлеймен қалған етті орамалға түйді де түйіншекті қоржынға салып, орнынан тұрды. Үстіндегі күпісін шешіп, жеңілденген соң тұтасқан қалың ебелектің тура ортасын айырмен аршып жатқан жігіттердің жанына келді. Олар ебелектің біраз жерін үңгіп тастапты.

	– Ә, жәрдемге келдің бе, бала? Мә, мына айырды қолыңа ал. Мынау ебелектерді тура маған ұқсап, жан-жағын теп-тегіс етіп аршы. Екі жағы осылай дуал сияқты болып тұруы керек.

	– Айырды қайдан алғансыңдар өзі, Кендір? Кеше қолымызда құрық пен сойыл, мылтықтан басқа ештеңе жоқ еді.

	– Бұл айырлар осы ебелектің астында əлімсақтан бері тығулы жатыр. Бізден бұрынғы ұрылардан қалған айырлар ғой.

	Сүлеймен Кендір берген айырды қолына алып, ебелек аршуға кірісті. Әлден соң ебелектің ортасы төбе жанынан қазылған үлкен ордай болып, үңірейіп шыға келді. Осы кезде бұлардың жанына Көбек келді:

	– Болды, жетер. Енді анау сәмді талдардың ағаштарын екі дуалға көлденең тастаңдар да үстiн жабыңдар. Күн болса түске таяп қалды Аттарды жасырайық. Мына жерден жүргінше ме, малшы ма өтетін болса, бізді байқап қалар. Тезірек қимылдаңдар!

	Әріпбай мен Кендір тура жарқабақ түбіне үйілген ебелектердің астынан жуандығы білектей-білектей ұзын-ұзын ағаштарды суырып алды. Тастан оларды шетінен алып, жаңағы өздері аршыған ұяның үстіне көлденең тастады.

	– Әй, Сүлеймен, неғып тұрсың? Көмектессейші.

	Екеулеп ағаштардың бәрін тура тамға салғандай етіп, нығыздалған ебелек дуалына салды. Оны болған соң қолдарын соза жүріп, ағаштардың үстін қайтадан ебелекпен жапты. Сөйтіп әп-сәтте Көбек айтпақшы, шап-шағын ебелек-там дайын болды. Биіктігі кісі бойындай. Аттар ішіне емін-еркін сияды. «Ойпырмай, ойламайтындары жоқ-ау. Дәл мынау жарқабақ түбіндегі қалың ебелектің астында бес-алты ұры тығылып жатыр десе, ешкім де сенбес-ау. «Біздің бес қаруымыз – бес күн жүріп баратын жерімізде дайын жатады» деп еді кеше Көбек бір сөзінде. Рас екен. Мына ағаштар, мына қос айыр қысы-жазы осы ебелектің астында Тығулы жатады екен де. Тісқаққан-ау, нағашым, тісқаққан. Бәрін алдын-ала ойластырып қоятынын қайтерсің.

	– Біздің ісімізге таңқалып, ойланып тұрсың ба, бала? – деді Әріпбай бұған қарап, – Бізбен бірге жүре берсең, әлі талай таңқалып, талай ойға қаласың. Әр жерде бұлай аузың ашылып тұра берсең, қолға тез түсесің. Жүр, одан да аттарды жетектеп келейік. Тастан, Кендір, сендер де жүріңдер.

	Төртеуі барып, аттарды жетектеп келді. Оларды ұя-тамға кіргізген соң, үшеуі қоржындағы ат дорбаларға жем салып, аттардың тұмсықтарына ілді.

	– Осыдан бұларды кешке бір-ақ жемдейміз, – деді Тастан. – Сен, Сүлеймен, бар да анау жатқан қоржындарды, киімдерді осында алып кел. Енді кешке дейін жатып, ұйықтай беруіңе болады.

	Сүлеймен Тастанның айтқандарын ұя-тамға әкелгенде жарқабақтың төменгі жағынан екі атты кісі көрінді.

	– Әмір мен Елсапа келе жатыр, – деді Кендір.

	Бәрі солай қарасты. Аздан соң екі атты бұлардың жанына кеп түсті.

	– Ассалаумағалейкүм, жігіттер, – деді Әмірден бұрын аттан түскен Елсапа дегені. – Бәрің ін аузына жатып, қой аңдыған қасқырдай болып отырып алыпсыңдар ғой, түге. Басқа басқа, сені, Көбек, Әмірді жібергенше үйге өзің-ақ бара бермедің бе?

	– Барар едім-ау, Елсапа. Былтырғыдай Еңсеп старшынның көзіне түсіп қалсам, пәлеге бір түнде қарасын батырып кететін мен емес, сен қаласың ғой. Осы жағын ойладым да. Иә, қалай, үй-ішің, мал-жаның аман ба? «Тез жетсін» деп хабар берген екенсің. Айтқан күніңе дөп келіп отырмыз.

	– Бек жақсы жеттіңдер, бек жақсы. Ал үй-іш болса, аман. Өздерің қалай? Ел іші тыныш па? Досекең бақуат болар? Өткен жолғы сыбағамды түгелімен беріп жіберіпті. Ертең барғанда ырзалығымды жеткізерсің. Ойбүй, мына Әмір барған соң асығып жүріп, үйде шақшамды ұмытып кетіппін. Қайсысың насыбай атушы едіңдер? Беріңдерші.

	Ол Көбек берген насыбайды атып алған соң тағы біраз әңгімелерді айтып отырды. Сөйлеп отырып, қайта-қайта Сүлейменге көз тастап қояды. Бірақ Көбектен «Мұның кім?» деп сұрамады.

	– Хош, Көбеке. Қысыр сөзді сөйлей бергенше, іске кіріселік. Шыртықтың арғы бетіндегі шегір жайлаудың үстіндегі Қотырбұлақта ағайынды Досыбай, Қосыбай бектің үш үйір жылқысы жүр. Үш үйір жылқы үш бөлек жайылады. Әр үйірде құлын-тайымен есептегенде қырық-елу жылқыдан бар. Жылқылар күндіз Қанбастаудың үстіне жайылады. Арғы асуға қарай жылқышылар жібермейді оларды. Ал кеш түсе әр үйірді бергі табанға түсіріп жусатады. Жылқышылар үш үйірді бір-біріне жақындатпай, әр төбенің астына түнетеді. Бергі Қотырбұлақ маңында түнейтiн сары айғыр үйірін үш жылқышы күзетіп шығады. Менің көптен бері діттеп жүрген үйірім – сол. Ел жата, әлгі үш жылқышыны қапысын тауып, байлап тастауға болады. Одан соң жылқыларды тауға қарай айдап кету оңай. Оларды тау басындағы Теректі шатқалына бір кіргізсек, бітті. Шыршық бастауына дейін қауіп жоқ. Арғы жағында Құмдытас құзы таяқ тастам жер. Тағы бір айтарым, үйірбасы сары айғыр басқа айғырлардай асау емес. Қасқырға алдырмайтын тарпаң болғанымен, айдауға оңай көнетін жануар...

	– Мұның бәрін жақсы ойластырыпсың, Елеке. Барымтаға қашан кірісеміз?

	– Қайбір жылғыдай үш күн аңдып керегі не? Тап бүгін түнде айдап кетіңдер. Бұл маңға көптен бері ұры келген жоқ еді. Содан болар, бұл жердің байлары қазір арқа-бастарын кеңге салып, қауіп жайын ұмытқандай, тұсау-шідерлерін босатқан жайлары бар.

	– Шыршықтың арғы бетіне тағы да «Жайылма» өткелімен өтеміз бе?

	– Жоқ, «Жайылмамен» өтсек, Қотырбұлақтан қиястау кетіп, ұзақ жүріп қаламыз. Бізге ең тәуірі – Жанбай ауылының тұсынан өту. Ол тұста, кешіп өтуге болатын бір өткел бар. Оны көп адам біле бермейді. Өткелден сендерді өзім өткіземін. Шыршық пен Қотырбұлақтың арасы бие сауымдай мезгіл жүретін жер. Егер іңір қараңғылығында осы жерден аттанып кетсек, ел жатпаған мезгілде межемізге жетіп барамыз. Бұл уақытта жылқыны қарауылдайтындар ешнәрседен күдіктенбей, қаннен-қаперсіз отырады. Ұрланған үйірді Теректі шатқалына дейін айдасып барсам, мен дереу кері қайтамын.

	– Сен, Елсапа, бізбен бірге Теректіге дейін әуре болмай-ақ қой. Теректі мен ауылыңның арасы тым қашық. Үйіңе таң ата бір-ақ жетсең, кім біледі, жолда біреу-міреудің көзіне түсіп қалуың ықтимал. Сен қалай ойлайсың, егер біз үйірді Теректіге қарай емес, Түлкіжортқан жотасының етегімен Ғалабасайға қарай айдап, Дауыл би мазарының тұсынан ІШыршық бастауының басынан бірақ шықсақ қалай болар еді? Теректі шатқалынан гөрі бұл жермен мал айдау да оңай.

	– Ол жағын мен де ойлағам. Бірақ Түлкіжортқанның етегінде басқа рулардың да малдары жатады. Солардың үстіне тап келіп қалсаң қайтесің? Басыңа пәле сонда төнеді. Одан да «аш құлақтан – тыныш құлақ», Теректіге қарай кете берсейші.

	– Иә, онысы бар екен-ау. Айтпақшы, өзің жақын арада біздің ел жаққа түсіп қайтсаң болар еді. Менің де көз тігіп жүрген бір үйір тұяғым бар.

	– Ниетіміз қалыс емес пе, Көбеке. Қар түспей сендер жаққа бір түсермiн. Ал қазір сендер жатып демалыңдар. Мен үй жаққа барып, кешірек бір-ақ келермін. Ас-суларың бар ғой?

	– Ұрыға ауқаттың онша көп керек еместігін өзің білесің. Әйтеуір жұтап қалмайтындай азын-аулақ тiске іліктіретін бір нәрселеріміз бар. Мейлі, кешке дейін аман бол. Біз біраз көз шырымын алып алайық.





VІ


	Елсапа кеткеннен кейін бәрі жатып, ұйқыға кірісті. Сүлеймен манадан бері манаурап отыр еді. Көбектің «жатып демалайық» деген сөзінен соң ерді жастанып, бірден ұйқыға кетті. Содан кешке Тастан оятқанша, тұяқ серіппей ұйықтады. Басын көтерсе, айналаны қараңғы басып келеді екен. Жігіттер аттарға жем беріп, ерттеп дайындап қойыпты. Ұя-тамның шыға берісінде Көбек пен Елсапа әңгімелесіп тұр.

	– Жиен, – деді Көбек мұның тұрғанын байқаған соң. – Аттанатын уақыт болды, Анау қалған еттен асан-асап жеп ал. Осыдан ертенге дейін ауқат жоқ.

	Сүлеймен етті жеп болғанша, басқа ұрылар аттарды ұя-тамнан шығарып, есік алдында қаңтарып қойды. Сонан соң ұя-тамды бұзып, ағаштарының бәрін бағана азанда алған орындарына қайта тығып тастады. Бәрін бітіргесін, Елсапаның «Аттанайық» деген даусы естілді. Бәрі бірдей атқа қонып, қалыптасқан салт бойынша, бір-біріне тіл қатпаған күйлері түстікке бет алды. Саптың ең алдында Елсапа кетіп барады. Сүлейменнің көзіне Елсапаның астындағы аты бағана мініп келгені емес, басқа ат болып көрінді. Зер сала қарап еді, тура өзi мiнген дәу торы сияқты аяқтары ұзын, белі жуан, жіңішке мойынды жылқы екен. Мұның білуінше, мұндай аттар шабысқа жарамсыз болғанымен, ұзақ жүріске мықты келеді. Әсіресе, тау-тасты жолдарда бұлар таптырмайтын көлік. «Шіркін, алдағы күндерде Елсапамен таныстығым артып, осы атын қалауыма алсам ғой. Аты менің астымдағы торыдан да мықты көрінеді.

	Біршама жүрістен соң аққан судың сарылы естілді. Артынша тура алдарынан денені тітіркендірер мұздай леп есті. Сүлеймен Шыршыққа таяп қалғандарын сезді. Алдағы Елсапа атының басын ірікті.

	– Бәрің бері жақындаңдар, Көбек бастаған ұрылар оны қоршай тоқтады.

	– Қазір өткелге түсеміз. Бұл тұста судың ағыны онша қатты болмағанымен, сәл қияс бассаңдар, тереңге күмп етесіңдер. Одан кейін малтып шығуларың екіталай. Сондықтан да менің соңымнан ізбе-із қалыспай, аттың басын ешқайда бұрмай, тек маған еріп жүріп отырыңдар. Тағы да айтамын, ажалдарыңа асықпасаңдар, бір қадам да шетке бұрылмаңдар. Жетектегі аттың бірін Көбек сен өзің, бірін Әріпбай алсын. Олардың шылбыры мен жүгенін қосақтап тақымға басып алыңдар. Аттар бір-бірінен ажырамай жүретін болсын. Ал, дайынсыңдар ма?

	Елсапа мінген ат су кешіп үйреніп қалған-ау, қамшы салдырмай-ақ өзенге күмп берді. Екінші болып Көбек түсті. Оның артынан Әріпбай ерді. Әріпбайдан кейін Сүлейменге кезек келді. Торы ат суға түсуге жүрексініп тұрғандай, бір сәт кібіртіктеді. Сүлеймен «шy» деп тақымын қағып қалғанда, жайлап суға түсті. Су алдымен аттың тізесінен келді. Сәл жүрмей жатып-ақ, ат суға сауырына дейін батты. Сүлеймен екі аяғын үзеңгіден шығарып, жоғары көтермек болып еді: «Аяғыңы үзеңгіден шығарма» деген арт жақтан Тастанның даусы шықты. Оның айтқанын тыңдап, үзеңгіге қайтадан аяқтарын салды. Құдай салмасын, өзен суы осыншама мұздай болар ма? Лезде етігінің ішіне толған мұздай су саусақтары мен тобықтарын қақсатып жіберді. Бірақ сыр бермеді. Алдыдағы Елсапа «Бір елі соңымнан қалмаңдар. Енді бұлай бұрыламыз», – деп тура ағысқа қарсы жүрді. Арттағылар жәндәрмен оған ілесті. Әудем жерден кейін Елсапа оңға қарай бұрылып, ағысқа көлденең түсті. Жүріп келе жатқан жердегі тереңдік бір қалыпты екен. Ат сауырынан аспады. Өзеннің дәл ортасына келген кезде Әріпбайдың жетегіндегі ат жанындағы атқа қатарласа берем деп алға қарай ойқастады да, табан тірер жер таба алмай, тереңге түсті де кетті. Жануар, тереңнен бұлар жүріп келе жатқан жерге қайта ілінем деп ниеттенді ме, суды шолпылдата алға қарай ұмтылды. Бірақ бар жанын салып екі-үш рет талпынса да, табанын биікке іліндіре алмады. Басы өзенге бір батып, бір шығып, қорсылдап су бетінде қалықтады да қалды. Әріпбайдың жандаусы шықты:

	– Ойбай, Елеке, мынаны не істейміз енді?!

	– Не істейсің? Жібер тізгіні мен жүгенін. Басқа амал жоқ. Жібер тезірек! Әйтпесе өзіңді тартып әкетеді. Жүзе алса, өзi жүзіп шығар жағаға. Жүзе алмаса кетті. Әй, жібер деймін! Онымен бірге өзің де кетейін демесең!, – деп ақырды Елсапа.

	Әріпбай дереу оның тізгінін босатты. Сол-ақ екен, әлгі жануар су ағысымен бірге төмен қарай аға жөнелді. Ағып бара жатып шырқырай кісінеп, жағаға қарай жүзуге қанша талпынса да, мол судың ағысы талпынысына ырық бермеді. Аздан соң ат көрінбей кетті. Тек біраз уақытқа дейін оның қайта-қайта ащы дауыспен кісінегені естіліп тұрды. Елсапа тағы бұйырды:

	– Енді абай болып жүріңдер. Аттар жаурап қалатын болды, жылжиық!

	Жандарын шүберекке түйген топ ұрылар тағы алға қарай жылжыды. Жағаға отыз қадамдай жер қалғанда Елсапа тағы оңға бұрылып, ағысты бойлай жүрді. Сүлейменге мынау иек астында қап-қара болып аққан судың шеті жоқтай болып көрінді. Өмірінде мұндай мол суды кешпек түгілі, сырттай қарап көрмеген оған, осы өзен әлгі атты ағызып кеткені сияқты міне, міне, бұларды да жұтып жіберетіндей сезінді. Сол үшін де су бетіне қарамай, алда қарауытып көрінген жарлы жағалаудан көз алмай келе жатты. Бір кезде су таязданып, үзеңгіден төмен түсе бастады. Аз жүрістен кейін су ат тізесінен келді. Тағы біраз жүрістен соң Елсапаның аты жағаға ырғып шықты. Оның соңынан қалғандары да жағалауға тұяқ iлiктiрдi.

	– Уа, – деді Көбек жағаға шыққасын, – мынадай көр тұңғиықтың астындағы қияметтің көпірін қалай біліп, қалай тап басып өтіп жүрсің, Елсапа? Әлде әруақтарың жол көрсетіп жүр ме?

	– Бұл жолды маған көрсеткен Тұраш баукеспе. Оған да біреу көрсеткен шығар. Өтiрiк-расын кім білсін, баяғы өткен бір заманда ІШыршық қатты тартылыпты дейді. Сонда осы жол көрініп қалғанға ұқсайды. Соның ізін біреулер жадында түйіп қалыпты. Аттан түсіп, үстімізді сығып алайық.

	– О заман да, бұ заман «өзен тартылып, қайтып толыпты» дегенді естіген емеспін. Көл болса, бір сәрі. Ағып жатқан өзен тартылушы ма еді? Әй, бірақ бәрі Құдайдың қолында. Сонда да қанша ұры, баукеспе болсам да, мына жолыңды мен қайтып таба алмас едім.

	– Күндіз екі-үш мәрте өтсең, табуға болады, Көбек. Ол үшін жағадағы талдар мен қыр-жотаға қарап бағыт түзеп отыруы керек. Дегенмен мұның бір сыры бар. Жаңағы Әріпбайдың бір аты ғана емес, бұл жерден өтем деп үміттенген талай адам ат-матымен суға кеткен.

	– Құдай сақтасын. Бұдан былай бұл жолмен өткізбеші бізді.

	– Ойпырмай, Көбек-ау. Сен де қорқады екенсің-ау, ә? Бұрын-соңды мұндай әңгімені сенің аузынан естімеуші едім.

	– Жасың елуден асқанда әр нәрседен үркек келеді екенсің. Оның үстіне соңыңнан ерген мына жас балдардың бірі жазатайым болып қалса, ел алдында да, Досекеңнің алдында да мен жауапты болмаймын ба? Қара жердің үстінде болса, келген тажалды көріп алармыз. Ал мына тілсіз жау – су патшасы Сүлеймен назаланса, оған қылар айламыз, әлбетте, жоқ.

	– Жә, Көбек, қой енді. Бар қауіп артта қалды. Жайылма өткелімен айналсақ, Қотырбұлаққа таң ата бір-ақ жетер едік. Қиын болса да, төте жол тауып бергеніме ырза болмайсың ба? Киімдеріңді сығып болсаңдар, атқа қонайық. Қатты желіспен жүрейік. Аттардың денесі жылынсын.

	Ұрылар тауды бетке алды. Орталарындағы «тұр» десе тұратын, «жат» десе жататын, өзіндік билігі жоқ Сүлеймен тағы ойға батып келеді. «Кеше ғой, Көбек «Әулиетасты» қалай табу керектігін ашып айтпады. Енді мына Елсапасы арқыраған тажалсудың ортасындағы өткелдің құпиясын айтпайды. Сірә, ұрылар қанша дос болса да, бір-біріне сырларын айтпайды-ау деймін. Әнеукүні үйінде отырғанда Көбек: «Әр ұрының сезгіш ит сияқты бөлекше бір сезімі болады. Бірақ оны басқаларға айтпайды» – деп бір ойдың ұшын шығарып еді. «Ол қандай сезім?» – деп сұрамаппын-ау сонда. Әй, сұрасам да айтпайтын шығар. Қай жерде келе жатырмыз өзі? Көбекең де қызық. Осы жердің бәрін қолы боста маған күндіз бір аралатын көрсетпей ма? Мынау ғой енді, осылардың жетегіндегі малдай болып, қай жерде екенімді білмей дал болудамын».

	Бір кезде: «Қотырбұлаққа жақындадық. Осы жерге аялдайық», – деген Елсапаның даусы шықты. Бәрі аттарының басын ірікті. Тоқтаған жерлері қай тұс екенін Елсапа мен Көбек ажыратпаса, Сүлейменге қара түнек басқан бұл маң бөтен әлем. Сол қара түнекке қадала, алды жаққа көз салып еді, сонадайдан жылтырап жанған от көрінді. От сай ішінде, бұлар тұрған жерден пәсте жанып тұр. Ол өздерінің төбе басында екенін сонда ғана барып аңғарды.

	– Анау жалып тұрған отты көрдіңдер ғой, – деді Елсапа. – Жылқышыларды оты. Ол оттың басында қазір үш, болмаса екі адам жылқыларды қарауылдап отыр. Сендердің бірінші міндеттерің – еппен барып, оларды қолға түсіру. Бірден барып бас салған кезде айқайлап, ақырып-бақыратын болса, үндерін өшіру үшін аямай соққыға жығып тастаңдар. Бірақ өлтіріп алушы болмаңдар. Айтпақшы, олардың иттері бар. Иттердің назарын басқа жаққа аударып әкету үшін біз Көбек екеуміз оларға еңіс жақтан атпен жақындаймыз. Иттер бізге шабалана үрген кезде біз қашқан сияқты боп, кері шабамыз. Иттер екеумізді қуып әлектенгенде, қалғандарың күзетшілерді жайғап, аттарыңа қонып, әзір тұруларың керек. Бесеуіңнің үш күзетшіге әлдерің келетін шығар. Екі сойылды іштеріндегі қалаған екеуің алып алыңдар.

	– Арамызда бес адамға татитын біреуіміз бар. Ол мына – Сүлеймен. Үш күзетшіні бір өзі жығып берсе, қалғандарымыз олардың аяқ-қолдарын байлаймыз, – деді Әріпбай күліп.

	– Бұл жігігінде қара күш бар сияқты. Бірақ жүректілігінің қандай екенін кім білсін. Сондықтан да бесеуің бірдей жабылыңдар. Ал, Көбек, сен екеуміз былай қарай жүрейік. Әріпбай, сендер осы төбені көктей жүріп, күзетшілердің сырт жағынан шығыңдар. Ал, іске сәт!

	Көбек пен Елсапа бірден ылдиға түсіп кетті де, қалған бесеуі батысқа беттеді. Бұлар жүрген сайын жаңағы көрініп тұрған отқа жақындай түсті. Бір кезде от жақтан иттердің арпылдап үргені естілді. Іле-шала шапқан аттың дүрсілі шықты.

	– Аналар иттерді соңдарынан ертіп әкетті. Енді біз де тез қимылдайық. Әмір, сен аттарды күзетіп осында қал. Қалғандарың менімен бірге жүріңдер. Тастан, Кендір, сойылдарды сендер алыңдар. От басындағыларды біз Сүлеймен екеуміз бір жақтан, сен екеуің бір жақтан бассалайық. Күзетшілермен алысып-жұлысып жатқанда, бір-біріңнің аттарыңды атаушы болмаңдар, – деді осы жердегі басшылықты өз қолына алған Әріпбай.

	Содан екеу-екеуден бөлiнген ұрылар жылтыраған отқа екі жақтан жақындады. Екі күзетші ештеңеден қауіптенбей, қаннен-қатерсіз отқа ет қақтап жеп отыр. Оларға дейін оншақты қадам қалғанда, Әріпбай Сүлейменді түртіп қалды да, соларға қарай жүгіре жөнелді. Оның артынан Сүлеймен де қорбаңдап жүгірді. Екеуі сол екпіндерімен барып, екі күзетшіге бассалды. Аналар не болып, не қойғанын аңдап үлгергенше, оларды жерге жығып үлгерді. Осы кезде ар жақтан Тастан мен Кендір алқынып жетті. Әр күзетшіге екі-екіден жабылған соң қойсын ба, әп-сәтте олардың қол-аяқтарын байлады да тастады. Әріпбай оларға ескертті:

	– Айқайлаушы болмаңдар! Егер де қит еткен дыбыстарың шығатын болса, мына сойылмен бастарыңның мыж-мыжын шығарып тастаймын.

	Күзетшінің екеуі де жастары жиырма беске жетпеген жас жігіттер екен.

	– Сіздер кімсіздер? Байлап тастайтындай біздің не жазығымыз бар? – деді оның бірі дір-дір етіп.

	– Біздің кім екенімізде шаруаң болмасын. Бұл жерде сендерден басқа күзетшi жоқ па?

	– Бар. Ол кісі жаңа иттер үріп, тауға қарай жүгіріп кеткенде, «Жылқы жақты бір шолып қайтайыншы» деп кеткен.

	– Ол қашан келеді? – Ендігі келетін уақыты да болды.

	Осы сәтте бұлардың арт жағынан: «Уай, не қылған адамсыңдар?!» – деген еркектің жуан даусы шықты.

	Бәрі артқа жалт қарасты. Тура қастарында дәу ат мінген, қолында ұзын сойылы бар еңгезердей бір кісі тұр.

	– Ә, түн кезген қарақшы екенсіңдер ғой. Көрсетейін мен сендерге адамды байлап тастағанды, – деп ол атын өңмендетіп келді де, бірінші тұрған Тастанға сойылын сілтеп кеп жіберді.

	Абырой болғанда, Тастан артқа ыршып үлгерді. Содан төртеуін кезек-мезек қуалап, сойылын қанша сілтесе де, ешқайсысына тигізе алмай, біраз әлектенді. Ал ұрылардың бәрі жаяу болғандықтан онымен бетпе-бет алыса кетуге дәрмендері келмей, мыстары құрып, анау ары қуса – ары, бері қуса – бері қашты. Атын ортада олай бір, бұлай бір ойқастатып, түк бітіре алмай жынданған күзетші бір кезде: «Бөрібасар, Алаяқ, күшке, күшке», – деп айқайлап иттерін шақырды. Осы мезетте: «Қорықпасаңдаршы. Төртеуміз төрт жағынан жабылайық», – деп Әріпбай айқайлады. Осы айқайдан кейін ұрылар сәл-пәл ес жиғандай өз-өздеріне келіп, атты күзетшіні төрт жақтан қоршады. Тастан мен Кендір қолдарындағы сойылдарын оңтайлай ұстап, оған бір-екі қадам жақындай бергенде қай жақтан келіп қалғаны белгісіз, қастарына арсылдап, есектей-есектей екі ит жетіп келді. Иттердің бірі атылып келіп, Кендірдің қолындағы сойылға жармасты. Ал біреуі Тастанға жабыса бергенде, ол оны сойылмен періп кеп жіберді. Бірақ сойылы итке тимей, ауа құшты. Сойылдан сескенген ит кейін шегіншектеді де, бұрыла сап Сүлейменге шапты. Қолында ештеңе жоқ Сүлеймен сасып қалып, қорғанбақ ниетпен оны аяғымен төбе беремін дегенде, ит тура қара санға жабысты. Сүлеймен бір сәт тырп етіп қозғала алмай қалды. Итінің Сүлейменді тістеп, тырп еткізбей тұрғанын байқаған атты күзетші сойылын сүйрете осылай қарай шапты. Сірә, бір ұрып, Сүлейменді жер жастандыра салайын деп ойлады-ау. Бірақ жан беру оңай ма? Бойында күші тасыған әрі жылдам қимылдай алатын жас Сүлеймен санын тістеп тұрған иттің жон арқасынан екі қолымен мыта ұстады да, бар күшпен тартты. Бел омыртқасын тері-мерісімен қоса жұлып алардай болған дүлей күшке шыдай алмаған дәу ит қаңқ етіп, аузын саннан босата берді. Сүлеймен со бойда итті көтеріп алып, өзіне міне, міне, сойылын соғайын деп тұрған атты күзетшіге қарай лақтырып жіберді. Ит қаңбақтай ұшып барып, бар денесімен иесінің бетіне сарт етті. Тура бетіне соғылған есектей итінің екпініне төтеп бере алмаған күзетші ат үстінен тоңқалаң асып жығылды. Онымен бірге ұмар-жұмар болып, жерге құлаған ит орнынан тұра салды да, беталды қаша жөнелді.

	Сүлеймен күзетшінің үстіне қона кетіп, қылғындыра бастады. Aшу қысқан Сүлеймен оны қылғындырып өлтіріп те қояр ма еді, егер: «Болды, болды, босат тамағын», – деп Әріпбай жүгіріп келмегенде. Қиқылдап-шиқылдап өлуге аз-ақ қалған еңгезердей күзетші Сүлеймен тамағын босатқан кезде «Уһ» деп терең тыныстап, бір демалды. Әріпбай оны етпетінен аунатып, екі қолын атына қарай қайырып байлады. Одан соң аяқтарын қосақтап матады.

	– Енді мұны сүйретіп, анау серіктерінің жанына апарып тастайық.

	– Тоқта, өзі-ақ сүйреймін, – деп Сүлеймен оның желкесінен бір қолымен ұстап, қап сүйреткендей сүйрей кетті.

	Сүлейменнің денесі өзінен дәу кісіні бір қолымен-ақ сүйреп әкеткеніне Әріпбай іштей таңданса да, ләм демеді. Ол оны байлаулы жатқан анау екі күзетшінің қасына апарып топ еткізіп тастай салғанда, Тастан, Кендір үшеуі солардың жанына барды. Үстерінде төнген төрт ұры өздерін өлтіріп кетер ме екен деп зәрелері ұшқан бағанағы екі жас күзетші қалш-қалш етіп жатыр. Ал мынау еңгезердей пәле сыр берер емес.

	– Мына біреулерің жын ба, перi ме өзі? Мұндай күшті адамды өмірімде кездестірген емеспін.

	– Шайтамын, – деді Сүлеймен. – Қазір үшеуіңнін де ауыз-бастарыңды қисайтып, тілден айырып кетемін.

	– Ей, кім болсаңдар да, таудың арғы жағынан келген баукеспесіңдер-ау, ә? Жылқыларын қолдан бергеніміз үшін ертең Досыбай мен Қосыбай бізді оңдырмасы белгілі. Жала жауып, абақтыға қаматып, итжеккенге айдатып жібереді. Ондай қорлықты көріп, жер басып жүргенше, өлген артық. Үшеуміздің де қатын, бала-шағамыз жоқ. Жылқы соңында күн өткізіп жүрген жалшымыз біз. Жалшыға Құдайдың қай кезде рахымы түсіп еді? Досыбай мен Қосыбайдың боқтауын есітіп, теперешін көріп өлгенше, қазір сендердің қолдарыңнан-ақ өлейік. Бұралқы иттей байлап тастағанша, өлтіріп кетіңдер. Болмаса өздеріңмен ала кетіңдер.

	– Ұры екенімізді тап басып айттың. Бірақ мал ұрлайтын ұры малмен бірге адамын да қоса ұрлапты дегенді қайдан естіп едің? – деді Әріпбай. – Əйда, кеттік, жігіттер. Бұлар қалсын осылай.

	– Әй, әй, жігітім, тоқта. Елу жылқысынан айырылатын екі бекті емес, мына бізді сорлатып бара жатырсыңдар сендер. «Өлтіріп кетсек, қолымыз қанға малынады» деп қорқасыңдар ғой, ә. Мейлі, бүгін сендер – күшті, біз – әлсіз. Алайда күштіге де бір күні зауал келетінін ұмытпаңдар.

	– Әй, мынау тақылдап, неге үнін өшірмейді. Тастан, қалтаңдағы жіңішке жіпті әкелші. Аузын кері байлап кетейік. Әрі біз кеткен соң даланы басына көтеріп айқайламай жатсын.

	Содан төртеуі бірдей дөңес астындағы Әмір күзетіп тұрған аттарға қарай жүгірді. Мұнда келсе, Елсапа мен Көбек те осында тұр екен.

	– Төртеуің жабылып, үш күзетшіні зорға дегенде жайғадыңдар-ау деймін. Әйтеуір біреу-міреуін өлтіріп қойған жоқсыңдар ма?

	– Жоқ, ә, Елeкe. Өлтіріп неміз бар оларды. Бірақ мынау Сүлеймен болмағанда, анау аюдай біреуі шетімізден жер қаптырып тастайтын ба еді. Әзер дегенде байлап тастадық. Тіпті айқайламасын деп жіппен ауыздарын да керіп қойдық.

	– Олай болса, мініңдер аттарыңа. Жылқыларды айдайық. Сойылдарыңды тақымдарыңа қыстырып алыңдар да, құрықтарыңды оңтайлаңдар.





VІІ


	Атқа қонған жеті ұры жай аяңмен дөңесті айнала өтіп, ағаш шарбақтың ішіндегі жылқыларға келді. Өздеріне келген бір қауіпті сезді ме, әйтеуір үйір ішіндегі бес-алты айғыр қасқыр көргендей ащы дауыспен оқыранып-оқыранып қойды. Ал кейбір биелер құлақтарын қайшылатып, құлындарын бауырына ала айналып тұрды. Кендір атынан түсті де, шарбақ есігіне көлденеңінен байланған ұзын екі ағашты шешіп, былайырақ лақтырды.

	– Көбек, Әмір, ішке кіріп, жылқылардың артынан айдаңдар. Басқамыз шарбақтан шыққан жылқыларды тауға қарай бұрайық, – деді Елсапа.

	Көбек пен Әмір шарбақ ішіне кіріп, иірулі атарды ұзын құрықтармен ұрып, «шу-шулап» айдай бастады. Бағанағы Елсапаның айтқаны рас екен. Үйірбасы дәу айғыр шарбақтан бірінші болып атып шықты. Қалғандары соңынан ерді. Сырттағы ұрылар оларды тауға қарай бағыттап, жан-жақтан қыса, айдай жөнелді. Қараңғылыққа әбден көздері үйренген барымташылар сол күйінде үйірді шашау шығармай қиялап біраз жүрген соң, Көбек Елсапаны тоқтатты:

	– Теректі шатқалына жақындап қалдық, Елeкe. Енді сен қайта бер. Көмегің үшін рахмет. Өзіңе тиесілі үлесті біздің ел жаққа барғанда аларсың. Таң атпай үйіңе жетіп алуға тырыс. Ал бізден қам жемей-ақ қой.

	Елсапа кеткесін, топ жылқыны айдаған ұрылар ұзамай Теректі шатқалына аяқ iлiктiрдi. Сүлейменге оның қандай шатқал екені белгісіз. Бар көргені – екі жақ қапталда қараңғылықтан әзер байқалған екі жоталы құздың сұлбасы болды. Айдалған малдар еш жаққа бұрылып кете алмай, сол екі құздың табанымен алға қарай шұбай түсті. Олар кейде үш-төртеу болып қапталдаса жүреді де, тар қуыстарда бір-біреуден тізбектеліп, айдаушылардың ыңғайына оңай көніп барады. Бағана шатқалға кірер кезде Көбек үш ұрыны жылқылардың алдына салып жіберген. Сүлеймен мұның мәнісін түсінбеген.

	– Көбеке, Тастандарды жылқының алдына неге салдыңыз?

	– Мұндай шатқалдың ішінде біреу алда, біреуі артта жүріп, екі-ақ ұры мың жылқыны айдап кетуге болады. Көріп келе жатырсың ғой, қазір бұл жануарлар ешқайда бас бұрып кете алмайды. Ал ұзыннан-ақ шұбырған жылқы шатқалдан шыққан кезде арттағы айдаушы оларды қуып жете алмайды. Сондықтан да алда біреулердің болуы ләзім. Олар қашан соңғы жылқы шатқал ішінен шыққанша алдағыларды қайырып, иіре тұрады.

	– Тап қазір артымыздан қуғыншы келіп қалады деп қорықпайсыз ба?

	– Жаужүрек қуғыншы болмаса, дәл қазір артымыздан ешкім келе қоймас. Бұл жерде қуғыншының бізді алуы оңай емес. Қайта біз олардың жолын қиядан тас домалатып, оп-оңай бөгеп тастаймыз. Егер, Құдай бетін аулақ қылсын, соңымызға әккі де күші мол қуғыншы тобы түсетін болса, ол бізді ашық жерлерде басуға әрекеттенеді. Бірақ қанша дегенмен, соңымызда ешкім жоқ деп, босаңсуға болмайды. Қазір шатқалдан шыққасын жылқыларды бүлкілге салып қуамыз. Бүтін түнде қалай болғанда да Өгемнің шетіне жетуіміз керек.

	Шатқал арасымен ұзақ жүрді. Бір уақытта жазыққа шықты. Үйірді алты ұры жан-жақтан қоршап, жылқыларға құрық басты. Бірталай жер жүргенде таң қылаң берді.

	– Құдай қаласа, Аюқұлағанға келіп қалыппыз. Жыраның оң жағын айналып, сайға түсейік. Аттарды жай айдаңдар. Денелері қызған олар, айдауға көне бермей, арт жаққа қашуы мүмкін. Шашауын шығармай, осы екпінмен сайға бір-ақ айдап түсірейік. Сары айғыр қайда келгенін өзі аңдамай қалсын, – деп айқайлады Көбек.

	Елден жырақ, тек аң мен құс қана мекен еткен тау басында өздерiн еркін сезінген ұрылар айқайға басып, аттарды сай табанына қарай қуды. Тер басқан жондарына құрықтардың сабауы тиген соң жылқылар барымташылардың айдауына көнбеске амалдары қалмады. Таң жарықтана түсіп, малдардың түр-түстері айқын көрінді. Сүлеймен жан-жағына көз салғанда күнбатыс жақтан үстерінен төніп тұрған бір биік құзды көрді. Аюқұлaғaн құзы осы-ау. Бірақ оған ұзақ қарай алмады.

	– Әй, бала, алақтай бермей, алдындағы малға қарасайшы.

	Көбектің сөзінен кейін мойнын бұрып қараса, тура алдында бір семіз ат еңiске қарай жүре алмай, төрт тағандап тұр екен. Басқа аттар біраз жер алға кетіп қалыпты. Сүлеймен қолындағы құрығымен оның жон арқасынан салып-салып қалды. Анау жануар зарлы дауыспен бір кісінеді де, төмен қарай төрт аяғымен тайғанақтай сырғи барып, үйірге қосылды.

	– Желіні толып қалған буаз бие екен-ау. Көкпектігі жеткенше құлын тастап қоймаса болғаны. Айдауды көтере алмай, зорығатын түрі бар,– деді Әмір.

	– Тастаса, тастай берсін құлынын. Көкпектігі жеткен соң өзін сойып, бүгінге ет қыламыз, – деді Кендір даусын көтере.

	– Қойыңдар-ей. Обал емес пе?

	– Сен, немене, Сүлеймен? Ол биені құлынымен бірге көтеріп жүрмекпісің?

	– Әй, өшіріңдер үндеріңді! Жүре көрерміз,– деп ақырды Көбек.

	Ұрылар сүт пісірімдей мезгілде үйірді сай табанына айдап түсірді. Сай іші қалың ағаш басқан ну. Мұнда бір үйір емес, оншақты үйір жылқыны жасырып отыруға болатындай. Сүлейменнің қуанышына орай, манағы бие осы жерге жеткенше құлындаған жоқ. Ұзақ жүрістен шаршап, бүйірлері солқ-солқ етіп тұрған жылқылардың шетін ала басын төмен салған күйі ол да тұра қалды.

	– Кеш батқанша, осында аялдаймыз. Сүлеймен, сенің қандай қажырлы екеніңді көрейік. Жылқыларды бірінші кезекте күзетуге келісесің бе?

	– Жарайды, Көбеке. Менімен бірге кімдер болады?

	– Кендір, Әмір үшеуің қалыңдар. Басқамыз ұйықтайық. Түс болғанда бізді оятыңдар. Кендір, сен мына екеуіне бас бол. Жылқылар бір тынығып алған соң, отығуға өздері-ақ бас қояды. Абайла, сары айғыр үйірді бастап, кері қашып жүрмесін.

	– Ол жағын білеміз ғой. Көбеке. Алаңдамай ұйықтай беріңіздер.

	Олар өз аттарын қосақтап, бір шыршаның түбіне жата-жата кетісті. Осы кезде Кендір Сүлейменге қарады:

	– Сен бала, мылтық атуды білемісің?

	– Оны бұрын кім атып көрген дейсің.

	– Ата алмасаң да, мә, арқаңа асын мұны. Оқ-дәрінің иісін сезген аң-құс өзіңе жоламайтын болады. Қазір үшеуміз үйірдің үш жағына шығып отырайық. Тек ұйықтап қалмаңдар. Біраздан соң сары айғырды ұстап, байлап қоямыз. Ол бір орнында болса, басқалары еш жаққа кетпес. Сен, Әмір, анау етек жақты күзет. Сүлеймен, сен мына қия жаққа бар. Ал мен осында қалайын.

	Сүлеймен Кендір берген шиті мылтықты асынды да, бір қолына құрық, бір қолына сойыл ұстап, қия жаққа бет алды. Бағанағы буаз бие тура сол шетте тұр екен. «A, жануар, өзім жақта тұрғаның қандай жақсы болды» деп қойды іштей.

	Сөйтіп бір қалың шөптің үстіне отырды. «Осы аттар қазір жан-жаққа қаша жөнелсе ғой, қайсысына ие болар едік. Жануарлар әбден бағылған екені көрініп тұр. Бәрінің үсті жып-жылтыр. Әсіресе мына бір айғырдың жөні тым бөлек екен. Өмірінде мойнына құрық салдырмаған-ау, сірә. Мұның иелері ендігі жан-жаққа аттан салып жатқан болар. Кешегі түнде байлап кеткен үш сорлының халдері қалай болды екен? Сорлылар, жылқыдан айрылып қалғандары үшін көресіні көреді-ау енді», – деп ойлап отырып қалай қалғып кеткенін өзі байқамады.

	Бір кезде жанұшыра кісінеген жылқының даусынан оянып кетті. Көзін ашып жіберсе, бағанағы бие құлындап, жерде тәлтіректеп тұра алмай жатқан құлынын бір жалап қойып, қалың ағаштың арасына үрке қарап тұр екен. Басқа жылқылар да бие қараған жаққа қадалып, үрпиісе қалыпты. Оларға онша мән бермеген Сүлеймен құлынға деген әуестігі оянып, орнынан атып тұрып, биенің жанына жетіп барды. Бие төлін қызғанды ма, жоқ әлде, басқа бір нәрседен қорғанбақ болды ма, құлынын шыр айналып өтті де, Сүлейменге қарап аяғын сілтеп қалды. Абырой болғанда, оның тепкісі бұған дарымады. Осы кезде арт жақтан бір аңның қорс-қорс еткені дыбысы шықты. Сүлеймен артына бұрылды. Биік шыршаның түбінде тұмсығында істік мүйізі бар бір дәу қап-қара аң тұр. Қанталаған көздері үлкен баланың алақанындай екен. Жүндері салбыраған, мойын жалы тіп-тік. «Жабайы қабан, – деп ойлады кешегі Көбектің сөзін есіне алып. – Аттың бірін, болмаса жаңа туған мына биені, не құлынды жарғалы тұр. Қанша күшті болсаң да, құлын мен биені бермеспін саған».

	Бірақ өзінің құр қол тұрғаны есіне енді түсті. Мылтығы да, сойылы да анау отырған жерінде жатыр. Оларға жеткенше мына қабан құлынды жарып тастары анық. «Жаңағы Кендір мен Әмір неге бұл жаққа келмей отыр. Әлде айқайласам ба екен?»

	Қабан шырша түбінен атып шықты да, тура өзіне қарай ұмтылды. Бұрылып кетсе, оның екі мүйізі артында тәлтіректеп тұрған құлынға барып қадалмақ. Не істемекті ойлауға уақыты жоқ. Өзіне жетіп қалған қабанның дәл тұмсық алдынан оңға қарай ырғып кетіп, ол жанынан өте бергенде оның тұмсығындағы мүйізінен шап беріп ұстай алды. Алайда бар күшпен алға ұмтылған қабанды тоқтата алмай, онымен бірге екі-үш қадамдай сүйретіліп кетті. Қабан мен құлынның арасы бір-ақ аттам жер қалғанда Сүлеймен бар күшпен оны тартып тоқтатты. Осы сәт бие де жанкештілік жасап, айналып келіп қабанды бір тепті. Сәтін салғанда, оның тепкісі қабанның тура тұмсығына тиді. Ауыр соққыдан жаны шыққан хайуан бар даусымен шыңғырып жіберіп, секіріп-секіріп түсті. Бар ойы екі мүйізінен қатып ұстаған Сүлейменді құлату сияқты. Дегенмен Сүлеймен оған дес бермей, мүйізден ұстаған күйі мойнын бұрып, жығуға әрекеттенді. Қорбаңдаған анау пәле жүдә мықты екен. Құлай салатын түрі жоқ. Қайта басын ары сілкіп, бері сілкіп, жанталасып жатыр. Егер дәл осы кезде Кендір мен Әмір жүгіріп келмегенде, бұл екеуінің қайсысы жеңерін бір Құдайдың өзі білер еді.

	– Ойбай, Кендір, қабанның қарнына қанжарыңды сұқ дереу! – деп айқайлады Әмір. – Ойбай, таста мылтығыңды! Оқ Сүлейменге тиіп кетер.

	Мылтығын қабанға қарай көтере берген Кендір сасқалақтап қалды. Содан оны лақтырып жіберді де беліндегі қанжарын суырып алғанымен, Сүлейменмен алысып, тулаған қабанға жақындай алмады. Мұны көрген Әмір заматта оның қолынан қанжарды тартып алып, қабанның қарнына бірнеше мәрте сұғып-сұғып жіберді. Жандаусы шыға шыңғырған хайуан жерге гүрс етті. Құлаған мезет оның тамағын қанжармен орып-орып тастады.

	– Жер-дүниені дірілдетіп жатқан бұл ненің даусы?– деп Көбек бұлардың қастарына жетіп келді. – Пәлі, қабан ғой мынау. Қайсысың атып алдыңдар мұны? Кендір, сен мерген екенсің-ау, ә.

	– Кендіріңіздің мұны атуға шамасы келмек тұрмақ, жанына жолауға қорықты. Сүлеймен ғой, мұнымен алысып жеңген.

	– Уай, сабазым-ай! Әнеукүні қабыланды жеңіп едің. Бұл жолы қабанды жарып тастадың ба?! Бұл пәлекетті қалай пышақтадың?!

	– Мен ұстап тұрдым. Әмір қанжармен жайратып тастады.

	Кендір өзінің батылсыздығына намыстанды ма, Сүлейменге тіктеп қарай алмай, көзін төмен салды.

	– Әй, осы Сүлеймен болмағанда, бүгін де біраз жылқылардан айырылатын едік-ау, ә. Бірде қабыланды, бірде қабанды жайратқан менің жиенімді қалай мақтамассың. Бірақ жігітті көзінше мақтама» деген. Біздің істе көзсіз ерлік үйреншікті әдет. Кендір, Әмір екеуің мұның терісін сыпырып алыңдар. Қолдас тəyiп «Қабанның терісі мен мүйізін тауып берсейші», – деп маған көптен бері айтып жүр еді. Сүлеймен, сен барып, біраз ұйықтап ал. Енді маған ұйқы жоқ. Сенің орныңа жылқыларды мен күзетейін. Айтпақшы, сары айғырды байладыңдар ма? Үйбай-ау, мына бие құлындап қалған ба? Мұны қайтеміз енді? Жас құлын айдауға да жарамайды...

	– Қазір, Көбеке. Қабанның терісін сыпырып бiтейін. Одан соң құлынды бауыздап тастаймын. Жатырдан жаңа шыққан малдың етін өмірімде жеп көрген емеспін. Елсапа «ондай еттің дәмі тіл үйіреді» дейтін еді. Біз де көрейік те, оның еті қандай болатынын – деді Кендір Көбектің сөзін бөліп. Сүлеймен шыдамады:

	– Не айтып тұрсың, Кендір?! Жас құлынды союға қалай дәтің барады?

	– Немене? Құлындаған сенің биең бе еді? Қатарымызға кеше қосыла салып, бізге билік айтатындай сен кімсің?!

	– Соймайсың құлынды! Сойғызбаймын!

	– Әй, мынау, не шатып тұр. Түнде жылқы айдап бара жатқанда оны алдыңа өңгеріп жүресің бе? Көбекең саған «демал» деді ғой. Өңкейіп тұрмай, құры бұл жерден! Әйтпесе өзіңді сабап тастаймын! – деп Кендір аршып жатқан қабанның терісін тастай салып, Сүлейменге ашулы жүзбен сүзіле қарады.

	– Доғарыңдар ерегісті! Қайдағы бір құлын үшін өзара қырықпышақ болмақсыңдар ма?! Сүлеймен, бар, жат сен!

	– Құлынды сойдырмаңыз, нағашы.

	Көбек басын изеді. Бірақ оған Сүлеймен сене қоймады. Анадай жерге барды да, қурап қалған бір топ сасырдың үстіне жатты. Содан қанша ұйқы қыстаса да, көзін ілмеуге тырысып, Кендірді аңдумен болды. Бар ойы – құлынды сойдырмау. Кендір қабанды жалаңаштап болған соң Әмірге қарап бірдеңе деді де, пышағын жалаңдатып құлын жаққа қарай жүрді. Көбек оны көрсе де, үндемей отыр. Кендірдің құлыныға жақындап келе жатқанын көрген бие оқырата түсіп, оның жолына тұрды. Кендір құрықпен биені сабап-сабап, ары қарай қуып жіберді. Сәл кешіксе, Кендір құлынды бауыздап тастайтынын білген Сүлеймен орнынан атып тұрып, оның жанына жетіп барды:

	– Жаңа айттым ғой саған, «құлынды сойдырмаймын!» деп.

	Бағана қабанмен алысқанда қорқақтық танытқан Кендірдің кеудесі намысқа толып тұр еді. Сол намысын сыртқа енді шығарайын деді ме, екі көзі аларып, реңі бұзыла: «Менің жолыма тұратын сен кімсің?»– деп Сүлейменің жағына құлаштап кеп бір қойды. Сұмның қолы қатты екен. Соққысы ауыр тиді. Күтпеген соққыдан қаны басына шапқан Сүлеймен шап беріп оның жағасынан ұстап, оңға қарай лақтырып жіберді. Дүлей күштен төрт-бес қадамдай жерге теңселіп барып құлаған Кендір тұра салды да, бұған қайта жүгірді. Бар екпінімен жүгірген Кендір өзіне жақындай бергенде Сүлеймен кілт бұрылып, оның желкесі мен жамбас тұсынан ұстай алып, тағы да қалпақтай лақтырды. Кеудесін намыс қысқан Кендір үшінші рет шапты. Бұл жолы Сүлеймен оны қапсыра құшақтап, жерге алып ұрды. Жерге оңбай түскен Кендір айқайлап жіберді: «Ойбай, жамбасым сынды!»

Төбелес басталғалы бері қайсысы жеңер екен деп қызықтап отырған Көбек пен Әмір Кендірдің жандаусы шыққан кезде орындарынан атып тұрды.

	– Болды, болды! Доғарыңдар айқасты! Кендір, сенің өзіңнен де бар ғой. Нең бар еді, бұл диюды ұрып, Кендір қанша ызаланса да жеңілгенін мойындап, орнынан көтеріле, басын тізесіне қойып, ләм деместен отырды.

	– Кей-кейде мұндай ашу-араздық болады арамызда. Бірақ бір-біріңе кек тұтпай, енді жарасыңдар. Апаны бір қасқырлар өзара дүрдараз болып жүрсе, жауға алдыруы оңай. Мейлі, бүгін Сүлейменнің дегені-ақ болсын. Түнде құлынды алдына өңгеріп алып жүре ме, мойнына салып арқалап жүре ме, өзі білсін. Бердік, құлынды оған. Жолда өлтіріп алса, өз көңілі өзінде қалсын. Ал, Кендір, сенің жас ет жегің келіп, тісің қышып бара жатса, әне бір қара шұбар тайды сойып ал. Ол да бір жасқа толмаған жас малға ұқсайды. Ендігәрі құлынға тиісуші болма!

	Көбектің кесімі осы болды.

	Осы сөзден кейін Сүлейменнің көңілі орнына түсті де, манағы орнына барып жатты. Содан қатты ұйықтап кетті. Бір кезде біреудің «тұр-тұрлаған» дауысынан оянып, басын көтерсе, күн екіндіге таяныпты. Оятып тұрған Көбек екен.

	– Тұр, жиен. Жүретін мезгіл болды.

	Серіктерінің бәрі жиналып, от басында ет жеп отыр. Сірә, бағанағы қара шұбар тайды біреуі сойып тастаса керек. Арырақта жылқының басы мен ішек-қарындары жатыр. Көбектен естігені бойынша, ұрылар жолда сойған малдың басы мен аяқтарын, ішек-қарындарын тастап кетеді. Олардың жүнін күйдіріп, боғын тазалап жата ма? . – Кел, ей, батыр. Ет же,– деп айқайлады Тастан. – Әбден тойынып ал.

	Сүлеймен олардың қатарына жайғасты. Отқа қақтап пісірілген жас тайдың еті дәмді-ақ екен, Ет желініп болған соң Көбек Сүлейменге сөйледі:

	– Мына жылқылар отығып, жан-жаққа шашырап барады. Жолай бұларды жая айдармыз. Біреуің барып, сары айғырдың байлауын шешіңдер де оны жетектеп, алда жүріп отырыңдар. Бұған Тастан, сен ептісің. Әрі Мақпалкөлге қарай жүретін жолды жақсы білесің. Осыдан сол маңға барып бір-ақ тоқтаймыз. Ал, Сүлеймен, сен құлынынды қалай алып жүрмек ойын бар? Айдап жүруге жарамайды ол.

	Сөзге Әріпбай араласты:

	– Құлынды алып жүру де сөз болып па, Көбеке. Анау бос атқа дәу қоржынның бір жағына құлынды, бір жағына мына тайдың еті мен заттарымызды теңдеп салып алайық. Жетекті Сүлейменнің өзі алып жүрсін.

	Бәрі осыған келісті. Сүлеймен сәскеден бері еміп, біраз әл жинақтаған құлынды қуалап жүріп ұстап алды да, төрт аяғын бүктеп, басын жоғары қарата қоржынға салды. Қоржынның екінші жағына ет пен басқа заттарды теңдеп атқа артты. Бие жануар оқыранып, оның жанынан кетер емес. Ұрылар аттарды алдарына салып айдағанда да, бие оларға қосылмай, Сүлейменнің жетегіндегі аттың соңынан ерді де отырды. Осылайша, алдарына бір үйір жылқыны салған Көбек бастаған топ, түнімен жол жүре отырып, таң ата Өгемнің бір жырасына келіп тығылды. Бұл жерде бір күндерін өткізіп, үшінші күні сапарларын әрі қарай жалғастырды. Төртінші күні азанда Қырыққызды айнала өтіп, Қасқасу басындағы Досалы жайлауының үстінен түсті. Сүлеймен кешелі бері Көбекке: «Нағашы, Досалы би бізге жылқыдан үлес беретін болса, маған мына құлынды биені алып беріңіз», – деп айтып келе жатыр еді. Онысын Көбек те құп көрген. Енді Досалы жайлауына жеткен кезде оны тағы да пысықтап қойды:

	– Қазір Досалының ауылында менің үлесім туралы ұмытып кетпегейсіз.

	– Сенің құлынды биеге әбден есің кетіп, айтқан әңгімем жайында ұмытып тұрсың-ау деймін. Досекең осы жерде отыр деймісің. Бұл жер «Досалы жайлауы» деп аталғанымен, ол кісі Сайрамсудың жағасындағы ауылында отырады. Біз қазір жылқыларды оның осындағы малшы жігіттеріне санап өткіземіз де, өзіміз Досалыға кейін барамыз. Досекең сенің қалауыңа «жоқ» дей қоймас.

	Мына сөзге Сүлеймен қуанып кетті. Керегетастың батыс жағындағы қысы-жазы мал қарап отыратын Досалының жігіттеріне ұрылар жылқыларды санап өткізіп жатқан кезде Сүлеймен бие мен құлынды байлап, әлекке түсті. Құлынның енесі дәу бие. Оған қарап: «Енең дәу ғой. Бірақ атаңның кім екенін білмесем де, сен маған лайық жарамды айғыр боларсың», – деп қайта-қайта құлының жалынын сипап мәз болды.

	Көбек барымта малдарды Досалы жігіттеріне өткізіп болған соң айтты:

	– Аттарыңа қоныңдар. Досекеңнің ауылына барып бір-ақ демалайық.

	Ұрылар біраз жүрістен соң тау етегіне түсті.

	– Нағашы, айтыңызшы. Сіз ғой, жаңағы үйірді біреулерге санап өткiздiңіз де, өзіңізге бір жылқы да алмай, кете бардыңыз. Мен осыны түсінбей келе жатырмын.

	– Сенің түсінбейтін нәрсең әлі көп, Сүлеймен. Одан да «Азанда алдымыздан шығып, бізді қарсы алған кімдер еді?»– деп сұрасаң нетті. Бар ойың бір құлынды биеде болып, жан-жағыңда не болып жатқанын ұмытып кеттің. Қазір Досалы: «Керегетастың басында не көрдің, бала?» – деп сұраса не айтпақсың? Бірақ әзірше сені кінәлауға да болмас. «Қыран қанатын жазудан бұрын, аяғымен тебуді үйренеді» дегендей, сен алдымен ұрылардың құпиясынан гөрі олардың жасырынатын жерін біліп алғаның жөн. Түн жортып, бір жақтан мал айдап келу екінің бірінің қолынан келеді. Әрине, қорықпайтын жүректі болса. Бірақ сол малды қайда сіңіру керектігін кім еді, әлгі... екінің бірі дедім бе, әй, білмейді-ау. Оны мен де білмеймін. Біздің Досекеңнің ақылдылығы мен ептілігі де осында ғой. Қанша мал айдап келсең де ізін білдірмей, суға батқан тастай етіп жібереді-ау, сабаз. Сен азанда малшылар біз айдап әкелген жылқыларды бір шатқалға айдап кіргізгенін байқадың ба? Дегенмен ол жер шатқалға кіретін қақпадай болып көрінгенімен ішкі жағының бәрін құз қоршаған ен жайлау. Оған бір үйір емес, бірнеше үйір жылқы сиып, қысы-жазы жайылып жүре береді. Одан шығар қақпа да, оған кірер қақпа да біреу-ақ. Бір онда емес, Құдай өзі қолмен жасап қойғандай тасқамал жайлаулар арғы таулардың ішінде де көп екен. Алайда оларды белгілі біреулер болмаса, кез-келген адам біле бермейді.

	– Кешегі біз барған Шыршық жақта да, анау қырғыз бен Әулиеата жақта да сіз секілді баукеспелер көп қой. Солар осы «тас қамал жайлауларды» білмей ме? Бұлай деуімнің мәнісі – өздері жақтан ұрланған малдарды іздеп келіп, тауып алмай ма дегенім ғой.

	– Атақты баукеспелер қай жердің болса да ой-шұқырын жақсы біледі. Бірақ оларда ұрланатын мал жоқ. Ал малы ұрланған бір байға ара түсіп, із кесіп жатса, оның бұл жерден тірі кетуі екіталай. Алда-жалда іс ушығып бара жатса, ондайды Досекең өзі реттейді. Оған біздің араластығымыз болмайды.

	– Досалының өзі дәу, әрі шешен кісі ме?

	– Оның қандай адам екенін қазір көрерсің. Ол кісіні дұшпандары «ұры» деп өсектегенімен, Құдай оған бақ пен дәулетті қатар берген. Сен секілді ол да Төле бидің ұрпағы. Пейілі кең, қолы жомарт кісі. Жоқ-жетімге қарасқыш. Көңілі түскен кісіге астындағы атын бере салатын мәрт. Досекенің жас кезінде сиқым Қасымбек датқа бас болып, осы өлкедегі төрт Дулаттың игі жақсылары жиналып, Жолан балаларына бір би сайламақ болыпты. Соның алдында ғана Шінәлі би өліп, Жоландар біраз уақыт басшысыз қалса керек. Сонда жұрттың бәрі жабылып, Жәнәділдің немересі Бәйірбекті «би болуға лайықты» деп шулапты. Сол кезде төрде отырған Қасымбек датқа: «Жә, шулай бермей қоя тұрыңдаршы. Ата жолымен қарасақ, Бәйірбек би болуға лайықты-ақ. Оған батамызды беріп, қолына бидің ақ таяғын ұстатайық. Бірақ менің көңілімде бір күдік бар. Бәйірбекті біз би сайлағанымызбен, зәуiмде ол билікке ие бола алмайды-ау. Билікті мен мынау екі-үш атадан бері ошағының түтіні дұрыс шықпай келе жатқан Досалыдан көріп отырмын. Келешекте жұртты Бәйірбек емес, осы өзіне иіріп әкетпесе, қане», – деген екен.

	Бұрынғы даналардың айтқаны қиыс кетпеген ғой. Сол Қасекең жарықтықтың айтқаны тура келді. Бəйірбек биліктің шылбырын ұстап отырса да, тізгінді Досалы алып қойды. Зорлықпен емес, ақылмен алды. Айтыспен емес, абыроймен алды. Бұл күнде Досалымен санаспайтын адам жоқ.

	– Осынша атақ-абыройы бар кісі қолына ұры ұстайтыны несі?

	– Мұны түсінуге ақылың жетпейтін баласың-ау, әлі, жиен. Сен алдымен Досалымен біраз аралас-құралас болшы. Сонан соң мұның мәнісін өзің-ақ түсінерсің.

	– Жаңағы сіз айтқан Қасымбекті жұрт біресе «датқа» дейді. Біресе «болыс» дейді. Осы болыс пен датқаның айырмашылығы не?

	– Ертеректе, орыстардан бұрын бізді қоқандықтар билепті. Сол қоқандықтар шалғайдағы өздеріне қарасты жұрт арасынан бір-бір өкіл тағайындаған ғой. Ондай өкілдер хандыққа жиналатын алым-салықты, ел арасындағы дау-дамайды, тағы басқа сол сияқты істерді реттеп отырған. Қоқандықтар мұндай кісілерге датқа деген ат берген. Менің бала кезімде біздің өлкені орыстар басып алды. Әлі есімде, бір ауылға мылтық асынған екі-үш орыс келсе, қазақтар қайда тығыларын білмей, інін таппаған тышқан секілді жорғалап, жандары қалмайтын. Өздерін көріп, онсыз да үрейі ұшқан жұртты одан беттер жанын алайық дегендей, әлгі жезді мұрт, шикіл сары орыстар ауыл үстінен мылтық атып, елді улатып-шулатып, мазаққа айналдыратын. Тіпті, онша-мұнша көңіліне жақпаған адамдарды атып та тастай салатын. Менің әкемді де солар өлтірді. Онда мен он алты жаста едім. Әкем рахметтік Шымқалаға жүн-жұрқа апарып сатып келе жатқанда, Сұлтанрабаттың маңында бір топ орыстың әскеріне тап болады. Орыстар қоржыны томпайып келе жатқан әкемді ұстап, бар затын тартып алады. Ауыл арасында тентектігімен аты шыққан әкем, топ орыстан қаймықпай, төбелесе кетеді. Бірақ көп адам қойсын ба. Жабылып ұрып тастайды. Ұрып тастағаны былай тұрсын, атын тартып алып, өзін жаяу жібермек болады. Мұны сезген әкем жанына жақын тұрған аттылы орыстың басына қамшымен бір ұрып құлатады да, қаша жөнеледі. Бірақ аналар мұның соңынан қумайды.. Бәрі қатарласа тұрып, мылтықпен көздеп ата бастайды. Ешқандай оқты денесіне дарытпаған әкем сол шапқан күйі Бадамнан өтіп, қыр басына шығады. Осы кезде орыстардың басшысы: «Қашып бара жатқан осы жабайы қазақты кім бір оқпен атып құлатса, осы ауылдың аты соның атымен аталатын болады», – деп айқайлапты. Арасында Əліксəндіріп деген мерген біреуі бар екен. Сол қыр басында атпен шауып шыққан әкемді бір атып құлатыпты. Қайран әкем, сол жерде мерт болады. Ал әлгі орыстар осы маңдағы жер-судың, ауыл-аймақтың аттарын тізіп, қағазға түсіріп жүрген үкіметтің адамдары екен. Сондықтан да ауыл атын жаңалау қолдарында болған да. Жаңағы басшы сөзінде тұрып, әкемді атып өлтірген ауылдың атын жаңағы мергеннің атымен – «Әлiксəндіріпка» деп атап кетеді. Ол ауылды өзің де білесің. Сендер отырған жердің төменгі жағында. Ал бұрын ол ауыл – Қосшоқы деп аталатын. Біздің жерге қоқандықтардың орнына келген орыстар датқа деген атты жойып, әр руға бір-бір болыс сайлауды шығарды. Болыс болған адамды ел бұрынғы қоқаннан қалған атпен атап, датқа дей береді.

	– Менің жақыным Қасымбекте бұрын датқа болған ба?

	– Жоқ. Ел сиқым Қасымбек, жаныс Қасымбек деп екіге бөліп айтатын Қасымбектің екеуі де болыс болған. Жұрт кейде екеуін де ескі ұғыммен датқа дейді. Сиқым Қасымбектен кейін оларда Жандарбек болыс болды. Біздегі Қасымбектен соң, болыстыққа Абылай сайланды. Бірақ қанша дегенмен бұлардың ешқайсысы сиқым Қасымбек сияқты елге билік жүргізіп, төрелік айта алмады. Жарықтық, сиқымдағы Қасекең – сенің бабаң Төле биге ұқсап туған нардың өзі еді...

	Бұлар осылайша әңгімелесіп келе жатып, Досалы бидің ауылына жақындап қалғандарын да сезбей қалды. Көбек ауыл шетіндегi орыс үлгісімен салынған дәутамды көрсетті.

	– Әне бір қызыл түнікелі үйді көрдің бе? Досалы бидің үйі – сол. Осы жерде аттан түсіп, оған жаяулата жақындайық. Тура үй маңына дейін атпен ойқастатып барған адамды Досекең аямайды. Малайларына айтып, дүре соқтырып жүруі мүмкін. Атан түсіңдер!

	Бәрі Досалының үйіне қарай жаяу беттеді. Бұлар үй маңындағы төбесі қамыспен жабылған ұзын қораның жанына келгенде, алдарынан екі қызметші жігіт шықты.

	– Би үйде ме?

	– Үйде, Көбеке, үйде. Кеше ғана Қазығұрт жақтан келіп еді. Қалай, өздеріңіз аман-сау жеттіңіздер ме?– деді ұзынша келген бірі.

	– Қасында кім бар?

	– Шегip Естемес би мен Сүгірәлі болыс, Елтай төре бар.

	– Елтай төре деймісің? Ол хан тұқымының биде қандай шаруасы бар екен?

	– Қандай іспен келгенін бізге айтады деймісіз. Естуімше, Қарабұлақ үстіндегі сарттар мен қазақ төрелері жерге таласып қалғанға ұқсайды. Сол шаруамен келіп отыр-ау, шамасы.

	– Оншақты үй төре осында ауып келгелі бері жер дауымен-ақ өмірлерін өткізетін болды-ау. Қайбір жылы да Ақсудағы қусирақтармен жер дауына түсіп жүруші еді... Сендер осында қалыңдар. Менімен Сүлеймен жүрсін,

	Би үйі аса сәнді екен. Алдында ұзыннан бастырмасы бар. Көбек пен Сүлеймен сол бастырмадан өтіп, есігі оюланған төргі бөлмеге кірді. Кең бөлменің төрінде шоқша сақалды екі кісі отыр. Екеудің оң жағындағы дөңгелек жүзді, қоңқақ мұрынды кісінің жанында жалпақ бет, дүрдиген ерінді, екі көзі тұздай көкпеңбек, түсі суық, қақпақтай жауырынды тағы біреу бар. Олардың бергі шетінде бір әйел қымыз құйып отыр.

	– Ассалаумағалейкум, – деп дауыстай кірді Көбек.

	– Уағалейкумассалам. Әй, Көбекпісің? Қалай, ат-көлік аман жеттіңдер ме? – деді жаңағы түсі суық кісі бірінші жауап қатып.

	Екеуі дастархан шетіне отырды.

	– Қымыз құй балдарға, – деді әлгі кісі әйелге бұрылып. Сосын жүзін Көбекке бұрды: – Мынау қай бала?

	– Өз баламыз ғой. Қожамжардың ұрпағы.

	– Қожамжардың ұрпағы дейді. Біркөліктің етегін ендеген Қаракөк жаныстанмын десейші. Қожамжардың төрт қатынынан он екі бала туылған ғой. Қай баласынансың? Датқа әулетінен емеспісің?

	– Жоқ. Бұлар Дауылбай балдарынан, – деді Көбек Сүлейменнің орнына жауап беріп.

	– Кімнің баласы? Өзі айтсын да.

	– Мәменнің баласымын.

	– Қай Мәмен? Сұлтаннан туған Мәмен бе?

	– Иә.

	– Ә, жөн. Үш ата өрбіген Дауылбайдың ұрпақтарының ішінде атан түйеге тартып туған ешқайсысы болмаушы еді, Сірә, сен Төле бабаңа тартқансың-ау. Нағашың қай ел?

	– Менің жиеншарым ғой, биеке. Аты – Сүлеймен, – деді Көбек лепіре сөйлеп Досалының бірден Сүлейменге көңілі толғанына масаттанғандай.

	– Ой, қызталақ. Ат үстінде мықтылығы болмаса, сенің әулетіңнің қайсысы мұндай дәу еді. Бұл баланың жасы қаншада? Түйе балуандай пішімі бар екен. Күреске салып көрейік те. Жүрегі бар бала ма, жоқ бала ма?

	– Денесі қандай болса, жүрегі де сондай мықты. «Әулиетаста» қабыланды, Аюқұлағанның сайында қабанды жалаң қолмен ұрып алды. Ал жасы он жетіде.

	– Пәлі дерсің. Қабылан мен қабанды жеңгені былай тұрсын, он жеті жасында талай бала атқа мінуге де жарамай жүр емес пе. Құдай тіл-көзден сақтаса, болайын-ақ деп тұрған бала екен де бұл, – деп төрде отырған шоқша сақалды кісі сөзге араласты.

	– Болса болсыншы, биеке, Талай уақыттан бері арамыздан бір мықты түйе балуан шықпай, той-жиындардың бәрінде масқара болып жүрміз. Дәл қазір Құдай бізге көкпардан бергенімен, балуандық жағын бермей-ақ қойды. Көбек, сен мұны күреске дайында. Жақында Билікөлдегі Керімбай болыс үш жүзге сауын айтып, немересіне үлкен той бергелі жатыр. Мына жағы – Сыр мен Шыршық, мына жағы – Арқа мен Жетісуден ылғи игі жақсылардың бәрі жиналады. Ояздың өзі де қатыспақ. Әр елдің бетке ұстар би-болыстары өздерімен бірге бәйге аттарын, балуан-шабандоздарын, сал-серілерін алып келмекші. Бәйге мен көкпарға дайынбыз ғой. «Балуан жағы қалай болар екен, анау Құлажан мен Нұржанға айтсам ба» деп ойлап жүр едім. Олардың күреске жүдә ебі жоқ бірақ. Осы баланы күреске жақсылап тәрбиелейік те. Арамыздан бір жақсы балуан шықсын. Мұныма қалай қарайсыздар, би, болыс пен төре? Ойламаған жерден Көбек алдымызға сау еткізіп ертіп келген мынадан, қараңыздар, мықты балуан шығайын деп тұрған жоқ па?

	– Дене тұрқына қарасаң, дүлей күштің иесі екені көрініп тұр. Күрес тәсіліне біраз үйрету керек, – деді Елтай төре.

	– Анау Арқа мен Жетісу жақтан той жиынға келген кісілердің арасында балуандар да бірге жүреді ылғи. Олар балуандарын күреске жас кезінен үйрететін көрінеді. Біздің елде осы жағы түк қолға алынбаған. Өзіңіз айтқандай, балуанды жастайынан тәрбиелегеніміз абзал, – деді Естемес би.

	– Мәменнен қанша бала бар? – деп сұрады Досалы би енді Сүлейменге бұрылып.

	– Үшеуміз. Ең үлкені – мен.

	– Ә, шаңырақ иесі өзім десейші. Жеті ата Жоланның Жанабайынан өрбіген Досмұраттан туғандардың залымы мен болсам, Қожамжар – Дауылбайдан елдегі алымы боп сен туған екенсің. Алымы дегенім – күштісі дегенім ғой. Байқаймын, мына отырған Естемес би де, Елтай төре де, Сүгірәлі болыс та «сенен балуан шығады» деп отыр. Көңілдері түспесе, бұлай сөйлемес-ті. Ал, Көбек, маған айтатының болса, мына кісілер аттанып кеткесін айтарсың. Мына бала бүгіннен бастап осында қалсын. Жатар орны, ас-ауқаты, бәрі өзімнен. Тойға баратын уақытқа дейін ауылда жүріп, тас көтеріп, асау үйретіп, дайындалсын. Әй, кемпір, сыртқа шығып, қызметші жігіттердің бірін шақыр! Сен, Көбек, сырттағы жігіттеріңді ауылына қайтар? Өзің бір-екі күн осында бол.

	Қымыз құйып отырған әйел орнынан тұрып, сыртқа беттеді. Оның соңынан Көбек ілесті. Сүлеймен де тұра беріп еді:

	– Әй, әй, сен қайда? Отыра тұр қазірше, – деп би оны қайта отырғызды. Сосын анау екеуіне қарап, басқа әңгімеге көшті. Оның әңгімесінің не жайында екенін Сүлеймен ұға алмады. Би әлдекімдерді сырттай сыбап, тез-тез сөйлеп жатты. Аздан соң арықтау келген жігіт кірді:

	– Шақырып па едіңіз, биеке?

	– Жаңағы Көбек сыртта жүр ме? Мына бала екеуін қонақжайға апарып жайғастыр. Жатып, әбден демалсын. Көбекке айт, ұйқыларын қандырып болған соң келсін. Ал, Сүлеймен, барып демала қой. Кейін кең отырып әңгімелесерміз.

	Көбек пен Сүлеймен қызметші жігітке ілесіп би үйінің қарсысындағы қонақжайға келді. Қонақжайдың іші бірнеше бөлме екен. Қызметші бұл екеуін төргі бөлмеге жайғастырды.

	– Осында демала беріңіздер. Ұйқыдан тұрғасын мені шақырарсыздар.

	– Ал, жиен, төрт-бес күннен бері тоқым төсеніп, ер жастанып, далада ұйықтап жүр едің. Енді бидің қонақжайының көрпесіне оранып жататын болдың. Өзің, жүдә, жолың болатын бала екенсің. Бірден би көзіне түстің. Досекеңнің онша-мұнша адамға көңілі түсе бермейді. Сенсең, мұнда қанша келіп жүріп, осы қонақжайға кіріп көрген емеспін. Сенің арқаңда бидің көңілі маған да түсті. Неғып тұрсың, мелшиіп? Сен ана жерге, мен мына жерге жатайық.

	Сүлеймен неше күннен бері далада ұйықтап, демалған сықылды боп жүрген жоқ еді. Мамық көрпешеге жамбасы тигенде сіресіп, құрысып қалған өн-бойы жазылып жүре бергендей рахат күй кетті.

	– Сен өзі бидің айтқанына «мақұл» деймісің?

	– Ол кісі менің жауабымды қажетсінбеді де ғой. «Бір тойда болатын күреске дайындал» деді. Ол қандай күрес, кіммен күрес, ол жағын айтқан да жоқ. Өзіңіз айтыңызшы. Не дегенім дұрыс?

	– Құдай саған бойыңа лайық етіп, күш те берді. Сол күшті орынды пайдалана алғаның жақсы. Күресте жығып жүрсең, елге таныласың. Атың шығады. Атың шықса, абыройлы боласың. Би-болыстармен бірге жүресің. Бір дастарханнан дәм татасың. Ондайда бақ-дәулет саған өзі-ақ келеді.

	– Күресетін адамдарым кімдер екен? Соны білмей жатқан жоқпын ба.

	– Кім екенін тойға барғанда өзің көресің. Қазір ұйықта.

	...Сүлейменді бір көргеннен-ақ нағыз балуан болатынын сезген Досалы би оның осы кәсіпті өмір бойы игеруіне жол ашқанда ғой. Бәлкім сонда ол Қажымұқан, Балуан Шолақ секілді жарты әлемге аты мәшһүр балуанның дәл өзі болар ма еді, кім білсін. Бірақ Досалының сол кезде Тәшкенде, Верныйда балуандар мектебінің бар екенін білмегені анық. Білген болса, ол Сүлейменді сонда жіберер ме еді... Ол Сүлейменге өз әкесіндей көп қамқорлық жасады. Алайда сол қамқорлықтың түбі – Сүлейменді болашақта балуандыққа емес, басқа жолға түсіріп жіберді...





VIII


	Қараша айы жаңбырлы болып басталған-ды. Екі-үш күннен бері аспан ашық. Қара күздің жанға жайлы қоңырқай жылуы бірнеше күн бойы толассыз жауған жаңбырдан әбден езіліп, батпағы шыққан жерді кебірсітіп қойды. Тағы да бір-екі күн өткенде дала төсі ат тұяғы таймайтындай болып, кеуіп те қалды. Досалы би аулына кешеден бері келіп жатқан қонақтарда есеп жоқ. Бәрінің үстінде жаңа киім. Жетектерінде қос-қос ат. Кейбір жетекке артық-ауыс заттары толған қоржындарын теңдеп қойған. Ал кейбірі ер-тоқымсыз жайдақ. Келіп жатқандардың ішінде табын-табын сиыр, қора-қора қой айдағандары да бар. Ондайлар айдаудағы малдарын Сайрамсудың жоғарғы жағасына бір күндей жайлатты да, ертесіне ары қарай айдап кете барды.

	Бұл жерге жиналып жатқандардың бәрі Керімбай болыстың тойына баратындар. Осы өлкедегі тойға шақырылған игі жақсылардың барлығы алдымен осында жиналмақ болып уағдаласқан. Кешеден бері солардың дені жиналып қалса да, би үйіндегі ығай мен сығай әлі атқа қонған жоқ. Мынадай сән-салтанатты қауыммен бірге жолға шыққанша асығып, дегбірі қашқан Сүлеймен «Бұлар неге атқа қонбай отыр» деп іштей күбірлеп, үйден жүз шығып, жүз кірді. Әнеукүннен бері Досалы мінгізген шауқар атты әбден суытып, алыс сапарға дайындап та қойған. Өзі атты жүріске дайындаса, Досалы мен Көбек мұны күреске дайындаған. Мұнда жатқалы бері бір ай ішінде Досалының ұйғарымы бойынша, Сүлеймен күнде азанда ұйқыдан тұра сала, Сайрамсудың мұздай суына бір түсіп алып, мойнына әрқайсысы төрт пұттан келетін дəу тасты байлап, бес шақырымдай жер жүріп отырды. Қанша күштімін дегенімен алғашында қатты қиналды. Келе-келе әлгі тастарды бұйым құрлы көрмей, мойнына салып, бес шақырымды бір сағаттай уақытта жүріп өтетін болды.

	Оншақты күннен кейін Досалы бұған екінші жаттығуды бастатты. Ол жаттығудың түрі – өзі күнде азанда мойнымен жаяу көтеріп жүрген тастарды серпіп көтеру болды. Оны көтеріп болған соң өзен жағасымен тай шаптырым жерді еңбектеп жүргізді. Осылайша, Досалы оған жиырма күндей тыныштық таптырмады. Соңғы күндері би мұны асау өгіздермен алыстырды. Иығымен дәу-дәу тай мен есекті көтерткізді. Шалқалай жатқызып қойып, кеудесі мен ішін жас балаларға тепкізді. Екі аяғы мен екі қолына жіп байлатқызып, сол балаларға жан-жағына қарай кере тартқызды. Беліне арқан байлап, етпеттей жатқызып, атқа сүйретті. Әйтеуір осы бір айдың ішінде істемегені жоқ. Тек алдыңғы күні ғана жаттығуын тоқтатты. «Дәл осылай тағы бір ай жаттыққаныңда ғой. Амал не, тойға баратын уақыт болып қалды. Енді күресте бағыңа сен», – деді Досалы. Енді сол тойға аттанып кетуге қанша асығып тұрса да, би де, келген адамдар да асығар емес.

	Сəске мезгілінде күнбатыс жақтағы қыр үстінен тағы бір топ атты көрінді. Бір топ аттының алдында екі ат жегілген тарантас зулап келеді. Би үйінің алдында тұрған адамдар: «Ордабек, Ордабек болыс келе жатыр», – деп шу ете қалысты. Біреулер биге хабарламақ болып үйге қарай жүгірді. Әп-сәтте үй ішінен би бастаған топ сыртқа шықты. Бұлар тобымен есік алдындағы алаңқайға жеткенде тарантас та келді. Тарантас ішінде екі адам отыр. Бірі ақ шапан, айырқалпақ киген. Жас шамасы алпыстан асып қалғаны көрініп тұр. Екіншісі жез түймелі ұзын күртеше, басына орыс тымағын киіп алыпты. Онысы жанындағысына қарағанда жастау сияқты. Екеуі де маңғаздана тарантастан түсіп, жиылғандарға қарай жүрді. Көп ішінен Досалы би бөлініп, оларға қарсы беттеді.

	– Ассалаумағалейкум, болыс-еке!

	Досалыдан соң басқа кісілер де келіп екеуімен жапырлай амандасты. Сүлеймен мен Көбек шеткі тамның алдында тұрған.

	– Бұл екеуінің Ордабегi қайсысы? Әне біреуінің киім киісінің жөні бөлек қой.

	– Анау ақ шапанды – Ордабек. Қасындағысы Ташқазақ оязы ұлығының оң қолы – Есенқұлдың Тәжібайы.

	Би-болыстар сәлемдесіп болғасын әрдеңені сөйлесіп, біраз тұрды. Бір кезде топ ортасындағы Досалы бұларға қарап, «бері келіңдер» дегендей, қолын бұлғады. Көбек пен Сүлеймен тез-тез басып соларға жақындады.

	– Баратындардың бәрі жиылып та қойды. Жүріп кетуге тек сіздерді ғана күтіп отыр едік, – деп Досалы Ордабекке қарап сөйлеп тұр.

	– Ұзын-ырғасы қанша адам болдық? Керімбай болыстың босағасына байлайтын малдың есебі қанша? Бәйгеге қосатын аттар мен шабандоз жігіттер де тегіс жиналды ма?

	– Тойға Қазығұрт жаныстарының атынан екі үйір жылқы, бес тоғыз қара, жүз елу қойды айдатып жібердік. Құнан бәйгеге төрт құнан, аламан бәйгеге бес сәйгүлікті дайындадық. Ал көкпаршы жігіттердің Шаңбайдан басқасының бәрі түгел. Айтпақшы, бұл жолы балуанымызды да даярлап алдық. Ол, міне, алдыңызда тұр.

	– Әй, Досалы-ай. Сен қашанда өз қулығыңмен адамның алдын орап жүресің-ау. Мен былтыр бұл балаға «жылқышы болсайшы» деп қолқа салып едім. Жылқы баққысы келмеді ме, қайтіп келмеді. Енді өз қанатыңның астына алыпсың. Жөн. Қалай, өзінен балуан шығатындай ма?

	– Жас болса да күші сіздің Шаңбайыңыздан кем емес. Құдай қаласа, осы тойда әруағымызды аспанға бір шығарса, осы шығарады деген ойдамын. Өзін бір ай бойы баптадық.

	– Жә, оны кейін көрерміз. «Бап шаппайды, бақ шабады» деген бар. Енді дайын отырсаңдар аттанайық, – деді Ордабек болыс. – Билікөлге дейін үш қонып жетсек, тура той басталардан бір күн бұрын, межелі жерде боламыз да.

	– Қонатын ауылдарымыздың бәріне алдын-ала хабар жіберілген. Бүгін Түлкібастың Кемербастауындағы шілменбет Бекен бидің үйіне түсеміз. Арғы күні Шақпақтағы шаңышқылыларға қонақ боламыз. Одан Жуалыдағы қаңлыларға бір түнесек, әрі қарай Билікөл таяқ тастам жер.

	– Тігілетін үйлерді де жіберіп пе едіңдер?

	– Олардың жіберілгеніне екі күн болды.

	– Ал онда жолға шығайық. Сапарымызды Құдай қолдап, әруақ жар бола көрсін, – деп Ордабек тарантасқа қарай жүрді.

	Ордабектің осыны айтуы мұң екен, лезде Досалы би ауылының үсті у-шуға толды. Жүздеген кісінің бір мезгілде атқа қонуы у-шусыз бола ма? Би-болыстар қызметшілеріне айқайлап, бір-біріне жанаса қалған жылқылар тебінісіп, кісінесіп, ауыл үсті абыр-сабырға толды. Бұрын-соңды мұндайды көрмеген Сүлейменнің кеудесі қызып, көңілі алып-ұшып, атына секіріп мінді де, беталды шаба жөнелді. Жолай атының тартпасын тартып тұрған бір жігітті қағып та кетті.

	– Өй, мына бір атын өңмеңдетіп, алқынып жүрген кім өзі? Өзін ат үстінен аударып тастасам ба екен, – деді қағылған жігіт.

	Оның бұл сөзін есіткен Сүлеймен біраз жерге шауып барды да, оның қасына қайта келді. Әлгі жігіт екі иығына екі кісі мінгендей төртпақ жауырынды, қап-қара жүзді дәу біреу екен.

	– Ей, атқа мінген жалғыз сен бе? Тура қазір анау бұқа мойныңды тақымға басып, үзіп жіберейін бе, осы?!

	Денесі аюдай болғанымен дауысы жіп-жіңішке екен. Қамшысын тістей салып, мұны аттан жұлып алардай, қолдарын ербеңдете, Сүлейменге шапты. Сол екпінімен келіп, ай-шай жоқ Сүлейменнің екі иығынан шап беріп, ат үстінен жұтып алуға әрекеттенді. Егер денесін бостау ұстап отырғанда, ол əп-сәтте Сүлейменді ер үстінен жұлып алар еді. Сәтін салғанда, оның қолдары иығына тие бергенде-ақ, бұл денесін тырыстырып, айқаса кетті. Екі дәудің дүлей күшіне шыдас бере алмаған аттар төрт тағандап тұруға шыдамай, теңселіп-теңселіп кетті. Осылайша тіресіп тұрғанда:

	– Ай, кімсің сен өзің? – деп айқайлады Сүлеймен.

	– Сен өзің кімсің, мені атпен қағатын?! – деп анау да айқайлады.

	Бірақ бір-бірінен қолдарын босатпады. Ат үстінде өзара тартқыласып, бірін-бірі ала алмай, біраз жұлысты.

	Аздан соң ана жігіт Сүлейменді өзіне қарай тартып тұрды да, кері қарай итеріп қалды. Сүлеймен оны алға қарай тартты. Осы сәт дүлей күшке шыдамаған екі ат бірдей жерге гүрс етіп жамбастай құлады. Сүлеймен мен ананың бір-бір аяқтары ат қабырғасының астында қалып қойса да жағаларынан қолдарын босатпаған күйлері тартысы жатыр. Бұл шақта бұлардың қасына басқа кісілер жиналыпта қалған.

	– Әй, әй, не болды сендерге? Дереу босатыңдар қолдарыңды! О несі-ей, құласа да бір-бірін босатпай жатқандары. Ей, Құлажан, қой деймін саған! Сүлеймен, сен де қой! – деген Көбектiң даусы естілді.

	Осыны естіген екеуі қолдарын босатты. Алдымен аттары, одан соң өздері тұрды.

	– Тойға кетіп бара жатқанда, қай қылықтарың бұл? Ерегiстi бiрінші кім бастады?

	– Атымның тартпасын тартып тұрсам, мені атымен қағып кетіп бара жатыр да бұл, – деді Құлажан, – Өзін аттан жұлып алайын десем, мықты ғой бұл пәлеңіз, Көбеке.

	– Болды, енді жарасыңдар. Құлажан, бұл Сүлеймен деген жігіт. Сендер дос болудың орнына алысып жатқандарың қалай? Аттарың мертігіп қалған жоқ па?

	– Аттар да, өзіміз де аман сияқтымыз. Жұрттың бәрі аузынан тастамай айтып жүретін Құлажан деген осы екен ғой.

	– Осы, осы. Бір-біріңді жақсылап танып алыңдар. «Ер шекіспей, бекiспейді» деген. Қол алысып татуласыңдар да, аттарыңа мініңдер. Бірге жүрейік.





IX


	...Қаратаудың Шығыс жақ сілеміндегі ұшы-қиырсыз кең жазық далада тігілген ақбоз үйлерде есеп жоқ. Сол үйлерге қарай аттылысы бар, жаяуы бар ағылған адамдар да қисапсыз. Жан-жақтан айдалып келіп, үйлердің сыртын ала тартылған шарбақтарға қамалып жатқан малдардың саны да есепсіз. Бұл малдар – Керімбай болыстың тойына «тойана» ретінде түскен малдар. Ауыл үсті айқай-шу. Бір шетте әлдекімдер домбыра, қобыз тартып, ән салып жатса, бір шетте жастар жиналып, алтыбақан тебуде. Әр ақбоз үйдің алдында қойылған үлкен-үлкен ошақтағы қазандарға толтыра ет салып, ас дайындап жатқан аспаздар да өзара айқайласа сөйлеседі. «Әй, жай сөйлесеңдерші. Іштегі кісілерден ұят-ты» – деп ақбоз үйлердің есігінен сығалай қараған қызметші жігіттер бақырып-бақырып қояды.

	Сүлеймен, Құлажан, Нұржан үшеуі Досалы би ауылынан шыққалы бері жұптарын жазбады. Бүгін де солай. Таң азанымен тұрып алып, қай үй қай елден әкеліп тігілгенін қызықтап, үйлер арасын аралай ұзақ жүрді. Түс əлетіне таман өздері қонған үйге қайта келді. Ордабек болыс Қазығұрт маңындағы жаныстар үшін жиырма бес үй тіктірген. Соның бірі шабандоздарға арналған. Сүлеймен осы шабандоздармен бірге. Өз үйлерінің алдына келгенде:

	– Қанша үй санадық? – деді Құлажан.

	– Біздің үйлерді қосқанда, тігілген киіз үйдің барлық саны сегіз жүз жиырма сегіз болды, – деді Нұржан.

	– Түһ, бір тойға екі рулы елдің үйі тігіліпті-ау. Мұндай жиынды бұрын-соңды кім көрген, – деді Сүлеймен.

	Осы сәт ар жақтағы би-болыстар отырған үйден Көбек шықты:

	– Қайда жүрсіңдер? Билер іздетіп жатыр сендерді. Келіңдер. кіріңдер үйге!

	Үшеуі Көбектің соңынан ере, он екі қанатты ақбоз үйге кірді. Үй iшi тола адам. Төрде Ордабек болыс пен Тәжібай ұлық қатар жайғасыпты. Беріректе Досалы, Сүгірәлі, Естемес, Бекен сияқты билер отыр. Бәрі Тәжібайдың оң жағында малдас құрып отырған бір кісінің аузына қарап қалыпты. Дастархан шетіне тізе бүккен бұлар да соның әңгімесіне құлақ түрді.

	– ...Сол асқа екі мыңдай үй тігілді. Отыз шақырымдық бәйгеге бес жүз ат қатысты. Бәйгеге қырғыз сарыбағыш Телібайдың атына шақ келер жүйрік болмады. Біздің үйсіндердің апарған аттары төртінші-бесінші болып қалып қойды. Есесіне, біздің ақындар ешкімге бет қаратпады. Әсіресе Үмбетәлі мен Өмірзақ ерледі. Анау қасқарау жаныстағы Кенен де сөзден тосылмайды екен. Бірақ неге екенін қайдам, аста Жамбыл көрінбеді...

	– Бүкіл қазақ-қырғыз болып асын өткізген сол қырғыз Шәбден манаптың өзі көзі тірісінде бүйрегі орыстарға бұрып тұрған дей ме, қалай? Одан соң оны түк дүние жимаған кісі болған дейді. Сол рас па, Нұралы? – деді Тәжібай сөйлеп отырған кісінің сөзін бөліп.

	– Шәбден түгілі, оның әкесі Жантай да орыстарға сатылып, кеткен жоқ па. Шәбденге олар сый берді, атақ берді. Иығына жалтылдақ пәгүн, беліне алты қылыш тақты. Бұрын да Шәбденнің айтқанынан шыға алмайтын қырық рулы аз ғана қырғыз оған орыстың ақ патшасы сәлем хат жазып, сый-сияпат бергенін көргенде, оны өз Құдайларындай көріп кетті де. Сондықтан да қырғыздар арасында оған тең келер манап, иық тірестірер би, сөз таластырар шешен болмады. Бір елдің сүтінің қаймағы, айран пісер күбісінің піспегі сол болды. Алайда Шәбден сонысына қарамай, дүние-дәулет жинамағаны рас. «Ол өлгенде артында үш әйелімен қатар үш жылқысы, тоғыз торпағы ғана қалды» деп күліседі қырғыздар.

	– Аста бәйгенің неше түрі болды?

	– Қазақ-қырғызға ортақ бәйгенің барлық түрі болды, Аламан бәйгеге – бір үйір жылқы, бес жүз сом, құнан бәйгеге – бес жылқы, үш жүз сом тігілді. Балуандар күресіне – үш жылқы, екі жүз сом. Ақындар айтысына да екі жүз сом мен үш жылқы. Көкпардың әр салымына – бір құнаннан. Бас салымға бір айғыр, екі ту бие және жүз сом. Айтып-айтпай не керек, сол Шәбденнің асы өткелі төрт жылдан бері Талас қырғыздары мен Жетісу, осы Қаратау өңірінде ондай жиын әлі болған жоқ. Мынау Керекеңнің тойы Шәбденнің асына жетпесе де оған жетеғабыл болып тұр.

	– Ал енді, Нұралы, айтшы, – деді Ордабек сөзге араласып. – Кеше түндегі қонақасыда Керімбай болыстың өзінен сұрауға мұршамыз болмады. Анығын айтқанда, көп адамның ортасында екшелеп сұрай алмадық. Сен біздің елдікі болсаң да, Керімбайдың жақынысың. Тегің – шымыр ғой. Әрі ақынсың, әрі осы тойдағы тойбасылардың бірісің. Осы үйде тек Қазығұрт жақтан емес, сонау Шыршық, анау Сарысу, мынау Шу бойынан келіп отырған игі жақсылар да бар. Солар да естісін Бұл тойдағы бәйге түрлері мен шарттары қандай болмақ?

	– Мұның бәрін тойдан бір жеті бұрын белгілеп қойғанбыз. Егер келген қонақтар бәйге үстіне үстеме салым қосамыз десе, ерік өздерінде. Керімбай болыс пен оның ағайындары бұл тойға тігіп отырған бәйгесінің ең қомақтысы – аламан бәйгеге беріледі. Оған үш жүз ат қатысады. Шабыстың ұзақтығы – отыз бес шақырым. Аттардың басы Жуантөбе маңынан жіберіліп, Шақпақтың Батырөлген жырасынан айналып өтіп, жіберілген жерге қайтып келеді. Мұның бас бәйгесі – он бес жылқы, жүз сом. Екінші, үшінші келген аттарға бес-бес жылқы мен елу сомнан. Төртінші мен бесіншіге – бір-бір айғыр, жиырма бес сомнан пұл. Қалған он бес орынға қой-тоқты, шапан-шаттықтай сыйлық беріледі. Құнан бәйгеге де үш жүз ат қатысады. Оның бас бәйгесі – бес жылқы, бес қара, жүз сом. Қалған он орынға бiр-бiр тайдан, Ақындар айтысының жеңімпазына – екі жылқы, бір қадақ күміс пен елу сом. Аударыспаққа да сондай. Балуан күреске он бес жұп шығады. Он бес жұптың төртеуінен басқасы бір-бірден-ақ күреседі. Салмағы жеңіл, кішкентай балуандарға берілетін жүлде – бір қой. Орта салмақтыларға – бір тайдан. Ең мықты тігіс – түйе балуандарға беріледі. Түйе балуандар екі жұп болуы тиіс. Екі жұп бір-бірімен күресіп болған соң, олардың екі жеңімпазы өзара қайта күреседі. Осы күресте жеңген балуан тойдың «бас балуаны» болып табылады. Оның жүлдесі – үш жылқы, үш өгіз, жүз сом. Екінші орынға – екі жылқы, бір өгіз, елу сом. Айтпақшы, сіздерді өздерімен бірге түйе балуандыққа түсетін бір жігітті ертіп келді деді ме, қалай? – деп Нұралы Ордабекке қарады.

	– Бұл сырды қазірше айтпаймын. Кезінде бір-ақ көресіңдер.

	– Бүгін кешке ақындар сайысы болады. Ал ертең азанымен құнан жарыс пен балуандар күресі басталады.

	– Көкпарды тойдың соңына қарай қалдырған ба? – деді Естемес би.

	– Аламан бәйге мен көкпар бір күнде болады. Есенқұлдың тоғызын тағы да дайындап келіп отырсыңдар ма? – деді Нұралы ақын Естемеске қуақылана қарап.

	Нұралының «Есенқұлдың тоғызы» деп отырғаны шегір руынан шыққан бір үйдің тоғыз ұлы. Үлкені – осы жиындағы ұлық Тәжібай. Тәжібайдан бастап, қалған сегізі де шабандоз. Бұлардың ішіндегі ең мықтысы Сыдық дегенімен, қалғандары да одан бір мысқал кем түспейтін ат үстіндегі ойындардың дүлей шеберлері. Тоғызы ентелеп додаға түскенде, бұларға қарсы тұрар ешкім болмай қалушы еді. Ортада жатқан көкпарға отыз-қырық атты шабандоз бірден лап қойғанда, жігіттің – жігіті, аттың – аты ғана шыдайтын тартыста делебесі қозып, арқасы көтеріліп кететін Сыдық: «А, Құдай, а, әруақ! Я пірім, қолдай көр!» – деп айқайлап бірінші болып түсер еді. Өзінің тарамыс денесі мен ұзын бойы сымтемірдей иіліп, жерден көкпарды көтеріп алуға жүдә икемді. Мұндайда оған жан-жағында анталап тұрған өзі секілді темір тақым, құрыш білекті мықты көкпаршылар жабыла кетіп, атымен қоса түтіп жіберердей қыспаққа алатын. Сыдық олардың ешқайсына дес бермей, қолындағы қырық келідей нән текені тақымға бірден баспай, екі қолымен жоғары көтеріп алатын да; «Уа, атаңа нәлет, Байсейіт? Уа, тумай кеткiр, Нұрымбет, Жорабек! Қайда тұрсыңдар?!» – деп інілерінің аттарын атап айқайлар-ды. Өңкей жарау аттарға мініп, додашылардың ортасына кірмей, шетте айналшықтап жүрген інілері: «Мұндамыз, Сыдық. Көкпарды лақтыр бері», – деп шуласатын. Олардың дауыстарын естісімен, Сыдық көкпарды қаумалаған көкпаршылардың бастарынан асыра соларға қарай лақтырып жіберетін. Қандай мықты шабандоздармен бірге додаға түссе де, көкпарға бірінші болып қолы тиетін Сыдық теңдесі жоқ көкпаршы бұл күнде. Қайбір жылы Шымқаладағы сейілде оның мынау отырған ағасы Тәжібай өзі мен сол Сыдық бастаған шетінен көкжал атанған сегіз інісіне сенді ме, бір жарым мың ат қатысқан көкпардың шешуші салымында: «Уа, жарандар! Енді Есенқұлдың тоғызы – бір жақ, күллі қара қазақ бір жақ болып шабысайық», – деп астамсыған. Оның сөзіне елірген Сүгірәлі болыс сонда: «Тәжібай дұрыс айтады. Есенқұлдың тоғызы – бір жақ, күллі қара қазақ – бір жақ болып додаға түсіңдерші. Қызық болсын», – дейді. Мұны естіген Естемес би: «Уа, болыс, Тәжібай айтса, бұл сөзін ол желіккенiнен айтып тұрған шығар. Ал болмайтын уәжді дақпырттап, саған не жоқ. Сен де Тәжібай тоқтат, күллі қара қазаққа тоғызымыз қарсы шабамыз деген пиғылыңды. Тоғызың шетінен қайыспас қара нар, шөкпес атан болсаңдар да, нардың тұмсығын қайырар көп дойыр қамшы, атанның тізесін бүктірер қалың қол бар мұнда. Есіріп, ентіге бермей, тарт жүгеніңді, бас екпініңді!» – деп екеуін де басып тастапты. Осы сөзден кейін Тәжібай райынан қайтыпты. Бірақ манағы айтқан сөзі шын асылық болды ма, кім білген, сол сейілдегі көкпарда Тәжібай аттан құлап, тобығы шығыпты. Інісі Жорабектің аяғы сыныпты. Мұның бәрін Сүлеймен Көбектен есіткен. Бұл оқиға осында отырғандардың бәріне де белгілі. Нұралының есіне сол түсіп, жаңағы сөзін Естемеске қарай әдейі айтты.

	– Әй, Нұралы-ай, – деді Естемес оның қытымырлана сөйлегеніне лезде жауап қатып, – Есенқұлдың тоғызының атын Қазығұрт маңы мен Арыс, Шаян бойында отырып ауызға алсаң жарасар еді. Енді Қаратау асып, елден жырақ, кісі еліне келіп отырғанымызда баяғы бір істі көңіліне оралтқаның тым сөлекет болып кеткен жоқ па? Арамызда Есенқұлдың тоғызы түгел болмаса да анау қасыңдағы Тәжібай бастаған төрттеуін ерте келдік. Оған қоса атқа қонса, әруақтары тасып кететін Құлажан мен Нұржан, Дүйсен мен Сәт деген перілеріміз тағы бар...

	– Жә, Естемес, қоя тұр қызбаланбай, – деп Ордабек болыс оның сөзін бөліп, бар денесімен Нұралыға бұрылды: – Бізге көкпардан бұрын жаңа өзің айтқан балуан күрес қызық болып тұр. Неге десең, көкпарға, оған қоса бәйгеге түсудің әдіс-тәсілдері мен жөн-жобасын біз әбден білеміз. Сен әлгінде түсіндіріңкіреп айтпадың. Түйе балуандарды күрестен бұрын бір-бірімен таныстырып қоясыңдар ма?

	– Болыс-еке, өзіңіз білесіз, қазақтың ас-тойларында өтетін күресте кілем үстіне шығатын балуандар ертерек бір-бірін білулері шарт емес. Ортадағы қазы жан-жақтағы жұрт ішінен күреске деген талапкерлерді айқайлап шақырады. Өзін мықтымын деп есептеген жігіттер ешкімнің зорлығынсыз-ақ ортаға шыға береді. Оның шартын мана айттым. Күрес он бес жұптан аспайды. Сайыс тәсілі – кәдімгі қазақша күрес болғанымен, балуандар бір-бірін қандай әдіспен болса да – лақтырып жығуына да, көтеріп жығуына да, жамбасқа салып алып ұруына да болады. Егер жазатайым балуанның бірі жарақат алса, оған той берушілер кінәлі болмайды. Айтпақшы, Берной ұлығы тойға өзі келмегенімен, бәйгеге шабатын аттарымен қосып, екі күрескерін де жіберіпті. Екеуінің де бетауыздарын сап-сары жүн басқан, аюдай денелі екен.

	– Орыс па олар?

	– Екеуі де орыс. Қастарында жылмаңдаған бір қазақ тілмәш бар. Соның айтуынша, әлгі екеу бірден түйе балуандыққа түспек көрінеді. Осыны естігенде, «осы тойда оларға төтеп берер бір қазақ табыла қояр ма екен» деп қобалжып қалдым. Тұқымың құрғырлардың денесі ірі-ау, ірі.

	Осы кезде сырттан қызметші жігіт кірді:

	– Сіздерге Керімбай болыстың өзі келе жатыр. Қасын да қырғыз Әскен манап пен Әулиеатаның ұлығы Микай орыс бар.

	– Ә, Керімбай болыс ұлық пен манапқа тойына жиналған қонақтарын таныстырып жүр екен ғой. Сендер, шетте отырған балалар, сыртқа шыға тұрыңдар, – деді Нұралы.

	Көбек Сүлеймен мен Құлажанға қарап «тұрыңдар» дегендей ымдады да, тысқа беттеді. Дастархан шетінде отырған жастардың бәрі оған ілесе шықты. Бұларға тура үй алдында соңына бірталай нөкер ерткен Керімбай мен орыс ұлығы қарсы кездесті. Керімбай болыстың үстінде оқалы зерлі шапан. Басында құндыз бөрік. Қасындағы орыстың бүкіл денесіне жабысқан жылтыр киімінің омырау тұсында жалт-жұлт етіп жылтыраған моншақ тәріздес бірдеңелер ілінген. Қос иығында көзге қарай көрінетін шашақты тақия секілді кигізіліп қойған погондары бар. Белінде салбыраған қылыш. Көбек бастаған топ шыға берісте олармен қарама-қарсы кездесіп, шетке ығысып кетуге үлгере алмай қалғандықтан, ұлық пен болысқа қол беріп амандасуға мәжбүр болды. Ұлық бірінен-бірі өткен, еңгезердей-еңгезердей Сүлеймен, Құлажан, Нұржан үшеуіне аңтарылып қарап тұрды да, бұлардың ұсынған қолдарын алды. Құлажан мен Нұржанды қайдам, Сүлеймен ұлықтың қолын алғанда алақанына құдды бір жұп-жұмсақ әйелдің қолы тигендей болды. Мұнымен күлімсірей, құшырлана амандасқан оның қолын Сүлеймен де ықыласпен алайын деген ниетпен сал ғана қысып қалды. Ұлық «ой» деп дауыстап жіберді де дереу қолын тартып алды. Содан соң: «Ох, какой сильный казах. Ох, какой здоровый казах», – деп қолын ауырсына сілтеп, басын шайқай, Керімбайдың соңынан ішке кіріп кетті.

	– Мына орыс не айтты? – деді Құлажан Көбекке қарап. – Сүлейменді жақтырмай, кәпірше бірдеңе деді ғой.

	– Мені түсінді дейсің бе? Одан да кеттiк өзіміздің үйге. Сол жерде ет жеп, қымыз ішейік.

	Ордабектің бәйгешілері мен шабандоздарына арналып тігілген үйдің ішінде ешкім жоқ. Жігіттер той қызығын қызықтап кетсе керек. Бұлар үйге кіріп, енді жайғаса бергенде: «Ас-ауқат керек пе?» – ден аспаздың бірі есіктен сығалады. «Қазірше осы бесеумізге арнап әкеле бер», – деді Нұржан. Көп кешікпей орталарына дастархан жайылып, буы бұрқыраған табақ-табақ ет келді. Көбектен басқалары ашығып қалған екен. Ләм деспей бірден тамаққа бас қойды.

	– Сүлеймен, бағанағы Нұралының сөзінен кейін ертеңгі күрестен қорқып отырған жоқпысың? Сен белдесер балуандар аюдай орыстар екен, – деді Көбек.

	– Өзімен ұстасқан қазақтың бәрін жеңіп бітті ғой. Енді орыспен де бір күресіп көрсін де, – деп күлді Нұржан

	Сүлеймен жауап қатпай, иығын қомдады. Аналар болса әрдеңені айтып, мұны келемеждеп біраз күлісіп отырды. Араларындағы қу тілді Битбай жұртты тағы күлдірейін деді ме:

	– Мен білсем, осы Сүлейменнен балуан шықпайды. Неге дейсіңдер ме? Шын балуан болатын адам аз жеп, көп қимылдаушы еді. Мынау аз қимылдап, көп жейді ғой. Алдындағы ауқаттан түк қойған жоқ. Біз бір табақ палау мен бір жілік ет жегенде, бұл екі табақ ас жеп, сүйектердің майына дейін шағып, жаланып өліп барады. Менің ағамның үйінде дәу өгіз бар. Жем-шөпті қанша берсең де жайпап тастайды. Ал арбаға жексең, мәстектей күші жоқ...

	Әзiлге онша жоқ, алаңғасарлау, ұр да жық мінезді Сүлеймен Битбайдың сөзінің аяғын күтпей:

	– Өй, сен, мені сонда жаман мәстекке теңеп отырсың ба? Көрсетейін саған мәстекті, – деп Битбайдың желкесінен бір ұрды.

	Битбай жазған қас қылғанда, тура соның оң жағында отырар ма. Ұзын тілі демесең, сидиған арық денелі, бостау кісі. Сүлейменнің жәй ғана ұрғанынан дастархан үстіне етпетінен құлап түсті. Сорлының беті тура алдындағы табақтағы палауға былш етті. Әлгінде оның сөзіне күлмей отырған жігіттер, осы кезде ду күлді. Битбай болса:

	– Әй, ұратындай не жаздым? Неге ұрасың сонша? – деп орнынан көтеріле сала, бетіне жабысқан майлы күріштерді сүртіп жатты.

	Бұдан былай оған абайлап сөйлейтін болдың, – деді Көбек күлкісін тиып.

	– Әншейін жәй ұрғанымның өзіне бүктетіле қалдың. Егер қатты ұрғанымда желкең үзіліп кетер екен-ау.

	– Сенің шоқпардай қолыңның ұрғанда жәйі қайсы, қаттысы қайсы екенін итім біліп пе? Мені бұлай ұрғаныңнан гөрі, бір боқтап алғаның тәуір ғой.

	– Бұдан былай, Битбай, бұл қара диюдың жынымен ойнама. Ал қазір қарын тойдырып болсаңдар, сыртқа шығып, той қызығын тамашалайық.

	...Сол күні бұлар кешке дейін той салтанатын қызықтап жүрді. Кешке ақындар айтысы басталды. Сүлеймен ақындар айтысына қызықпады. Күн бата қонақ үйге келіп жатып қалды.

	Ертесіне ол күн шықпай оянды. Түннің қай мезгілінде келгендері белгісіз, серіктері қалың ұйқы құшағында жатыр. Сүлеймен оларды оятып алмайын деп, орнынан жайлап тұрды да дыбысын білдірмей тысқа шықты. Тойлы ауыл да енді ғана ұйқыдан тұрып, қыбырлай бастапты. Есік алдындағы дәу самауырынға шай қойып жатқан бір қызметші:

	– Ә, балуан жігіт. Кеше түнде болған қызықтардың бәрінен қалып, ерте жатып қалғаның қалай? Әлде бүгін түсетін күресіңе шаршап қалмайын дедің бе? – деді.

	– Менің күреске түсетінімді қайдан білдің?

	– Осы жердегіледің бәрі «Түйе балуандыққа түсетін жігіт осы» деп сені сыртыңнан сөз етіп жүр. Естуімше, сен жаныстың жігітіне ұқсайсың. Мен де – жаныспын. Саған, бауырым, күресте жеңіс тілеймін. Қәзір сəске əлетінде күрес басталады.

	Сүлеймен оған жауап қатпады. Құманды алып жуынды. Осы кезде оның қасына Көбек пен Құлажан келді.

	– Қалай, батыр? Азанымен тұрып алып, ауылдағыдай жаттығу жасап алдың ба?

	– Мұның түнімен ұйықтатпай, Қаратауды айналдыра жүгіртіп шығу керек еді.

	– Сендер менің қамымды ойламай-ақ, бүгін жарысқа түсетін өз аттарың жайында ойласаңдар нетті, – деп гүжілдеді Сүлеймен. – Неге әрдеңені айтып мылжыңдай бересіңдер?!

	– Сөзіміз саған жақпайтын болса, қойдық онда. Расында, Көбеке, Сүлейменнің шамына тиетін сөзді айта бермейік. Күреске түсетін жігіттің көңілі жақсы болмағы лазым, – деді Құлажан Көбекке су құйып тұрып.

	Аздан соң бұлардың жанына басқа жігіттер де жиналды. Олaрдың бірі жуынып, бірі әңгіме айтып, шай дайын болғанша дабырласып тұрды.





Х


	Сəске əлетінде құнан жарыс басталды. Он бес шақырымға созылған жарысқа үш жүздей құнан сап түзеп, Қаратаудың етегіндегi далиған тегіс дала лезде ат тұяғының дүбіріне толды. Ордабек болыс қосқан сегіз құнанның ешқайсысы бәйгеге іліне алмады. Бұған намыстанған болыс ат баттаушы жігіттерге:

	– Баптаған құнандарыңның бірде бірі еш болмаса үшінші-төртінші орынға да іліге алмауы не сұмдық?! Өңкей буаз байталдарды жиып әкелгеннен саусыңдар ма, түге, – деп бұтқан-талқан болды.

	Оның жанындағы билер мен атбегілер болыстың сөзіне жауап қата алмай, жерге қарасты. Осы кезде үстеріне қызыл шапан, ақ белбеу таққан екі жігіт келді:

	– Болыс-еке, анау жайма шатырлы үйдің жанында күрес басталғалы жатыр. Балуандарыңыз болса, сонда алып барыңыздар.

	– Жаңағы Досалы қайда кетті? Күресетін баламыз осында ма? Алып жүрсеңдерші.

	– Күресетін баламыз дайын тұр. Ол – мынау, – деп Тәжібай ұлық Ордабекке Сүлейменді көрсетті.

	– Ал, Құдай мен әруақ қолдай көрсін өзіңді, балам. Төле бабаңның рухы жебесін.

	Ордабек бастаған топ күрес алаңына келсе, мұнда көп халық жиналып қалыпты. Той басшылар күресетін жерді әдемі таңдапты. Киіз үйлер тігілген ауылдың ортасында кішкене шошақ төбе бар екен. Биіктігі атты кісідей сол шошақ төбенің үсті ат айналардай жайпақ. Сол жерге шығып күресетін балуандар сайысын төмендегі адамдардың бәрі айқын көріп тұруға мүмкіндіктері бар. Әлгінде ғана құнан бәйгені тамашалап келген қалың жұрт енді осылай ойысып, төбені айнала жиылып жатыр. Күреске баға беретін қадірлі меймандар отыратын жерге арнайы шатыр тігіліпті. Қызметші жігіттер көлденең жұртты сол шатырға жақындатпай, оны қоршап тұр. Ордабек, Естемес, Тәжібай, Досалы төртеуі топтан бөлініп, солай кетті. Бір кезде төбе үстінде тұрған күрестің бас қазысы:

	– Ортаға бірінші жұп шығады. Қане, қандай балуан бар? Шығатын балуанның жасы он бестен аспайтын болсын, – деп айқайлады.

	Сол-ақ екен, жиылған жұрт өз балуандарының аттарын атай айқайлап, гуілдесіп кетті. Әлден соң шығыс жақта тұрған топ арасынан бір бала төбе басына шықты. Артынша екінші талапкер де көрінді. Бас қазы олардың аты-жөнін сұрап алды да, оны бар даусымен жұртқа жария етті.

	Күрес басталды. Бірақ бірінші жұптың сайысы ұзаққа созылмады. Сарысу жақтан келген тәпелтек бала Таластан келген ұзын бойлы баланың жауырынын оп-оңай жерге тигізді. Содан екінші жұп шықты. Бұлардың күресі де жұрт айызын қандыра алмады. Үшінші, төртінші жұптар да ұзақ күреспеді. Тек сегізінші және тоғызыншы жұпқа шыққан балуандар ғана біраз уақытқа дейін бірін-бірі ала алмай, ұзақтау аралысты. Кезек оныншы жұпқа келгенде:

	– Әй, қазы. Мұндай күресті өз ауылымызда да көріп жүрміз ғой. Өңкей iлмиген біреулердің алыс-жұлысын қызықтап қашанғы тұрамыз. Ортаға нағыз балуандарды шақыртсайшы! – деп айқай салды жұрт ішінен біреу.

	– Шынында, мықтылар шықсын да! – деп іліп әкетті екіншісі.

	Артынша: «Иә, дұрыс. Мықты балуандарды шығарыңдар!», «Кезекті түйе балуандарға беріңдер!» «Қазақтың атан жігіттері қайда?!» – деп жұрт шуласа түсті. Төбе басында тұрған бас қазы «шуламаңдар» дегендей екі қолын жоғары көтерді.

	– Алдымен мына ұлық пен болыс-билерден ұлықсат сұрайық, – деп олар отырған жаққа бұрылды. – Ардақты ұлық һәм болыс-билер, ортаға түйе балуандарды шығара берейік пе?

	Арнайы шатырдың қақ төрінде отырған Әулиеата ұлығы мен Керімбай болыс өзара сыбырласты да, қазыға қарап «бастай бер» деп бас изесті.

	– Уа, халайық. Енді ұлық пен Керімбай болыстың ықтияры бойынша, түйе балуандыққа түсетін күрескерлердің сайысын бастаймыз. Тойбасылар арасында келісілген шарт бойынша, оған төрт балуан шығуы тиіс. Араларыңызда салмағы алты пұттан, яки тоқсан келіден асатын жігіттеріңіз болса, онда да күресемін деген ниеті болса, ортаға шығарыңыздар! Кәнеки, төбе басына бірінші болып кім шығады?!

	Мыңдаған адам тағы да гуілдесіп кетті. Бірақ қанша гуілдесе де, төбеге шыққан бірде бір балуан болмады. Сірә, ортаға шығуға ешкімнің жүрегі дауаламай тұр-ау. Әлден соң қадірлі қонақтар отырған шатыр жақтан белуардан жалаңаштанған екі орыс төбеге қарай жүрді. Топырлап тұрған жұрт оларға жарыла жол берді. Бермегенде қайтсін, екеуінің жалаңаш ұсқыны тіптен қорқынышты. Екеуі де апай төс кеуделі, жалпақ иықты. Бұртыңдап ойнаған қолдарының бұлшық еттері олардың орасан қара күштің иелері екенін айқындап тұрғандай. Бастарының да үлкендігін қайтерсің. Жүздері сұсты. Кез-келген адам олармен күреспек түгілі, тура қарауға да именетіндей. Екеуі алшаңдай басып төбе басына шықты..

	– Мынау тұрғандар Берной ұлығының түйе балуандары. Енді қазақ арасынан шығатындар бар ма?! – деп айқайлады қазы.

	Жаңа ғана гуілдескен жұрттың үндері шықпай, сілтідей тынды. Ойпырмай, еш болмаса күрк деп жөтелген бір кісі болсайшы. Мыңдаған қаракөз анау екеуіне тесіліп, мыңқ демей тұр.

	– Уа, күшіміз кеміп, қуатымыз азаяйын дегені ме бұл? Осынша қазақ арасынан мыналарға иық тірестірер, күш сынасар біреудің болмағаны ма?! – деп саңқ етті қазы.

	Жұрт дүр етіп, бір қозғалды да, қайтадан жым-жырт болды.

	– Шық, Сүлеймен! – деді Көбек тістене сыбырлап. – Шеш шапаныңды! Мына екі кәпір қабан мен қабыланнан күшті емес шығар.

	– Мен қорқып тұрғаным жоқ, нағашы. Менің алдымда бір қазақ шыға ма деп тұрғаным ғой.

	– Уа, болсаңдаршы! Бар ма, біреу? Жоқ әлде, бәйгені мына қос орысқа шаппай береміз бе? – деді қазы тағы жандаусы шыға.

	– Бар! Бар, балуанымыз! Қазір жетеді жаныңа! – деп айқайлады Көбек.

	– Қане, жібер ортаға!

	– О, әруақ! Бар екенсің-ау, арысым!

	– Бәсе, осынша қазақ тұрып, екі кәпірге шаппай бәйге бергеніміз ұят-ты.

	– Жеңілсең жер көтереді. Шық, бауырым!

	– Қажымұқаннан басқа бұл қазақ балуан ұл тумап па?! Көрсет ерлігіңді! – деп әлгінде ғана тып-тыныш тұрған жұрт дабырласып кетті.

	Бағаналы бері ортаға бір қазақтың шықпағанына іштей намыстанған Сүлеймен, жұрттың мынадай дабырынан кейін бар елдің үміті енді тек өзінде ғана екеніне көзі жеткендей арқаланып, топ жауға жалғыз аттанған батырдай түксие қаһарланып, жеңіл шапанын тез шешті де, Көбекке ұстатты. Содан өзін қошеметтей дем беріп, шуласқан халық арасын жарып өтіп, күрес алаңы – шошақ төбенің үстіне көтерілді. Бірден екі қолдарын кеуделеріне айқастыра қойып, жиылған жұртқа маңғаздана қараған екі орыстың қатарына тұрды. Анау екеуінің бойлары Сүлейменмен тұрғылас. Бірақ дене бітімдері жалпақ. Әсіресе қарны шыққан әне біреуі тіпті жуан. Жалпақ иығының үстіндегі мойны мен қазандай басы бірігіп кеткендей. Еріндері жұқа болғанымен, танауы сиырдың танауындай кең. Көкпеңбек көздері зәр шашып тұр.

	– Бір қазақ шықты. Екінші біреу бар ма? – деп дауыстады қазы.

	– Мен шығамын! – деп айқайлады топ ішінен біреу.

	Көпшілік «Шық, шық!» – деп шуласты. Бір жігіт адамдардың арасын кимелей жарып, балуандардың қатарына келіп тұрды. Оның бойы Сүлейменнен тапaлдaу екен. Алайда мығым денелі. Бірақ қанша дегенмен, ол мына үшеуінің қасында кішкене бала сияқты.

	– Ал, көпшілік, енді менің сөзіме құлақ сал! Айтпақшы, тілмəш қайда? Кел бері! Айтқандарымды мына орыстарға түсіндір. Күрес шарты былай: Мынау тұрған төрт жігіт қазір екеу-екеу болып, бір-бірімен күреседі. Осылардың жеңгені біраз демалып алған соң, өзара тағы күреске түседі. Соның қайсысы жеңсе, осы тойдың «түйе балуан» атағын сол алады. Егер де күрес үстінде біреу-міреуі мертігіп қалатындай болса, оған біз жауапты болмаймыз. Бұл – бір. Екінші, өздерінен сұралық, бірінші болып қайсысы қайсысымен шығар екен?

	Қазының сөзін тілмәш арқылы түсінген орыстар бір-бірімен аз-кем сөйлесті де: «барлық шартқа көнеміз» дегендей, бас изесті. Содан соң жіңішкелеуі алға бір қадам шықты. Мұнысы – алғашқы болып мен шығамын дегенінің белгісі. Анау бұқадай болған екіншіден ықты ма, тапал қазақ: «Мұнымен мен күресейін», – деп алға озып етті.

	– Міне, бірінші жұп дайын. Ал сендер, қазірше пəске түсе тұрыңдар, – деді қазы Сүлеймен мен екінші орысқа.

	Екеуі ылдиға түсіп, жұрт қатарына тұрды. Төбедегі қазы екі балуанды екі шетке тұрғызып қойып, белбауларын, етіктерінің табанын тексерді. Егер етіктің табанында темір нəл болса, балуан күреске жіберілмейді. Резіңке белбауы бар шалбармен де мұндай күреске түсуге тыйым салынады. Күреске киетін киімдердің осындай тәртібін білетін Досалы, анада Сүлейменді ауылында баттап жүргенде оған арнап, ауы мен тізесін кеңдеу етіп, сүр кенептен шалбар, матасы бекем ақ шыттан көйлек, шымқай патсайыдан қамзол, жеңіл шапан тіктіріп берген. Аяғына киетін жеңілдеу таза былғары етікті Тәшкеннен арнайы алдырған. Бүгін азанда соларды киіп алған-ды.

	– Бірінші жұп күресті бастайды, – деген қазы көтеріп тұрған оң қолын анау екеуінің отасына қарай сермеді.

	Оң жақтағы орыс екі қолын соза балпаңдай басып, тура алаң ортасына келді. Ал тапал қазақ төселген кілемдердің шетін баса, жемтігін аңдыған мысықтай бұқпантайлап, орысты бір айналып өтті. Ол қалай айналса, орыс та солай айналып, оның шабуылын күтті. Кілемді бір айналып өткен қазақ сәл тыныстады да, «уап» деп орысқа қарай сұмдық жылдамдықпен атылды. Сол атылғаннан ананың белінен қапсыра құшақтап алып, тіке көтеріп, лақтырып жіберуге талпынды. Жұрт «лақтыр, лақтыр!» деп шу етті. Алайда орыс, басы иегінің астынан ғана келіп тұрған қарсыласының бұл ойын дереу сезіп, оның жауырынын екі қолымен орай құшақтап, мытып-мытып қалды. Ерен күштің мықтылығына шыдай алмаған қазақ балуаны орыстың белінен қолдарын лезде босатты да еңкейіп барып, аяқтарына жармасты. Жазғанның қолдары тізе сыртын дөп қысқанымен, басы орыстың екі бұтының арасына кеттеле кетті. Орыс өзі ойлаған бір тәсілмен оны жерге бұрқ еткіземін деп ойлады ма, кім білсін, сәл еңкейіп барып, қос білегін ананың қарнына сала бергенде, қазақ «ауп» деп оны көтеріп алды. «Уа, жарадың! Лақтыр енді жерге!» деп халық тағы дуылдады. Дегенмен оның орысты лақтырып жіберуге шамасы келмеді. Әйтсе де, көтерген күйі оны үш-төрт мәрте айналдырып-айналдырып алды да, кілем үстіне былш еткізді. Орыстың бұрын күреске түсіп жүргені осы жерде анық көрінді. Анау жігіт бар пәрменімен алып ұрғанда, жамбасымен құлап бара жатып, айналып үлгерді. Сондықтан да кілемге жауырынымен емес, етпеттей құлады. Қазақ жігіт енді оның белінің сыртынан қапсыра құшақтап, өз үстінен ауната жығам деп ойлады ма, өзі де жата қалып, бар күшпен тарта бергенде, анау пәле жылдамдық қылып мұны басып қалды. Бұдан кейін орыс оны сол басып-жаншыған күйі екі иығын кілемге қадап бір-ақ тынды.

	– Бұл күресте Берной ұрлығының балуаны жеңді, – деп жар салды қазы. – Өз қазақтарының жеңілісіне намыстанған халықтың үні шықпай, демдерін ішіне тартты. – Келесі жұп төбе басына шықсын!

	Сүлеймен мен дәу орыс төбе үстіндегі қазының қасына қатарласты. Қазы бұлардың да киімдерін тексерді. Орыстың аяғында Сүлеймендікі сияқты етік емес. Қонышы тобығынан сәл ғана асатын қысқа бәтеңке. Бұтында екі жағында көк жолағы бар қыжым шалбар. Қазы оны жетектеп, кілемнің арғы бұрышына апарды. Сөйтіп, бер жақта қалған Сүлеймен екеуі екі шетте бір-біріне бетпе бет қарап тұрды. Қазы төбе жиегіне барып, оң қолымен ортаны нұсқады:

	– Екінші жұп күресін бастайды. Ал жігіттер, бастаңдар?

	Сүлеймен екі адым алға жылжыды. Орыс тарп-тарп басып, бұған үш-төрт қадамдай жерге келіп тоқтады. Күреске түскенде әдеті ме, кім білген, екі алақанымен екі құлағын жауын алып, әзірейілдей кейіпте түксиіп тұр. Мынадай түсі зәрлі, жирен сақалды, қызыл шашты, жүзі қарулы кәпірді бұрын кім көрген. Сүлеймен одан бір сәт іштей ығайын деді.

	«Намысты берме, бауырым!», «Анау шарадай қарнын жарып, ішек-қарнын ақтарып жібер!»«Қорықпа, семіз адам қопал болады», – деп жан-жақтан айқайлаған көпшіліктің дауыстары дем берді ме, Сүлеймен аз сәттен кейін ішкі қобалжуын басып, білектерін сәл алға соза, қарсыласына жақындады. Бұл жақындағанда анау «yah» деп ақырып, екі қолын бұған қарата сермеді. Дауысы жер жарардай жуан екен. Сүлеймен артқа қарай шегінді. Тырс еткен дыбыс шығармай, тынып тұрған топтың ішінен: «Селт етпе, жігітім, жақындай бер! Ақырғанның бәрі арыстан емес», – деп біреу айқайлады. Бірақ Сүлеймен алға баспады. Есесіне, анау əзірейілдей орыс жан-жағына қолдарын жазып жіберіп, бұған қарай жүрді. Сол жүргеннен тоқтамай, Сүлейменді бассалды. Екеуі ұстаса қалғанда, жұрт гу етті. Орыс бар күшімен Сүлейменді бірден лақтырып тастайын деді ме, мұны құшақтаған күйі ырғап-ырғап алды. Алайда ойлағаны бола қоймады. Ол құшақтаған кезде Сүлеймен бар күшін жиып, тырыса қалды. Анау үшінші мәрте ырғай бергенде, Сүлеймен оны аяғынан шалып тұрып, жамбасқа алуға тырысты. Бірақ өгіздей болған пәленің ауыр денесі оңайлықпен қозғалмады. Қайта Сүлейменнің өзін мытып, сол жаққа қарай еңкейтіп барады. Оң жақ мойнынан орап алған қолы құдды бір шойын темірдей мықты екен. Сүлеймен сәл босаңсыса мойны жұлынып, жерге бір-ақ түсердей. Тегеуірінді күштен жаны қиналып, маңдайынан шып-шып тер шықты. Сонда да қарсыласына оңайлықпен бой бермей, тырыса түсіп, бір сәт көзін жұмды. Көзін аз-маз сәт жұмды ма, жоқ, ұзақ уақыт жұмды ма, білмеді, ашып қалса, еңкейген басы жердегі кілемге жақындап қалыпты. Тура құлақ түбінен орыстың ырс-ырс етіп демалғаны бірте-бірте күшейіп, Сүлейменнің мойнына оралған қолдары бір сәт босаңсыр емес. Дәл осы кезде: «Балам, оң қолыңмен тізеге жармас», – деп құлақ түбінен сыбырлаған біреудің дауысын есітті. Оның кімнің даусы екенін саралауға да мұршасы болмады. Мойнын қатып ұстаған қолдaры бұлқынып қап, оң жағына көз салды. Өзін басып бара жатқан орыстың бір тізесі тура тұмсық алдында тұр. Орыстың бөксесінен қатып ұстаған қолдарын зып еткізіп босатты да, тізеге жабысты. Лезде бар күшпен тізені жоғары көтеріп, бойын тіктеді. Бұдан мұндай оқыс қимылды күтпеген орыс бір аяғымен селтеңдеп тұрып, мойынға қайта шап берді. Сүлеймен ышқына тізені өзіне тартты. Келесі сәтте ананың бар денесін ұстап тұрған бір аяғын шалып жіберіп, шалқасынан түсірді. Анау сүрініп құлаған атан нардай, жерді ойып жіберердей салмақпен оңбай құлады. Денесі сонша ауыр болса да, ептілігін қара. Кілем үстіне екі иықпен емес, бір иықпен құлады. Ол жерге құлағанда, Сүлейменнің тілеуін тілеген қалың көпшілік жер-көкті бастарына көтеріп, шулап кетті. Сол шудан екіленген Сүлеймен орыстың үстінен баса қалып, мыти түсті. Анау оңайлықпен берілер емес. Бұл кеудесіне отыра қалып бар күшпен қанша мыжғылап басса да біраз уақыт берілмей, екінші иығын кілемге тигіздірмеді. Аздан соң Сүлеймен оны бұлай ала алмайтынын білді де, қолдарын иықтарынан босатып, орыстың екі аяғының ортасына тізерлеп отыра қалды. Орыс кеудесін көтеріп тұра бергенде, оның екі аяғының тізе тұстарын бүйіріне ала құшақтап, лып етіп орнынан тұрды. Содан анау бұлқынып үлгергенше, аяқтарын екі қолтығына қысып алған Сүлеймен оны арбаша сүйрей жөнелді. Кілем шетіне дейін сүйреп барды да айналдырып-айналдырып жіберді. Орыс бар денесін босаңсытып жата қалды. Сүлейменге де керегі осы еді. Үстіне құлай кетіп екі иығын кілемге жанши қойды. Қазы «күрес бітті» дегендей қол көтерді. Айналадағы жұрттың қуанышында шек жоқ. Біреулер жүгіріп келіп, Сүлейменнің үстіне шапан жатты. Терге малынып, ырсылдап әрең демалған Сүлеймен алғашқыда қасындағылардың кімдер екенін байқай да алмады. Маңдайын алақанымен сүртіп, алдына қараса, қарсысында ақ боз ат мінген, қара сақалды қара киімді кісі тұр. Ол бұған қарап, езу тартып күлгендей боп тұрды да, зым-зия ғайып болды. Өз-өзіне сеніңкіремей, басын бір шайқап алып тағы қараса, әлгі кісінің орнынан халықты көрді. Жаңағы кісіні қай жерде көргенін есіне түсіре алмады. Есіне түспеді. Есіне түсер ме еді, егер алқынып Көбектер жетіп келмегенде.

	– Әй, жарайсың, жиен! Бұл дәу орысты жер қаптыратыныңды әу баста-ақ білгем. Әй, айналайын, жүр ана жаққа. Біраз демал, – деп ол мұны шетке сүйреді.

	Сөйтіп Көбек бір қолтығынан, Нұржан мен Құлажан бір қолтығынан демеп шетке шыққанда алдарынан Ордабек пен Досалы шықты.

	– Уа, пəлі. Дию орысқа дес бере алмайды ғой деп, қауіптеніп едім алғашқыда. Төле бабаңның әруағы қолдады сені, балам. Енді ана біреуін жеңсең, бар атақ пен мансап сенікі, айналайын, – деді Ордабек екiтiндей сөйлеп.

	– Қазірше бір ғана балуанды жыққан жігітті тым асыра мақтау ертерек. Қауіпті сайыс әлі алда. Енді мұны соған қамдайық, – деді Досалы бар кездегідей қатал мінезін көрсетіп. – Көбек, Сүлейменді жақсылап тынықтыр. Қол-аяғын уқала. Қайта күреске түскенше көп тамақ беріп қойма. Әсіресе, қымыз, айран, сүт беруші болма. Олар буынды босатып, ішектерді осалдатады.

	– Керімбай сіздерге айтты ма? Екінші күрес қай уақытта басталады екен?

	– Оны кім білген. Біз ұлықтар жаққа қайта барайық. Ал, айналайын, келесі күреске дайындал.

	– Жүріңдер, мына үйдің ішіне кіріп отырайық. – деді Көбек. Ордабектер кеткесін: – Әйтпесе, еріккен кім көрінген келіп, Сүлейменнің мазасын алар.

	Бәрі балуандарға арнап тігілген киіз үйге кірді.

	– Әйтеуір, бір жерің ауырып қалған жоқ па? – деп сұрады Құлажан.

	– Қазірше аман сияқтымын.

	– Келесі күресетін адамың мен білсем, жаңағыдан күшті емес сияқты. Қалай дегенмен де, оның айласы мол-ау деймін. Бағана анау орыс сені мойныңнан ұстап төмен тұқыртқанда, өзіңді «әй, жеңілді-ау» деп ойлап едім. Құлап бара жатып аяғынан шап бергенің мұндай жақсы болар ма.

	– Оның аяғынан қалай ұстай алғанымды өзім де білмей қалдым.

	Олар өткен күрес жайында сөйлесіп біраз отырды. Көбек пен Құлажан Сүлейменнің аяқтарын, қолдарын әбден уқалап ширатты. Шалқалай жатқызып iшiн, етпеттей жатқызып мойны мен білегін умаждады. Мұның бәрі балуан адамға өте қажетті-ақ нәрселер.

	Жарты сағаттан аса жуық уақыт өткенде қазы жақтан «күрес алаңына жетсін» деген хабар жетті. Жігіттер Сүлейменді ортаға ала сыртқа шықты. Төбе маңындағы адамдарда есеп жоқ. Бәрі ентелей, Сүлейменді бір көріп қалуға құмартып, бұларға лап қойды. Көбек пен Құлажан оларды өздеріне жақындатпай кері итере жүріп, әзер дегенде төбе жанына жетті. Төбе үстінде маңқиып бағанағы бірінші орыс балуаны тұр.

	Жаңағы досының есесін тап қазір-ақ қайтаратындай сыңаймен Сүлейменге бір шүйлігіп қойды. Қазы «сабыр сақтай тұр» дегендей, оның көкірегінен итеріп, кілем шетіне тұрғызды.

	– Уа, халайық. Қазір Керімбай болыстың тойындағы түйе балуан күресінің ең ақырғы сайысын бастаймыз. Осы күресте жеңген адам бүкіл Жетісу, Сырдария облысының ең мықты балуаны болып есептеледі. Соған байланысты мына екі балуанның аты-жөндерін атап, сіздерге мағлұм етпекпін. Бірінші тұрған мына орыс балуанның аты – Некелай, Берной ұлығының күрескері. Жасы жиырма төртте. Бұдан бұрын осындай күреске сегіз рет түсіп, сегізінде де жеңіске жеткен. Салмағы жүз бес келі. Ал мынау жас балуанымыздың аты – Сүлеймен. Қазығұрттағы Ордабек болыстың ауылынан келген. Руы – жаныс. Жасы он жетіде. Бұрын ешқандай күреске түсіп көрмеген. Сондықтан да мұның салмағын білмейміз. Сірә, тоқсан келіден асса керек. Сүйегі ірі, денесі дәу ғой. Бағанағы күресімізде балуандардың ешқайсысы жарақат алған жоқ. Ендігі күресте де, Құдай ондай жазымнан сақтасын. Қане, енді тынышталыңыздар. Ал балуандар, күреске кірісіңіздер, – деп қазы қалыптасқан әдет бойынша, оң қолын жоғары көтеріп, ортаға қарай сермеді.

	Қазының қолы сермелгеннен-ақ Нeкәлай балуан кілем ортасына атылып шықты да, жемтігін андыған жолбарыстай қатуланып, екі аяғын екі жаққа соза, еңкейіп тұрды. Сүлеймен де қарап тұрмай, бірден оған жақындады. Екеуінің арасы екі қадамдай қалғанда Некелай бойын түзеп, Сүлейменнің бір жерінен шап етіп ұстап алуға ұмтылды. Сүлеймен оның созған қолын қағып жіберді. Содан біраз уақыт бір-біріне батпай, кілем үстінде айналшықтап жүрді де қойды. Айналадағы халық болса, Сүлейменге дем беріп, шуласып жатыр. Алайда Сүлеймен бірінші болып шабуылдамады. Бағана тапал қазақпен күрескенде орыс оған бірден атылған еді.

	Енді күрес тәсілін өзгерткен сыңайлы. Екі көзін Сүлейменнің көзіне қадап, біресе шегініп, біресе жақындап, мұның аяқ алысын аңдыды. «Бірінші болып сен шаппасаң, мен де шаппаймын» дегендей, бұл да ол қалай айналса, солай айналып жүрді. Осылайша, екі балуан бір-біріне бата алмай, біршама уақыт өткізді. Бір кезде орыс айқайлап жіберіп, еңкейген күйі Сүлейменге жүгірді. Өзі ұзын болса да жолбарыстай ширақ екен. Әп-сәтте қарсыласының екі аяғын құшақтай алып, алға қарай тартып жіберді. Құдай қолдағанда, Сүлеймен жығылмады. Қайта жылдамдық қылып, ананың бөксесінің сыртынан қапсыра құшақтап, оны тырп еткізбеді. Ойлаған тәсілі болмаған Некелай Сүлейменнің екі аяғының сан тұсынан құшақтаған күйі, екі жаққа қарай итергілеп, босанбаққа әрекеттенді. Бұл қимылынан да түк шықпады. Содан соң артқа қарай шегіне бастады. Екі балуан ұстасқан күйлері кілем шетіне жетті. Осы сәтте Сүлеймен сәл босаңсып қалды ма, Некелай қарсыласын оңға қарай лақтырып жіберуге талпынды. Бірақ Сүлеймен одан ажырамады. Ал Некелай жаңағы тәсілін тағы қайталады. Қанша дегенмен мығым да күшті денесінің серпіні қатты емес пе. Ұстасып тұрған балуанын лақтырып жібермегенімен, өз екпініне өзі де, Сүлеймен де аяқ тіреп тұра алмай, қосарлана оңға қарай жылжыды. Жылжып келіп, екеуі шошақ төбенің тура шетіне келгенде тұра қалысты. Мұны көрген қазы:

	– Тоқтаңдар! Тоқтатыңдар күресті! Кілем шетіне шығып кеттіңдер, – деп айқай салды.

	Сүлеймен қолдарын орыстан босата бергенде, қазының қазақша сөзін түсінбеген Некелай мұны шетке қарай лақтырып жіберді. Мұндай оқыс қимылды күтпеген Сүлеймен шошақ төбенің жиегінен төмен қарай құлап бара жатып, оның беліне жармаса кетті. Сөйтіп екеуі бірдей төбе үстінен төменге қарай сүйретіле құлады.

	– Орыстыкі жөн емес!

	– Осы қылығы үшін оны жеңілдіге санау керек!

	– Қазы, орысты күрестен қуып жібер!

	– Мұндай кезде лақтыруға болмайды, – деп топырлап тұрған жұрт шу-шу етісті.

	Ал біреулер балуандардың төбе басынан қосақтала домалап түскеніне ха-ха-лап күліп жатты. Қазы төбе шетіне келіп, пәсте жатқан балуандарды тұрғызды. Содан соң:

	– Тілмәш қайда? Тілмәшті шақырыңдар, – деп ұлықтар отырған жаққа қарады.

	Жүгіріп келген тілмәш Нeкeлaйға әлгіндегі қылығының дұрыс еместігін түсіндіріп жатыр. Ол «түсіндім» дегендей, екі қолын кеудесіне қойып, басын изеп-изеп қойып, төбе басына шықты. Күрес қайта басталды. Бұл жолы екі балуан бірінші айқастағыдай аңдысып, ұзақ жүрмеді. Қазы белгі берiсiмен-ақ, алыса кетті. Орыс тағы да жылдамдық танытып, Сүлейменнің аш беліне тап берген. Ал Сүлеймен оның жауырынының сыртынан құшақтай қапсырып алған. Екеуі осылайша, бір-бірін жыға алмай, жұлқыласып көп тұрды. Әлден уақытта Некелай Сүлейменді шалқалай ішімен көтеріп алды да, кілемге топ еткізбек болып серпи бергенде, өзі шалқасына түсті. Шалқасымен түскенімен кілемге жауырынмен құламады. Қырынан түсті. Енді екеуі жатқан күйлері алыса бастады. Дегенмен орыс кілем үстiн бұрын талай көрген кәззәп емес пе, алысып жатып, Сүлейменнің үстіне шығып үлгерді. Абырой болғанда, Сүлеймен бір қырынан жатыр еді. Анау үстіне шығып алып, қанша тартқыласа да, беріспей қойды. Енді Некелай басқа әдіске көшіп, мұның бір аяғын қос қолымен ұстап, қайыруға кірісті. Сүлеймен екінші аяғымен оның қолдарын итеріп, кеудесін сәл көтерді де екі қолымен ананың білектеріне шап берді. Ол босанбақ болып тартыншақтай бергенде, оны бар күшімен еңкейе тартып, аяқтарын оның ішіне тірей қойып, өзінен асыра лақтырып жіберді. Некелай сорлы кілем шетіне баспен барып қадалды. Мыңдаған адам тағы шу етті. Бірақ Некелай орнынан атып тұрды да, жайлап көтеріле берген Сүлейменге бассалды. Сәтін салғанда орыс Сүлейменнің иығына тура қарын тұсымен келіп жабысқан еді. Сірә, екпінімен мұны құлатып салам деп ойласа керек. Енді Сүлеймен шапшаңдық қылып, оны көтере орнынан тұрып кетті. Содан қаһарланған ол, бар күшін жиып тұрып иығында жатқан орысты кілемге алып ұрды. Әрі өзі де бар салмағы оның үстіне шаншыла құлады. Шаншыла құлағанда, оны майып қылайын деген ойы жоқ-ты. Бағанағыдай аунап үлгертпей, орыстың екі жауырынын кілемге бірден тигізу еді. Орыс осы жолы онсыз да кілемге қос жауырынымен қадалған-тын. Сүлеймен үстіне құрағанда, «Ой, мама» деп шыңғырып жіберді. Одан соң тырп етуге шамасы келмей, бір қолымен кек астын, бір қолымен көкірек тұсын ұстап, ырс-ырс етіп, серейді де қалды.

	– Тағы да Сүлеймен жеңді! – деп айқайлады қазы қос қолын жоғары көтеріп. – Жеңіс – қазақтікі!

	Сол-ақ екен, айнала қым-қуыт айқай шуға толды да кетті. Сүлейменді көтермелеп айқайлаған мыңдаған адамның шулы дауысынан құладын дүз – Билікөл даласы толқып, кәрі Қаратаудың көк шыңдары мен жалтыр құздары дір-дір еткендей еді. Тіпті айғыр кісінеп, тұлпар жер тартып, бура ақырғандай болды.

	– Уа, жаса, Сүлеймен!

	– Уа, қыраным! Анаң сені мұзбалық етіп туған екен!

	– Арыстан екенсің, айналайын!

	– Қайратың мен бабың бірдей екен, батырым! – деп айқай салған жұрттың қуанышында шек болмады.

	Бірақ жұрттың өзіні бұлайша қошеметтеп, құрметке бөлеп, айқайлап жатқаны Сүлейменге титтей де әсер етпеді. Қайта өзінен жеңіліп, жерде тұруға шамасы келмей, ыңырсып жатқан Некелайды айналшықтап, «Осы жазғанға бірдеңе болып қалды ма?» деп оның қасынан ұзaп кетпей тұр. «Не болды?» – деп сұрайын десе, орысша тіл білмейді. Орыс болса «ананы шақыршы» дегендей, қазыны қолымен нұсқап-нұсқап қояды. Күреске қазылық еткен кісі Некелайды «жеңілгеніне намыстанып, тұрмай жатыр» деп ойлады ма, оған назар да аудармай, төбе шетінде болыстар мен ұлық отырған жаққа қарап тұр.

	– Мына орысқа бірдеңе болып қалды-ау деймін. Барып көріңізші.

	– Бұл неге тұрмай жатыр өзі? – дел қазы оның қасына барды.

	Онымен бірге тілмәш та жетті оған. Тілмәш орыспен аз-маз сөйлесті де:

	– Біраз қабырғалары мен бұғанасы сынып кеткенге ұқсайды. Өзі тұра алмайды. Кілемге салып көтеріп кетпесек болмас, – деді ол қазыға қарап.

	Осы кезде төбе басына жүгіріп Көбек пен Құлажан келді. Екеуі келе сала Сүлейменді құшақтай алды.

	– Неғып тұрсың бұл жерде? Сен жеңдiң! Болды, жүр! Енді түсейік пәске. Болыстар жаққа барайық.

	– Тұра тұрыңызшы. Мына орыстың бір жері сынып кеткенге ұқсайды.

	– Құрысын, кәпірің. Бір жері сынбаса, қирап қалсын, Әйтеуір өзің амансың. Осыған шүкір де. Кеттік, бол! Ана жақта ұлық пен Керімбай болыс сені күтіп отыр. Саған разылығын білдірмек.

	Етекке түскен соң Құлажан қолындағы шапанын Сүлейменнің иығына жапты. Ол шапанды желбегей жамылған күйі Көбекке еріп, игі жақсылар отырған шатырға келді. Қатарласа жайғасқан би-болыстардың қақ ортасында кешегі өзі амандасқан ұлық отыр. Сүлейменді көрген ол орнынан жайлап тұрды. Оған ілесе би-болыстар да өрe түрегелді.

	Ұлық Сүлейменнің қолын алмады. «Кешегідей қолымды қысып ауыртып жіберер» деп ойлады-ау, сірә. Тек:

	– Молодец, Сулайман. Ты хорош! Ты сильный! – деді езу тартып.

	– Жеңісің құтты болсын, балам! Бұдан да мықты балуан бола бер, – деді Керімбай болыс.

	Ұлық пен Керімбай болыстың мадағын естіген соң бұлар өз үйлеріне келді. Сүлейменді көруге құмартып, құттықтауға келген адамдардар да есеп жоқ. Бірақ оларды Көбек ішке кіргізбеді...

	Ертесіне үш жүз ат сап түзеп, отыз бес шақырымдық аламан бәйге басталды. Аламан бәйгеде сиқым Мақұлбектің қарагеріне жетер ат болмады. Ордабектің атбегісі баптаған ақжал ат екінші болып келіп, бес жылқы, елу сомды қанжығасына байлады. Ал мыңнан аса ат қатысып, үлкен Қаратаудың арғы жағы бір бөлек, бергі жағы бір бөлек болып шабысқан шабандоздар сайысы – көкпарда атышулы шегір Сыдыққа тең келер ешкім болмай, бас салым бәйгесін сол алды.

	Бір күннен кейін күрес пен көкпардан ешкімге дес бермеген жігіттеріне разы болып, көңілі масаттанған Ордабек байбатша Билікөл жерімен қош айтысып, би-болыстарын, шабандоз-атбегілерін, атқосшы-қызметшілерін, жалпы, өзімен бірге тойға келген үш жүздей қалың нөкерін ергіп, елге, Қазығұртқа қарай бет түзеді.





ЕКІНШІ БӨЛІМ




	І


	Сол тойдан кейін төрт жыл өтті. Қазығұрт пен Қаратау алабын алапат жұт пен қуаңшылықтың жайлап тұрғанына екінші жыл. Бұл жұт бір ғана бұл өлкелерде емес, сонау Бернойдан бастап, Талас пен Шудың күллі өңірін, күнгейі Сарысу, батысы Сырдарияның бойындағы ен даланы қамтып тұр. Былтырғы 1917-ші, жылан жылынан бері қыста бір түйір мұздақ қар, көктемде бір тамшы жаңбыр жаумай, қыр үсті, дала төсі қурап кетті. Қаратаудың екі жақ қапталындағы, Қазығұртың тірескейi мен батысындағы шөлейтті даланы мекен еткен қазақтардың тігерге тұяғы қалмай, үйір-үйір жылқылары мен отар-отар қойлары жерден бір тiстем шөп таппай, қырылып қалды. Ол жақтың елі тозып, беті ауған жаққа лақты. Әлі келгендер тышқан, бақа-шаянға дейін ұстап жеді. Әлі келмегендер жолда өліп, көмусіз қалды. Бұл жұтты жергілікті жұрт – «жылантақыр» деп атады. Осы жұтта тау паналап, өзен жағалаған ел онша көп қырғынға ұшырамады. Су бар жерде ел өз нәпақасын тауып жейді емес пе.

	Досалы би былтырдан бері Сайрамсудың екі жағындағы тегіске тары мен бидайды көптеп ектіріп, өз елін тарықтыра қоймады. Керегетас пен Қырыққыздың үстіндегі биік шатқалды тау қорғандарының ішінде тығулы жылқыларды ашыққан жұртқа таратып беріп, әзірше өз құзырына қарасты елді бағып отырған. Бірақ Билікөл мен Сарысу атырабынан лек-лек келіп жатқан аш адамдардың құрсағын тойдыруға бидің шамасы келмеді. Қай жерде нан бар десе, солай қарай ағылған оларды бір-екі жылқының етімен, екі-үш қап ұнмен тойдыра алмасы анық. Осыны сезген Досалы ауғынды жұрт көп өтетін жол бойынан өз жұртын тауға қарай көшіріп әкетті. Дегенмен көп уақыт өтпей жатып-ақ былтырғы жиған азығы таусыла бастаған бұл ауылдың да халқы тарыға бастады. Жұттың екінші жылының бас шеніне қарай Шымқаладағы да, оған таяу Сайрам мен Арыс кенттерінің де жұртының тоз-тозы шығып, ашаршылыққа ұшырады. Бұрынғы ұлықтардың бәрін орнынан тайдырып, кедей-кепшікті зор етеміз деп келген жаңа өкімет жұтқа қарсы түк істей алмай, қауқарсыз қалды. Бай-болыстардың барлығын құртамыз деген сол өкіметтің заң-зәкүні қырдағы елге, таудағы жұртқа әзірше тізесін батыра алмаған-ды. Сондықтан би-болыстар облыс пен ояздық ұлықтарынан айырылғанымен, өздеріне қарасты ру мен ауылдарды билеу құқығынан әлі де ажырамаған. Қазығұрт пен Сайрамсу, Арыстың жоғарғы сағасы мен Түлкібас елінің билігі әлі солардың қолында. Би-болыстар әзірше жаңа өкіметтен шошымай отыр. Олардың шошынғаны – мына жұт. Ата-бабадан келе жатқан үлгі бойынша ел тізгінін ұстаған игі-жақсылар халқын жаттан да, жаудан аман алып қалуы тиіс. Осыны ойлаған Досалы би бір күні Көбек бастаған барымташы жігіттерін жиып алды:

	– Ал, Көбек, «бұрын тойып секіруші едік, енді тоңып секіретін» күн туды басымызға. Мына жұттан ашыққандарды аман алып қаламыз деп қамбада астық, қорада мал таусылды. Жаңағы «тоңып секіретін» деп айтып отырғанымның мәнісі – аш бөрідей қыр кезіп, бөгде малға құрық салу керек болып тұр дегенім. Ұрының кейде бір елге зияны болғанымен, бір елге пайдасы тиеді. Мына таудың аржағындағы қырғыз елінің нәпақасын Құдай аспаннан да, жерден де тарықтырмай, ауыздарын аққа бөктіріп отыр. Енді сол жаққа аттанып, Күреңті мен Бозғыл шатқалы төңірегіндегі қырғыз би-манаптарының сай-салада жайылып жүрген жылқыларын бері қуып қайтыңдар. Қанша жылқы айдап әкелсеңдер де, олардың барлығын мына аштан сілесі қатып отырған жұртқа таратып береміз. Ырзығымыз елмен бірге болсын. Аттаныңдар! Құдай жолдарыңды оңдасын!

	Досалының бұларды ұрлыққа жұмсағаны бір бұл емес. Сондықтан да барымташы жігіттер биге ешқандай сауал бермей, орындарынан тұрды. Бұрындары ұрлықты ермек үшін істейтін бұлар, енді өз елінің азығы мен нәпақасы үшін ерлікке бара жатқан сарбаздардай сапарға тас-түйін дайын. Сонау Билікөлдeгі болыстың тойынан «түйе палуан» атанып келген Сүлеймен бұл күндері жанындағы серіктеріне ұқсап, әбден кәнігі барымташы болған. Мына шеті Сарысу, мына шеті Талас таулары мен қырғыз Алатауының тек қарақшылар ғана жортатын сайлы жолдары мен құзды шатқалдарын теп-тегіс біліп алған. Басқа серіктерінен гөрі күш пен айласы мол бұл, алпысқа таяса да кәрі арландай саптан таймай жүрген Көбектің орнын басуға лайық-ақ еді.

	Алайда әзірше селкеуі шықпаған Досалы барымташыларының топ басшысы Көбек «дала кезіп, түнгі жортудан қажыдым» деп айта қойған жоқ-ты. Әрі тек барымтамен таң атырып, күн батырып жүрген Әріпбай мен Тастан да, Кендір мен Әмір де, жалпы, барлығы да жорық үстінде дию күш, қабылан жүректі Сүлейменнің бетін қағып жүретін Көбекті қатардан қалдыруға ынтық емес-ті. Былайша айтқанда, олар Сүлейменнен қатты қорқатын. Әрине, ол өзінше ешкімге тиіспейтін. Бірақ әзіл мен қалжыңды онша суқаны сүйе бермейтін Сүлеймен, біреудің ойнақы сөзін шын көріп, оған ашулы бұқадай тарпа бас салатын. Ондайда оның тегеурінді күшіне екінің бірі қарсы тұра алмайды. Былтырғы жылы қыр мен шаһардың арасына ары-бері базаршылап қатынаған қазақтардың аткөлігін тонап, болмаса ұрып-соғып, тыныштық бермей жүретін мықтысынған сайрамдықтардың көздеріне көк шыбын үймелетіп, жуасытып қойған да осы Сүлеймен-тін. Қазақтардың шағымын естіген Досалы би Сайрам хәкіміне «тентегіңді тый» деп қанша ескерту жасаса да, бозаға тойып елiрген Сайрамның ылғи жас жігіттері қазақтарды басынуын қоя қоймайды. Былтыр жазда Сүлеймен Төрехан мен Байтұр деген інілерін ертіп Шымқалаға барған. Содан екі інісіне бірсыпыра киім әперіп, өз ауылдарына емес, Досалы ауылына келе жатқан. Бидің ауылына апаратын жол Сайрам маңынан өтеді. Сүлеймен атта, анау екеуі бір есекке мінгескен. Үшеуі Сайрам тұсынан өте бергенде, су жағасындағы қамысты паналап отырған бір топ сайрамдық жігіттер бұларды қоршап алды. Әрқайсысының қолында бір-бір сойылдай таяқ. Сол таяқтарын ербеңдетіп:

	– Уа, мал баққан қазақтар, аттарың мен есектеріңді, қоржындарыңды тастап, таяқ жемей тұрғандарыңда тайып тұрыңдар! – деп доқ көрсетті.

	– Мына екі бала кішкентай, төбелесуге жарамайды. Ал менімен қайсың жекпе-жекке шығасыңдар? Егер мен жеңсем, біз сендерге ештеңе бермей, кете береміз. Ал сендердің мықтыларың жеңсе, онда айтқандарыңды береміз. Келісесіңдер ме? – деді Сүлеймен.

	Бірақ өзбек жігіттері Сүлейменнің сөзін елең қылмады. Қайта:

	– Сен сияқты арам қазақпен жекпе-жекке шығу біз үшін ұят, – деп бәрі бірдей Сүлейменге жабыла кетті.

	Алғаш ұрған сайрамдықтың таяғы тура тобығына тиді. Ат үстінде отырған адамның ең осал тұсын ол да біледі екен. Алайда соққы қатты дарымады. Сонда да соққы жанына батқан Сүлеймен ақырып жіберіп, аттан секіріп түсті де, жан-жағын қаумалаған олармен айқаса кетті. Өздерін дәуміз деп есептеген өзбектердің бойлары Сүлейменнің иығынан ғана келеді екен. Бірақ қолдарында қара ағаштан жасалған шоқпары бар олар, бұдан ықпай, лезде сілейтіп саламыз деп ойлады-ау, әсті. Сүлеймен аттан түсе бергенде жақындау тұрған біреуі шоқпармен мұның арқасынан аямай салып қалды.

	Шоқпар оңбай тиді. Ауыр соққыдан жаны одан бетер шыққан Сүлеймен тағы да бір ақырып, оған бұрылғанда, екінші біреуі бастан ұрды. Құдай сақтағанда, сойылдың ұшы басқа тимей, иыққа сарт етті. Сүлеймен лезде ес жиып, әлгігің сойылынан шап беріп ұстай ап, өзіне тартып қалды. Жігіт өз екпінімен Сүлейменге қарай қисалаң етті. Осы кезде оның желкесінен тап берген Сүлеймен екінші қолымен басынан періп жіберді. Анау құламағанымен тіл-ауыздан айырылып, көздері алақ-жұлақ етіп теңселіп кетті. Қаны қарайған бұл оны сол тұрысында жағасынан алып лақтырып жіберді. Ол сорлы ұшып барды да Сүлейменнің атының сауырына сарт тиді. Үркіп кеткен ат ары қарай шошып түсіп, аяғын сілтеп қалды. Аттың тепкісі әлгінің басына тақ етті. Сүлейменнің бір жігітті көзді ашып-жұмғанша қаңбақтай домалатқанын көрген сайрамдықтар бір сәт аңтарылды. Ал Сүлеймен жолбарыстай атылып барып, жанына таяу тұрған екіншіні ұрып құлатты. Ол да дауыс шығаруға шамасы келмей, талып түсті. Одан соң өзіне таяғын оңтайлап жүгірген үшіншіні шалып құлатты да, оны қап көтергендей жоғары көтеріп тұрып, жерге кіргізіп жіберердей бар күшпен алып ұрды. Үш жігітінің сілейіп қалғанын көрген басқалар қаша жөнелді. Ашудан өзін-өзі билеуден қалған Сүлеймен оларды қуып жүріп ұрды.

	Не керек, әп сәтте сегіз сайрамдық өзен жағасында сілейіп жатты. Жылдам жүгіретін қағылездеу төртеуі қашып үлгерді. Сүлейменнің жеңісіне масаттанған Төрехан мен Байтұр есектен домалап түсе қала: «Біздің түйе балуанмен төбелесетін сендер кімсіңдер», – деп сілейіп жатқандардың арттарынан теуіп жүр. Ұрудан айызы қанбаған Сүлеймен де оларға қосылып, анау сорлыларды бір-бірлеп тағы тоқпақтады. Ал жаңағы ат тепкен жігітте қимыл жоқ. Бет-аузының бәрі қан.

	...Екі-үш күннен кейін Сайрамнан даугерлер келді. «Не дейсің, əнеукүнгі төбелесте бір жігіт өліп қалыпты. Оны ұрып өлтірген Сүлеймен деген дәу екен», – дейді олар. Мұндайда қарсыласқа дес беретін Досалы ма. Қайта, екі жақ айтыста сайрамдықтардың өздерін кінәлі етіп, ал өлгенді ат тепкісінен өлген адам деп тауып, оларға құн да төлемеді. Осылайша, әп-сәтте сегіз адамды жайпаған Сүлейменнен енді кім ықпасын. Шамына тиген сәл сөзден бір көтерілсе оңайлықпен басыла қоймайтын бұған, Көбектен басқа серіктері абайлап сөйлейтін. Сүлейменнің осы мінезін білетін Досалы барымташылар далаға шыға бергенде:

	– Әй, Сүлеймен! – деп дауыстап тоқтатты оны. Бидің сөзіне Сүлеймен ғана емес, барлық жігіттер де тоқтады. – Арлан бөрі ұяласына кектенбейтіні бар. Сен арлан болсаң, жанындағылардың бәрі бір-бір сырттан екенін естен шығарма. Естуімше, біреудің сөзі басыңнан сәл асса, асау айғырдай тартып, кәрленген арыстандай ақырып, бассалатынға ұқсайсың. Қайратты жігітке шырт етпе шәлкес мінез жарасқан емес. Қауіпті сапарда бір қалжың сөзіне бола досыңды қасқа санама. Болмайтын жерде күшіңді бұлдай берсең, досыңа қадірің кетер. Ұстамды бол.

	Бидің нені меңзеп отырғанын Сүлеймен бірден ұқты. Бір би емес, Көбек те осы тақылеттес ақылды көп айтатын. Бірақ Көбекке дауыс көтеріп қатты сөйлемесе де, оны оңай қайтарып тастайтын. Ал Досалының бетін қалай қайтарасың. «Құп, биеке» – деп қолын кеудесіне қоя, басын бір иіп, үйден шыға берді.

	– Қанша мықтымын дегеніңмен биге қарсы уәж айта алмайсың, ә, – деп қағытты Кендір шыға берісте.

	– Қара жын мен пері де патшасын тыңдаған ғой, – деп қостап қойды оны Әмір.

	– Өшіріңдер үндеріңді! – деп ақырды Көбек оларға. – Осы сендер кесірленіп сөйлеп қалмасаңдар, іштерің кебе ме, түге. Осылай ғой сендер, бұл қара диюды ашуландыратындарың. Жолға шығып бара жатқанда кер мінез көрсетпеңдерші, тегі. Қалжыңның да өз жөні бар ғой.

	Бұл сөзден кейін бәрі жым болып, ерттеулі аттарына қоржындарын артты, Сүлеймен Кендір мен Әмірдің де, Көбектің де сөзін елең қылмай, өз атының тартпасын қайта мықтап тартты. Бұл мініп жүрген қарагер ат, баяғы Шыршықтан жылқы айдап келе жатқанда жолда туған биенің құлыны еді. Биыл төрт жасар айғыр болды. Жануар тура Сүлейменге лайық болып, əрі биік, әрі ұзын болып өсті. Мұнымен жасты кейбір айғырлар Сүлеймен мінгенде белі қисайып қалады. Ал қарагер мұны жүк көрмейтіндей, былқ етпейді. Үш жылдай шатқалдағы жылқылар арасында жүрді. Былтыр Сүлеймен оны ұстап, мініске өзі үйретті. Мұның меншігінде бір бұл қарагер емес, баяғы Керімбайдың тойында «түйе балуан» бәйгесінде алған үш жылқы мен үш танадан көбейген біраз мал бар-ды. Олардың бәрі би малдарымен бірге жұртқа тарқатылып кетті. Бәріне кінәлі мына кесапат жұт қой. Бірақ Сүлеймен сол малдары үшін өкінбеді. Тітті бидің өзі де мініс аттардан басқа төрт түліктерінің бәрін ашыққан жұртқа таратып берген жоқ па. Өзі аман болса, әлі-ақ талай мал жинап алар.

	Барымташылар Досалы би ауылынан аттанғанда түс ауып қалған шақ еді. Бет алыстары шығыс жақ – қырғыз елі. Жетекке екі ат алған алты салтатты шоқытып желе отырып, Ақсу бойындағы аз ғана көкірек пен бір қауым қоңырбай сиқымдар қоныстанған Дарбаза маңына кеш бата жетті. Айналасы тұтас биік құзды тау ішіне осы тұста жалғыз ат қана кіріп жүре алатын жол бастауын ел – Дарбаза деп атайтын. Дарбазадан еніп, ары қарай жүре берсең, тар шатқалдарды ирелеңдеп кесіп өтетін жол біреу-ақ. Жан-жағын шыңды құздар қоршап тұрған бұл өткел ежелден-ақ ұрылар мен қарақшылардың жолы. Дарбазадан басталатын сол жол қырғыздардың Күреңті жайлауына барып бір-ақ шығады. Әлбетте, қасқыры мен аюы, тау барысы мен қабыланы, төбеден жазатайым домалап кететін үйдей тасы көп аса қауіпті бұл жолмен кез-келген бөрікті сапарға шықпас-ты. Алайда бір Көбек бастаған топ қана емес, бұл жолмен атам заманнан-ақ түнді пана, тәуекелді байлам еткен талай жанкешті барымташылар ары-бері ойқастап өткен. Бұл жол – арысы қалмақ, берісі орыс басқыншылары кезінде Ақсу мен Күреңті бойын жайлаған дүйім қазақ пен қырғызға ықтауға пана, қашуға таса, тығылуға қалқан іспеттес маңыз атқарған.

	Көбек бастаған топ ат тұяғын кетiлдiрер біресе құзды, біресе шыңды жолмен үш күндей жүріп, Күреңті жайлауының қақ төріне аяқ iлiктiрдi.

	Күреңті даласы жайқалып тұр. Қазақтар тартқан жұт зардабын қырғыздар тіпті сезбеген де. Елі тоқ, өрісі малға толы. Бұған іші қызған Көбектер бұл жолы барымталайтын жылқыларын ұзақ аңдымады. Бір күн Ойтас маңында жақсылап тынығып алды да, кеш бата Ақшы өзенінің бойында жайылған жүз қаралы жылқыға тап берді. Қас қылғанда, жылқы күзетшілері дереу атқа қонып, бұлардың ізіне түсті.

	Жылқыларды алтауы алты жақтан қыса айдап, Күреңті шатқалына жақындай бергенде, үйірбасы дәу қара айғыр айдауға көнбей, кері қарай қашты. Әмір оны ұзын құрығымен сабалап, қайтарам деп қанша тырысса да ол ары ойқастап, бері ойқастап, шатқалға кірер жолға жолар емес. Жол басшыларының кері қашуға әрекет жасағанын көрген басқа жылқылар да ілгері баспай, бір орнында иіріліп тұрды да қалды.

	– Тастан, Кендір, анау айғырға барып, үшеулеп айдауға ұмтылыңдар! Біз мына жылқыларды шашау шығармай ұстай тұрайық, – деді Көбек.

	Әмірге бой бермей ары-бері қашқақтаған дәу айғырға енді үшеулеп жабылды. Бірақ қара айғыр бәрібір бұлар айдаған жаққа жүре қоймады. Айғырдың айдауға көнбесін білген Көбек:

	– Әріпбай, атып тастай сал оны! Басқа амал жоқ. Ол тірі тұрғанда жылқылар шатқалға әсте кіре қоймас. Бол тез. Оқта мылтығыңды! – деп бұйырды.

	Бұйрықты екі етпеген Әріпбай бердеңкесін оқтап, үш ұрының алдынан қашып кете алмай, жанталаса шапқылаған қара айғырдың жанына шауып барды.

	Қара айғыр өзіне төнген ажалды сезді ме, басын төмен тұқырта, бір орнында айнала аласұрды. Оған үш-төрт қадамдай тұрған Әріпбай мылтығын оның басына көздеп тұрып, басып қалды. Айғыр жануар гүрс етіп жерге жаншыла құлады. Артынша, тұрамын деп, төрт аяғымен жер тіреді. Бірақ тұруға шамасы келмей, тағы құлады.

	– Болды, тастаңдар оны! – деп айқайлады бергі жақтан Көбек. – Кендір, сен, шатқалға кір! Сенің артыңнан біз жылқыларды қуайық.

	Төрт аяғымен жер тарпып, қорс-қорс, қинала демалған қара айғырды айналған төртеуі Көбектің айқайынан кейін бері қарай шапты. Кендір сол шапқаннан жылқылардың алдына түсіп, шатқалға кірді. Қалғандары қиқу салып жылқыларды сабалай, ол кірген жолға қарай айдады. Үйірбасынан айрылған жылқылар енді бір-бірлеп, Кендірдің соңынан шатқалға кіре бастады. Осы кезде арт жақтан біреулердің аттан салып, дүбірлетіп шапқан дауыстары естілді. Сүлеймен артына бұрылса, қолдарындағы сойылдарын оңды-солды сермеп, оншақты атты шауып келеді екен.

	– Қуғыншылар келе жатыр. Не істейміз?

	– Қап, атаңа нәлеттер-ай. Шатқалға кіріп үлгермегенімізді қараңдаршы. Сендер, Тастан мен Әріпбай, жылқыларды шатқалға қуып кіргізе беріңдер. Сүлеймен, Әмір сойылдарыңды дайындаңдар. Қуғыншылардың жолын тосайық.

	Әмір мен Сүлеймен сөзге келмей Көбектің артынан шапты. Біраз шауып барған соң, Көбек атының басын тежеді:

	– Осы жерде қырғыздарды бөгейміз. Қас қылғанда, бұл жолы бір-ақ мылтық алып шыққанымызды қарашы. Әмір, ат мылтығыңды аналарға қаратып! Ләжі болса адамдарын емес, аттарын дәлде!

	– Бұл кезде қуғыншылар таяп қалған-ды. Әмір алдында шауып келе жатқанның атын дәлдеп бір атты. Бірақ оқ атқа да, адамға да тимеді. Мылтық даусынан ықпаған қырғыздар Әмір қаруын екінші рет оқтап үлгергенше құйғытып, бұлардың жанына жетіп те қалды.

	– Тезірек мылтығыңды оқтасайшы! Неге ыбылжып қалды?!

	Әмір сипалапып қоржынынан оқшантайын аламын дегенше, бұларға алғаш жеткен алдағы қуғыншы Көбекті сойылымен бір соғып өтті. Бірақ сойыл оған дарымай, атының жамбасына тиді. Әмірден қазірше қайран болмасын білген Көбек, сойылын оңтайлап, әлгі қырғызға қарай шапты. Қырғыз артқа бұрыла қашты. Бұл уақытта тобымен шауып келген басқа қырғыздар Сүлейменге жабыла кетті. Бұл алғашқыда оларға сойылын сілтеп те үлгермеді. Өзіне қарай сілтенген бірнеше сойылдан басын қорғаштай, ат жалына жабыса еңкейді. Соққылар басына тимегенімен арқасында тиді. Құдай сақтағанда, олардың ешбірі зақым келтірмеді. Сойылдарымен бір-бір ұрып өткен қырғыздар қайта бұрылып келгенше, бұл ес жиып, ат үстіне тіктеп отырып алды. «Уа, атаңа қоқи, ұры қашақ. Басыңды мыжғылап тастайын», – деп шоқпарын қос қолдай ұстап өзіне қайта шапқан бір қырғызды сойылымен құлаштай соқты. Анау сорлы аттан ұшып түсті. Артынша шоқпарын басынан асыра көтеріп, атын өңмендете ойқастатып екінші қырғыз келді. Ол бұрын қимылдап, Сүлейменді шоқпармен бір ұрды. Бұл да шапшаңдық танытып, сойылын оған қарата сілтеп кеп жіберді. Сойылдар ешқайсысының денесіне тимей, бір-біріне сақ етті. Қырғыздың шоқпары қолынан түсіп кетіп, қарусыз қалған ол, атының басын бұрып, ұзап кетті. Нақ осы сәтте оң қапталдан келген тағы бір қырғыз Сүлейменді ұрып үлгерді. Бастан тиген соққыдан көзі қарауытып кеткен бұл, жан-дәрмен оған сойылын сілтеді. Анау атының сауырына сылқ ете түсті. Сәл қапы қалса және бір соққы өзіне тиетіндігін бағамдаған Сүлеймен қисайып қалған тымағын тез жөндеп алып, «тағы қайсысы бар екен» деп артына қарай бергенде, өзіне таяу тұрған аттылының шоқпары төбесінен төніп келе жатқанын байқап үлгерді. Лезде ат жамбасына қарай шалқайды. Ауа құшқан шоқпар ердің қасына тиді. Бұл бойы тіктеп алуға шамасы келмеген күйі, сойылдың ұшымен оның ішіне бір ұрды. Қырғыз ат үстінде екі бүктеліп, ары қашты.

	Қас қағым сәтте үш қырғыздың бетін қайтарған Сүлеймен айқасудан сәл босап жан-жағына қараса, оншақты қадамдай жерде Көбек екі қолын ат мойнының екі жағына салбыратып, тұлпарының жалын құшып жатыр. Оны екі қырғыз шоқпармен аямай сабалап тұр. Ал анадай жерде Әмір үш-төрт аттыдан далбаңдап жаяу қашып жүр. Шамасы, аттан құлап қалған-ау. Қолында сойылы да, мылтығы да жоқ. Бұларды көріп, одан бетер қаны қызған Сүлеймен ақырып, Көбекті ұрып жатқандарға тұра шапты. Келе сала, Көбекті сабап тұрғандардың бірін бір ұрып, аттан құлатты. Атымен аты қапталдасқан екіншісінің жағасынан жұлып, жерге түсірді. Содан Көбектің қандай халде екенін қарауға да мұршасы болмай, Әмірді қуып жүргендерге жетіп барып, шеттегі бірімен айқаса кетті. Ат үстіндегі жалғыз қазақты тағы тез сілейте салайық деп ойлады ма, әйтеуір басқа қырғыздар да Әмірді тастай салып бұған жабылды. Алайда Сүлеймен сойылын басына шыр көбелек айналдырып тұрып, олардың бірде-бірін өзіне маңайлатпады. Сүлейменнің қимылын тақым қағысынан сезетін қарагер ат та, бір орнында шыр айналып, әлсін-әлсін алдыңғы екі аяғын тебіне жоғары көтеріп, секіріп-секіріп қояды. Жануардың бұл қылығы Сүлейменді алдыңғы жақтан төнетін қауіптен сақтандырғандай. Осылайша, Сүлеймен қорғанып, қырғыздар ауыздықтарымен алысқан аттарын қаншаға ойқастатса да, ұрымтал сәтті таба алмай тұрғанда, гүрс еткен мылтық даусы шықты. Іле-шала топырлап тұрған қырғыздардың бірі аттан ұшып түсті. Бағана мылтық даусын елең қылмаған қырғыздар енді ғана шошынғандай жерге құлаған серіктеріне де қарамай, келген жақтарына қарай қаша жөнелді. Сүлеймен тықыршып тұрған атын тоқтатып мылтық даусы шыққан жаққа қараса, сонадай тұста қаруын ұстап Әмір тұр екен. Оқ тиіп аттан құлаған әлгі қырғыз ойбайлап жерде аунап жатыр.

– Қап, иттің балаларының бәрін жайпап салар едім. Қашып кеткендерін қарашы. Ойбай, анау Көбекке не болған? Басын көтермейді ғой өзі, – деп айқайлады Әмір.

	Сүлейменнің есіне Көбек енді түскендей, бұрыла сап, оның жанына жетіп барды. Ол бағанағыдай ат жалын құшып, әлі жатыр. Иесінің жағдайының ауыр екенін сезген торы ат та Көбек сусып, жерге түсіп кетпесін дегендей, мойнын жоғары көтеріп, жүріп кетпей, бір орнында тұр. Көбектің аузынан аққан қан торы аттың жалына жабысып, жерге тырс-тырс тамуда. Қан ауыздан ғана емес, бастан да ағып жатқан сияқты. Оның бұл сиқын көрген Сүлейменнің жүрегі дір етіп, секіріп жерге түсті:

	– Нағашы, не болды сізге? Әйтеуір амансыз ба?

	Көбекте үн жоқ. Екі көзі жұмулы. Сүлейменнің даусынан кейін бірдеңе деп тіл қатайын деп еді, тілі икемге келмеді. Содан зорлана ыңыранды да, көтерілмек болып әрекеттенді. Бірақ одан да түк шықпады. Тіпті салбыраған қолдарын да жиюға әлі келмеді. Сүлеймен оның басын көтермек болып, маңдайынан ұстағанда, Көбек көзін сәл ашты.

	– Тиме. Тезірек елге... – деп арты жағын айта алмай, тағы да ыңырсыды.

	– Әмір, мұнда кел! Көбекең... Көбекең сөйлей алмай жатыр.

	Атын әзер ұстап, бір жақта қалған сойылын зорға тауып алған Әмір, Сүлейменнің айқайынан кейін бұлардың жанына жетті.

	– Не боған Көбекеңе? Шынымен қатты жарақат алған ба? – деді реңі бұзылып, – Енді қайттік?

	– Тілі күрмеліп, сөйлеуге шамасы келмейді.

	– Мұны атқа әзірше тіктеп отырғызуға болмайды. Тура осы күйінде атты жетектеп, тезірек адамдарымызға жетейік. Жаңағы қашқан қырғыздар қастарына басқа серіктерін алып, тағы келіп қалуы мүмкін. Мiн атыңа! Уақыт өткізбей шатқалға кірейік.

	Сүлеймен Көбектің атын жетекке алды. Атына мінген кезде шүйде тұсы зырқ етіп қатты ауырды да, желкесінен жылымшы бірдеңе ағып өткендей болды. Бөркін шешіп, ауырған жерін қолымен сипап көрсе, қан ағып тұр. Бағаналы бері байқамапты. Әлгіндегі ұрыста өзінің де басы жарылған екен. Алайда Көбектің жарақатына қарағанда, мұныкі түк те емес сияқты. «Ұрған қырғыздың шоқпары әйтеуір дөп тимегеніне де шүкір» деп ойлады бөркін қайта киіп жатып. Бағанағы құлаған жерінде оқ тиген қырғыз әлі бақырып, аунақшып жатыр. Оның бер жағында басының мылжа-мылжасы шыққан біреу сұлапты. Сүлейменнің оған көзі түсіп кеткенде, тұрла-бойы дірілдеп, жүрегі суылдады. «Ойпырмай, сорлының басының пара-паршасы шыққан екен ғой», – деп тіксінді.

	– Анау бақырып жатқанын тағы бір атып, үнін өшіріп кетейін бе? – деді Әмір.

	– Керегі жоқ. Атпа оны. Әлі келсе, еліне жетсін. Әлі келмесе, қайтесің атып. Бірақ бұл жазғандардың түк кінәсі жоқ жалшылар ғой. Қап, Құдай-ай. Қайдан ғана бізді қуып келе қалды екен, бұл бейбақтар.

	– Әй, қайдағы бір қырғыздарға бола бауыр етің езіле бермесінші. Саған әлдері келмегендерімен, мынау нағашыңды тастады ғой, өлiмшi қылып, – деп кейіді Әмір.

	Сүлеймен өзінің ауыр ойларымен алысып кетті. «Бұрындары ғой, қаншама барымтаға барсам да дәл мынадай қуғыншыларды, дәл жаңағыдай ұрысты көрмеуші едім. Жылқы айдағандағы жол қиындығы болмаса, кіммен сойыл сілтесіп көріппін. Көбек мұндай ұрыстарды бастан көп өткергендерін жыр қылып айтушы еді. Енді ат үстінде жатысы мынау. Әй, нағашы-ай, сен де талайды өмірден ажалынан бұрын кетіріп, талайды мүгедек етіп едің-ау. Бүгін зауал өзіңе келгені ме? 3əуімде аман қалсаң болар еді, әйтеуір. Тұқымың құрғыр, қырғыздар-ай. Әлдері келмейтін болған соң, арттарын қысып, айқасқа түспей-ақ қойса қайтер еді. Мынау нағашым қалай таяқ жеп қалды өзі? Мұны қойшы, әзірше тірі ғой. Бәрінен бұрын жаңағы басы мыжғыланған әне біреуді айтсайшы».

	Өлген адамның қандай болатынын бірінші рет көрген Сүлеймен осылайша, іштей беймаза ой кешіп, қатты торықты. Бұлар шатқал маңына келгенде Тастандар жылқыларды қуысқа түгел кіргізіп болмаған екен. Шатқал аузына кіретін жалғыз аяқ жолға аттар бір-бірлеп қана сиятын болғандықтан жүз жылқыны оған айдап кіру машақат тірлік. Олар айдауға көнiп, құз қақпасына тез-тез кіре қойса жақсы. Араларында асауы бар, тарпаңы бар дегендей, кілең құрық көрмей тағы болып кеткен жануарлар ұрылардың дегеніне көнбей, кері қашып, жабайы қылық көрсететіні көп уақытты зая кетіреді. Қазір де сондай қиындыққа тап болған Тастанның тобы қиқудан шаршап, аттарын да болдырып, әлектеніп-ақ жатыр екен. Әмір мен Сүлейменнің өздеріне таяп қалғанын бірінші байқаған ол:

	– Жылқылардың жартысын шатқалға енді ғана кіргізіп болдық. Өздерің қалай? Қуғыншылардың бетін қайтара алдыңдар ма? – дедi ентігіп, – Үйбай-ау, мына Көбекеңе не болған? Аман ба, әйтеуір?

	– Қазірше аман сияқты. Бірақ жағдайы қиын. Тезірек елге жеткізбесек болмас. Мына қалған жылқыларды шатқалға айдап кіргізгенімізше талай уақыт өтеді. Сондықтан да бұларды қалдырып кетейік. Елу жылқы да бізге аз олжа емес, – деді Әмір.

	– «Жолда досың өлмесін» деген. Қиын болыпты-ау, ә? Қай жерінен жарақат алыпты, – деп сөзге араласты Әріпбай. Содан соң атынан түсіп, Көбекке жақындады, – Көбеке. Ау, Көбеке.

	Көбек тілге келмей, тағы ыңыранды.

	– Қой, шынында, тезірек кетпесек болмас. Бұл кісіні қалай алып жүреміз енді? Бас сүйегіне қатты зақым келіпті.

	– Онда мұны қозғауға болмайды, Әріпбай. Қазірше ат үстінде осылай жата берсін. Атын жетектеп жүреміз.

	Әмірдің сөзін басқалары құп көрмегендей, орындарынан жылжи қоймады.

	– Уай, болсаңдаршы! Әлгі бізден сытылып кеткен қырғыздар қосымша күш жинап, тағы кеп қалуы бек мүмкін. «Не қыламыз?» деп уайымдап тұруға уақыт қане?

	Әмірдің сөзіне ешқайсысы қарсы уәж айтпай, үнсіз атқа қонды. Төртеуі шатқал аузында иірулі тұрған жылқыларды аралай өтіп, қуыс жолға кірді.

	– Шатқал ішіндегі алаңқайға жеткенге дейін әлі жарты күн бар. Біреуіміз артта қалайық. Қырғыздар қуатындай болса, төбеден тас домалатып жолды бөгейтін болсын. Ал, қане қайсысымыз қаламыз? – деді Әріпбай.

	– Мен қалайын, – деді Тастан. – Сендер жылқыны айдап кете беріңдер.

	Көбектің атын Сүлеймен жетектеп алған. Жалғыз ғана ат сиятын құз жолының біресе төмен, біресе жоғары өрлеп кететін қияс өткелдері көп-ақ. Бірақ та, жылқы жануар басқа малдарға ұқсап, мұндай жолдарда бір орында тізбектеліп, тұрып қалмайды. Алдыңғысы жүрсе болды, арттағылары соның соңынан өздері-ақ шұбырып кете береді. Кей-кейде барымташының ниетіне жылқы жарықтықтың осындай көнбіс мінезі көп көмектесетіні бар. Сүлеймен мен серіктері үшін енді жылқыдан келер қауіп жоқ. Тек мынау Көбектің жайы ғой, бәрін қинап келе жатқан.

	Ұзақ жүрістен соң жылқылар да, олардың соңындағы адамдар да тау ішіндегі алаңқайға жетті. Ол жерде бұларды Кендір күтіп тұр екен. Құз түбінен шылжырап аққан бұлақ басында бәрі аттан түсті. Аз-маз уақыт демалып алған соң, өзара тағы да Көбек жайлы сөз, етісіп, оны аттан түсіріп алмақ болды.

	Сөйтіп, төртеуі Көбекке жақындап, оны ат үстінен еппен көтеріп ала бергенде:

	– Үйбай-ау, мына кісінің демі жоқ қой, – деп Әріпбай шыңғырып жіберді.

	Кендір дереу Көбектің басын көтерді: – Көбеке, Көбеке...

	Көбекте үн жоқ. Еш болмаса бағанағыдай ыңыранып, өзінде тірлік нышаны бар екенін де білдірмеді. Ешқайсысы байқамапты-ау, жазған құз табанындағы жол үстінде үзіліп кетіпті.

	Жол басшыларынан айырылып қалса да қатыгез жүректі ұрылардың ешбірі «бауырымайлап» азаланбады. Қабақтары түксие бір-бір күрсініп, біразға дейін жақ ашпады. Тек манағы Күреңті жайлауындағы қырғыздың өліміне іші ашып, онсыз да жан-дүниесі езілген Сүлеймен ғана Көбек қазасына шыдай алмай, өкіріп жіберді. Қасындағы серіктерінің ешқайсысы басу айтпады. Қайта, алғашында міз бақпай тұрған олар, Сүлейменнің еңкілдеп жылап жібергенінен кейін көздеріне жас алып, қазаға қайғырғандай сыңай танытты.

	– Қойыңдар, енді. Бұлай жылап тұра бергеннен табар пайдамыз қайсы? Одан да Көбекеңді елге жеткізудің қамын қылайық, – деді іштеріндегі жасы үлкені Әріпбай мұрнын бір тартып қойып.

	– Алдымен бұл кісіні аттан түсіріп, бас-көзінің қанын жуып тазартайықта, – деді Кендір.

	Көбектi аттан түсірді. Құз түбіндегі бұлақтың суына оның қан болған басы-көзін жуып, шапанына орап, атқа өңгеріп артты.

	– Енді, сендер, Сүлеймен мен Әмір екеуің бұл кісіні алып, елге жеткізіңдер. Ал қалғанымыз жылқыларды айдап барамыз, – деді Әріпбай.

	...Екі күннен кейін бұлар Көбектің өлiгiн Досалының ауылына жеткізді. Бар сырға қаныққан би шекесін қысып, ұзақ уақыт үнсіз отырып қалды.

	– Бір жақтан жұт, бір жақтан азаматтың өлігі қинады-ау, бізді. Амал не, Көбектің өлігі біз үшін орны толмас өкініш болса да, тірі адам тіршілігін жасайды. Жеткізейік мұны еліне. Сен, Сүлеймен, бізден бұрын жет, Қоңырбөрiкке! Көбектің өлігін хабарла, туған-туыстарына!





II


	Қаратау мен Қазығұрт, Шу мен Сыр арасындағы сайын дала төсіндегі жұртты сансыратып жіберген алапат жұт – жылан мен жылқы қатар келген «жылантақырдың» өткеніне үшінші жыл. Бұл 1921 жыл еді. Қыбырлаған тіршілік атаулыға қырын қараған тәңір соңғы үш жылда қыста бұрқасын қарын, көктемде нөсерін аямай төгіп, қара жер қайта түлеп-ақ кетті. Қонысын қайта тапқан ауғынды ел, тойынған қара халық – өткен жұтты құдіреті шексіз Алланың сәл қабақ шытқан пейіліне балап, одан аман қалғандарына тәуба келтiрiсiп, «өліге иман, тіріге салауат» дескен. Көбек өлгелі бері Сүлеймен Досалы би аулынан ұзап шыққан жоқ-ты. Би мұны бұдан кейін ешқайда жұмсамады. Қырғыздардан айдап келген баяғы елу жеті жылқының ішінен Досалы ту семіз он бес бие мен үш айғырды бөлек алып қалып, қалғандарын ашыққан жұртқа таратып берген-ді. Қазір сол он бес биеден қырық шақты тай-құнан бар. Сүлейменнің басты жұмысы сол жылқыларды күзету. Қасында Кендір мен Әріпбай бар. Бұлар зауза ауып, саратан туа Сайрамсу бойындағы ауыл маңынан жылқыларды Керегетас етегіндегі жайлауға айдап келген. Содан бері бір жеті өтті. Кеше кешкісін би ауылынан шабарман келді.

	– Сүлеймен, – деді ол келген бойда, – Саған би «ертең түске дейін ауылға жетсін» деп сәлем айтты.

	– Е, бидің сені не себепті шақыртып жатқанын білем. Досекең саған «Жылақ Атадағы» қапалдардан бір қыз айттырып жүрмін деп еді. Нақ осы жолы би өзіңе қатын әперу үшін шақыртып жатыр. Солай ма, Қаратай? Ауылда осы жайында әңгіме болған жоқ па?

	– Қайдам, Әріпбай көке. Ол жағын өзім естімедім.

	– Айтпақшы, Қаратай, жұрт сені «жаңа өкіметтің старшыны болды» деген еді. Сол хабардың аяғы не болып кетті? Жеті ата Жоланның игі жақсылары өзіңе ештеңе демеді ме? Досекеңнің ойы қандай екен?

	– Қазірше «старшын болдың» деп өзімді сайлай қойған ешкім жоқ. Бірақ сайласа қашпаспыз, – деп бір көтеріліп қойды Қаратай.

	– Біз кеткен күннің ертеңіне ауылға Ордабектің Ноғайы келді десiп едi. Келді ме, ол кісі?

	– Келді. Болыстың тарантасына мініп келді. Өзі әйдік байбатша болыпты. Үсті-басының бәріне қып-қызыл киім киген. Қасында Естеместің Мәулені бар. Екеуінің де киімдері оттай қызыл-ау, оттай қызыл. Белдерінде қылыш. Қастарында мылтық асынған бес-алты нөкерлері бар. Бәрі бидің үйіне бір қонды да, ертесіне аттанып кетті. Мен білсем, Ноғай биден Сүлеймен жайын сұрады-ау деймін. Екеуінің осы туралы әңгімелесіп отырғандарын құлағым шалып қалды. Бұл жолы би Сүлейменге қатын әперу үшін емес, сол Ноғайдың аманатымен шақыртты-ау, сірә.

	Сүлейменнің Ноғай секілді үлкен байбатшаның аузына түскені жайындағы хабар Кендір мен Әріпбайға жайсыз тиді ме, әйтеуір, Қаратай сөзінен кейін екеуі де үнсіз қалды. Жүздерінде бір түрлі қызғаныштың табы байқалып шыға келді.

	– Ә, солай ма еді... – деді аздан соң Кендір тамағын кенеп. – Бірақ жиырма үшке келген Сүлейменге биыл қалайда қатын әперу керек.

	Ертесіне Қаратай мен Сүлеймен түске ауа ауылға жетті. Би үйіне әудем жер қалғанда екеуі аттан түсті. Би жеңіл шапанын желбегей жамылып, есік алдында тұр екен. Оған бұлар қосарлана сәлем берді.

	– Мал-жан аман ба? – деді Досалы Сүлейменге қарап.

	– Аманшылық. Сіз шақыртқан соң, жайлаудан ерте аттанған едік...

	– Келгенің тәуір болды. Үйге жүр. Әңгімемді шәй үстінде айтайын.

	Жетпістен асқан би әбден шөгейін дегені ме, екі иығы қушиып, төмен тартыпты. Денесі қапсағай болғанымен жүрісі қалтаңдай бастапты. Қимылы сылбыр. Бойы бұрын Сүлейменнің иығынан келетін сияқты еді. Тап қазір басы мұның кеудесіне әрең жетіп тұр. Бірақ көкшілдеу келген зәрлі көздерінің оты басылмаған. Үйге кіріп, дастархан басына жайғасқан соң сол отты көздерін Сүлейменге қадады:

	– Сендер жылқыны тауға айдап кеткен күннің ертесіне осында Ордабектің Ноғайы келген. Тәшкендегі оқуын бітіріп, Шымқаладағы жаңа өкіметтің жұмысына тұрыпты. Жаңа өкімет жерімізді болыстық кеңестерге бөліп билейтінге ұқсайды. Біз мына шеті Сайрам, батысы Қазығұрт, шығысы Ақсу болып, Көксәйек пен Бадам болыстығына кіретін болыппыз. Мына, тұқымың құрғыр, орыстар Көксәйекті Кейіргобка деп атап алған ғой. Ноғай осы Кейіргобка, Бадам болыстығына сарбаз бастығы болыпты. Оны мілиса деді ме, әйтеуір орысша аты бар. Оның айтуынша, жаңа өкімет би мен болысты, бай мен барымташыны құртады екен. «Бар малыңды ана жылғы жұттың кезіндегідей жұртқа таратып жібер. Кейін өзіңізге жеңіл болады, биеке» дейді маған ол. «Алдымен өз әкеңнің малын кедей-кепшікке таратып берсейші. Содан соң көрерміз. Менде қайбір мал бар дейсің. Өкіметің менің елу жылқым мен жүз қойыма қарап қалған жоқ шығар» деп шығарып салдым. Ол кетерінде сен жайында сұрады. «Сол баланы маған жіберсеңіз, өз қанатымның астына алар едім» деп өтінді. Қалай, барасың ба оған? Түбі мынау заманның өзгерер түрі бар. Басың әрі бос, әрі жас кезіңде сондай ұлықтың етегіне жармасып құралып кетсең, өзіңе де тәуір болар еді-ау. Селкілдеген сексеннің сеңгіріне аяқ басқан менен болашақта саған қайран аз. Талай жыл қасымда болған өзіңе бір парызым бар. Ол – сенің басыңды екеу ету. Мына іргедегі қапалдан бір қыз дайындап қойғам саған. Сүмбіледе ме, жоқ мизам айында ма, оған құда түсеміз. Бірақ соның алдында Ноғайға барып, жолығып қайтшы. Баяғыда сен маған келерден бұрын, оның өзіңе берген уәдесі бар екен ғой. Тектіден текті туар дегендей, бітім-пошымы елден ерек болыпты өзінің. Келер күніңнің нәпақасын күні еңкейгені кәрі шалдың көлеңкесінен емес, соның маңайынан іздегенің жөн ғой деймін. Сол үшін шақыртқан едім сені. Оны қазір болыстың ауылынан табасың. «Осы саратан өткенше әкемнің үйінде боламын» деген. Әрі жолда өз ауылыңа да соғып кетерсің. Түс қайта аттан, солай қарай. Ноғай не дейді, не қояды. Кейін хабарын өзіме айтарсың.

	Сүлеймен биге жауап қатпай, ойланып қалды. Шынында би айтқан жаңа өкімет жайын соңғы кездері жұрт көбірек айтып жүр. «Бұдан былай жерге де, елге де, малға да кедейлер ие болады екен» деген біреулердің күңкілі көбейген. Оның үстіне қолынан құрық, тақымынан ер кетпей, жылқы соңында қашанғы жүрер. Басқаларға ұқсап, қатын алып, там салатын кезге де жетті. Ата-бабасы кәсіп етпеген барымта бұған өмір бойы ырзық бола ма? Оның үстіне жастықтың желiгiмен барымтаға араласқанына қазір көп өкiнетiн. Одан жеріп, запы болған. Жаңағы би айтқандай, баяғыда Ноғайдың өзі: «Оқу бітіріп келсем, сені қолыма аламын» деп уәде еткен. Қыр кезіп, дала шарлағанша, барайын оған. Қандай шаруа тапсырар екен?»

	– Мақұл, биеке. Барып көрейін Ноғайға.

	– Болысқа, Ноғайға менен сәлем айт. Үн-түнсіз қалмай, жаңа өкіметтің аяқ алысын бізге хабарлап отырсын.

	Сүлеймен көп отырмады. Бір-екі кесе қымызды сіміріп, орнынап тұрды. Кеш батқанша ауылына жетіп алу үшін атқа қонды.

	– Егер Ноғай сені жанына атқосшы етіп алса, бізді ұмытып кетпей, есіңе ала жүр, – деді Қаратай қоштасарда.

	– Сен де қайдағыны айтады екенсің. Алдымен оның не айтпағын естиiк те, Ноғайдың ықтияры қандай екен? Соны білейік.

	– Құдай біледі, ол сені бекерге шақыртқан жоқ. Көр де тұр. Осыдан сен де Ноғайға ұқсап, қып-қызыл киім киіп, оттай жанып жүресің.

	Сүлеймен Қаратайға сөз айтпаған күйі батыс жақтағы жонды бетке алды. Бұл беталыс – Сүлейменді жұрт қарақшы атайтын алдағы күндерге қарай құйғытқан алғашқы беті тыс еді...

	Сүлеймен біресе шауып, біресе желе жортып, әп-сәтте Ленгірді айналып өтті. Бесін ауа Ниязбек ауылының үстіне ілікті. Жолда бірінші өз ауылына соқпай, Қазығұрттың шығыс қапталындағы жазықта орын тепкен Ордабектің қонысына барайын деген ойға келген.

	Доңызтау өзенінің бойына жеткенде Сүлеймен аттан түсіп, аяғын біраз жазып алайын деп, су жағалап біраз жаяу жүрді. Доңызтаудың орта тұсындағы үстінде көне моласы бар Төрткүл төбе маңына келгенде қайтадан атына мінді. Енді қазір орыстар қоныстанып алған Есім, Тәуке балаларының бұрынғы қыстағы – «Жалғандықтан» өтіп, Өзбек, Сүйіндік ұрпақтары отырған зағамбардың төменгі жағындағы сарт қышлағынан бір асса, арғы жағында Ордабек бауы таяқ тастам жер. Ордабек пен Ноғайды тезірек көргісі келіп асыққан Сүлеймен атына қайта қамшы басты. Бірақ болыс ауылына атының қан сорпасын шығарып барғысы келмей, біраз шапқан соң оның басын тежеп, жай бүлкілге көшті.

	Алдынан қаз-қатар болып тiзiлiп, ылғи қызыл кірпіштен соғылатын орыстардың тамдары көрінген кезде осы кәпірлер бұл жаққа қашан келген өзі?» деп ойлады. Көбекең рахметтік бұлардың осы маңға келгеніне әлі елу жыл болған жоқ» дейтін. «Шошқа етін нәсіп еткен көк көздер мұнда келгенде мылтықтарымен қазақтарды үркітіп, өңкей жақсы жерлерге орнығып алды», – деуші еді ол бейшара тағы. «Біздің қазақ сорлы момын-ау. Түлкібасқа барсаң да, Бадамның төменгі жағасын көрсең де ылғи жақсы жерлердің бәрін ауғындыларға беріп қойған. Әй, бір, өздерінің көздеріне көк шыбын үймелетіп, ат сауырына алып, тырқыратып қуып жүріп, сабар ма еді. Ал мына сарттар қазақтың қақ ортасына қайдан келіп, орныға қалған десейші. Ауылдағы Есенгелді атам: «Бұл сарттарды баяғы Қожамжар би Шырықтан бері ауғанда өзімен бірге ала келген», – деуші еді. Еркектері Қожамжар бидің құлы, әйелдері күңі болса керек. Солардан қалған сарттар ғой бұлар. Өздері қазір көбейді. Елу түтінге таяп қалды-ау, шамасы. Әй, сартты қойшы, өзіміздің мұсылман ғой. Бәрінен бұрын мынау шегір көз, жирен сақалды, имансыз сары орысты айт. Ноғайға еріп, сарбаз болсам, пəлелерге көрсетер едім көргілікті».

	Сүлеймен орыс ауылының шетіндегі аса сәнімен салынған шіркеуге жеткенде, алдынан қисалаңдап төрт орыс жігіті шыға келді. Өздері қайнатпа арақ ішіп, мас болып тұр. Ауыздарында орама шылым. Олар Сүлейменді көре сала:

	– Ей, казах, кил мунда. Оставь нам свою лошадь! – деп айқайлады.

	Сүлеймен алдыңғы сөзін түсінгенімен, кейінгісін түсінбеді. Оларға мойнын бұрып бір қарады да, тоқтамай жүре берді. Мас орыстар Сүлейменнің өздерін тыңдамай кетіп бара жатқанына бір жағы намыстанып, бір жағы ашуланып, тағы әлденелерді орысша айтып, айқайға басты. Тіпті болмағасын, төртеуі бірдей жүгіріп келіп, атының шылауына жармасты. Бұған ашуланған Сүлеймен:

	– Өй, әкеңнің... Жiбер деймін аттың басын, – деп шылауына алғашқы болып жармасқан денелі біреуінің басына қамшымен салып қалды.

	Қамшы қатты тимеді ме, әйтеуір сегіз өрiм қайыстың соққысын орыс елеген де жоқ. Қайта атты шіркеу алдындағы жаман тамға қарай сүйреп барады. Сүлеймен қамшымен оны құлаштап тұрып тағы ұрды. Бұл жолы ол аттың тұмсығының астына басын тығып үлгерді де, соққы дарымады. Қайдан келгені белгісіз, тура осы кезде жуан дауыспен күркілдей үрген бір ит келіп, аттың құйрығына жармасты. Ат одан үркіп, алға қарай секіріп-секіріп кетті. Ал анау орыс шылаудан айырылар емес. Алға қарай секірген атпен бірге ол да секіріп, әлгі жаман тамға жақындай түсті. Арттағы орыстар болса, иттерін тағы айтақтап, Сүлейменді кесекпен ұрып жатыр. Сүлеймен лақтырылған кесектерден қорғанып, ат жалына жабыса еңкейді. Осы сәт:

	– Шо такое? – деген біреудің жуан дауысы шықты.

	Құтырына айқайлаған орыстар мен үрген иттің дауыстары сап тиылды. Сүлеймен алдына қараса, өзінен екі-үш қадамдай жерде ұзын сақалды, ат жақты, көздері үлкен, таз басы жалаңбас бір орыс тұр екен. Тобығына дейін ұзын шапан киген, мойнына қара крест тағын алыпты. Сүлеймен мұндайлардың талайын көрген. Орыстың молдасы ғой. Мұны қуған орыстар оған қарап бірдеңелерді айтты. Ол болса күлімсіреп тұрды да, Сүлейменге сөйледі:

	– Биздин хлопцылар дурс айтады. Сен атинди бизге бер. Ал озин жаяу кит.

	– Мұндайда қазақтың молдасы тентегін жөнге салушы еді. Сіздікі не?

	– Ой, бакирма. Айтқанимди исте, – деді поп енді түсін суытып.

	Сүлейменнің өздерінің айтқандарына көне қоймайтынын білген олар, енді бәрі жабылып, мұны аттан аударып тастамаққа әрекеттенді. Манағы шылауға жармасқан дәу орыс қолдарын ербеңдетін жақындай бергенде, үзеңгіден аяғын шығарып, оның кеудесіне бір тептi. Ол кеудесін ауырсына кері шегінді. Артынша екінші орыс келіп, сол жақтағы үзеңгідегі аяғына жармасты. Жаңа ат иттен үркіп секіріп кеткенде, қолындағы қамшысы түсіп кеткенді. Аяққа жарасқан орысты ұратын бірнәрсе таппай, сасқалақтап жан-жағына қарады. Қас қылғанда, маңайда қолға ілігер ешнәрсе жоқ. Өзі төбесіне көлденең қойылған паруаз ағаштарының ұштары боғаттан шығып тұрған тоқал тамның жанында тұр еді. Мыналардың өзін басынып, атын тартып алмақ болғандарына қатты ашуланып, қаһарланған Сүлеймен әлгі паруаз ағаштың бірінің шетінеп ұстай алып, бар күшпен өзіне тартты. Үстінде ши байланып, қамыс пен қалың топырақ төселген паруаз ағаш, дүлей күшке шыдас бермей, суырылып шыға келді. Сүлейменнің мұншалықты күштілігіне қас-қағым сәт аңтарылысқан орыстар, бір-біріне таңырқаса қарасты. Ызадан бар дүниені ұмытқан Сүлеймен тамнан суырып алған әлгі ұзын паруаз ағашпен қарсы алдында ыржиып тұрған поттың басына салып қалды. Ол сорлының басы қақ айырылып, кескен томардай жерге жаншыла құлады. Оны жайғаған мезет атын бірден оңға қарай бұрып жіберіп, жанында тұрған екіншісіне ұмтылды. Ол кәпірдің ажалы жоқ екен. Сүлеймен әлгі ағашпен оны құлаштай ұрғанда, орыс тоқал тамның бұрышына тығылып үлгерді. Таяқ тоқал тамның басына сарт тиіп, топырақпен жабылған шатырдың шаңы бұрқ етті. Артта тұрған басқа орыстар лезде мастықтарынан айығып кеткендей, анадай жердегі шіркеуге қашып кірді.

	Сүлеймен оларды қумады. Қолындағы төрт метрдей жуан паруаз ағашты миы шашылып, қаны жерге жайылған әлгі поптың жанына лақтырып жіберіп, Бадам өзеніне қарай шатты. Жиырма-отыз қадамдай жер шауып өткенде артынан шуылдаған орыс қатындарының, өкiрген еркектердің дауыстары шықты. Іле-шала гүрсілдеген мылтық даусы шығып, тура құлақ түбінен зу етіп өткен оқтың шыңылын сезді. Сүлеймен ат жалына жабыса еңкейіп алды. Шабысын сәл баяулатса, бір сұмдықтың болатынын сезгендей, жануар қарагер ат та қыр төсін қақырата шауып, төрт аяғын көсілте тең тастап, екпінін одан сайын үдетті.

	Үш-төрт дөңес төбе мен бес-алты жалпақ сайдан шауып өткен соң Сүлеймен атының басын тежеп, артына қарады. Артта ешкім жоқ. Жаңа тұла бойын кернеген ашу енді басылып, «мен қалай қарай шауып кеттім өзі?» деп іштей күбірлеп, айналаға бажайлай көз тастады. Қарсы алдында «Иректас» жоны созылып жатыр. «Япырау, болыс ауылынан тым қияс кетіп қалыппын-ау», – деді сыбырлап. Содан жаңағы оқиға есіне түсіп, абыржып біраз тұрды. «Ноғайға барсам, орысты өлтіргенім үшін ренжіп жүрсе қайтем? Анау-мынауыңды емес, білдей попты өлтіріп тұрмын. Мұның аяғы жанжалсыз бітпес. Орыстар Ордабек пен Ноғайға келіп, құн сұрап жүрсе не еттім? Бұрынғым бар, кейінгім бар, Ордабек болыс: «Ей, бала, сені тәп-тәуір жігіт пе десем, қолың қанға малынып кетті-ау. Қанішер болмасаң нетті», – деп жүрсе, Ноғай да өзіме қырын беріп қалар. Ауылыма баруға тағы болмайды. Орыстар менің кім екенімді біліп алса, иә, иә, білмей қалмасы анық, ауылыма келіп, туыстарыма тыныштық бермей жүрер. Одан да ешкімге салмағымды салмай, пәлемді жуытпай, кетейін алысқа. Сонда қайда барамын? Қайтадан Досалы биге барсам ба екен?

	Иә, бар пәледен бір құтқарса, сол кісі құтқарады. Әй, бірақ, қойшы. Жылқы соңында салпақтап жүруден-ақ жалықтым. «Ер азығы мен бөрі азығы жолда» деуші еді ғой, Көбек нағашым. Ең жақсысы – мынау белдің ар жағындағы сіргелідегі Топыш пен Қасқабай тамырларыма барып, біраз паналайын. Ол жақта тағы Әлімбай мен Керімбай байбатшалар да бар. Сол кісілерге барайын. Арғы жағын көре жатармын», – деп ойлаған Сүлеймен атының басын Қазығұрт асуына қарай бұрды.

	Сүлеймен Бадам бастауының тұсындағы Келеске асатын Қазығұрт белінің үстіне шыққанда күн батып, ымырт үйірілді. Топыш пен Қасқабай ауылына әлі жарты күндік жол бар. Егер желе жортып қаттырақ жүрсе, діттеген жеріне бес сағаттай уақытта жетіп те қалар еді. Бірақ бірде сайлы, бірде қырлы болып келетін елсіз даладағы соқпақты жолда үнемі желіп жүруге астындағы аттың жарамасы анық. Оның үстіне жер бетін тастай қараңғылығымен тұмшалай бастаған түнде ой-шұңқырды бағамдау да қиын. Осы жасына дейін талай айсыз түндерде дала кезіп, кәнігі баукеспе атанып үлгерсе де, дәл мынау жолмен бұрын-соңды жүріп көрген емес. Сонда да болса, бағана жарық кезде «осылай тура кете берсем, межелі жерімнің үстінен түсермін» деп атының басын бұрып алған бағыттан айнымай жай аяңмен тоқтаусыз жүре берді. Екі сағаттай жүрістен соң ой мен жотасы кезек-кезек алмасып жатқан жолдың кедір-бұдырын өзі аңдап, бірқалыпты баяу жүріспен келе жатқан қарагер ат осқырынып, қалт тұра қалды. Содан соң екі аяғын жоғары көтере тебініп, ащы дауыспен қатты кісінеді. Сүлеймен бұл аттың өзіне бір қауіп төнгенде осылайша осқырынып, тебініп белгі беретін мінезіне әбден үйренген-тін. Сондықтан да тебiне, жер тарпи жөнелген қарагердің мына қылығынан кейін «не пәле жақындап келе жатыр бізге» деп, жан-жағына алақтай қарады. Алайда тесіле қарап, төңірекке қаншама үңілсе де, көрдей боп тұтасқан қараңғылықтан ешнәрсе көре алмады. Қарагер болса, одан бетер жұлқынып, бір орнында шыр айнала бастады. Сүлеймен жүгенді тартып, оны тоқтатпаққа қанша әрекеттенсе де, ауыздығын қарс-қарс шайнаған ол, бір сәт тыншымады. Қолындағы қамшысын бағана орысты өлтірген жерде қалдырып кеткен. Сүлеймен шылбырдың бір ұшымен оның сауырын сабалады. Дегенмен ат сауырына тиген соққыны елемей, алға қарай бір аттам да баспай, шыр көбелек айналуын тоқтатпай аласұрды. Әлден соң «бізге төнген қауіптің қандай екенін өзің байқа» дегендей, қарагер біраз тыншыды. Ер үстінде жайбарақат отырған Сүлеймен айналасына тағы да үңілді. Жаңа аттың жерді дүрсілдеткенінен естімепті. Енді байқаса, тура алдынан қорқынышты бір ырыл естіліп тұр. «Бұл ненің дауысы?» деп ат үстінде еңкейіп, ырыл шыққан жаққа тесірейе қарады. Қарсы алдында әлдененің екі көзі шоқтай жанып тұр. Қараңғылықты жарып тұрған сол екі шоқ біресе оң жаққа, біресе сол жаққа қозғалып-қозғалып қояды. «Қасқыр! Бұл пәле жалғыз ба, әлде екі-үшеу ме?» – деп айналасына бір-бір қарап қойды. Сөйтсе, әлгіндей шоқты көздердің бірнешеуі жан-жағын қоршап тұр. Құдай ұрғанда, мұның қолында не сойыл, не қылыш жоқ. Адам болса, жалаң қолмен-ақ айқасуға болар еді. Ал мына айдаладағы азулы бөрілерге қарусыз не қайран қылмақ?

	Осылайша, аз мезет шарасыз халде тұрғанда, есіне қонышындағы екі жүзді қанжары түсті. Бірақ ат үстінде отырып, қысқа қанжармен жердегі желаяқ бөрілерге не істей аласың. Қапелімде олар бәрі бірден атқа жабыла кетсе, халі мүшкіл болатынын сезген ол, жалма-жан қонышындағы қанжарын суырып, ат үстінен түсті. Егер қасқырлар өздеріне қарай атылатындай болса, қанжарымен қарсы алмақ. Бөрілер бұның жерге түскенін көріп, «енді бұған ауыз салу оңай» дегендей, бәрі қосыла ұли жөнелді. Қарагер ат Сүлейменнің иығына басын тақап, тырп етпей, қорс-қорс етіп тұр. Аздан кейін қасқырлар ұлуын сап доғарды да, шоқ көздерін жылтыратып, бұларды айнала жүре бастады. Олар Сүлейменді мазақ еткендей, ұзақ айналашықтады. Одан соң бәрі қаз-қатар тұра қалды. Оттай жарқырап тұрған кездердің саны оннан асады. Нақ осы сәтте: «Қорықпа, балам, бұлар аңның бөрісі болса, сен адамның арыстанысың. Біреуін жарақаттасаң болды, қалғандары тым-тырақай қашады», – деп тура құлақ түбінен біреу сыбырлады. Сүлеймен сыбыр шыққан жаққа жалт бұрылды. Қарагер аттың арғы шетінде қараңғы түнде сұлбасы анық көрініп, бір атты кісі тұр. Осы жасқа дейін жүрегі дір етіп, бір рет қорқып көрмеген Сүлеймен оған көзі түсіп кеткенде тұла-бойы мұздап қоя берді. «A, а, сен кімсің?» – деді сасқалақтап, дауысын көтере. Алайда анау кісі бұған жауап қатпады. Айнала қараңғы болса да, қап-қара сақалы анық көрінген ол, күлгендей сыңай танытты да қара түнекке бірте-бірте сіңіп, ұзап кетті. Сүлеймен «бұл кім?» деп ойлағанша, алдындағы қасқырлар қайтадан үрейлі дауыстарын шығара ырылдады. Содан әлгі кісі жайында ойлауға да мұршасы келмей, басын қасқырлар жаққа бұра бергені сол еді, олардың бірі арс етіп бұған атылды. Екі отты көзінен басқа денесі тұтас қаптай болып көрініп келе жатқан оны сол қолымен қағып жіберді де, оң қолындағы қанжарды тіктей жұмсады. Қанжар оның денесіне кірш етті. Анау пәле қыңсылағандай ащы бір дауыс шығарды да, жерге топ етіп құлап түсті. Ол атылғанда кейін шегіншектеп кеткен қарагер осы сәтте шыңғыра кісінеп, алдыңғы екі аяғын көтеріп тұрып, жерде жатқан оны жанши тепті.

	Қасқыр дыбыс шығаруға шамасы келмеді. Оны оңай жайратқан Сүлеймен олардың тағы бірі келіп қала ма деп шегiншектей бергенде, екінші қасқыр сұмдық жылдамдықпен атылып кеп, мұны кеудесімен бір соқты. Сәтін салғанда, Сүлеймен құламады. Қайта шап етiп, қасқырдың алқымынан ұстай алды. Сүлейменнен мұншалықты ептілікті күтпеген қасқыр, артқы екі аяғымен жер тіреп, тыпырлады да қалды. Дем шығарар мезгіл кешіксе, өзіне тағы бір қасқырдың жабыса кететінін білген Сүлеймен, оң қолындағы қанжарын оның қарын тұсына екі рет сұғып-сұғып жіберді. Бөрі жерге сылқ етті. Оны тастай салып: «Тағы қай жағымнан келеді екен?» деп айналасына алақтай қараса, қарагер ат үш-төрт қасқырдың ортасында алақұйын болып тебініп жүр екен. Мұны көрген Сүлеймен жер-дүниені көшіре, бар даусымен ақырып, оларға ұмтылды. Қасқырлар түнгі даланы дірілдетіп жіберген сұмдық дауыстан шошынды ма, жоқ әлде, екі серігінен айырылған соң бұлармен арпалысуға батпады ма, әйтеуір, әп-сәтте жылыстап, қараңғылыққа сіңіп, жоқ болды. Сүлеймен атының жанына жүгіре барып: «Жарадың, қарагерім! Сен болмағанда бұлардың бәрі маған бірден жабылып, жүндей түтіп тастар еді», – деп күбірлей оның мойнынан құшақтады. (Алайда дәл қазір Сүлеймен қарагердің тек бүгін ғана емес, алдағы уақыттарда да талай рет небір үрейлі қауіптерді алдын-ала ескертіп, олардан өзін құтқарып алатынын білген жоқ. Тіпті бұл аттың жылқы ішінде сирек кездесетін ерекше мінезді жануар екеніне де көзі жеткенше әлі талай уақыт бар-тын...) Қарагер ат та аман қалғандарына шаттанғандай, Сүлейменнің иығын тұмсығымен сипап-сипап қойды.

	– Ал, қарагерім. Бүгін түнде екеуміз үшін ең қауіпті жаулардан құтылдық. Енді таң атқанша, осы жапан далада түнеп шығайық.

	Сөйтті де оның тартпасын босатып, ауыздығын алды. Бірақ шідерлеген жоқ. Себебі қарагердің өзін тастап кетпейтінін біледі.

	Ауыздығынан босанған қарагер бірден жер иіскеп, шөпке бас қойды. Сүлеймен ердегі қоржынды алып жерге төседі де, үстіне жатты. Жата бергенде: «Айтпақшы, жаңағы қасқырлар шынымен өлді ме? Өлмей, жәй жарақаттанып қалса, кек қайтармай тынбайтын азулы немелер жорғалап келіп, мені жарып тастап жүрмесін», – деп орнынан тұрып, анадай жерде теңкейіп-теңкейіп жатқан екі қасқырға таяды. Таяуын таянғанымен, тура қастарына бармады. Қасқырдың өлгенсіп, жанына барып қалған адам мен малға бірден бас салатынын Сүлеймен жақсы біледі. Сол үшін де кейін бұрылып атының жанына келді. Ердің үзеңгісімен қоса таралғысын шешіп, оң білегіне орап, қанжарын сол қолына ұстап, жатқан қасқырға жақындады.

	Еппен басып бергі жақтағысына таяп, үзеңгімен оның басына бар күшпен бір соқты. Соққының тарс еткен дыбысы шыққанымен, қасқыр тырс етіп, қимыл көрсетпеді. «Демек, мұнысы өліп қалған екен» деп, екіншісіне жақындай бергенде, ол арс етіп, өзіне таяған Сүлейменге атылмақ болып әрекеттенді. Дегенмен қарнынан сұғылған қанжар жарақаты бойын түзеуге шамасын келтірмей, бүктелген күйі бір аунады да, ырылдап айбат ішекті. Сүлеймен оны үзеңгімен аямай екі рет ұрды. Қасқыр қорылдап барып, жан тәсілім қылды. Олардың енді анық өлгеніне көзі жеткен Сүлеймен атының жанына барып, оның ерін шешті де тоқымдарын жерге жайды. Ерді жастанып жата кеткенімен, алғаш рет жапан далада жалғыз қалғандықтан ба, тез ұйықтай алмады. Есіне бағана өзі өлтірген орыстың попы түсті. «Ит, кәпір-ай, жанындағы арсалаңдаған ит секілді мас жігіттерінің сөзін сөйлеп, өзіме тиіспегенде, ажал таппас еді-ау. Өзінен болды. Нeсі бар, жынымды қоздырып. Титтей да обал жоқ өліміне. Бұдан былай қалғандары қазақтарға тиіспей жүретін болады. Соның кесірінен Ордабекке бара алмай, екі өлі қасқырдың жанында жатысым мынау айдалады. Осыдан поптың адамдары ауылыма барып, лаң салатын болсыншы, Топыш пен Қасқабайды ертіп келіп, түн ішінде ойрандарын шығарып кетейін.

	Айтпақшы, мына қасқырлардың қоршауында тұрғанда көзіме көрінген кісі кім болды? Шайтан болса да, әйтеуір бейне-сұлбасы маған таныс сияқты. Бұрын да бір жерден көрдім ғой оны. Астындағы ақбоз арғымақты да көргем. Құдай-ау, қай жерде көрдім... Иә, иә, енді есіме түсті. Билікөлдегі Керімбай болыстың тойында орыспен күресіп жатқанымда, ол маған бір көрініп, дем беріп кеткен жоқ па еді? Япыр-ау, ол қайбір жылы Шыршыққа бара жатқанда «Әулиетас» үңгірінде шешеммен бірге түсіме кірген кісі емес пе? Бірде түсімде, бірде өңімде көрінетін оның кім болғаны? Ауылдағы Сұлтан атаның інісі Достай қария: «Баяғыда Төле бабаның жаны қысылған шағында қасына келіп, дем беріп, желеп-жебеп жүретін ақбоз атты, қара сақалды әруақ-кісісі болған екен. Ылғи аттан түспей жүретін жарықтық сол әруақ кісі Төле өлген соң, одан тараған ұрпақтарды айналшықтап жүрген тәрізді. Кезінде ол Қожамжар мен Шойбек датқаға да ауық-ауық көрініпті. Шойбек датқадан соң біреуге көрініпті дегенді әзірше естігенім жоқ. Бірақ қай уақытта болса да, түбі Төледен өрбігендердің ішінде елден ерек шыққан біреуге оның көрінуі бек мүмкін», – деп айтып отырушы еді. Бір рет күресте, бір рет жаңа қасқырлар қоршауында қалып, жаным қатты қысылғанда, өзіме демеу көрсетіп кеткен ол, Достай қария айтатын баяғы Төле бабамның әруақ-кісісі ме екен? Бірақ мен күллі қазақты бір ауыз сөзбен тоқтатқан Төле де, өмір бойы Қоқан ханына дес бермей, қалың қаңлы, сондай-ақ сіргелі мен дулаттың қақ жарым жұртын Шыршық пен Дүрменнен бері қарай көшіріп әкеткен Қожамжар мен Шойбек те емеспін ғой. Бар болғаны Досалы мен Көбектің ұрысы атанып, өзіме тиіскендерді жер жастандырған бұзық қанамын...»

	Сүлеймен осылай ойланып жатып, ұйықтап кетті.





ІІІ


	Көзі бір ілінсе, Сүлейменнің тырп етпей, қатты ұйықтайтын әдеті бар. Әдетте, жылқы басында болсын, үйінде болсын, таңертең оны серіктері әзер оятатын. Айдалада екені есінен шыққан ол, осы жолы да әлдекімнің иығынан қатты түртіп жатқанына қарамай, қолын бір сілтеп қойып, тұрмай жата берді. Бірақ әлгі біреу біресе иегінен, біресе иығынан қайта-қайта түртіп, маза бермеген соң, ақырын көзін ашты. Алғашқыда маңдай бетінен шақырайып шығып тұрған күнді, сосын өзін тұмсығымен оятып тұрған атын көрді. Қай жерде жатқанын енді бағамдаған ол, орнынан атып тұрды. Күн ұлы сәскеге көтеріліп қапты. Түнімен қалың бозға тойған қарагер шөлдесе керек. Екі бүйірі солқ кіріп, бұған «жүрейік» дегендей, басын шұлғып-шұғып қояды. Есінде түндегі қасқырлар түсіп, олар жаққа қараса, жиырма қадамдай жерде теңкиіп-теңкиіп жатыр. Бұрын қасқырды алыстан көргенімен мынадай жақындықта көрген емес. «Түрі қандай болады екен» деп орнынан тұра сала, оларға қарай беттеді. Бергі жақта жатқанының басы есектің басындай, ұзындығы есік пен төрдей нән арлан қасқыр екен. Аяқтары жуан. Тырнақтары сояудай, кеудесі кішігірім тананың кеудесіндей. Ал екіншісі қаншық болса керек, одан кішілеу. Сүлеймен екі қасқырға қарап, оларды түнде өзінен қалай жеңіліп қалғанына таң қалды. Бұл арлан кеудесімен соқса, адам түгілі онша-мұнша жылқының өзі ұшып түсері хақ. Түнде ұялас қасқырлардың осы басшысы мерт болған соң, басқалары қаша жөнелген. Әйтпесе, бұл тірі болғанда, Сүлейменнің қазір аман тұруы неғайбыл еді.

	Сүлеймен олардың терісін сыпырып алуға оңтайланып тұрды да, ол ойынан бас тартты. Кері бұрылып атына барды. Оны ерттеп, сонау пәсте, көз ұшында көрінген Жылыбұлаққа қарай жолға түсті.

	Сүлеймен Жылыбұлаққа жеткенде, Топыш бір топ жігіттерімен Қасқабайдың үйінде бозаға бөгіп отыр еді. Қасқабайдың үйі ауыл шетінде болғандықтан Сүлеймен тура осында ат басын тіреген-ді. Есік алдында шотпен ер қашап отырған бір бозбала үй маңына келген мұны көріп, орнынан ұшып тұрды. Бозбала «мынау адам ба, әлде дию ма?» дегендей, Сүлейменге таңырқай сәл абдырап тұрып:

	– Ассалаумағалейкум, – деп даусы шығар-шықпас дыбыспен сәлем берді.

	– Аман ба, бала? Мен жаза бастасам, Қасқабайдың үйі осы ғой, ә?

	Оның гүжілдеп шыққан үнінен бозбала одан сайын үрейленгендей, артқа қарай шегіншектеді.

	– Осы, осы.

	– Қасқабай үйде ме?

	– Үйде. Қазір, көке, – деген ол «шақыр» деген сөзді күтпей, үйге қарай жүгірді.

	Үйге үрейлі реңмен жүгіріп кірген інісіне Қасқабай:

	– Әй, жаудан қашқандай, не болды, соншама тапырақтап?! Біреу келді ме?! – деді.

	– Иә, – деді бала ентіге, Сүлеймен өзін өкшелеп қуып келгендей артына бір қарап қойып, – Бір дә-ә-әу, өзі қап-қара, көздері құтырған бұқаның көзіндей қып-қызыл, саусақтары мына шоттың сабынан жуан, еңгезердей бейтаныс кісі келіп тұр. Мінген аты да әйдік. Сізді «үйде ме?» деп сұрады.

	– Бұл өңірде түрінен адам шошитын дәу жоқ еді ғой. Кім болды екен ол? Құдай ұрып, біз барымта жасайтын Сырдағы қоңыраттардан бір қарақшы келіп тұрған жоқ па? Нұржан болыстың өлімінен кейін өз үйіңнің алдында-ақ талай нәрсені күтуге тура келеді-ау. Жүріңдер, көрейікші кім екенін. Топыш, Елеусін, бәрің қанжарларыңды белдеріңе қыстырып алыңдар. Кім біледі, қазір не болатынын... – деп Қасқабай боза басында отырған бар жігітін ертіп тысқа шықты.

	Бұл кезде Сүлеймен аттан түсіп, шылбырын ағашқа байлап жатқан. Есіктен топырлап шыққан жігіттерді көрген ол:

	– Әй, Қасқабай, жалғыз шығуға қорқып, жайдақтың бар бетке ұстар жігіттерін артыңа шұбыртып келе жатқаның қалай? Әлде болыс атаңды атқан қарақшы «маған да келіп қалды ма?» деп зәрең кетті ме? – деді ыржия күліп.

	– Уа, пәлі-і. Ойбай, ойда-жоқта келген дос ақылыңды ойран етер» дегендей, атан бурадай күдірейіп, арыстандай күжірейіп қайдан сап ете қалдың мұнда? – деп Қасқабай жүгіріп барып, Сүлейменді құшақтады.

	Қасқабайдан кейін Топыш жабысты оған. Өз ауылдарының дәулері есептелінетін ол екеуі Сүлейменнің жанында баладай ғана болып қалғандарына таңданысқан басқа жігіттер: «Мына бір диюдай адам бұлардың қандай таныстары екен?» десіп, есік алдында топырлап тұр. Топыш пен Қасқабай кезек-кезек сөйлеп, жағдай сұрасты. Топыш жігіттеріне бұрылды:

	– Ей, келіңдер мұнда. Біздің айтып жүрген Сүлеймен дегеніміз осы. Амандассаңдаршы келіп! Hеге қақшиып қалдыңдар?

	– Ә, Сүлеймен деген осы екен ғой, – дескен олар шетінен оған жақындап, амандасты. Амандасып болғасын, Топыш пен Қасқабай Сүлейменнің екі қолтығынан ала үйге қарай жүрді. «Алыстан келген қонақсың ғой», – деп оны төрге жайғастырды. Содан бір-бірінің елдерінің амандығын сұрастырып, тағы басқа әңгімелер айтып, бірқыдыру уақыт отырды.

	Сүлеймен жылы бозаның бір кесесінен соң бір кесесін ішіп, ара-арасында нан мен етті де қарпып жеп, тойынып қалды. Күн бесінге таянғанда басқа жігіттер тарай бастады.

	– Иә, Сүлеймен, бұрындары ылғи жорық үстінде жолығып жүрсек те, әлі бір рет дастархан басында жайланып кең отырмаппыз. Дала кезген бөрідей айдалада оқтын-оқтын кездесіп, хал-жағдайдан артық ахуалды сұрастырмасақ та, бір-біріміздің сырымызды айтыспай-ақ ұғысатын сыралғы жандармыз ғой. «Жол болсын» айту бізден, «әлей болсын» сенен. Көздеріңе қарасам, келісің тегін емес-ау. Сырың болса, ішіңде бықсытпай, көсеу сап, түрте отыр, – деді сөзге шешен Қасқабай.

	– Біздің ауылдағы сөйлеп кеп берсе, ағын судай тоқтауды білмейтін, жөн мен жосыққа, шежіре мен нақылға жүйрік, көкірегі дария Достай деген атам: «Басыңа іс түскенде өзіңмен көңілі теңдес, жүрегі шендес адам ғана саған қорған болуға лайық», – деп айтып отырушы еді. Менің тегін келмегенімді сен дұрыс байқадың, Қасқабай. Басына қауіп төнбеген адам тау-тасты жолды түнде кезіп, қасқырлардың қоршауында қалып, елсіз айдалада түнеуші ме еді. Бір орыстың попын өлтіріп, ағайынға ауырлық, туысыма дау салдырмайын, қазірше елден жырақта бола тұрайын деген оймен екеуіңді паналап келіп отырмын.

	Бұдан кейін попты қалай өлтіргені, түндегі қасқырлармен қалай алысқаны туралы тәптіштей әңгімелеп берді. Топыш пен Қасқабай оның сөзін бөлмей, үнсіз тыңдады.

	– Кәпірге көр құштырғаның өкініш емес. Сонда да болса, бұрынғы да, мынау орнап жатқан жаңа өкімет те, сол орыстарға бір бүйрегі бұрып тұратыны ақиқат. Қашан да кісі өлімі ауыр айып. Солай бола тұра, «оны мен өлтірмесем, ол мені өлтіретін еді» деп ғаділдік пен хақтықты айтып, ешкімді иландыра алмайсың, бәрібір. Сол үшін де ол жақтан кеше кетіп қалғаның тәуір болған. Мұнда сені паналатуға біз жараймыз.

	– Онда тағы арыз-тілегім бар сендерге. Осы екеуіңнің бірің біздің елге барып, ауыл ауанын, Досалы мен Ордабектің ахуалын біліп қайтыңдаршы. Орыстар мені іздестіріп жатқан жоқ па екен? Егер кәпірлер ауылыма барып лаң салатындай болса, оларды кім басқарып жүргенін анықтасаңдар. Кейін бір түнде барып, белсендісінің белін сындырып қайтайық.

	– Ол жаққа Топыш барып қайтсын.

	– Барайын, – деді Топыш сөзге келмей.

	– Онда жаныңа біреуді ертіп, ертең аттан.

	– Жарайды, жаныма Елеусінді ертем.

	Ертесіне Топыш пен Елеусін аттанып кетті. Содан оныншы күн дегенде қайта келді.

	– Қалай, ат-көліктерің аман келдіңдер ме? – деп қарсы алды ол екеуін Сүлеймен мен Қасқабай.

	– О, Сүлеймен, жаңа мансабың құтты болсын, – деді Топыш ыржия аттан түсіп жатып.

	– Мансабы несі?

	– Саған еліңдегілер «қарақшы» деп ат қойып алыпты.

	– Әй, әй, түсіндіріп айтшы. Кім мені бұлай атап жүрген?

	– Мен ұзақ жолдан атсоқты боп, шаршап келіп тұрмын. Талған тіземді ауырсына басып, қаздиып тұрып әңгімемді айтпайтын шығармын. Үйге кірейік те. Әмбе хабар, дұғай сәлем-сауқат содан кейін-ақ айтыла берер.

	Қымыз ішіп, көңілі жайланған Топыш әңгіме айтуға кірісті. Оның айтуынша, поптың өлімі кәпірлерді қатты дүрліктіріпті. Бұлар Ордабектің ауылына жеткен күні орыстың да бір топ адамдары болысқа келіп, «Сүлейменді тауып бер» деп дау салыпты. Орысшаға жүйрік шодыр мінез Ноғай, мілисалығын пайдаланып: «Сүлеймен мұнда келген жоқ. Оған тиіссеңдер, тағы біреуіңді өлтіреді», – деп оларға ұрсып-ұрсып қайтарып жіберіпті. Қайтарғанда жәй қайтармапты. Қасындағы өзі секілді қызыл киімді сарбазды жұмсап, орыстардың иықтарына асынған мылтықтарын тартып алыпты. Орыстар болса: «Шымқаладағы жаңа өкіметтің ұлығына барып арыз айтамыз», – десіп кетіпті. Сенің бұл жерде екендігінді естіген Ноғай: «Ол бала сендерге қарай бек жақсы кеткен екен. Әзірше мына доңыз етін жегіш кісәпір кәпірлердің шуы тиылғанша, сол жақта жүре тұрсын. Кейін өзім хабар айтып, елге алдырамын», – деді. Одан соң Досекеңе бардық. Би де сенің қылығынан хабардар екен. Ол да Ноғайдың сөзін жөн көріп отыр. Өзі мына өкіметтің аяқ алысынан секемді тәрізді. Керегетас маңындағы Айтас үстінде Кендір мен Әріпбайға да жолықтық. Саған көп сәлем айтты.

	– Сен бір нәрсені айтпай кеттің ғой. Жаңағы мені «қарақшы» деп жүрген кімдер екен?

	– Сенің кім екеніңді әбден біліп алған орыстар ғой, бұл атты саған берген. Өзіңдей атағы бар жігітке берілген ат дереу ел ішіне тарап кетеді де. Әзірдің өзінде-ақ, сені «Сүлеймен қарақшы» деп атап жүрген талай қазақты кездестірдік.

	Сүлеймен бұған іштей намыстанды. «Тау тесер ғаділдік айтсам да, тас кесер жауыздық жасасам да, бұл жұртқа жақпадым», – деуші еді Досалы би. Сол айтпақшы, маған қарақшы деген лауазымды бергендердің, Құдай біледі, көбісі мені танымайды да. Соны айтқан адамды көзіммен көрсем ғой, буындырып өлтірер едім. Ал содан кейін «қарақшы» деп атай берсін. О, несі ей, мен өлтірсем, өзіме қол қатқан дұшпанды, намысымды таптаған попты өлтірдім. Күйігі іштеріне сыймаған орыстар айтты деп, мені әмбе жұрт «қарақшы» атай бастағаны қалай...»

	– Соншама неге қабағыңа қар жауып кетті, Сүлеймен? Жұрт өзіңді «қарақшы» десе, дей берсін. Бұған қатулатып, налыма. Ел айтса, сенің елден ерекшелігіңді, түр-тұлғаң мен батырлығыңды дәріптеп, өз бағасын осындай шолақ атау арқылы білдіргені де. Мұндай атаққа біздің өлкеде баяғыда өткен Тұрап пен Сеңгiрден басқа ешкім жеткен емес. Біле білсең «қарақшы» деген ат екінің біріне берілмейді, – деді Қасқабай мұның тұнжырап қалғанын көріп.

	«Батыр аңғал келеді» дегендей, Сүлеймен осы сөзден кейін лезде жадырап сала берді.

	– Иә, басқа қандай жаңалықтар бар екен? Айта отыр. Топыш тағы әлдеңелерді айтып, ұзақ сөйледі. Оған Елеусін қосылып, әңгіме түннің бір уағына дейін өрбіді. Жігіттер тарқар алдында Сүлеймен бүй деді:

	– Әй, Топыш, Қасқабай. Менің сендерге масыл болып жата бергенім жараспас. Өз тамағымды өзім табуға әрекет жасайын. Сондықтан да сендерге бір нәрсе айтайын. Өздерің де қысқы суықта мұз шайнап, жазғы аптапта шөп сауып, қараңғылықты жолдас, қапасты дос қылып, түн жортқан жансыңдар ғой. Осы жолы маған ілессеңдер де, ілеспесеңдер де ықтияр өздеріңде. Еркілеріңнен тыс қинау жоқ. Мен сонау Шыршықтағы Елсапаға кетсем бе деймін. Ақыры қазірше елге қайтпаймын. Бұған қалай қарайсыңдар?

	– Сені жалғыз жіберіп, жын ұрып па бізді? Бүйтсек, саған деген ақ жүрегіміз қайда? Елсапа барымташыны көрмесек те, сырттай білеміз. Біз сенімен біргеміз, Сүлеймен, – деді Қасқабай.

	– Олай болса, ертең кешке аттанайық. Тобымызға басқа ешкімді қоспай-ақ қоялық. Осы төртеуміз де жетеміз.

	Бәрі осыған келісіп тарасты. Топыш пен Елеусін кеткен соң Сүлеймен дейтін атына «қарақшы» деген жаңа лақапты қосып алған ол, Қасқабайдың әйелі салып берген қалың төсектің жастығына басы тиісімен-ақ қор етіп, ұйқыға батты.

	Ертесіне қасына жаңа серіктер ерткен Сүлеймен бесін ауа Жылыбұлақтан Шыршыққа қарай аттанды. Олар Қақпақ пен Қосмоланы айналып өтіп, Aюбас жолын баса, екі күнде Шыршық жағасындағы Қайыршақты жырасына жетті. Ары қарай Өлеңтi ойпатындағы Елсапа ауылына түсті. Елсапа ауылында жоқ екен. Өкімет ауысқалы бері көлденең көк аттыдан секемденетін Елсапаның туыстары «бұлар қайдан келген адамдар?» дегендей, оның қайда екендігін ашып айта қоймады. Тек Елсапаның інісі Нұрсапа ғана Сүлейменнің кім екенін білген соң:

	– Баяғыдай бес қаруларыңды сайланып, асу-асу белдерден өтіп келе беретін әдеттеріңді әлі тастамапсыңдар-ау, ә. Әлде сендердің елдеріңде жаңа өкімет әлі орнай қоймаған ба? Бізде ол әбден күшіне мініп, Тәшкеннен бері қарай дүркін-дүркін әскерін аттандырып, жұрттың зәресін алып бітті. Сол құрғыр әскер «кім бай, кім ұры» десе болды, бәрін қамап, соттап, құртып тынды. Тықырдың өзіне де таянғанын білген Елсапа көкем ауылдан қашып кетті. Жарты жылдан бері ол сонау Құрама асуында тығылып, жаңа өкіметпен соғысып жатқан өзбектермен бірге. Мына қызыл киімділер оларды «басмашы» деп жүр ғой, – деді.

	– «Басмаш» дейсің бе, «басмашы» дейсің бе, әлгі қызылдармен соғысып жүргендер тек өзбектер ғана ма екен? Елекең оларды онша жақтыра қоймаушы еді, енді келіп, өзбектерге қалайша қосыла қалды? – деді Сүлеймен.

	– Олардың арасында қазағы да, тәжiгi де, қырғызы да барға ұқсайды. Бірақ басмашыларды басқарып жүрген түбі – қыпшақ, қазір өзбек болып кеткен Қоратай деген адам екен. Оны «құрбашы» деп атайды екен.

	– Сен маған енді нақтырақ айтшы. Елeкeңді таудың қай қуысынан табуыма болады?

	– Олардың тау қуысының қай жерінде тығылғанын итім біліп пе? Атты адамға үш-төрт күндік жол болатын Құрама асуында не көп – үңгір мен шатқал көп. Бәлкім олар қырғыз асуында жатқан болар. Естуімізше, басмашылар топ-топқа бөлінеді екен. Әрқайсысында Қоратай секілді бір-бір құрбашылары бар дейді. Іздесең, алдымен Қоратайды ізде. Одан соң Елсапаны оңай табасың. Сен, немене, шынымен-ақ сол жаққа бармақсың ба? Жол-жолдың бәрін қызыл киімділер торып жүр. Ұсталсаң, сөзге келмей ата салады.

	– Барам, ердей тау асып келгенде, Елекеңді бір көрмей қайтпаймын.

	– Ол жақта не бар саған, Сүлеймен? «Көрмеген жердің ой-шұңқыры көп» деген. Әрі мынау Нұрсапа айтпақшы, жол торып жүрген қызылдардың көзіне түсіп қалсаң, айтқан жерден аулақ, басыңа құран оқитын кісі де табылмай қалар.

	– Шынында, өзің бұрын көрмеген жерге барудың не қажеті бар? Бұған қоса, ол жақ елі көп, тегіс дала да емес. Елсапаны қай құздан, қай шатқалдан іздеп әуреленесің? Қой, бізбен бірге қайта елге жүр. Бір қыс біздің ауылда қыстасаң болды, көктемге салым еліңе қайтарсың, – деді Топыш та Қасқабайды қостап.

	– Жоқ, әзірше Сүлеймен алған бетінен қайтқан емес. Алдымнан кездесер қиындық мен үшін қатер емес. Барам деген соң барам, Елекеңе. Оны таппай қоймаспын.

	Қасқабай мен Топыш қайта сөйлемеді. Сүлейменнің алған бетінен қайтпайтынын олар біледі.

	– «Серігін жарты жолда тастамас болар» дегені. Осыншa жерге бірге келдік қой. Елекең жаққа да бірге барайық. Не көрсек те, бірге көрейік.

	– Әй, Қасқабай-ай, «қыран жеке ұшады, сырттан жалғыз жортады» дегенді білмеуші ме едің? Өздеріңді зорлап, маған ермей-ақ қойыңдар. Көп болсақ, көзге түсуіміз оңай. Кей сапарда жалғыз ат, сабау қамшылы жүріс пайда әкелетінін сен менен гөрі жақсы білесің. Осы жерге дейін менімен бірге келгендеріңе бек разымын. Сендерге қайтуға ұрықсат. Жолдарың болсын!

	Бірбеткей Сүлейменге қарсы уәж айта алмаған үшеуі аттарының басын кейін бұрды. Сүлеймен болса, Нұрсапаның үйіне бір күн қонып, ертесіне жолға шықты.

	Былай қарай тура жүре берсең, Қызылбелдегі үңгірге тап боласың. Үңгір маңындағы қызылдардың әскері тұруы мүмкін. Олардың көзіне түспей, таң атқанға дейін сол маңда аялда. Ары қарай құлама жарлы, терең шатқалды тау ішіне бір кіріп кетсең, олардан қауіп жоқ. Одан соңғы қауіп, сонда тығылған басмашылардан келуі мүмкін. Егер Қоратайдың жігіттерінен басқа басмашыларға кездесіп қалсаң, ерегісе берме. Адам өлтіруді мал бауыздаған құрлы көрмейді олар. Ал, енді, Құдай алдыңнан жарылқасын. Сенің нені мақсат тұтып бара жатқаныңды білмесем де, әйтеуір діттеген жеріңе есен жет. Елекеңе біздің амандығымызды жеткізіп, сәлем айтарсың, – деді Нұрсапа оны шығарып саларда.

	Шынында, алдынан кездесер қаншама қауіп-қатердің барын біле тұра, өзіне беймәлім жолға, болашағы көмескі сапарға – Елсапаны табудан басқа нені көксеп, нені мақсат тұтып бара жатқанын Сүлейменнің өзі де білмеді. Ат жалын тартып мінгелі бір жерде ұзақ уақыт тұра алмайтын дағдысы шығар, мұны мұндай сапарға итермелеген. Бәлкім Қасқабай ауылында да, Нұрсапа елінде де тыныш жата алмайтынын білген соң жолдан адасып, не пәлеге ұшырасам да, әйтеуір күнім ат үстінде өтсін дегені ме. Бұл жағын да ажырата алмады. Өмірінде бірінші рет жалғыз өзі сонау ықылым заманнан бері тек ұрылар мен қарақшылардың мекені, қазір де ылғи қандары қарайған баскесерлер жайлаған Құрама мен Шатқал тауларын бетке алып ұзақ жүрді. Алғашқы күн түн ауғанша жүріп, бір тастың түбіне қонып шықты. Ертесіне жан-жағын қына-түксіз жалаңаш жартас қоршаған сайлы жолмен өрлей отырып, күн бесiнге таянғанда тегіс ойпаңға тұяқ іліктірді. Мұнда келгенде «тау ендігі біткен шығар» деп ойлап еді. Қайдан. Қарсы алдында өркеш-өркеш шыңдары бірімен-бірі жалғасып, созылған тау жатты. Кешегі Нұрсапаның «әр шатқалдың түбінен қару асынған басмашылар шыға келуі мүмкін» деген сөзі қайда? Қанша уақыт жүрсе де, ұшқан құстан басқа тірі пенде кездеспеді.

	Сүлеймен енді қайда қарап жүрерін білмей, жан-жағына алақтап тұрғанда, тегіс ойпаңның шет жағындағы үшкір тастың тасасынан бір адамның басы көрініп, артынша жоқ болды.

	– Ей, бұл кім? Бері шықсайшы! – деп айқайлады Сүлеймен үшкір тастан көз алмай.

	Көрінген, не жауап қатқан ешкім болмады. Есесіне, қарагер ат жер тарпып, күркірей кісінеп, тулап қоя берді. Қарагердің бекерден-бекерге бұлайша мазасызданбайтынын білетін Сүлеймен, өздеріне бір қауіптің төнгенін сезді. Сезді де тақымындағы сойылды сығымдай ұстап, үшкір тасқа қарай жүрді. Бес-алты қадамнан соң қарагер кілт тоқтап, Сүлеймен қанша қамшыласа да, алға жүрмеді. Атының бұл қылығынан кейін ол жаңағы көзіме көрінген адам емес, сірә, бір аң болды-ау» деп ойлап үлгергенше, тас тасасынан қолдарында кезенген мылтықтары бар төрт кісі шыға келді. Оларды көрген қарагер ышқына тебініп, артқа айналды. Арт жақтан да сондай төрт кісі қоршап келеді екен.

	– Ей, ей, кімсіңдер сендер?!

	– Аттан түс! – деп ақырды олардың бірі. – Әйтпесе қақ маңдайыңнан бір атып, домалатып түсіремін.

	– Өй, мен Қоратай мен Елсапаны іздеп келе жатқан адаммын.

	– Сенің кім екеніңді кейiн бiлерміз. Аюға ұқсап қонжимай, түс атыңнан!

	Жайшылықта өз аулында болса, ананың бұлай сөйлегені үшін ат сауырына алып, өлiмшi етiп тастайтын еді. Ат шабар кең жазығы жоқ, оның үстіне кілең мылтық кезенген адамдардан аз да болса сескенген Сүлеймен, айтқандарын істеп, аттан түсті. Жерге аяғы тигенде әлгі кісілердің бірі жүгіріп келді де қарагерді шылауына жармасып, оны әрірек сүйреп әкетті. Сүлеймен өңкей сақал-мұрты өскен, түрлері қорқынышты мылтықты адамдардың қоршауында қалды. Олар өздерінен әлдеқайда биік, зор денелі мұны бірден байлап тастауға жүрексінгендей, біраз тұрды.

	– Қайдан келе жатырсың?

	– Жаңа айттым ғой. Қоратай құрбашы мен Елсапа деген кісіні іздеп жүрмін.

	– Қоратай бізбен басы бірікпейтін адам. Оның досы – бізге жау. Қолыңдағы сойылды таста! – деді жалпақ бет, шүңірек көз, пұшық біреуі. Сосын жанындағыларға ақырды: – Сендер неғып тұрсыңдар?! Қол-аяғын байлаңдар мұның! Үңгірге апарған соң кім екенін анықтармыз.

	Оның қатарында тұрған жіңішке біреуі мылтығын арқасына асына салды да, беліндегі ораулы арқанды шешіп, Сүлейменге беттеді. Оның соңынан қалғандары ілесті. Осы күнге дейін қол-аяқтарын біреуге байлатпақ түгілі басынан сөз асырмайтын Сүлеймен, мыналардың әрекеттерін көріп, сойылын оңтайлай көлденең ұстап, тістене сөйледі:

	– Жақындап көріңдер. Шеттеріңнен қырып саламын, түге. Атпақ түгілі денемді паршалап шауып тастасаңдар да, өзімді байлатпаспын сендерге.

	– Арқасына қамшы тимеген асау айғырдай құтырынған екен бұл қазақ. Жабылыңдар да жерге жығып, байлап тастаңдар! Жүдә болмаса, иттей қылып атып тастап кетеміз, – деді пұшық тағы.

	Алайда ол қанша ақырса да, жігіттері Сүлейменге бата алмай, оны айналшықтап жүрді де алды. Бір кезде қолындағы арқанның бір ұшын салбырата айналдырып жүрген жіңішке жігіт айқайлап тұрып, жібін Сүлейменге қарай лақтырды. Нақ осы сәтте пұшық мылтығын аспанға қарай бір атты. Мылтық даусы шыққан жаққа жалт қараған Сүлеймен, мойнына анау лақтырған арқанның қалайша орала кеткенін сезбей де қалды.

	Мұның мойнына орала кеткен арқанды көрген басмашылар бәрі бірдей оған жабыла кетті. Демде өзіне үйме-жүйме болып жабысқан үш-төртеуді заматта лақтырып үлгерген Сүлеймен, енді мойнындағы арқанды сыпырып тастауға әрекеттенді. Бірақ аналар қайта жабылып, ойындағысын істеп үлгере алмады. Бірі аяқтан, бірі қолына жармасып, қалғандары Сүлейменнің мойнындағы арқанның екінші ұшын тарта бастады. Ойлары – қалайда мұны құлатып салу. Бірақ олар арқанды бар күшпен тартқыласа да, Сүлеймен тырысып, құлай қоймады. Дегенмен екі қолымен өзіне жабысқандармен алысып, мойнындағы арқаннан босауға мұршасы келмеген ол, ақыры жерге етпеттей құлады. Сол мезет басмашылардың бірі мылтықтың дүмімен қарақұстан аямай бір ұрды. Сүлеймен сонда да тыпырлап, қарсыласа түсті. Соққы екінші рет тигенде, көз алды қарауытып, есеңгіреді. Осыны пайдаланған аналар қаруларымен мұны бас-көз демей төмпештеп берді. Аяусыз соққыдан Сүлеймен бірте-бірте есін жоғалтты...

	Қанша уақыт өткені белгісіз, бір уақытта көзін ашса, қол-аяғы байлаулы. Анадайда жерде біреулер күбірлесіп сөйлесіп тұрған сияқты. Ісіп кеткен көздерін әрең ашып, дауыс шыққан жаққа көз салса, жаңағы өзін ұрып құлатқан басмашылар өзара сөйлесіп тұр екен. Сүлейменнің қозғалақтап, өздеріне қарағанын байқаған бiреуі айқайлады:

	– Өй, мынау есін жиды-ей.

	Бәрі Сүлейменге таяды. Жанындағыларға басшы болып жүрген пұшық бүй деді:

	– Аяғын шешіңдер. Біреуің мұның атына мініп, өзін сүйрете жетектеп жүріңдер. Ауылында әркімді жеңіп, тым есіріп кеткен дәу екен бұл. Қазір үңгірге жеткен соң, тағы жуасытып қояйық. Срайыл паруанашы бұған аяғын жалатып қойсын.

	Үш-төрттеуі Сүлейменді басып тұрып, аяғындағы байлаулы арқанды шешті де, орнынан тұрғызды. Қарагер атқа мініп алған біреуі арқанның екінші ұшын тақымына басып, үшкір тасқа қарай желдірді. Алғашында Сүлеймен құлап қала жаздады. Содан соң аяқтарын қаттырақ басып, ат соңына ілесті.

	– Ей, жәй жүр. Біз арттарыңнан ілесе алмай қаламыз, – деп айқайлады пұшық ат үстіндегі жігітіне.

	Ол жүрісін баяулатқан кезде осыншама қырсыққа тап болғанына іштей нала болып, жарыла жаздаған Сүлеймен отыра кетті. Арт жақта келе жатқандар: «Ой, неге отырасың? Тұр, тұр!» – деп мылтық ұңғысымен арқасынан түйгiштеді. Соққы жанына батқан ол орнынан тұрды:

	– Қанша қинасаңдар да, маған ешкімнің аяғын жалаттыра алмайсыңдар.

	Қазірше оның бұдан басқа амалы да жоқ-тын. «Не істер екен? Бара көрейін» деп ойлады ол. Бұлар үшкір тасты айналып, шың етегіндегі жалғыз аяқ қуыс жолмен біраз жүрген соң шығыс жаққа бұрылды. Жан-жағын көгерген қурай мен сасыр басқан тағы сондай жолмен әудем жер өткеннен кейін бір үлкен жартастың түбіндегі үңгірге келіп тоқтады. Үңгірдің алды буалдыр, іштен түтін шығып жатқан сияқты. Алдағы басмашы аттан түскенде, үңгір ішінен қарулы екі адам шықты. Бәрі де қазақ емес. Бірақ қазақша таза сөйлейді. Қалың қабақтары мен ойнақшыған көздеріне, қоңқиған мұрындарына қарағанда таулық сияқты. Жаңағы үңгір ішінен шыққан екеу мұның жанындағыларға бірдеңе деп шүлдірледі. Пұшық оларға жауап қатып, бәрі қарқылдай күлді.

	Күлісіп болған басмашылар Сүлейменді итеріп, үңгір ішіне кіргізді. Үңгір дегені – арғы жағы ашық, кең алаңқайлы шатқал екен. Шатқал ішінде адам көп. Әр жерге тастан қалап, үстін қамыспен жапқан бірнеше тамдар тұр. Тамдар алдындағы ошақ басында пәрәнжі жамылған бес-алты әйел күйбеңдеп жүр. Сүлейменді жетектеп алып келгендер, қолындағы байлауды шешпеген күйі үңгірдің оң жағындағы бір үлкен тамға кіргізді. Там ішінде бес-алты кісі отыр. Қақ төрде қара бурыл сақалы кеудесіне түскен бір қария жантайып жатыр. Оның бер жағында сұрғылт жүзі зәрдей суық, шегір көздері от шашқан еңгезердей жігіт жайғасыпты. Қалғандарының да түстері, рең-әлпеттері адам шошырлықтай. Бәрі «мынау қандай алып адам» дегендей, үнсіз Сүлейменге қарады. Әсіресе, анау еңгезердейі отты көздерімен Сүлейменнің тұла бойын тіміскелеп, алақ-жұлақ етеді. Әлден соң төрдегі қария орнынан көтерілді:

	– Қазақпысың? Ныспың кім? Бұл жақта қайдан адасып жүрсің? Даусы қатынның даусындай жіп-жіңішке екен. Сүлеймен жөнiн айтты, Қария біраз ойланып отырды.

	– Біз сенің сөзіңе сенеді деп тұрмысың? Бүкіл Шыршық, Ғалабасай, Піскент пен Бөкі, Қыбырайда һәм күллі Құрама өңірінде сен сияқты дәу жігітті кездестірген емеспін. Кездестірмесем де, есітер едім ғой. Сен, сірә, Тәшкеннен қызылдар жұмсаған тыңшысың-ау. Түрің басмашыға ұқсайды деп, олар сені әдейі жіберген ғой, ә? Одан да жөнiңдi айт. Сонда тірі қалдырамыз. Әйтпесе «батыр бір оқтық» деген, қанша дәу болсаң да, сені бір атып өлтіре салу бізге түк емес.

	– Қасарыспай, шыныңды айт. Әйтпесе, тура қазір осы жерде атып тастаймын, – деді шалдың жанында отырған әлгі суық жүзді еңгезердей кісі наганын бұған қаратып.

	– Қоя тұр, Ибрагим. «Аюға әліп үйреткен таяқ». Бір жұма зынданда жатып, біздің жігіттердің таяғын әбден жесін. Одан кейін өзі-ақ аяғымызға жығылады, – деп шал оның қолын төмен түсірді. Содан соң пұшыққа қарады: – Апарып, зынданға таста. Мұның еркін саған бердім. Бір аптадан кейін шынын айтпаса, анау алаңдағы аш қасқырлардың ортасына тастаймыз. Көптен бері олар кісі етін жемей, тістері қышыған болар. Өзі үш қасқыр тоятындай етті, сүйекті екен.

	Тамға сүйреп кіргізген әлгіндегі басмашы – Сүлейменді жабыла итермелеп, тысқа қайта шығарды. Сол күйлері есік алдындағы қаз-қатар тұрған ошақтарды айналып өтіп, дуалы таспен қаланған, кішкене үйшікке келді. Тас дуалға арқасын сүйеп отырған екі мылтықты қарауыл бұларды көріп, орындарынан ұшып тұрды:

	– Ә, тағы біреуді әкелдіңдер ме?

	Бұл үйшік зынданға кіре беріс дәліз екен. Дәліздің аузында есік жоқ. Әлгі екеу бұлардан жауап күтпестен үйшік бұрышындағы дуалға жабысқан бір дәу тасты итеріп, сырғытты. Оларға Сүлейменің жанындағы тұрған бір басмашы жәрдемдесіп, дәу тасты үшеулеп әзер дегенде орнынан қозғады. Дәу тастың арғы жағы қап-қараңғы қуыс. Қарауылдың бірі үйшік басында үйіле, умаждалып жатқан арқан-сатыны жазып, қуыс iшiне қарай лақтырды.

	– Ал, мырзам, енді сатымен төменге түс.

	– Алдымен мұның қолын шешейік те. Дәулік көрсетіп, алысатын болса, атып тастауға дайын тұрыңдар.

	Пұшық Сүлейменiң қолын шешіп жатқанда, басмашылар қаруларын оңтайлап, мұны көздеп, айнала қоршап тұрды. Сүлеймен шешуден босаған қолдарын сілкіл-сілкіп жіберіп, көрініп тұрған қараңғы қуысқа жақындады. «Алысқанмен пайда жоқ. Жазатайым атып тастаса, өлігім шың-құздың басында көмусіз қалар. Не болса да, қазірше айтқандарына көніп, ақырын күте тұрайын»,

	Сөйтті де арқан-сатымен төменге түсті. Зындан түбі терең екен. Үш кісі бойындай тереңге түскенде, табаны жерге тиді. Жоғарыдағы тесіктен түскен жарықтан байқады, апан түбінде үрпиісіп бес-алты кісі отыр. Зындан қабырғасы таспен қаланғанын да байқады. Осы кезде:

	– Әй, түсіп болсаң жiбер арқанды, – деп айқайлады төбеден түсіп тұрған жарықты көлегейлей қуысқа басын тығып алған біреу.

	Сүлеймен қолын əлі арқаннан алған жоқ еді. Ананың айқайынан кейін қырсығып, арқанды екі қолымен бірдей ұстады. Анау арқанды жоғары тартқылап, әуреге түсіп-ақ жатыр.

	– Ей, сатыны жабылып тартайықшы. Жаңағы қазақ бір шетін ұстап жібермей тұр, – деді ол жанындағыларға.

	Арқан-сатыға олардың нешеуі жабылғаны белгісіз, бірақ қаншама тартқыласа да, ештеңе өндіре алмады. Бұған ашуланған басмашылар Сүлейменді балағаттап, «жібер, жібер» деп ауыздарына келгендерін оттап жатыр.

	– Ағайын, арқанды жібере сал. Әйтпесе төбемізден тас жаудырып, бәрімізді быт-шыт қылады, – деді апан түбінде отырғандардың бірі.

	Осыны айтуы мұң екен, шынында төбеден қойдың басындай бір тас алан түбіне дүңк етті. Артынша екінші тас түсті.

	– Әкеңнің көрін... қазақ. Жiбер арқанды! Көнбесең, тас боран қылып өлтіреміз...

	Сүлеймен арқанды жіберді. Сырттағылар оны тартып алған соң, манағы тасты жабыла итеріп, орнына қойды. Лезде зындан ішін тас түнек жайлады. Бір орнынан қозғалмаған Сүлеймен қайда жүрерін, не істерін білмей қалшиды.

	– Ағайын, бері жылжып, қасымызға кел, – деді жаңағы дауыс түкпір жақтан. – «Кемедегінің жаны бір» деген. Біз кемеде емеспіз, әрі оны көрген де жоқпыз. Дегенмен зынданда жанымыз бір. Бір түссе, бұл жерден тышқан да жорғалап шыға алмайды. Құдайдың басқа салғанын көріп, отыра беруден басқа хайыл жоқ, қазір.

	– Мына жер қап-қараңғы ғой. Қалай жетем сендерге?

	– Көзіңіз ештеңе көрмей тұр-ау, әлі. Оқасы жоқ. Ал мұндағы мұндарлардың бұл жерге көздері үйреніп қалғандары қашан. Сіз де үйренерсіз. Құдай көзді қара қылып бергені – қараңғылықты жат санамасын дегені де. Бері, сол жағыңызға қарай жылжып, шеткі кісінің жанына отыра қалыңыз. Бәрібір, бәріміз құмбыл болып отырған жарыққа таяу күндері шығу жоқ, – деді екінші кісі.

	Сүлеймен солай қарай жылжыды. Дуал жағалай, бес-алты қадам жүргенде сол аяғы біреудің денесіне тиді.

	– Ақырын, езіп жіберерсің, – деп шаңқ етті анау.

	Көзі түк көрмесе де адамдардың қатарына жеткенін білген ол, арқасын дуалға сүйей, жүрелеп отырады,

	– Қайдан жүрген жігітсің? Мыналардың қолына қалай тап болдың? – Сүлеймен басмашыларға айтқан жауабын бұларға да айтты. Бұлар басмашыларға ұқсап, мұның сөзін бөлген де, сенбестік танытып мысқылдаған да жоқ. Сөзін аяқтап болғанда, бұдан атын, руын, ауылын сұрады. Осы кезде ғана Сүлейменнің көздері қараңғылыққа үйреніп, отырғандардың сұлбасын аңғара бастады. Отырғандардың саны жетеу екен. Бірақ түрлерін анықтап көре алмағандықтан, олардың жастары шамалай алмады.

	– Иә, өздеріңді тағдырдың қай желі айдап тықты бұл зынданға? Шыршықтың қазағымысыңдар, әлде маған ұқсап, алыстағы ауылдардан келдіңдер ме?

	– Сыр бойындағы – Қатағантөбеденбiз. Менің атым – Төрекелді. Мынау Салықбай деген бауырым. Екеуміз де қоңыраттың оразкелдiсiмiз. Ал бізден кейін отырған мына кісілердің ныспылары – Аязбек, Сиязбек. Бұлар да бізге туыс. Сырдағы алғи руынан. Өзің жақта отырғандар Жызақ жеріндегі Құмшағыл деген елден. Аттары – Дөңбай, Түрке, Көкен. Сенікі сияқты біздің де өміріміз құм кешіп, сексеуіл паналап, қазақтың байларының малдарын, сарттың саудагерлерінің кіресін тонап, қарақшылықпен өтіп жатқан жайы бар-тын. Мына бір жаңа өкімет келіп, құмның қай жотасына, даланың қай сайына тығылсақ та, тышқанды қуалаған мысықтай ізімізге түсіп алып, саналайтын апан қалдырмай, сансыратып жіберді. Содан соң тауға қарай қашқанбыз. Шыршық үстіндегі Түлкіжортқанның сайында қытай асып, қашып бара жатқан бір сарт тектес тәжік байының дүние-мүлкін тартып алып, Қоқанға қарай өтіп кетпек болғанымызда, мыналардың қолына түсіп қалдық. Өзіміз тонаған тәжік осы басмашылардың басшысы – Срайыл паруанашының туған ағасы екен. Малын тонаған бізді бірден ата салмай, мұнда неге қамап қойғанына таңым бар. Әлде, осылай жадатып-жүдетіп барып, өлтірейік деді ме, қайдам.

	– Жатқандарыңа қанша мезгіл болды?

	– Күн санап, түнді түгендеуге бұл жерде мұрша бар деймісің. Күніне бір мезгіл аштан өліп қалмасын дегендей, жуынды сияқты сорпа мен мүжілген етсіз сүйекті лақтырып тұрады. Соған қарап санасам. Зынданға түскенімізге екі жұмадан көп уақыт болып қалды-ау.

	– Ендігі күніміз не болсын?... – деді Сүлеймен күмілжіп, шын шарасыз жағдайға тап болғанын енді аңғарғандай.

	– Алдағы күніміздің не болатынын білсем, айтар едім ғой. Құдай басқа не салса, сол болар. Ең назалығы – мыналардың қолынан өлу ғой. Бүйткенше, далада кіммен болса да атысып өлген жақсы еді.

	– Қызылдар келіп, мыналарды қырып салып, бізді құтқарып алса ғой, – деді Сүлейменнің жанында отырған кісі.

	– Үмітінің зорын. Қызылдар келсе, бізді де аямас. Басымашылар сияқты біз де оларға жаумыз ғой, – деп басып тастады оны Төрекелді.

	Бұдан кейін әркім өз ойымен болып, зындан ішін меңіреу тыныштық жайлады. Аналардың не ойлағанын кім білсін, ғұмырында алғаш рет қамауға түскен Сүлейменнің көңіл-күйі әлем-жәлем болып, қатты торықты. Қауқарсыз халге түскеніне енді ғана көзі жеткендей, жан-дүниесінің бұлқан-талқанын шығарған ызалы ой жүрегін қарып, орнынан тұра сап, тар апан ішін ары-бері кезе берді. «Қап, Құдай-ай, тордағы арыстандай бұлайша тулағанша, бағана басмашылармен алысып неге өле салмадым?» деп кіжінді іштей. Жайшылықта тұла бойына сыймайтын ерен күшін енді қайда жұмсарын білмей, мына тас қамалды қашан күн беті көрінгенше жалаң қолмен соққылап, бұзып-жарып тастағысы келді. Алайда қара жер, жылтыр тас жалаң қолдан әлдеқайда берік екенін, бойындағы арындаған бар күшін оған жұмсап, қаншалықты аласұрса да, түк бітіре алмайтынын, қайта кеудесін кернегені тау селіндей тасқынды ашудың құр бекершілік қиялға итермелеп тұрғандығын, мың жерден туласа да, мына тас дуал зынданды қиратып шығудың мүмкін еместігін ұғып, мысы құрыды. Мысы құрыды да, қайтадан отыра қалды.

	– Ау, Төрекелді. Бұл жерден құтылудың еш амалы жоқ па?

	– Екі жұмадан бері амал таппай отырған жоқпыз ба. Бар үміт... – деп Төрекелді тағы бірдеңені айта бастағанда, төбеден біреулердің дабырласа сөйлескен дауыстары естілді. Іле-шала зындан аузына қойылған дәу тас орнынан қозғалды.

	– Тағы біреуді әкелді ме, жоқ, бізге ішер атауымызды беретін уақыттары болды ма? – деді Салықбай басын шалқайтып.

	Оған ешкім жауап қатпай, бәрі төбеге қарады. Дәу тас ашылғанда зындан iшіне бағанағыдай жарық түскен жоқ. Демек, мезгіл кешкі уақыт. Төбеден арқанмен мес секілді бірдеңе салбырап түсті.

	– Ей, қазақтар, атауларыңды алыңдар да, жіпті шешіп жіберіңдер.

	Шетте отырған Түрке мес аузындағы жіпті шешті.

	– Бүгін бізге не берді екен? Күндегідей қатықсыз сорпасын тағы тастаған ба, иттер.

	– Не берсе де іше берейік. Ішегіміз жабысып қалмаса болды, әйтеуір, – деді Төрекелді местi өзіне қарай жылжытты.

	Бұлар мес аузын сорып, тамақтануға кіріскенде дәу тас қайта жабылып, төбе жақ тым-тырыс болды. Сүлеймен местегі сорпадан ішпеді.

	– Жиіркенбей іше бер, Сүлеймен. Әйтпесе аштан қатарсың, – деді Көкен.

	– Мына жерден шығудың бір амалын табайық, – деді Сүлеймен оған басқаша жауап қатып.

	– Айттық қой саған. Еш амал жоқ.

	– Бар. Мен бағана зынданға түсіп келе жатқанда байқадым, зындан аузындағы тас доғалдау ернеулі тесікке кигізіледі екен. Егер ішкі жақтан сәл ғана итере алсақ, тас ары қарай домалап кетері хақ. Иә, қатты домалап кетпесе де, адам сиярлықтай орын ашылуы мүмкін. Содан біреуіміз шығып, арқан-сатыны бері қарай лақтырып жіберсек...

	– Сен, болмайтынды айтады екенсің. Ол тасқа дейін қалай жетеміз?

	– Біріміздің иығымызға біріміз мінеміз, Салықбай.

	– Сен болмасаң, басқамыз бір-бірімізді көтере алмаймыз.

	– Тоқта, Салықбай. Шынында мынау жақсы ой айтып отыр. Осы жайын неге ойламағанбыз, ә? Бірақ төбедегі қарауылдарды қайтеміз?

	– Әттең, Төрекелді, Шолпан туатын таңғы мезгілді білмей қаламыз да мына қапаста отырып. Әйтпесе олар таңғы ұйқыға бөгіп жатқанда, іске кірісуімізге болатын еді. Мен ғой, осы зындан түгілі, айдалада жатсам да бір ұйықтасам, өліктей болып ұйықтаймын. Ұйқысы сергек біреулерің бар ма араларыңда?

	– Мен осында отырып күн мен түннің қай мезгілі болғанын ұйқымнан білемін. Жастайымнан аш бөрідей дала кезіп жүргеннен қалған дағды ғой. Түн жарым ауа, жеті қарақшы сәл көмескі тартқан мезетте ұйқыға бас қоямын да, таңертең құстан бұрын оянамын. Сол дағдым бұл жерде де бұзылған жоқ. Байқап жатамын ғой, мен оянған соң, екі-үш сағаттай уақыт өткенде төбедегілер дүрсілдетіп, ары-бері жүре бастайды. Соған қарағанда мұндағылардың таң азанымен тұрып істейтін тірліктері жоқ-ау, – деді Төрекелді.

	Сөйтіп, Сүлейменнің бастауымен әрқайсысы әр түрлі ой айтып, біраз уақыт қызына сөйлеп отырды да, ақыры қиялдарын іске асырмақ боп бекiндi. Құс ұйқысы бар Төрекелдіге сенген бәрі, енді қашып шығудың қамына кірісіп, кім-кімнің иығына мініп әрекет істейтінін ақылдасты. Бәрінен дәу, әрі мықты Сүлейменнің иығына ұзын Көкен мінді. Оның иығына басқалардың көмегімен зорға шыққан Түркенің қолдары оп-оңай есік аузындағы тасқа жетті. Түрке тасты итеріп көріп еді, оның жылжитындай сыңайы бар екен. Осылайша, үш-төрт мәрте жаттығу жасап алған бұлар, енді ерте таңды күтіп, орындарына жайғасты.

	– Құдай ісімізді оңдап, сыртқа шыға қалатындай болсақ, таспен ұрасың ба, әлде буындырасың ба, әйтеуір алдымен қарауылдардың көзін құрт. Оны істеу саған оңай. Бізді қашып шығады деген ой қаперлеріне де кіріп-шықпай, олар ешбір секемсіз ұйықтайды. Содан соң арқан-сатыны бері қарай тастап жіберсең болды. Арғы жағыда Құдайдың басқа салғанын көрерміз. Айтпақшы, қарауылдарды жайғаған соң, мылтықтарын алып, дайын отыр. Kiм біледі, қандай жағдайдың боларын.

	Түркені Төрекелді осылай қайта-қайта пысықтағаннан, зынданнан тап қазір қашып шыққандай әсерде болған тұтқын қазақтар бойлары бір сәт жеңілдеп, уайымсыз ұйқыға батты. Ақиқатында, олардың ойлары сол түні оңай-ақ іске асты. Онша-мұнша түрткіге ояна бермейтін Сүлейменнің өзі басқалардан бұрын тұрып кетті. Ешқайсысы бір-біріне тіл қатпаған күйлері, етігін шешіп жалаң аяқтанған Көкен жүрелеп отырған Сүлейменнің иығына отырды. Екі қолын дуалға сүйей еңкейіп отырған оның иығына Түрке шықты. Сүлеймен болса екеуінің салмағын шыбын құрлы көрмей, орнынан тұрғанда, Түркенің қолы тасқа тиді. Ол бірден тасты сыртқа қарай итерді. Сәтін салғанда, сырттан оңайлықпен ашыла қоймайтын тас, ішкі жақтан оп-оңай ашылды. Оны кісі сиярлықтай етіп, орнынан жылжытып қойған ол, төбе жақтан біраз тың-тыңдап тұрды да зындан түбіне қарай еңкейіп сыбырлады:

	– Мен мына жерден қарманып шыға алмаспын, сірә. Сүлеймен тағы бір кісіні көтере алса, арамыздағы салмағы жеңіз Дөңбай менің иығыма мініп, сыртқа шықсын.

	Мұны естіген Сүлеймен қайтадан жүрелеп отырды. Көкен мен Түрке жерге түспеді. Денесі шағын, қағылез қимылды Дөңбай тез-тез тырмысып, Түркенің иығына лезде-ақ мінді де өрмелеп, сыртқа кетті. Әлден соң дүңк еткен дыбыс естіліп, арқан-саты ішке қарай шұбатыла түсті. Дөңбайдың ісін іштей ұққан тұтқындар дыбыс шығармастан, жоғары көтерілді. Алдымен Түрке, одан соң Көкет мен Сүлеймен зындан сыртына шығып, тас дуалды жағалай отырды. Содан соң Аязбек пен Сиязбек, Төрекелді мен Салықбай қатарға қосылды. Зынданнан бәрі шыққан кезде қолына мылтық ұстаған Дөңбай еңбектей жылжып бұларға жақындады.

	– Қарауыл біреу-ақ екен. Таспен ұрып, сілесін қатырып тастадым. Енді анау шатқал аузына қарай жылжиық.

	Тұтқындар сол жаққа еңбектей жөнелді. Әп-сәтте шатқал аузына да келді. Тура шыға берісте арқаларын тасқа сүйеп алған екі кісі ұйықтап отыр. Дөңбай біреуін құлаштай соқты. Ол оны соққан кезде Сүлеймен екіншісінің қақ маңдайынан қолының қырымен бір ұрды. Сорлы үн шығарып та үлгермеді. Тасқа жабысқан күйі қатты да қалды. Төрекелді екеуінің үсті-басын тез-тез тінтіп, жарамды заттарын қойнына тықты. Мылтықтардың бірін Сүлеймен, бірін Салықбай алып, бәрі дереу шатқалдан жүгіріп-жүгіріп шықты. Ешқайсысы айнала қоршаған таудың ой-шұқырын жөнді білмесе де, әйтеуір, осы басмашылар үңгірінен алыстап кетуді ойлап, алға ентелесті. Тау ішін таң жарығы енді ғана бозамыққа орап, құз-жар тастар көзге айқын шалынарлықтай мезгіл еді бұл кез.

	– Жаудан қашып құтылғанымыз тәуір-ақ. Бірақ қарагер атымның солардың қолында қалып бара жатқаны ішімді өртеп тұр.

	– Аты құрысын, Сүлеймен. Амандық болса, әлі талай ат мінерсің. Одан да ендігі күніміз не болмақ, соны ойлайық. Бізді қамаған басмашыларға бұл таудың әр тас, әр сайы жақсы таныс. Күн сәскеге көтерілмей жатып-ақ олар бізді іздеуге шығады. Ал біз осы жаяу түрімізбен алысқа ұзап кете алмасымыз анық. Күн шығысты бетке ала жүрсек, қырғызға қарай кетіп қаламыз. Ойпаңға қарай кетсек, жазықта қызылдардың қолына түсу оңай. Сол себепті құбылаға қарай ойыса бергеніміз жөн-ау. Құбыла бізді Қоқанға апаратын үлкен жолға тап қылады. Менің ойым – осы. Ал басқаларында, кәне, қандай ой бар?

	Төрекелдінің сөзіне ешкім үн қатпады. Олардың үнсіздіктерін өзінің сөзіне көндіге балаған ол, тағы сөйледі:

	– Қоқаннан басқа барар жеріміз жоқ. Тіпті ол жаққа жете алмағанның өзінде, мына Сүлеймен айтқан Елсапа мен Қоратайды осы таудың бір жерінен кездестіріп қалуымыз кәдік. Жә, енді салыларың суға кетпесін. Бастысы – зынданнан құтылдық. Олжамыз – үш мылтық. Бұл маңнан аман-есен ұзап кетсек, өле қоймаспыз. Жол таппай, теңселіп тұрып қалған сапарымыз бұл бір емес. Бұдан да қиын-қыстау күндері лаж талқанбыз. Мына шоқыны айналып жүре берейік. Артымыздан қуғыншы түссе, мылтық атып, тас лақтыратын ыңғайлы жер табармыз. Уақытты созбай, кетейік.

	Басқалары жақ ашпай, оның соңынан ерді. Табаны қатпар-қатпар жайпақ тасты шоқыны айналып өткендерінде арт жақтан тасырлата шапқан аттың дүбірі естілді. Қашқындар шоқы етегіндегi оқшау-оқшау болып тұрған үшкір тастардың панасына тығылды.

	– Салықбай, атқанды құры жібермеуші едің ғой. Оқта мылтығыңды! Түрке, сен мұнда келіп, менің жаныма қатарласа отыр! Көкен мен Сүлеймен екеуің бір мылтыққа ие болыңдар! Қап, Құдай-ай, бір биіктеу жерге шығып, үлгере алмай қалғанымызды қараңдаршы, – деді Төрекелді бұйрықты сөзіне өкініш араластыра.

	Бұлардың бақытына орай, арттағы аттың дүрсілі қуғыншылардың шабысы емес екен. Мылтық кезеніп, жау күтіп жатқан қашқындардың көзіне ер-тоқымы алынбаған, жүгені мен шылбыры сүйретілген жалғыз қарагер ат көрінді. Жануар Сүлеймен тасасына тығылып жатқан тасқа жақындап келді де оқыранып-оқыранып қойды.

	– О, айналайын, қарагерім, «Бәсе, менен қалай ғана қалады» деп ойлап едім, – деп Сүлеймен қуанып орнынан тұра бергенде:

	– Ойбай, жат! Бұл басмашылардың әдейі істеп жатқан қулығы шығар, – деп Көкен Сүлейменнің иығына жармасты.

	Қатардағы тастың ығында отырған Төрекелді мен Түрке де «жат, жат» деп сыбырлады. Лаж жоқ, Сүлеймен тас панасына қайта тығылды. Қарагер болса, бұлардан айналып өтіп, Сүлейменге жақындап келіп, оның желкесінен иіскеледі. Сүлеймен оның тұмсығынан сипалады. Осылайша, қашқындар қуғыншылардан секемденіп, біраз уақыт жатқанымен, қарагер аттың артынан келген ешкім болмады. Ақыры, оның артынан ешкім еріп келмегеніне көздері жеткен соң бұлар:

	– Ойпырмай, Сүлеймен, қарагер біздің қашқанымызды қалай білді, ә?

	– Нағыз ақылды ат деп осыны айт. Егесін тастамайтын дарабоз тұяқтың өзі екен.

	– Бәрінен бұрын, бұл жануар үңгірден қалай шықты десейші. Ізімізден қалай жаңылыспай келді? – деп бәрі қарагердің қылығына таңырқай даурығысып, орындарынан көтерілді.

	Олардың қарагерге риза болғанына Сүлеймен іштей мәз. Әрқайсысына қарап, ыржиып күліп қояды.

	– Сүлеймен, басқаларымыздың атымыз осы қарагер секілді жемсек мал емес. Бізді іздеп келмейді. Сен жаңа өкініп едің. Енді қарагердің өзі-ақ келді. Тұқымы айрықша, бітім-тұлғасы да өзге тұяқтан асыл екені көрініп тұр. «Ат жақсысы иесінің исінен жаңылмайды» деген осы. Жетексіз келген аттың тұяғы – құт. Ал енді бұлай алаңсыз тұра бермейік. Тау қуысының кез-келген жерінен қаскөй мергеннің шыға келетінін ұмытпайық. Қауіптің өтінде, қылыштың жүзінде тұрғанымыз тағы бар. Жүрейік.

	Төрекелді тағы алға түсті. Сүлеймен атына мінбей, жетекке алды. Бірінің соңынан бiрi шұбырған сегіз адам, бірде ылдилап, бірде өрлеп ұзақ жүрді. Күн сәскеден ауғанда алдарынан созылып жасқан асу шықты. Асу болғанда, тұтас бір жалаңаш тау сілемі. Оның ар жағында тіршілік болмаса, дәл мына жерде адам күнелтуге тұрарлық не су, не жанға сая бір бұта болсайшы. Осыны ұққан Төрекелді айтты:

	– Мына асу онша биік емес екен. Не болса да осыдан асып бірақ тоқтайық. Еш болмаса, шылжырап аққан бір бұлақ табылар.





ІV


	Қашқындар асу басына қиналмай көтерілді. Асудың үсті ойпаң екен. Біраз жүрген соң асудың арғы жиегіне жетті. Асудың бұл жақ етегі қалың тоғай. Тоғайдың ортасы ашық алаңқай. Алаңқайда бірнеше күрке тұр. Күркенің маңайында ары-бері жүрген адамдар көп. Бәрі мылтық асынған. Оларды көрген Төрекелдінің тобы дереу кейін шегініп, тоғайдағы жүрген адамдар көрмейтіндей жерге келіп тоқтады.

	– Бұлар кімдер болды екен?

	– Бұлар да тау ықтаған басмашылар шығар, Салықбай. Әнеукүні Нұрсапа айтып еді, «таудың әр қуысында басмашылардың тобы бар» деп. Солардың бір тобы болмаса нетті?

	– Тұқымы құрысын, Сүлеймен. Осы сілемнен ассақ, алдымыздан Қоқан шыға келетіндей болып көрініп еді маған. Мына таудың бітетін түрі жоқ қой.

	– Түрке, Қоқанға жақын жерге басмашылар тығылушы ма еді, – деп сөзге Көкен араласты.

	– Бұлай тұра берсек, жаудың жан-жағымыздан қоршауы оңай. Әне бір қарайып көрінген үңгірдің аузы ма? Сол жаққа барып паналайықшы. Не істерімізді сонда кесіп-пішерміз.

	Бағаналы бері жолбасшылықты қолына алған Төрекелді бәрін ертіп, үңгірге қарай жүрді.

	Үңгір деп келгендері жаппа тастардың қуысы екен. Қуыс оншақты адам сиярлықтай кең. Соның ішіне тығылған қашқындар алма-кезек қарауылға тұрып, кешке дейін демалды. Кеш батып, айналаны қараңғылық басқан кезде бәрі ойласып, өздері күндіз көрген, сонау сай түбіндегі күркедегі адамдарға шабуыл жасамаққа бекiндi.

	Олар да біз секілді қашқындар болмасын. Біреу-міреуін нақақтан-нақақ өлтіріп қойып, обалына қалып жүрмейік.

	– Дөңбай, елден жырақ түз тағысы ғана жүретін мұндай тау ішінде тегін адамдар күрке тігіп, мылтық асынып жүре ме? Қашқындар болса кетер еді, беттерімен лағып. Құдай біледі, бұлар да басмашылар. Әй, құрысыншы... Олар кім болса, ол болсын. Қаннен-қаперсіз отырған жерлерінде бассаламыз. Шұрылдаған ішек пен арсыз атауға сеп болар бірдеңе үшін олардың кім екендіктерін анықтап жатуға хал жоқ. Аштан өлеміз бе? Қарсыласатын болса, атып өлтіруден тайынбаңдар. Әлгінде айтқанымдай, ең бастысы – бәрімізге жетерлік мылтық пен біраз ас-суды олжалап қайтсақ болды. Дегенмен сақ болып, жұмыла қимылдайық.

	Төрекелді осылай қызулана сөйледі.

	Үш мылтықты Салықбай, Аязбек, Сиязбек үшеуі алып, азанда шатқал аузындағы қарауылдардан олжалаған артық оқ-дәрі салынған белдемшелерді белдеріне байлады. Басқалары ұстайтын қарулары болмағандықтан қарагер аттың еріндегі үзеңгілерді шешіп, бірін Төрекелді, бірін Сүлеймен алды. «Бір кәдеге жарар» деп шылбырын Түрке беліне байлады.

	Бес қаруы сай болмаса да, осылай қолда барларымен сайланған сегіз қазақ тас қуысынан шығып, асу шетіне келгенде, сонау төменде, бағана өздері көрген тоғай ішінен әлі сөне қоймай, жылтырап жанған шоқтарды көрді. Бәрі бірден сол жақты бетке ала ылдилады. Онша көп уақыт өтпей-ақ, тоғай шетіне ілікті. Күндіз жоғарыдан тұтасып көрінетін тоғай іші анау айтқандай қалың емес екен. Одан қиындықсыз өткен сегізі қараңғыда қарайып көрінген күркелерге жақындады. Күркелер маңы тып-тыныш. Tiпті тіршілік белгісін білдіретін бір дыбыс болсайшы. Түн кезіп, алар жемтігін оңай қарпып кететін нысанаға жақындағанда бірін-бірі тілсіз ұғатын бөрілердей, әбден ұрлық пен сұмдықтың небір түрлерін бастарынан өткізіп, шетінен тісқаққан қарақшылар атанған Төрекелдінің тобы аз-кем уақыт тың тыңдап тұрды да, шеткі күркені қоршады. Күркеден еш болмаса ұйықтап жатқан адамның дыбысы да шықпады. Бәрінен жылдам Дөңбай мысық жүріспен еңбектеп барып, күрке ішіне кіріп, артынша қайта шықты. Содан «бері жақындаңдар» дегендей, қолын сермеді. Көздері қараңғылыққа әбден үйренген қалғандары оның белгісін байқап, оған жақындады.

	– Мына күркенің ішінде бес-алты қап жатыр. Сірә, ұн-ау деймін. Осыны алып кете береміз бе?

	– Атаңның көрін... Құры ұн бізге не болады? Бұл жерде басқа тағы бес шайла тұр. Қаруы бар бесеуміз бесеуіне барып, бір мезгілде шайланы жығып жіберейік. Егер іштен біреулер атып шықса, ұрып құлата берейік.

	– Өй, Сүлеймен күрке-шайланы бір соғып, қалай жығамыз? – деді Салықбай тілін тістей.

	– Өңкей қураған шыбықпен тұрғызылған бұл күрке-шайлалардың қазақтың киіз үйі секілді берік уығы, бір-біріне байланған керегесі бар деймісің. Итерiп қалсаң, құлайды да. Сүлеймен дұрыс айтады. Бұларды алудың оңай тәсілі – осы.

	Бір күннен бері Төрекелдінің айтқанына тақ тұратын бұл топтың ішінен осы жолы да оған қарсы дау айтар ешкім болмады. Бәрі аяқтарын еппен басып, жапатармағай тарасты да, бір-бір күркенің қасына барып тұрды. Сүлеймен ең шеткі күркенің жанына жете бергенде: «Ал, бастаңдар!» деген Төрекелдінің ащы айқайы тоғай ішін жаңғырықтырып жіберді. Айқайдың артынша, кебу ағаштардың сықырлай құлаған дыбысы шықты. Лезде екінші шайла құлады. Бір сәт кешіксе, өзінің жанындағы күрке ішінен бір қауіптің бас көтеріп шыға келетінін сезген Сүлеймен, оны бар күшпен қос қолдап итерді. Шайла бір жаққа қарай отырылып түсті де, шатыр-сұтыр сынған шыбықтардың астынан адамдардың шошынып, өкірген дауыстары шықты. Бір бұл жерде емес, ондай дауыстар құлаған барлық күркелердің астынан шығып жатыр. Дауыстармен бірге дүрс-дүрс соғылған соққылардың да үндері шықты. Сүлеймен аналардың не істеп жатқандарында шаруасы болмай, өзі құлатқан күркеден көз алмай тұр. Әлден соң шыбық астындағы дауыстар тына қалып, сынған бұтақтар қозғалақтап, астындағылар сыртқа шығуға талпына бастады. шыбықтардың қай жері қозғалса, Сүлеймен дәл сол тұсты қолындағы үзеңгімен аямай соқты. Алғашқы қозғалған жері бірден тына қалды. Екінші жерден бұтақтарды сындыра-сындыра шыққан біреудің басы көрінді. Сүлеймен оны да үзеңгімен бір ұрып, қимылсыз қалдырды. Оның қасынан шыққан біреу: «Үйбәй, өлтірмә, өлтірмә», – деп айқайлап, үстіне жабысқан шыбықтарды ары-бері лақтырып, тыпырлап тұрып келе жатыр еді, оны да бір перді. Ол шыбық үстіне жалп етіп құлап, қайта тұруға шамасы келмеді. «Енді тағы біреуі бар ма екен?» деп үзеңгісін оңтайлай, шыбық үстіне көз тастап, біраз тұрды. Алайда анау үшеуінен басқа дыбыс шығарған да, қозғалған да ешкім болмады. «Мұнда осы үшеуінен басқа адам болмады ғой» деп, айқай-шуға толы, ойраны шығып жатқан ана жақтағы күркелерге бұрыла бергенде, қара түнді дірілдетіп жіберген мылтық даусы естілді.

	– Ойбай, мына біреуі Көкенді атып кетті. Салықбай, қайдасың? Ат, ат тезірек! – деген Төрекелдінің жандаусы шықты.

	Сүлеймен не болғанын аңғармай жатып-ақ, екінші рет мылтық даусы тағы да шаңқ етті. Осыдан кейін кімді кім атып жатқаны белгісіз, мылтық даусы жиілеп, атыс басталды да кетті.

	– Біреу-міреуіңе оқ тиіп жүрмесін. Аман қалғандарың болса жатыңдар, – деп айқайлады Салықбай. – Төрекелді, Сүлеймен, Түрке, тоғайдың келген жағымыздағы шетіне қарай жылжыңдар. Мыналар көп қой.

	Сүлеймен еңкейе салып, дауыс шыққан жаққа жүгірді. Айналасынан зу-зу етіп өтіп жатқан оқтардың дыбысы шығады. Жүгіріп келе жатып, құлаған бір күркенің ағаштарына сүрініп кетіп, етпетінен түсті.

	Тура бұл құлаған жерде біреу жатыр екен. «Ә, әнәңниң... мә синге» деп, ол қараңғыда не екенін ажыратуға болмайтын бір затпен дәл бетіне бір ұрды. Құдай сақтағанда, ол ұрған кезде басын тартып үлгерді.

	Әлгінің ұрған заты пышақ екен. Пышақ тура бетке қадалмай, сол көзінің астыңғы шетін осып өтті. Ол екінші рет ұра бергенде, шап беріп білегінен ұстап алды да мытып қалды. Қолынан әлі кеткен оның пышағы жерге түсті. Пышақ тиген жерінен сорғалаған қанға қарамай, Сүлеймен оның қолын жібермеген күйі орнынан сәл көтерілді де, екінші қолымен алқымына жармасты. Сол бойда бар күшімен алқымнан сығып-сығып, мойнын бұрап-бұрап жібергенде, ол сорлының мойын омыртқасы күтір-күтір етіп сынғаннан басқа дыбысы шықпай, сілейді. Оны осылай жайғап тастаған Сүлеймен пышақ осқан сол көзінен аққан қанды алақанымен жауып, Салықбайдың даусы шыққан жаққа ентелей басты. Етпеттей түсіп, қарсы бетке қарай оқ боратқан Салықбайдың жанына жеткенде, ол:

	– Серейіп, бұл тұрысың қалай? Жатсайшы. Бір оқ басыңды жұлып түссін деп тұрсың ба?! – деп айқайлап берді.

	– Атылған оқ емес, шыбық астында жатқан бір жауыздың пышағы көзiмдi ойып түсіре жаздады.

	– Отырма мұнда? Еңкейген күйінде тоғай ішіне кіре бер.

	Сүлеймен тоғай ішіне кіргенде, арттағы атыс бірте-бірте саябырсып, басылды. Осы кезде:

	– Жігіттер, қайдасыңдар? – деген айқай шықты бір бүйірден.

	Сүлеймен бірден таныды. Төрекелдінің айқайы. Бұл енді бұта астынан еңкейе жүріп, солай қарай беттеді. Аздан кейін бір ағаштың түбінде тұрған үш-төрт кісіні байқады.

	– Сүлеймен, сенбісің?

	– Мен, мен.

	– Қалай, оқ-шоқтан аманбысың?

	– Оқтан аманмын. Бірақ ойда-жоқта құлаған күркенің астындағы біреу пышақ ұрып, көзімнің алдын жарақаттады. Пышақ тиген жерден аққан қан тиылайын демейді. Көзімді баса-баса екі алақаным да қан болып кетті.

	– Көзің аман ба, әйтеуір?

	– Көз аман сияқты. Астыңғы қабақ тiлiндi-ау, шамасы.

	– Онда ештеңе емес. Аққан қанды тоқтатуға болар. Ал қазір аман қалған басқа жігіттерді жиып алайық. Бізден қашқан басмашылар тоғайдың анау шетіне тығылды. Өздерінің қанша екені де белгісіз. Ай да туып келеді. Тоғайдан енді шығатын болсақ, олар бізді оқпен оп-оңай қағып тастап отыруы кәдік. Сол үшін де осы тоғайдың бір шетіне жетіп, таң атқанша тасалай тұрайық.

	Ол осыны айтып болғанда, алқынып Салықбай келді.

	– Қалай, түгелмісіңдер?

	– Көкен, Дөңбай, Түрке жоқ. Ал мына Сиязбектің оң аяғына оқ тиіпті, Сүлейменнің көзі... – деді Аязбек.

	– Сүлейменнің көзін білем. Ал анау үшеуі қайда?

	– Кім біледі, бізді таппай адасып жүрген болар. Аттарын атап, тағы айқайлайық.

	Аязбек «Дөңбай, Түрке!» – деп бірнеше мәрте айқайлады. Дыбыс қатқан олар болмады. Аязбек тағы айқайлады.

	– Болды, айқайлама енді. Анау тірі қалған басмашылар сыртымыздан дауысты бағыттап келіп, ойран-тасырымызды шығармасын. Адамдарымыз тірі болса, келер артымыздан. Ал өзіміз таңға дейін паналайтын жер табайық, – деді Төрекелді.

	Ай жарығында асуға шығып, бағанағы қуысқа жетуге болмайтынын бәрі сезіп, тоғайдың екінші шетіне қарай жылжыды. Біраз жүрген соң жартас етегіне барып тірелген тоғайдың қалың шетіне келді. Бір ағаштың түбінен шылжырап аққан судың сарылы естілді.

	– Осы жерде түнейміз. Сүлеймен, көзіңнің қаны тоқтады ма? Сиязбек, аяғың қалай? – деп сұрады Төрекелді.

	– Әкеңнің аузын... Бар қаным осы қабақтан ағып, ада болады білем ғой.

	– Оқтың тірсекке тимегеніне де шүкір. Тек балтырды жалап өткен бе, қалай, әйтеуір жүргенде онша ауырмайды.

– Сендердің жарақаттарыңа күйдіріп басатын киіз де жоқ. Мына жерде кебу топырақ болса, себіңдерші жараның орнына. Басқа амал жоқ. Таңға дейін қансырап қалмаңдар, әйтеуір.

	Сүлеймен отыра қалып, жерді тырналады. Жылымшып аққан қаннан әп-сәтте зәрезәп болғаны сондай, Төрекелдінің айтқанын бағаналы бері неге еске алмағанына өкініп, қолына іліккен кебу топырақты пышақ тиген жеріне басты. Баяғыда, бала кезінде тікенек кіріп, іріңге айналған ісікті жарып жіберіп, болмаса тасқа ұрылып, терісі аршылған аяқтарының саусақтарына топырақ сеуіп жүре беруші еді. Құданың құдіреті, сондайда жараға таза топырақтан артық ем болмайтын. Қазір де сол көзінің астын оңбай тіліп, терісін салбыратқан жарақаттың орнына топырақ басуы мұң екен, аққан қан заматта тиылды. Бірақ шым-шым етіп ашып, ауруын қояр емес. Сиязбек болса, «ойбай, ойбай» деп қойып, ол да балтырына топырақ сеуіп жатты.

	– Төрекелді, сен дұрыс айтыпсың. Топырақтан кейін қан тоқтады-ей.

	– Мен білмейтінді айтпаймын ғой, Сиязбек. Топырақ сыртқы жарақатқа кез-келген тәуібіңнің дәрісінен жақсы ем.

Тоғай ішіндегі күркелерден ауқат олжалаймыз деген қашқын қазақтар сол түнді жартас етегіндегі нудың тасасында отырып, ұйқысыз өткерді. Басқалары қауіптен ұйықтай алмаса, Сүлеймен жанына батқан жарақаттан көз іле алмады. Таң сызаттанып атқанда:

	– Қырғын ұрыс, бас-көз демей сілтескен сойылды төбелестің қаншасын өткеріп жүрсем де, бір жерім зақымданған жоқ еді. Енді келіп, жерде жатқан қайдағы бір найсаптың пышағынан түнімен азап тартқанымды қараңдаршы. Жанға батқан жараның сырқаты қиын екен. Әй, қойшы, қанжар кескен тері болса, бітер. Қазір анау үшеуінің не өлі, не тірісін білетін бір амал қылайық. Одан соң тас шайнап, ағаш кемірейік демесеңдер, қу қарынның да жайын ойлайық. Күркелерде қалған ас-ауқатты басмашылар түнімен тасып әкеткен жоқ шығар, – деді.

	Мұндай ой, бір Сүлейменде емес, бәрінде де бар екен. Не істеуге болатынын аз-кем кеңесіп, отырған жерлерінде Сиязбектің жалғыз өзін қалдырып, басқалары түндегі ойран салған жерлеріне бет алды. Көп кешікпей тоғай ортасындағы күркелер қасына маңдай тіреді. Мұнда келгенде бұл топ өз көздеріне өздері сенбей, алаңқайдағы қираған күркелерге қарап, тұрып қалысты. Қираған күркелер түк емес-ау, олардың жанында, шыбықтар астында серейіп-серейіп жатқан өліктерді көргенде, басқаларды қайдам, Сүлейменнің жүрегі дүрсілдеп кетті. Әне біреуінің басы мылжа-мылжа. Жалғандықта өзі өлтірген поптың басындай миы жан-жаққа шашырапты. Ал шеткі жақта етпеттей сілейген қара шапанды бiреудің басы анадай жерде төңкеріліп жатыр. Оның ар жағында бір топ болып үйілген күрке шыбықтарына сүйенген күйінде қатып қалған адамның арқасынан қадалған найза тақылеттес ұзын ағаш, кеудесін тесіп шығыпты. Ал әр жерде домаланып, қалай құласа, солай жан тәсілім еткендердің де түр-тұрпатына адам қарап болар емес. Сүлеймен әрі шошынғандай, әрі жиіркенгендей, тыжырына теріс қарады. Оның мұнысын байқаған Салықбай бүй деді:

	– Қан кешуді бұрын бастан өткізбепсің-ау, сен. Біз болсақ, мұндайдың талайын көрген адамдармыз. Ештеңе емес, осылай-осылай қан иісі мен адам өліміне бойың үйреніп те кетеді.

	Төрекелді болса кеңк-кеңк күлді:

	– Ойбай, көзіңнің алды не болып кеткен? Түнде тiлiнген жеріңе топырақты әдеп кеп баса беріпсің-ау. Бетің мен көзіңнің арасына қан мен топырақ араласып, жұдырықтай жара пайда болыпты.

	– Жұдырықтай болмаса да, оның кішкене түйнектей болып тұрғанын сендер түгілі, өзім де білемін. Менің жай-күйі мен жарамды сөз ете бергенше, не істейтіндігімізді айтсаңдаршы. Мына өліктермен араласып жатқан нан мен етті алып жейміз бе, енді?

	– Несі бар, бөрі жемтігін батпаққа аунатып та жей береді. Солай болғанмен де бұл жердегі нан мен етке адам қаны тамған жоқ шығар.

	– Нан мен етте бастарың қалғырлар, қоя тұрыңдаршы, қазір ол жайын. Одан да мына өліктердің ішінде біздің серіктеріміз жоқ па екен, соны білейік те. Ол үшін алдымен тоғайдың арғы шетін бір аралап қайтайық, – деді Төрекелді. – Түнде қалып кеткен мынау күркелердің иелері бір шетте тығылып жатпасын. Соны білмейінше, алаңқайға шығуға болмайды.

	– Онда тоғай ішін екеу-екеуден аралап шығайық, – деді оның сөзін құп көрген Сүлеймен. – Біз Аязбек екеуміз бір бөлек, сендер екеуің бір бөлек барыңдар.

	Бәрі бөліністі. Сүлеймен мен Аязбек құбыла жақты бетке алды. Біраз жүргенде тоғай ағаштары жиілеп, қалыңдай бастады. Тағы біраз жүргенде жапырақтары селдіре долана мен кәтіpеңке басқан сайлы тұсқа тұмсық тіреді.

	– Мына жер ит тұмсығы батпас ну екен, Аязбек. Айналып өтеміз бе?

	– «Түйенің ұзыны көпірден таяқ жейді» деген. Ұзын бойыңды иіп жүруден қашып тұрсың ба? Білсең бар ғой, жау деген осындай жерге тығылмай ма? Жауға сыртыңнан от атқызғаннан гөрі онымен бетпе-бет келіп, алысқан жақсы. Оңайға салып, айналма жолмен өтеміз деп қапыда қалып жүрмейік. Не болса да, осы қалыңды аралап өтейік.

	Бір-біріне діңгегі жақын ағаштардың айқасып кеткен бұтақтарының астымен бірде еңкейіп, бірде тоңқайып жүру, шынында да, алпамсадай денелі Сүлейменге қиын тиді. Денесі мығым болғанымен, бойы ортадан төмен Аязбек онша қиналмай, жолындағы тұтасқан бұталарды бөгет көрмей, алда жүріп келеді. Мұндай жолмен бірінші рет жүрмегенін білдірейін деді ме, кім білсін, сөйлеп келеді:

	– Аяққа ілінетін шөңгесі мен тізе жыртар тікені, кеудеге тірелер қарсы бұтағы бар мұндай нудың ішімен жүруiм бiр бұл дейсің бе? Сырдың жағасындағы бұдан да қалың жыңғыл арасымен жаяу жүрмек түгілі, мал да айдап өткенбіз.

	Бұдан соң олар тоғайдың қалың жерінен өтіп, селдір, сиректеу келген шетіне шыға бергенде, тұтаса өскен пәкене долананың тасасынан ала шапан киген біреу ақырып шыға келіп, мылтығын бұларға қарата бір атты. Аязбек етпеттей жата қалды. Ал анау мылтығының бүйір құлағын сарт-сұрт тартып алып, ұңғысымен Сүлейменді дәлдей, шүріппені тағы басты. Құдай сақтағанда, шүріппенің шіңк еткен даусынан басқа дыбыс шықпады. Оғы таусылғанын сезген ол, Сүлейменге тесіле қарады да өз-өзінен селкілдей жөнелді. Сірә, алдынан ойда-жоқта шыға келген мұның аюдай қонжиған денесінен, онсыз да біреудің тіктеп қарауға дәтін шыдатпас зәрлі жүзінен, сол көзінің астындағы үрейлі де жиіркенішті қап-қара жұдырықтай жарасынан шошып кеткен болуы керек, әйтеуір оғы болмаса да, сойыл етіп ұруға жарайтын мылтығына да ие бола алмай, дірілдеп тұрып, оны қолынан түсіріп алды. Осы арада оны алып ұрудан басқаны ойламаған Сүлеймен, көкжалмен бетпе-бет келіп, қорқыныштан аяғын басуға да шамасы келмеген текедей боп тұрған әлгіге жетіп барды да, екі қолтығынан ұстай алып, бала құрлы көрмей, жоғары көтеріп тұрып, жерге бір-ақ ұрды.

	– Тоқта, ойбай, өлтіріп қойма, – деп шар етті осы кезде Аязбек жерден тұра беріп. – Өлтірме, өлтірме! Қасында серіктері бар ма екен, соны білейік.

	– Өй, сен тірі екенсің ғой. Мынау атқанда жалп ете қалғаныңды көріп, сеспей қатты ғой деп ойлаған едім. Құдайдың мұнысына да шүкір,

	– Менің оққағарым бар. Бұрын да біреу мынаған ұқсап, екі-үш қадамнан оқ атып, маған тигізе алмаған.

	Жерге оңбай сылқ етіп түскен басмашы шынымен талықсып қалды ма, жоқ әдейі істеді ме, Аязбектің «өлтірме» деген сөзінен кейін ыңырсып, басын көтерді. Аязбек шап етіп, онын сақалынан ұстады:

	– Ей, сұмырай, шыныңды айтпасаң, осы жерге бауыздап кетемін. Алдымен кімсіңдер һәм бұл жерде неғып жүрген адамсыңдар? Бұдан соң түнде қаншауың тірі қалдыңдар? Олар қайда кетті? Осыны айтсаң, тірі жіберемін.

	Оның «тірі жіберемін» деген сөзінен кейін анау ақтарыла кетті. Оның айтуынша, бұлар Тәшкен түбіндегі Қорасан қышлақтан қызылдардан қашып, осында тығылып жүрген адамдар екен. Басшылары – Сайфул. Кезінде ол Қорасан қышлақтың бегі болыпты. Қызылдар келіп, қышлақты тәркілей бастағанда олардың топ сарбаздарын қырып тастап, бір түнде осы тауға келіпті. Өзінің бұрын Сайфулдың атқосшысы болғанын, қышлақтан кеткенде, тек қорыққанынан ғана оған ергендігін айтты. Ал түнде атыс басталғанда ешкімге қарамай, бір өзі қаша жөнелгенін, басқа серіктерінің қаншасы тірі қалып, қайда кеткендерін білмейтіндігін айтып, ант-су ішті.

	– Мұнда келіп орныққандарыңа қанша күн болды?

	– Көкек кезінде келгенбіз. Қазір саратан айы болса, келгенімізге екі өліара өтіпті.

	– Сол екі өліарадан бері ауқатты қайдан алып жүрсіңдер?

	– Алғашқыда өзімізбен айдап келген біраз малымызды азық еттік. Одан соң жақын маңдағы ауылдарға түнде-түнде барып, ұрлық істеп қайтамыз. Бұдан басқа мына таудың арғы жағында Ботай паруанашының, Шураб бастауының үстіндегі үңгірде Әрипхон хоқимнің жасақтары бар. Азықтан жүдаям қысылатын болсақ, бір-бірімізге қарасып тұрамыз.

	– Ботай, Әріпхан дегендеріңнің бәрі сарт па?

	– Басмашылардың ішінде бәрі аралас. Қазақ, сарт, тәжік деп бөлінбейді. Бірақта көпшілігі өзбектер мен тәжіктер.

	– Әрқайсысың әр топқа бөлінгенше, неге бәрің бірігіп алмайсыздар?

	– Бірігуге болмайды. «Осылай әр жерде топ-топ болып қызылдармен соғысқан пайдалы» дейді құрбашылар. Хәр үңгір мен хәр шатқалда тығылған бірталай жасақ-жасақ топтар бар. Менің білуімше, Тарам, Шымған осы Құрама мен Қоқан тауларындағы басмашыларға төрт құрбашы басшылық жасайды. Ал, хәр бір жасаққа бір-бір паруанашы, болмаса бір-бір хоким басшы.

	– Әй, сен, Қоратай деген құрбашыны естуің бар ма?

	– Қайсы, қыпшақ Қоратай ма? Баяғы қоқан беглербегі Мұсылманқұлдың немересі ғой, айтып тұрғаның. Сайфул бектің айтуынша, ол анада Бегабад жотасында орыстың төңкерісшіл қызыл сарбаздарымен атыс үстінде өліпті. Оның қаңлы Елсапа деген «оң қолы» бар екен. Сол бірталай жігіттермен қоршауда қатып, қолға түсіпті. Сен оларды танитын ба едің?

	– Алда, Құдай-ай, – деді Сүлеймен санын шапалақпен бір ұрып.

	– Өй, сен бұл жайын нақты естіп пе едің? Атың кім өзіңнің? – деді осы кезде Аязбек.

	– Тохимжон. Өзбектің Лоқай руынанмын.

	– Өзбектің өз руын айтқанын бірінші рет көріп тұрмын. Сен лоқайсың ба, ноғайсың ба, жұмысым жоқ. Осы сендер қару-жарақты қайдан аласыңдар? Оқ-дәрілерің де мол, – деп Аязбек оның беліндегі оққа тола оқшантайды шешіп алды.

	– Боштай мен Әрипхон құрбашылар мына таудың ар жағында Каннибодам тәжіктерімен, махрибтағы Ош қырғыздарымен жақсы қарым-қатынаста екен. Сол жақтан бізге арнап, арнайы қару таситын жасақ бар. Олар қаруларды құрбашыларға әкеледі. Ал олар бізге тартады. Біздің бәрімізде мынау секілді он оқтық ағылшын беншестері бар. Ал Сайфул бекте атса адамдарды шөптей жусатып салатын пүлімет бар еді. Түнде неге екені белгісіз, соны қолданбады ғой.

	– Ал енді, тұр. Алдымызға түсіп, өздерің тұрған күркелеріңе баста. Қашатын болсаң, тура желкеңнең атамын. Сүлеймен, мына мылтықты оқшантайымен сен ал. Мұны қалай атуды, оқтауды кейін үйретемін.

	Тоқымжанды желкелеген екеуі әлден соң күркелері қираған алаңқайға жетті. Арғы маңдағы бір топ бадамшаның түбінде Салықбайлар отыр екен. Бұларды көріп орындарынан атып тұрды. Аязбек Тоқымжаннан басқа тоғай ішінде ешкімнің жоқтығын айтты. Салықбайлардың да көзіне ешкім түспепті.

	– Күркелер жанында он екі адам өліп жатыр. Оның үшеуі өзіміздің жігіттер. Жаңа сендер келгенше, оларды шетке шығарып қойдық. Амал нешік, енді соларды осы жерге жерлейміз, – деді Төрекелді.

	Қазақтар күрке маңдарынан табылған кетпен-күректермен үш қабір қазып, Түркені, Дөңбайды, Көкенді жерледі. Төрекелді құран оқыды. Оны біткесін, басмашылардан қалған біраз азық-түлікті, қазан-шәугімді, қыш кеселерді қаптарға салып, оларды бір-бірден иықтарына алып, Сиязбек отырған жерге келді. Осында отырып, қаптағы құрғақ нандармен жүрек жалғады.

	– Тоқымжан, – деді бір кезде Төрекелді. – Жасақтарыңда қанша адам бар еді?

	– Жиырма екі адам едік. Оның тоғызы өлсе, менімен қосқанда, он үші қашып кеткен екен.

	– Олар қашқанда қайда барады деп ойлайсың? – Боштайға, не Әрипхонға барады да.

	– Олай болса, – деп атып тұрды Төрекелді. – Бұлар өздерін «басмашы» деп атайды екен, ал біз өзімізді қызылдармен де, басмашылармен де соғыса беретін, тек өзіміз үшін ғана күресетін «қарақшылар тобы» деп атаймыз. Ақыры бәрімізді ауылымызда қарақшы деп атайтын еді ғой. Басшымыз етіп, бәрімізден жас болса да, Сүлейменді сайлайық. Бұған ешқайсың қарсы емес шығарсыңдар. Сен, Тоқымжан, осы тауды жақсы білесің-ә. Бізге жақсы пана болатын үңгір ме, шатқал ма, әйтеуір бір қуысты тап.

	Төрекелдінің сөзіне ешкім қарсы уәж айтпады.





V


	Өздеріне жаңа басшы сайлап, топ құрып алған қарақшылар, тоғайдан шыққан соң асу үстіндегі тас қуысына жетіп, иықтарындағы қаптардың бәрін қарагер атқа артты. Тоғай ішінде отырғанда Тоқымжан: «Осы асудың бас жағына таман «Суықбастау» деп аталатын бұлақ бар. Бастаудың шығыс жақ бетіндегі үлкен шатқалға кіретін жалғыз аяқ жолды тауып алсақ, бізге сол жерден артық пана болмас еді», – деген-ді. Сонда тезірек жеткісі келген бұлар көп аялдамай жүріп кетті. Тоқымжанның «мынау тұрған» деген «Суықбастауына» дейін жарты күн жүрді. Бұлақтың суы басқа бастауларға қарағанда тым мұздай екен. Әлгі атауды бұған осы қасиетіне байланысты берсе керек. Ал бастау үстінде тіп-тік құлама құз тұр. Бұлақ басында біраз уақыт аяқ суытып алған қарақшылар құзды айналып, шатқал ішіне кіретін жалғыз аяқ жолды іздеп, әбден сарсаңға түсті.

	– Сен, eнeңдi ұрайын, жауыз, бізді алдап, өз басмашыларыңның тосқауылына тап қылайын деп ойлап жүрген шығарсын. Қане, айтқан жолың? – деп Салықбай Тоқымжаның жағасынан ала жерге алып ұрып, тоқпақтай берді.

	Анау сорлы бет-аузын қолымен жауып, өзінің алдамағанын, өзі көрмесе де осы шатқалға кірер жалғыз аяқ жолдың бар екенін айтып, жалынып жатыр.

	– Тоқтат, Салықбай! – деп ақырды бір кезде Сүлеймен. – Ол жазғанның алдауға шамасы қайда? Қорыққанынан бізге иттен бетер қызмет етіп, жаны шығар-шықпас халмен өз ісіне мүттәхәм болып жүргенін байқамаймысың? Сен білмесең, тау арасын көп адақтаған мен білемін, мұндай көк құзды шатқалдарға кіретін бір жолдың барын. Жiбер деймін оны.

	– Кім біледі, бізді әдейі мазаққа айналдырып жүр ме дегенім ғой.

	Қарақшылар бұдан кейін де жолды көп іздеді. Кішігірім тау шоқысы секілді дөңгеленген шыңды жартасты бірнеше мәрте айналып өтсе де, бітеу тас секілді құздың ішіне кіретін жолды таппай-ақ қойды. Тіпті әрбірден кейін осы жартастың ішкі жағы ашық алаңқайлы һәм соған кіретін жол бар екеніне бұлардың иланымы да азайды.

	– Қой, жігіттер, бұл жартасты қашанғы айнала береміз. Одан да баспана болар басқа үңгір іздейік те, – деді Аязбек бұлақ басына қайта келгенде.

	– Басқа шың-құздарға жалғанбай, Құдайдың өзі қолымен қалап шыққандай тастақты жартас екен. Былай қарасaң, алып киіз үй секілді.

	– Ehe, Төке, дұрыс айттың-ау. «Жақсы ырым айттың» дегенім ғой. Бұл шоқыны киіз үйге ұқсатсаң, онда сол киіз үйге кірер есік болуы керек, – деді Сүлеймен.

	– Уә-ә, жигитләр, бағаналы бері неге байқамағанбыз. Мынаны қараңдаршы, Құдай біледі, біздің іздеген жолымыз осы, əсті, – деп Тоқымжан биік жалбыз бен қурайлар көмкерген жіңішке жолды нұсқап.

	Бәрі сол нұсқаған жерге қараса, шынында, бұлақ басынан жалбыз бен қурай ішіне қарай бір жол жатыр. Тоқымжан қалың нуды жапыра алға түсті. Оның соңынан ерген қарақшылар елу қадамдай жүргенде, тұтас көрінген жартастың етегінде үңірейген үлкен тесікке тақалды. Атты адам сияр тесіктен өткенде, Құданың құдіреті, арғы жағынан ат шаптырымдай кең алқап шыға келді.

	– Мынay нағыз ұрылар мен қарақшылар тығылатын жер екен.

	– Аязбек, мұнда біз алтаумыз түгілі, бір түмен қол сиып кететінге ұқсайды, – деді Сүлеймен де оны қостап.

	Қарақшылар жартастың түкпір-түкпіріне дейін аралап көрді. Әр жерде құр мен шілдің ұялары көп екен. Кекілік те мол. Кіре берісте ожаулап болмаса да қасықтап алуға жарайтын сулы кішкене бұлақ бар. Алаңқай етегіндегі қалың қамыс пен жалбыз осы бұлақтың суынан нәр алып тұрса керек. Сүлеймен соларды көріп қуанып кетті.

	– Бәрекелді, Тоқымжан, бізге жақсы пана тауып бердің. Мына қамыс пен жалбыздарды кесіп, құрғақтау жерге лашық тұрғызып аламыз. Су бар, құр мен шілді, тауешкі мен кекілікті атып, азық етеміз.

	Сол түні ашық аспан астында түнеп шыққан қарақшылар ертеңіне өздеріне баспана тұрғызуға кірісті. Қамыс пен жалбызды кесіп, екі-үш күн келтіріп, бірнеше лашық тұрғызды. Салықбай Сүлейменге мылтық атуды үйретті. Біраз күннен соң Сүлеймен мылтық атуға машықтанғаны сондай, құз басында ойнақшып жүрген таутекені дәл атып түсіре беретін дәрежеге жетті. «Ылғи аң етін жей беруге болмайды» деп бұлар кепкен долана мен бүлдірген, жабайы алманы да қорек етті. Өздерінің тұрған жерлерінің алыс-жақын маңайына барлау жасап, төңіректің ой-шұқырын әбден біліп алды.

	...Ешқайсысына тыныш өмір жақпайтын қарақшыларды бес айдан кейін бір орында жата беру мезі етті. Өздерінше, мұндай жүріс пен тағдырды бастарына Құдай салған деп ойлайтын олар, енді қалайда бір ермек табуды көздеді. Ақыры бәрі елдеріне бара алмайды. Барса, қызылдардың жаңа үкіметі не қамап, не кетпен шаптырып, су суғартып, жұмысқа жегіп қояды екен. Бұларға салсаң, кетпен ұстап, күрек қазганша өлген жақсы. Біреудің «барып кел, шауып кел» дегенін естігенше, анау таутеке секілді шың жағалап, құз қиялап, еркін жүргендері, мың есе тәуір. Бұлар тек Құдайдан басқа барлық нәрседен азат болуды қалайды. Бірақ кедейдің көз жасын көргіш, ал сараң бай мен менменсіген бекті жылатуға құмар. Бірі емес, тағы бәрі солай. Анау Тоқымжанды кім білген, ал басқаларын «түз тағыларының ойы мен ойыны бірдей» дегендей, Құдай бастарын құп қосқан.

	Қайбір күні Төрекелді Сүлейменге: «Біреуді Құдай қаңғыртады, енді біреу Құдайдың бұйрығына көнбей өзі қаңғырады» дейді қазақ. Осы біз қайсысына жатамыз, өзі? Мен ғой, осы жиырма тоғызға келгенше бір жерде үш айдан артық тұрақтап тұрмаппын. Қатардағы елді көзге ілмей, мойнына күдірейген жал біткен біреуді көрсем болды, соны ботадай боздатып, аруанадай аңыратып, иттей қыңсылатып кеткенше, байыз таппаймын. Сондайлардан «өзімнің кегімді болмаса да одан жапа шетіп жылап жүрген басқа бейбақтардың кегін алдым ғой» деп ойлап, өш алып кетсем де, жұрт мені «бұзылған», «қарақшы» санап, орталарына косқысы келмейді. Сонан соң жүрем, өзімді жақтыратын жаңа жұрт іздеп. Дегенмен мені кедейлер сыйлайды. Ал байлар, бір жерден мал ұрлатып, артынша өзіңді әшкере қылады. Еңбегіңді пайдаланып, зейнетіңді бермейді. Маған өлместің күніне жететін пұлын беріп қойып, өзі байыған үстіне байи берсем дейді. Ауылда мен көп жыл өзіне қызмет еткен Шонақ деген бай болды. Қорасына қора-қора жылқы, келе-келе түйе айдап әкеп бердім. Қайтарымы бір жылқы, бір ботадан асқан жоқ. Сол маған басыма үй, құшағыма бір қатын әперіп қойса, артымды қысып, соның айтқанына көніп, айдағанына жүріп, жауының бетінде, желінің өтінде жатпас па едім. Содан оның түбі жарытпайтынын білдім де «ақыры Шонақтың қол астында нан үшін ғана жүрген кедей екенмін. Бір үзім нанды жортып жүріп те табам. Өз күшімді біреуге емес, өзіме жұмсаймын» деп оны өлтіріп сабадым да, бар малын айдап кетіп қалдым.

	Бірақ Құдай ырысымды сәл кем қылып жаратқан ба, ойлағаныма жетем деп жүргенде, мына жаңа өкімет келіп қалды да, жалғыз атты ұры мені де жау санап, тыныштық бермеді. Мұндай күй бiр менде ғана емес, мына Салықбайда да, Аязбек пен Сиязбекте де бар. Ақыр түбі, өзіңде де бар. Әйтпесе, Досалы биің өзіңді жарылқап тастамады ма?»– деген-ді.

	Содан бері Сүлеймен де: «Расында біреудің жұмсауымен күні-түні шапқылап, барымта істегеннен тапқан пайдам қайсы? Ат төбеліндей байлар шалқып өмір сүріп, «арқа еті – арша, борбай еті – борша» болған мына біз неге жоқтықпен күнелтуге тиіспіз. Байлардың көбісіне байлық ата-бабаларынан мұра болып қалады. Ал маған ата-бабадан не қалды? Қалың қазақтағы түгел билікке жеткен Төле бабамнан, жиырма мың қой, он мың жылқы біткен Қожамжар мен бес мың жылқысын бір жұтта қырғызып, екі жылда қайтадан екі мың жылқы жиып алған Дауылбай атамнан маған бір нәрсе жұқпағаны қалай? Рас, маған Құдай ерен күш берді. Бірақ осы күшті де біреулердің пайдасына жаратып келіппін ғой. Енді, Төрекелді айтқандай, осы күшімді мен өз-өзіме пайдаланып көрейін» деп ойлаған-ды.

	...Бірақ Сүлейменнің осы біржақты ойы оған болашақта бақтан гөрі сор көп әкелді. Өмірінде айқасқан адамдардың ешқайсысынан жеңіліс көрмеген ол, өзін қоршаған адамдардың ішіндегі ең алыбымын деп санап, үлкен-үлкен қателіктер жіберіп алды. Кейде оның пендешілігі де басым болды...

	Қарақшылар өздері «қазақтар ұясы» деп атап алған шатқал ішінде бес айдай бейтарап бейбіт уақыт өткізген соң бір күні кеңес құрды.

	– Алтауымыздың ішінде жастары үлкеніміз – Аязбек екеуміз ғой. Биыл Құдай қаласа, жиырма тоғызға келіп отырмыз. Бірақ «бәрімізден күшті, бәрімізден дәу» деп, Сүлейменді басшы сайлағанбыз. Қалғанымыз оған тіреу, әрі ақылшымыз. Үрме жасап, тауда үй тұрғызып, аңдар ортасында екі аяқтылардың кішкене бір ауылын тұрғызып та қойдық. Енді аң сияқты тағы болайық демесек, айналадағы өзіміз сияқты басмашылармен байланысқа шығып көрейік, – деді Төрекелді.

	– Олармен бейбіт байланыс ретсіз-ау деймін. Осы, анау, Тоқымжанның бізден қашып кеткен серіктері басмашылардың бәріне барып, бізді ендігі жау қылып көрсетіп қойған да шығар.

	– Аязбек, түнде өздеріне шабуылдаған біздер екенін олар қайдан білсін. Сен не дейсің, Тоқымжан? Олар бізді танып қоюы мүмкін бе? – деп сұрады Сүлеймен.

	– Егер ылғи қазақ – сендерді көрсе, әлбетте, танып қоюы мүмкін.

	– Мәмілеге шақырсақ көнеді деп ойлайсың ба?

	– Мен білетін Сайфул бек болса, ол өз адамдарын өлтіргендерді ешуақытта кешпейді.

	– Кешпесе, кешпей-ақ қойсын. Олармен мәмілеге келер болсақ, бізді өздеріне бағынышты етіп алары хақ. Ал біз ешкімге бағынуға тиіс емеспіз. Қайта, олардың өздерін бағындырып алайық. Тоқымжан, Боштайдың ба, Әріпханның ба, қайсының бандасы бізге жақын орналасқан?.

	– Боштайдiкi жақындау, Сүлеймен. Бірақ оның адамдары көп. Мен көргенде отызшақты-тұғын.

	– Әріпханда ше?

	– Ой, ең үлкен топ соныкі ғой. Оның елу-алпыс адамы бар.

	– Онда кеттік, сол Боштайыңа.

	Қарагер атты осында қалдырып, мұздай қаруланған бес қарақшы жолға шықты. Жол көрсетуші Тоқымжанға қару бермеді. Себебі алда-жалда атыс бола қалса, өздеріне қаратып, оның оқ атуы да мүмкін.

	«Қазақтар ұясынан» түс əлетінде шыққан алтау ылди-өрлі тау арасымен кешке дейін жүріп, бір жыраға келгенде Тоқымжан айтты:

	– Анау көрінген төбенiң арғы жағы екі жақтамалы құз. Құздың түбінде Боштай сарбаздарының қосыны бар. Төбені айналып, алды жақтарынан шықсақ, сарбазы көп ол тoпты ала алар ма екенсіңдер.

	– Алдыңғы жағынан баруға болмайды. Өйткені Боштай жауды ылғи сол жақтан күтіп отырады. Әрі қарауылдары да сонда тұруы ықтимал. Не де болса оларды желкесінен басайық.

	– Адамдарың азғантай-ақ, Сүлеймен. Оларды шабуылдауға қорықпайсыздар ма? – деді Тоқымжан Сүлейменге сығырая қарап.

	– Неге қорқамыз? Анадағыдай түнде шабуылдаймыз. Айтпақшы, осы басмашылар ит ұстай ма?

	– Үріп, алыстағы жауға белгі беріп қояды деп, ит ұстамайды олар.

	– Онда жақсы болды. Қосынға жақындап барып, түн ауғанша бір панаға тығылып жатайық. Арғы жағын көрерміз.

	Топ алға біраз жүріп, ылдиға түсті. Төбесі жайпақ тау жотасының батыс жақ сілемі шынында құзды екен. Етекке қосын тіккен басмашылар бұл жақтан «жау келіп қалар» деп әсте ойламас-ты. Олардың сескенетiн жауы – қызылдар. Ал қызылдар келетін болса батыс жақтан, яғни Тәшкен немесе Бегабад жақтан келуі тиіс. Сүлейменнің әлгіндегі бағамы дұрыс шықты. Құзды жотаның баспалдақты тасты жерлерімен жүріп, орта тұсқа келгенде, сонадай жерден біраз адамдардың сұлбасы көрінді. Қарақшылар тас панасына тығылды.

	– Міне, Боштайдың мекені осы, – деді Тоқымжан.

	– Тым ашық жерде отыр ғой бұл басмашыларың. Әрі күрке-лашықтары да көрінбейді, – деп таңырқады Аязбек.

	– Біз төбеде тұрған соң олар ашық жерде орналасқан сияқты болып көрініп тұр да. Егер алдыңғы жақпен баратын болсақ, өрге шығатын едік. Бұл жердің де арты жағы сай. Ал бұлар бізге ұқсап, күрке-лашық тікпеген. Әне, қараңдаршы, біреулері құз етегіндегі тесікке кіріп-шығып жүр ғой. Сол тесіктер ескі заманнан бар кішкене-кішкене үңгір қуыстар. Бұлар соларды жатын орын қылып алған. Болмаса, құзға жапсарлас етіп, тас үйшік салған.

	– Иә, – деді Төрекелді. – Бұларды түнде шапсақ та, алу қиын екен. Таудың жәйпең ортасында жүрміз бе десем, біз ең биік жеріне шығып кеткен екенбіз-ау.

	– Амал жоқ, бәрібір келген мақсатымызды орындамай кері қайтпаймыз. Қазірше осында демала тұрайық. Түн әбден түскен соң жақындап көреміз.

	– Менде бір ой болып тұр. Түнде қарауылдарын өлтіріп, әр үңгірдің аузына әрқайсымыз тұрып алып, іштегілерді атып қыра бермейміз бе?

	– Сенің ойың тек қыра беру екен де, Аязбек. Не боларын көрерміз кейін. Күні бойы жүрістен аяқтарым ауырлап қалыпты. Демалайықшы сәл. Бір-екеуің күндегі әдет бойынша Тоқымжанның аяқ-қолдарын байлап тастаңдар. Қашып кетіп жүрмесін.

	Бір кезде Сүлейменді Төрекелді жұлқылап оятты. Бұған бір нәрсе қиын болса – ол түнде беймезгіл тұру. Тау ішінде тас жастанып, жер бауырлап жата кететін жайсыз өмір кешіп жүрсе де жамбасы тиген жерге тұяқ серіппей ұйықтай береді. Қарақшыға тән сыбырға оянып кететін құс ұйқыға үйрене алмай-ақ қойды. Жаңа Төрекелді оятқанда да, көздерін аша алмай, тұрмай біраз жатты.

	– Талыстай боп жатпай, тұрсайшы енді. Төбеде Шолпан туып келеді. Анау басмашылар да саған ұқсап, өліктей ұйықтап жатқан шығар. Орталарына барып, ойран салайық.

	Алдарында не күтіп тұрғанын білмесе де, Боштайдың тобын тас-талқанын шығаруға бекінген қарақшылар діттеген жерлеріне әп-сәтте-ақ жетті. Тоқымжан айқайлап белгі беріп қоймасын деп, Салықбай оның бүйрегіне мылтық ұңғысын қадап тұр. Қосын маңында қарауыл да көрінбейді. Жым-жырт.

	– Қарауылдары қай тұста тұрушы еді? – деп сыбырлады Төрекелді Тоқымжанға.

	– Білуімше, екі-үш жерде тұруы тиіс.

	– Әй, сарт, жай сөйле. Сен бізді әлден-ақ сатайын деп тұрсың ғой.

	– Салықбай, Тоқымжанды алдыңа салған күйі бірауықтан соң қосынға қарай жақында. Біз екеу-екеуден жан-жақты сүзіп өтейік. Қарауылдарды атпай, қолмен-ақ ұрып, талдырып тастаңдар, – деді Сүлеймен.

	Бұдан кейін біраз кеңесіп, Аязбек пен Сиязбек қосынның шығыс жағынан, ал Төрекелді мен Сүлеймен түстік жағынан шабуылдауға келісіп, тарасты.

	Айсыз түн құшағындағы құз етегінен бұлардың аяқ дыбысынан басқа бір бөгде тырсыл естілмей, айнала манаурап тұр. Енді-енді бозамық тарта бастаған таң шапағы тау ішіне баяу ғана еніп келе жатқан мезгіл еді бұл. Төрекелді мен Сүлеймен шеткі үңгір үйге жақындағанда, одан қараңғыда сұлбасы көлбеңдеп, бір адам атып шықты. Сүлеймендер тізерлеп отыра қалды. Әлгі адам жан-жағына алақтай қарады да, тура осы екеуі отырған жаққа жылжыды. Үш-төрт қадам жүріп, тың тыңдағандай мелшиіп аз-кем тұрды. Содан соң ешкімнің жоғына көзі жеткендей, қайта бұрылып, қосынға беттеді. Осы мезет Төрекелді орнынан атып тұрып, шапшаң қимылмен оның басына мылтық дүмімен бір ұрды. Басмашы етпеттей құлады. Оның гүрс етіп құлаған дыбысын есігіп қойса керек, бұл шыққан қосыннан тағы біреу жүгіре шықты да: «Уа, Юлдаш, қәйдасəң?» – деп айқайлады. Ешкім жауап қатпаған соң: «Уа, кәйткә иоқәлдің?» – деп тағы да дауыстап, ол да бұлар жаққа адымдады. Тым жақын келсе, өзінің кім екенін біліп қоятынын ойлаған Төрекелді: «Нимә булду?» – деп өзбекше сөйлеп оған жақындады. Ол сорлы мұны өз серігі деп ойлады білем, тағы бір нәрселерді айтып келе бергенде, Төрекелді қанжарын оның ішіне сұғып жіберді. Қанжар дәл асқазан тұсынан сұғылса да анау жанкешті екен, айқайлап үлгерді. Онсыз да секемшіл басмашылар осы айқайдан соң үңгірлерінен атып-атып шықты да, абыр-сабыр болысты. Ойлағандары болмай қалған Төрекелді мен Сүлеймен үңгір алдында қараңдап, жүгіріскен оларға қарсы оқ атуға кірісті. Сол-ақ екен, құз етегін бей-берекет айқай-шуға толтырған басмашылар кімнің атып жатқанын білмей, үңгір алдында жата-жата қалысты. Құры жатпай, олар да мылтық атуды бастады. Осы кезде бұлардың қасына ентелеп, Тоқымжанды алдына салған Салықбай жетті.

	– Менің бір ойым бар. Қазірше басмашылар осылай абыр-сабыр болып жатқанда, мен тез-тез құздың басына шығайын да, олардың төбелеріне тас домалатайын. Ал сендер екеуің бір жерде жатпай, араларыңды алшақтау етiп жатсаңдаршы. Жаулар бізді аз деп ойламасын да.

	– Бұл ойың дұрыс екен. Бар, бар тезірек. Салықбай төбеге қарай өрмелей жөнелгенде Тоқымжан:

	– Боштай, Әбдірохмон! Бу қозоқләр бар-йоғы бештә-яқ одом. Қорықмәстән атә беріңләр! – деп айқайлап жіберді.

	Сүлеймен оның аузын басам дегенше, төбеге өрмелеген Салықбай сусып пәске түсті де, Тоқымжанның басынан бір атты.

	– Ай, бекер-ақ аттың-ау.

	– Сатқынға обал жоқ.

	Салықбай кете салысымен, басмашылар кенет мылтық атуын сап тиды.

	– Анау басмашылар мына сұмның жаңағы айқайын естіп қойған жоқ па екен?

	– Бұл айқайлаған кезде олар тарсылдатып мылтық атып жатқан. Шамада, есіткен жоқ-ау.

	– Не болса да мен шеткерірек барып жатайын. Үңгір алдында біреу-міреу қараңдап көрінсе болды, дәлдеп ата берейік.

	Сүлеймен жылжып бір топ жайыла өскен тау шиесінің ығына барып жасырынды. Мылтығының оқпанын оққа толтырып алып, үңгір тұсқа көз қадады. Басмашылар тым-тырыс. Ол жақтан тек сыбырласып қана сөйлескен дауыстар естіледі. Не ойласқандарын кім білсін, әлден уақытта басмашылар өре түрегелді де айқайлай ұрандатып, бұлар жатқан тегіске лап қойды. Өздері бірталай. Өзіне қарай жүгірген басмашыларды көріп Сүлеймен алғашқыда сасып қалды. Алайда лезде ес жиып, алға ентелеген оларды бір-бірлеп ата бастады. Бұған анау шеттен Аязбек пен Сиязбек, мынау шеттен Төрекелді қосылды. Басмашылардың алдыңғы шебі шөптей жапырылды. Қалғандары бағанағыдай жата қалысып, бұларға қарата ок боратты. Мылтық дүрсіліне олардың түсініксіз айқайлары қосылып, шатқал алды бей-берекет шуға толды.

	Сүлеймен бір орында жатпай, ары-бері сусып, мылтығын көздемей-ақ атып жатты. Бір кезде қарсыластар жақтан себезгіленген, бозамық таңның селкеу қараңғылығын жарқ-жұрқ еткен оқтарымен тілгілеп, бір бейтаныс от-қару тоқтаусыз зеркілдеп, гүрсілдей атылды. Сүлеймен «бұл не пәле?» деп ойлағанша, отты оқтар оң жағындағы қалың шиені шалғымен орғандай қиып-қиып түсірді. Сәл болмағанда отты оқтар мұның басын денесімен қоса қырқып түсер еді. Содан ығып, артқа шегіне бастағанда, тау басынан шатқал-құзды гүрсілімен көшіре, тастар домалап кеп берді. Тастар құз бетін жалай сусып түсіп жатқанымен кейбірі қатты екпінмен секіре домалап, Сүлейменнің жанынан төменге қарай зулап өтті. Жаңағы шулары түк емес, Боштайдың адамдары осы кезде күңірене айқайға басты. Таң тыныштығы астындағы соншама мылтық дүрсілі мен қырғын адамның айқайы шатқалды дірілдетіп жібергендей еді. Құлама жартасқа жабысқан тайғанақ құмды майда қиыршықтарды Салықбай домалатқан жарғақ тастар қозғап жіберді ме, әлде құз бетін жаңғырықтырған қатты дауыстардың толқынды екпіні оларды көшіре жөнелді ме, кім білген, әйтеуір төбеден төменге қарай құлаған тау жыныстары толас таппай, селдей ақты. Бұлай тұра берсе тас астында көміліп қалатынын білген басмашылар бас-көз жоқ еңiске қарай жүгірісті.

	Енді алдарында атып жатқан жауларының оғынан емес, таудың тас көшкінінен ығып, беталды лаққан олардың бірталайы қалың шиенің ішінде жасырынған Сүлейменді байқауға да шамалары келмей, жанынан зу-зу етіп өте шықты. Басмашылардың дәрменсіз, дегбірсіз халдерін көрген Сүлеймен оларды атпады. Құлағын тоса тыңдаса, Төрекелді де атып жатқан жоқ сияқты. Аздан соң үңгір тұстан біресе дүңкілдей, біресе сусылдап, сырғып домалаған тастардың даусынан басқа адам үні естілмей де қалды.

	– Төрекелді, бармысың? – деп айқай салды Сүлеймен осы кезде.

	Жауап болмады. Басына бір жаман ой келген Сүлеймен, ол жасырынған бетке еңбектей жүрді. Келсе, Төрекелді орнында жоқ. Осы мезет құбыла тұстан Төрекелдінің таныс ысқырығы естілді. Басын көтерді. Анадай жердегі пәс аршаның тасасында тұрған Төрекелдіні көрді. Ол «еңбектеген күйі бері жақында» дегендей, қолымен белгі берді. Арша түбінде Төрекелді мен Салықбай отыр екен. Төрекелді сол иығын оң алақанымен басып алыпты. Иықтан аққан қан шекпенінің сыртына шығып кетіпті.

	– Немене, оқ тиді ме?

	– Тиюін тигенімен, сүйегім аман сияқты. Боштайдың қолы еңіске қашып жатқанда Салықбай оқ жырып кеткен терiме топырақ сеуіп, таңып тастады. Өзің қалай, Құдай оқтан қақты ма?

	– Тұқымы құрысын. Әлгінде найзағайдай жарқылдап атылған не пәле? Сәл болмағанда, шиемен бірге мені де қиып түсіре жаздады.

	– Тоқымжан айтқан пүлімөт деген сол. Алла оңдап, дер шағында мынау Салықбай тас домалатып үлгерді. Әйтпесе бәрімізді сол пүлімет баудай жапырар еді.

	– Анау екі ағайынды қайтты екен? Аман болса екен әйтеуір.

	– Кім біледі, қазірше оларды іздеуге шама жоқ. Таң да атып қалды. Мына басмашылар еңіске барып, бір жерге тығылды-ау деймін. Олар бас-аяғы жиылып кеңесіп алса, бізге шабуылдауы кәдік. Тас үйлердің бәрін қиыршық басып қалды. Енді кетейік бұл жерден, – деді Салықбай.

	– Сонда қайда жүреміз? Төрекелді, сенің жүруге шамаң бар ма?

	– Мені уайымдама. Екі аяғым сау ғой.

	– Бұлар аттарын қайда ұстайды? Сірә, сол еңіс жақта ат қоралары бар-ау, – деді Салықбай жан-жағына алаңдай қарап. – Е, мен «таң неге ұзап кетті» деп ойласам, аспан бұлттанып қалыпты ғой. Бұлт тұтасып тұр. Қар жауады-ау, әсті.

	– Желтоқсан айының ортасы болды. Биылғы қыста қар жаумай тұрғаны біз үшін оңтайлы. Тек, қыстық қамымызды ұқсатып алмағанымыз өкініш болды. Боштайдың артында қалған жұртынан қолға түскеннің бәрін теріп алар едік, қарашы, үйдің бәрін тас басып қалғанын. Бүгін талай оғымызды шығындадық. Егер келесі жолы әлдекімдермен осылай соғыссақ, оқ-дәріміз аз, халіміз мүшкіл болмақ-ты, – деді Сүлеймен. – Мейлі, қармаққа бірде ештеңе, бірде бірдеңе ілінетін сапарда жүрміз ғой. Бастысы – аманбыз. Қалғаны бір нәрсе болар.

	Амандықтарына шүкіршілік етіп, тағы бірқыдыру мезгіл отырған қарақшылар өз «ұяларына» жетіп алмақ боп, орындарынан тұрды. Өздері отырған жерінен батысқа беттеп, Боштай паналаған шатқалды айнала, мекендеріне жеткенше кеш түстi. Ұя аузында бұларды Сиязбек қарсы алды:

	– «Манағы атылған пүлімөт барлығыңды қырып салды ма» деп ойлап едім. Жаратқан ием жар болып, Төрекелді болмаса, басқаларың бек сау екенсіңдер. Тәубә. Әйтеуір төбеден тас домалап, басмашылардың шат-шәлекейі шығып жатқанда, оң тізесі мен сол шынтағынан жараланған Аязбекті көтеріп, төменге түсіп едім, олардың ат қораларына тап бола кеткенім. Қарауылы екеу екен, Біреуін атып өлтіріп, біреуін ұрып жығып, байлап алдым. Оны бір атқа өңгеріп, Аязбекке бір ат жетектетіп, өзім бір ат жетектеп, бес айғыр олжалап әкелдім.

	– Пәлі, олжаның үлкені сенде болған екен ғой, – деді Сүлеймен. – Салықбай құз төбесіне шығып, тас домалатқанда еңіске қарай жөңкіле қашқан басмашылар сол ат қораларын бетке алды-ау деймін. Сендер барда олар онда жетіп үлгерген жоқ па еді?

	– Біз бір шоқы бері асып өткенде, олар сол маңға жеткен-ді. Бірақ басмашылардың аттарына қолдары жетпеді. Мен қалған аттардың бәрін тас қорадан шығарып, қамшылап-қамшылап, жан-жаққа бытыратып жібергем.

	– Мұның да оң болған. Әй, айтпақшы, Аязбекті қай күркеге жатқыздың? Барып, жағдайын сұрайық. Одан соң жаңағы айтқан тұтқының қай жақта? Оны ортаға алайық.

	Сиязбек Аязбекті өздері жататын шеткі лашыққа жатқызыпты. Ол жарақатын ауырсына қиналып жатыр екен.

	– Сиязбек жарақат орнын дер кезінде таңды. Бірақ оқ сүйекке қадалып тұр ма білмеймін, аяқ пен қолым зырқырап алып барады.

	Оған көрсетер көмек-амалдары жоқ қарақшылар тұнжырап отырды. Бұлар осылай отырғанда, Сиязбек қолы артына байлаулы тұтқынды алып келді. Байғұс қорыққанынан дір-дір етіп, әсіресе Сүлейменді көргенде көзі атыздай болды.

	– Қане, жөніңді айт, жігітім.

	Басмашы сарнай жөнелді. Өзінің Боштайға қалай қосылғанын, оның тобында қанша адам бар екенін, өздерінің шатқал түбінде қалай күн кешетінін, қандай жолмен азық табатынын, бәрін-бәрін жайып салды. Сосын Төрекелдіге қарады:

	– Мына кісіге Бешташтағы Ергешқожа тәуіпті әкелсеңдер ғой.

	– Бешташың қай жерде?

	– Осыдан бір күншілік жер. Ханқорғанның үстінде.

	– Онда бүгін бізді сол қышлаққа ертіп барасың, – деді Сүлеймен.

	Түн түсе Сиязбекті жаралы Төрекелдi мен Аязбектің жанына қалдырып, Сүлеймен мен Салықбай атқа қонды. Тұтқынның аяқ-қолдарын ат бауырына шандып байлап, жолбасшылық үшін өздерімен бірге ертті. Мақсаттары – тәуіп Ергешқожаны қалайда осында алып келу.

	Басмашыны бір күншілік деген Бешташына ертесіне кешке бір-ақ жетті. Бешташ тау етегіндегі үлкен аңғарлы сайдың табанына орналасқан шағын қышлақ екен. Қарақшылар аңғар басындағы қамысты сай ішінде түн жарымға дейін тығылып отырды да, қышлақ ішіне кірді. Бас жақтағы орналасқан үйлердің арасына кіре бергенде-ақ, қапталдаса соғылған тоқал тамдардың тасаларынан иттер шәуілдеп қоя берді. Олардың кейбірі ауладан атып шығып, бұлардың жолына кесе-көлденеңдеп тұрып, үрулерін одан сайын күшейтті. Түн ішінде қышлақтың барлық иттерінің үдере үргендерінен сескенген Салықбай:

	– Қап, тамақтарың жарылғырлар-ай, ауыл адамдарының бәрін оятып жіберетін болды-ау, – деп күйінді. – Сен, жігіт, айтшы, «қазір қызылдар осындай ауылдарға топ-топ сарбаздарын жасырып қояды» деуші еді, сол рас па?

	– Қызылдар әзірше бұл жерге келе қойған жоқ. Келсе де, күндіз келіп-кетеді. Түнге қалуға оларға да жан керек. Бұл қышлақтың адамдары ит үргеннен түнде далаға шыға қоймайды. Біресе басмашылар, біресе қызылдар әбден үрейлерін алып біткен. Мұндай кезде тұрғындар есіктерін іштен байлап алып, «Құдай өзің сақтай көр» деп көрпелерін бүркеніп жата береді.

	– Өй, мына нәләтілер арпылдап миымды шағып бітті-ау. Ақыры үйлерінен шығып, бізге қарсы тұрар ешкім жоқ екен. Иттің біреуін атып, зәре-құтын алайыншы. Мылтық даусынан кейін біреуі үрер ме екен, – деп Сүлеймен венчестерін оңтайлап, қарсысындағы итті көздеп бір атты.

	Түнгі қышлақ үстін гүрс етіп жаңғырықтырған мылтық даусы мен иттің қаңқ еткен дыбысы бірдей шығып, артынша айнала тып-тыныш болды. Адамға ғана емес, қыбырлаған барлық жан иесіне тажал төндіретін мылтықтан иттер де сескеніп, тесік-тесікке кіріп, үндері лезде-ақ өшті. Оған Сүлеймен мәз болды:

	– Бағаналы бері неге осылай істемедік, ә. Әй, атың кім еді сенің? Қанша айтсаң да, ұмытып қала берем. Кім еді?.. Әбділарқанат дедің бе? Мейлі, кім болсаң, ол бол. Әлгі Ергешқожа тəyiптiң үйі қайсы?

	– Ә, міне, келіп қалдық, – деді ол қарауытып көрінген бір биік үйді көрсетіп. – Тәуіпті дауыстап далаға шақырайық. Әйтпесе, қатын, бала-шағасы улап-шулап қышлақты басына көтеріп жүрер.

	– Сен айқайлап шақыр. Біздің қазақ екенімізді білсе, шықпай қоюы мүмкін. Далаға бір шықса болды, қорқытсақ та алып кетеміз. Үшеуі Ергешқожаның үйіне жақындап келді.

	– Ергеш-әка, Ергеш-әка, бері шығып кетіңізші, – деп айқайлады тұтқын.

	Аздан соң шиқылдап есік ашылғандай болды. Ашық дала болса, адам сұлбасын байқауға болар еді, тұтасып тұрған қараңғылықта түнере көрінген үй есігінен сығалап қараған адамды байқау әсте мүмкін емес. Жаңа есік сықырлағаннан кейін бұлар «біреу үйден шығатын шығар» деп біраз тұрды. Алайда есік алдына ешкім шықпады. Тұтқын тағы да тәуіптің атын екі-үш мәрте атап айқайлады. Сонда ғана:

	– Ей, кім бұл? – деген еркектің дауысы шықты үй жақтан.

	– Өзіміз ғой. Боштай құрбашы жіберді мені сізге. «Дереу келіп кетсін» деп сәлем айтты ол кісі. Керек-жарағыңызды алып, тезірек шығыңызшы.

	– Атың кім сенің?

	– Әбдуләрхамит.

	– Тоқтай тұр онда.

	«Тәуіп болмай қатып қалғыр, тезірек шықса екен» деп ойлаған Сүлеймен Салықбайға қарап бірдеңе айтуға оқталғанда, үй жақтан:

	– E-е, Əбдуләрхамит, сатқын! Мен мұндамын ғой, сен кімдерді ертіп келіп тұрсың?! – деген өктем дауыс шықты.

	– Уа, Боштaй-әка, мына қозақлар... – деп тұтқын сөйлей беріп еді, тарс етіп мылтық даусы шықты да, ол атының артына қарай шалқалай түсті. Осы сәт қарагер ат осқырынып, екі аяғын алға көтере секіріп, Сүлейменді оқтан сақтағандай, солға қарай ырғып кетті. Оның шалт қимылынан ерден ауып кетуге шақ қалып, қолындағы мылтығын түсіріп ала жаздаған Сүлеймен қайта оңтайланамын дегенше, үй жақтан атылған мылтық даусы үдеп кетті. Бұл жандәрмен мылтығын үйге қарата басып-басып қалды. Атып жатқандар есік алдына шықпай, терезеден атып жатыр-ау, сірә. Себебі қиыстау тұрғaн Сүлеймен оқ ызыңын есітпеді. Аяқ астынан пайда болған жаулардың кімдер екенін бағамдауға мұршасы келмеген оның жанына Салықбай алқынып жүгіріп келді:

	– Атыма оқ тиіп, ұшып түсті. Өзім де сау емеспін. Сен қаш, қаш! Менің атқа мінуге халім жоқ.

	– Денің сау ма? Не деп тұрсың? Сені осында тастап кетіп, мені жын ұрып па? – деп Сүлеймен оның екі иығынан ала көтеріп алдына отырғызып алды да, шаба жөнелді.

	– Ойбай, Сүлеймен, таста мені. Ат солқылына шыдай алар емеспін. Кеудем... кеудем қысылып, демім тарылып барады.

	Сүлеймен оның өтінішін орындап аттан түсірді де, еппен жерге жатқызды. Жарақаты шынында ауыр екен. Оқ тура кеудесіне тиіпті. Жерге жатқызғаннан-ақ дем алысы ауырлап сөйлеуі қиындай берді.

	– Су... су бар ма?

	Сүлеймен ердің қасында ілулі кішкене местегі суды әкеп, аузына тосты. Салықбай зорға дегенде екі жұтым су ішті.

	– Сен қалайда Төрекелділерді тауып ал. Ал мен... мен адам... болмайтын шығармын. Әт-тең-ай, Сырды-ың жаға-сын-да өл-сем ар-ман-ым жо-оқ еді. Өлі-гім тау-та-ста қала-ты-ын бол-ды-ау.

	– Қой, айтпа ондайды. Сәл демалшы. Одан соң атқа салып, «Ұяға» алып кетемін.

	Салықбайдың қайта сөйлеуге әлі келмеді. Алақанымен Сүлейменің қолын қатты-қатты қысып жатты да, қорылдай демалып барып, үзілді.

	Оз тізесінде жатып, өлген адамды бірінші рет көрген Сүлеймен «Салықбай, Салықбай» деп күңірене айқайлады. Содан көзіне жас алып, жаны жабырқай, мына тас қараңғы түн ішінде дос өлімінің қайғысына ортақтасар жанның жоқтығына налып, ұзақ отырды. Бәрінен бұрын «Ұяға» барғанда серіктерінің алдына тәуіп орнына Салықбайдың өлігін өңгеріп апаратыны жанына қатты батты. Осыған намыстанған ол жаңағы тәуіптің үйіне қайта барып, Салықбайды атқан адамдарды қырып тастағысы келді. Бала кезден ойына бірнәрсе алса, бітірмей қоймайтын бірбеткей қатқыл мінезі осы жолы тағы бас көтерiп, Салықбайды биіктеу тастың үстіне жатқызып қойды да, қайта қышлаққа кірді. Тарсылдап атылған мылтық дауыстарынан шошып қалған ба, манағы алдынан шәуілдеп, арсылдап шыққан бір ит болмады. Ортадағы жолмен тура жүре отырып, тәуіптің үйіне жақындағанда тоқтап, бірауық тың тыңдады. Айнала манаураған тыныштық. «Неде болса үйге жаяу барайын» деген оймен қарагерді осында қалдырып, ақырын-ақырын басып, тәуіптің есік алдына келді.

	Біраздан бұрынғы атыс үстінде өлген басмашы да, ол мінген ат та көрінбейді. Шарбақ түбінде теңкиіп бір ат жатыр. Оның Салықбайдың аты екенін бірден білді. Тәуіп үйінің кішкене терезесінен шамның жарығы көрініп тұр. «Айналада тосқауыл жоқ па екен?» деп өлген аттың жанында жарты сағаттай отырды. Содан соң шам жанып тұрған терезеге жақындайын деген оймен тұра беріп еді, үй ішінен қараңдап екеу шықты. Екеу үйден ұзаған жоқ. Есік алдына тұра салып, шаптырып алып, ішке қайта кірді. «Салықбай да өлді ғой. Содан жаным артық емес» деп күбірлеген Сүлеймен,﻿ олар ішке кірісімен орнынан тұрды. Мылтығын дайындап, ақырын жылжи терезе алдына келіп, ішке үңілді. Шам басында екі кісі отыр. Ар жақтарында біреу жатқан кісіні жалаңаштап алып, денесін бірнәрсемен сылап жатыр. Оның жараланған біреуді емдеп жатқан тәуіп екенін білді. Мана осылардың бірі «Боштай мен ғой» деп айқайлаған еді. «Сірә, алдыңғы түнгі соғыста Боштай, болмаса соның жараланған адамдары осында жетіп, мына тәуіпке қаралып жатыр екен ғой. Көрсетейін мен сендерге емделгенді» деп кіжінген Сүлеймен мылтығын жарық жаққа кезеп тұрып, шам басында отырғанның бірін атып салды. Артынша екіншісін де сұлатып түсірді. Төбеден жай түскендей әсер еткен мылтық үнінен шошып кеткен тәуіп, айқайлап жіберіп, шамның үстіне құлады. Жарық лып етіп өшті. Сүлеймен шам үстіне құлағанды емес, «жатқан жерің осы-ау» деп, әлгі жалаңаштың тұсына мылтық ұңғысын бұрып, тағы атты. Оған оқ тиді ме, тимеді ме, әйтеуір үй ішінен өкірген дауыс шықты.

	Арғы бөлмеде олардың тағы біреулері жатса керек, әп-сәтте көп адамдардың үндері естіліп, терезеге қарай оқ атылды.

	Сүлеймен дуал жағалай кейін шегініп, шарбақтан өтті де, атына жетті. «Ал, қарагерім, Салықбайдың кегін алдым. Енді тауға қарай құстай ұш» деп, оған қарғып мінді.





VI


	Сол шапқаннан Салықбайды тастап кеткен тас жанына бір-ақ жетті. Оны ерге өңгеріп, өзі атын жаяу жетекке алған Сүлеймен шығысты бетке ала таң атқанша жүрді. Бір-біріне ұқсас жоталар мен шың-шоқыларды артқа тастап, түске дейін де тоқтамады. Бір бұлақтың басына келгенде аздап демалып, тағы жолға түсті. Осы кезде қылаулап қар жауа бастады. Алдында жатқан үлкен бір асуды асып өткенше қар тобықтан келіп, айналаны қараңғылық басты. Сонда ғана барып, ол жолдан адасқанын білді.

	Іштей аласұрып, қанша күйіп-піскенімен басқа істер амалы болмаған соң, қалың аршаның арасына кірді. Желтоқсанның ортасына дейін жаумаған қар, енді тізе бойы бір-ақ жауып тастайын дегендей, дамылсыз төгіп тұрғанымен, бір-бірімен иіле тұтасқан аршалардың табандарына өте алмапты. Түптері құп-құрғақ.

	Осында бір түнеп шыққан ол, ертесіне қар басқан тау ішінде ұзақ сандалды. Ақыры болмаған соң Салықбайдың өлігін бір құздың қуысына көмді. Сөйтті де атына мініп, «енді аттың басын еш жаққа бұрмаймын. Елді бір тапса, осы табады» деп, қарагердің басын жіберді. Қарагер Сүлейменнің ойын сезді ме, машырық жаққа бұрылып, түні бойы жүрді. Одан соң теріскейге қарай бет бұрды. Бірі малдың, бірі адамның мықтысы атанған екеу, осылайша аялдамастан, ертесіне екiндi түсе жазыққа аяқ iлiктiрдi. Сүлеймен сонда ғана байқады, келе жатқан жері – Шыршықтың Ғалабасай жақ бетіндегі Түлкіжортқан етегі екен. «Уһ, енді өлмеспін», – деп бір күрсінді.

	Тізесінен жоғары батып қалатын омбы қардың қай жерде бар екенін біліп, қары жұқа дөңес-дөңесті айналып жүріп келе жатқан қарагер бір кезде құлақтарын қайшылатып, қалт тұрды. Оның бұл қылығынан бір қатердің таянғанын білген Сүлеймен, дереу арқасына ілген мылтығын қолына ала сап, айналаны көзбен шолды. Аппақ болып манаураған далада да, қар басып міз бақпай жатқан қия-дөңесте де секем алардай ешнәрсе көзіне түспеді. «Қарагердің сезгені қасқыр ма екен? Қарлы күндері қатты ашығатын бөрілер қар астымен жылжып келіп, бассалатын әдеттері болатын еді. Кеше ғана жауып, әлі қата қоймаған ұлпа астынан «арс» етіп шыға келмесін найсаптар» деп, жан-жағындағы қалың қарға көз тастап тұрғаны сол еді, машырық жақтағы дөңес үстіне қарулы үш атты шыға келді. Дәл осындай үш аттылы маңдай алдындағы белестен де бой көрсетті. Олар аздай бүйір тұстан да тағы үшеу пайда болды.

	– Таста мылтығыңды! – деп айқайлады алдағы тұрғандардың бірі.

	– Сендер кімсіңдер?

	– Онда сенің шаруаң қанша?! Айтқаныма көнбейді екенсің, ат-патыңмен қоса атып, анау еңістегі омбы қарға бір-ақ тығамыз.

	– Әй, айтсаңдаршы. Доссыңдар ма, қассыңдар ма?

	– Өй, мынау бізді тергеуін доғарар емес қой. Жұман, атының маңдайынан бір атып, омақастыра салшы.

	Бұйрық беріп тұрғанның жанындағы түлкі тымақты біреуі дереу мылтығын көздеп, атуға дайындалды. «Шын ататын болса, көрейін» дегендей, Сүлеймен оларға қасқая қарап, мылтығын тастай қоймады.

	– Қалай, Тұреке, ата салайын ба? – деді көздеп тұрған кісі.

	– Мынадай дәу атты ата салу обал. Одан да өзін атып, атын олжалайық.

	Түлкі тымақты мылтық ұңғысын жоғары көтеріп, Сүлейменнің кеуде тұсын көздеді. Дәл мынадай елсіз далада көкжалдардай омбы қар кешіп жүрген мыналардың тегін адамдар еместігін және мұндайлардың адам өлтіруді шыбын өлтіргендей көретінін білетін Сүлеймен:

	– Әй, әй, бауырлар, тұра тұрыңдар. Алдымен бiлiсейік те. Бәрің де сарт емес, өзбек емес, тәжік емес – қазақ екенсіңдер. Қай туған боласыңдар? Тоғызыңа бір кісіні өлтіру – ерлік емес шығар. Мен өзім тау ішінен адасып келе жатқан жанмын, – деді. «Алдымен бір ырыққа көндіріп алайын. Ары қарай көре жатармын» деп ойлап қойды тағы. Үшеуі бір-бірімен күбірлесіп сөйлесті де, біреуі айтты:

	– Аман қалғың келсе, мылтығыңды тастап, бері жақында. Хал-жайды содан соң сұрасармыз.

	Сүлеймен амал жоқ, мылтығын тастап, оларға жақындады. Қастарына келгенде жаңа алыстан мықтысынған үшеудің бет-жүздері біртүрлі қуарып, мылтықтарын бұған қарата қайта көздеді. Бірінші болып сөйлеген кісі көздерін жыпылықтатты.

	– Түрің неткен сұсты еді. Адамсың ба, жынсың ба? Құдай-ау, адам да мұнша дәу болады екен-ау. Сол көзіңнің астындағы тыртық орны ма, әлде солай туылғансың ба?

	Бұл жауап қатам дегенше, жан-жақтағы басқалары да келді. Бір жерде қаралары көбейген соң қайта батылданып кеткен олар, Сүлейменнің сөзін тындағылары да келмей, мылтықтарын тақап тұрып, ат үстінде екі қолын денесіне қатыстыра байлады. Содан атынан түсіріп, жаяу жетектеді. Екі-үш күннен бері нәр сызбай, қалжырап келе жатқан Сүлеймен қалың қарға біресе батып, біресе сүрініп, сан құлап, сан тұрды. Әудем жер сүйрелеген соң аттылардың бұйрықшы кісісі сөйледі:

	– Қазір ағаны – iнiге, қазақты – қазаққа танытпайтын заман болып тұр. Туыс – жау, бауыр – сатқын, қатын – дұшпан болған ақырзаман деген осы шығар. Бұ күнде жан пендеге сенуге болмайды. Мына біз ғой, екі-үш жылдан бері тау-тасты паналап, тағы таутекедей күн кештік. Басымызға жұмақ орнатамыз деген құрбашымыз бір түнде өзімізді шабуылдаған әлдебіреулерден қорқып, бізді тастай қашты. Содан бір жетідей болды, біз тобымызбен жеке күнелтіп жүрміз. Қыс кезінде елге жақын түсіп күнелтпесек, шың-құз арасында күнелту қиын. Егер көнсең, бізге қосыл. Ал көнбесең, өзіңді осылай әбден мазақ етіп, өлтіреміз де тастаймыз.

	– Алдымен жөндерінді айтсаңдаршы.

	– Айтсам, менің атым – Тұрлыбай. Мынау – Жұман, анау – Телғара, мына шеткі – Байтас... – деп ол біразының атын атап шықты да өздерінің кім екендіктерін қапаланып, өкініп, ашына айтып берді.

	Сүлейменнің ұғуынша, бұлар Боштайдың адамдары екен. Тұрлыбайдың сөз саптасы солай. Әнеукүні құз түбінде дәл осылардың быт-шытын шығарған өздері екенін Сүлеймен айтпады. Қанша дегенмен, сыралғы адамдар емес.

	– Өз жайыңды айт, – деді Тұрлыбай.

	– Сонау Ханқорғанда бір жекжаттарымның айтуымен қыз көріп келе жатып, адасып кеттім.

	– «Қыз көріп келе жатқан адаммын» деймісің. Онда сенде мылтық қайдан жүр? Жоқ, сен тегін адам емессің.

	Содан ештеңе айтпаған күйлері мұны тағы сүйрей жөнелді. Бір қыр асқанда, оның арғы шетінен қазып қойған жертөлелеріне келді.

	Жертөле бірнешеу. Біреуі зындан секілді тереңдеу екен. Соған байлаулы Сүлейменді итеріп түсірген Тұрлыбай:

	– Таң атқанша кім екеніңді есіңе түсір. Әйтпесе етіңді паршалап, далаға тастаймыз. Әй, сендер, бүгін қайсыларың қарауыл едіңдер? – деп жанындағыларға қарады: – Кезекке түскен қарауылдар әр бие сауым мезгілде мынаны өзінің кім екені есіне түскенше тоқпақтап тұрыңдар. «Шынымды айтам» дейтін болса, мені оятарсыңдар.

	Қанша қалжырап қалса да, мына қазақтардың өзін атпен сүйрелегеніне намыстанған Сүлеймен, ашуға булығып, жертөле табанында ары-бері дөңбекшіп, аласұрды. Тісін шықырлата қайрап, іштегі күш қанша буырқанса да, қылар айласы болмаған ол, көп уақытқа дейін тыншымады. Бірақ бойын әлі уайым жеңбеген жас емес пе, бір кезде жертөленің сызын да елемей, кірпіктері қамасып, ұйқыға бата бергені сол еді, төбе жақтан біреу дүңк етіп түсті: «Әй, үңгір шетінде аюдай болып жатып алған неме, атың, затың есіңе түсті ме? Қай ауылдағы қызылдардың тыңшысысың? – деп тепкілей бастады. Тепкіден соң қамшымен сабады. Ғұмырында байлаулы жатып, дәл бұлай таяқ жемеген ол, іштегі ыза-кегін жан шошытарлық дауыспен білдіріп, анаған: «Кет, қазір тура соямын», – деп ақыра айқайлады. Анау мұнша жүрексіз бола ма? Әлде Сүлейменнің жер жарардай қатты шыққан даусынан құлағы тұнып қалды ма, қалай, әйтеуір сабауын сап тиып, далаға атып шықты.

	Сүлеймен болса қамшы тиіп, білеуленген беті мен басын жерге үйкей, тордағы арыстандай екіленіп, жарылуға шақ қалған ашулы аюдай ырс-ырс етіп, күшене дем алып жатты. Әлден уақытта наза көңілі бірте-бірте басылып, тағы да ұйықтай бергенде, екінші біреу келіп, сабап берді. Өзін ермекке айналдырған мына жаудың қылығына бағанағыдан бетер ызаланған Сүлеймен, ол ұрған сайын ары аунап, бері аунап, оның соққысын денесіне дарытпауға жанталасты. Алайда аяқ-қолы бос жау домаланған мұны қуалай жүріп ұрды. Бірауықтан кейін айызы қанды білем:

	– Жүдә, үнің шықпайды ғой. Мейлі, сәлден соң көрерміз, – деп сыртқа кетті.

	Тұрлыбайдың жандайшаптары сол түні таң атқанша тыныштық бермеді. Төрт рет өлгенше таяқ жеді. Күн жарықтана Тұрлыбай келді.

	– Бір түнгі соққыға шыдадың. Бірақ екінші түнге шыдауың неғайбыл. Бұлай қиналғанша, өзіңді кім жібергенін айта салсайшы. Шыныңды айтсаң, жаныңды сақтаймын.

	– Мені ешкім де жіберген жоқ. Өзіммен-өзім жүрген адаммын.

	– Қасарысып пайда тапқан адамды көрген емеспін. Ендеше, өз обалың өзіңе. Түбі, өлер алдыңда кім екеніңді бәрібір мойындайсың. Жұман, Байтас, мұны далаға шығарып қардың үстіне тастаңдар. Қашан жөнге келгенше, жатсын сонда.

	Үш-төртеуі далаға сүйретіп шығарды да, жертөле алдындағы қар үстіне жатқызды. Шығыс жақтан соғып тұрған суық, өкпек жел жалаң басы мен қолдарын қарып кетті. Олардың әр қылығы ішіне өшпестей кек болып қатқан Сүлеймен «әттең, әттең» деп іштей күбірлеп, басы мен қолдарын қар астына тығып жата беруден басқа амалы қалмады. Әлденуақытта біреу келіп, үстіне мұздай су құйып жіберді. Су шекпенінің ашық жағасының астынан өтіп, көкірегі мен арқасына дейін жетті. Онсыз да дірдектеген денесін қарып жіберген мұздай судан тітіркеніп, бұлқынып-бұлқынып қалғаннан басқаға шамасы жетпеді.

	– Мынадай аязды күнде мұздай су жаныңа таяқтан бетер өтеді, ә, – деп қарқылдай күлді су құйған кісі месiсiн ары-бері айналдырып. – Қазір басыңнан ғана құйып, саған ескерту жасап жатырмыз. Біраздан кейін шекпенiң мен дамбалыңды шешіп, суды жалаңаш денеңе құямыз. Тұрекең айтады: «Үстіне суды тамшылатып құйыңдар» деп. Тамшылаған су адам түгілі тасты да тесетінін білесің бе, сен ақымақ? Тамшы су денеңді мұзға айналдырып, қатырып қояды. Сол кезде тілің шығып, қай қызылдың тыңшысы екеніңді өзің-ақ айтарсың.

	Өзін соншама бекерден-бекерге қаралап, жөнсіз қинағандарына қатуланған Сүлеймен тістене сөйледі:

	– Әттең, қол-аяқтарым бос болғанда ғой, тоғызыңды тоғыз санауға жеткізбей, о дүниелік етер едім. Сендердің бұлай, қатын тірлікке баратындарыңды білгенде, кеше атысып өлер едім... Сен итаршыға бірақ мұның несін айтайын. Кім еді, әлгі, піштіруге құмбыл болып жүрген айғырдай жөнсіз кісінейтін басшың? Тұрлыбай ма? Шақыршы соныңды.

	– Ә, міне, енді жөнге келдің, – деді анау құдды бір Сүлеймен бір нәрсені мойындайтындай. – Қазір шақырып келемін.

	Аздан соң Тұрлыбай келді. «Не айтар екен, тыңдайық», – деп басқа жігіттері де жиналды.

	– Айтатыныңды осынша азап көрмей-ақ, кеше айта салатын адамсың ғой. «Ақымақ басқа адырайған көз бітеді» дегендей, қазандай басты, адырайған көзді сенің кеше-ақ ақылың кем адам екеніңді біліп едім. Сөйле, құлағымыз сенде.

	– Сен шынымен мені біреудің тыңшысы деп ойлайсың ба?

	Сүлейменнен басқа сөзді күткен Тұрлыбай езуіндегі күлкісін сап тыйды. Үміті орындалмаған адамдай, жан-жағына алақ-жұлақ қарады да бір күрсінді:

	– Ақылың әлі кірмеген екен. Онда менің кім екенімді есітші. Мен Боштайға қосылардан бұрын үш-төрт жыл Тәжікстандағы Күләбі, Бақыш жазығында, Ғарауты мен Айқамар деген жерлерде атақты Ыбрахымбектің, Егемберді батырдың, Шолы, Есенжарты құрбашылардың сапында мына қызыл кәпірлерге қарсы соғыстым. Сол кісілерден мен адамды, адам болғанда, сен сияқты тыңшылар мен сатқындарды қалай қинау, оларды қалай мойындату керектігін үйрендім. Мына жігіттер де сондай. Бізге адам өлтіру деген түк емес. Алайда сені бірден өлтіре салсам, айызым қанбай, кегім қайтпай қалады. Ал менде кек болғанда қандай де? Қызыл иттер менің барымнан, бектігімнен, мал-мүлкімнен, үш қатынымнан айырды. Қайбір жылы Ыбрахымбектер ауған асып кеткенде, мен елге қайтқам. Елге келсем, баяғы табанымды сүйіп, отымды жағып жүрген Юлдаш сapт белсенді болыпты. «Сенің көзіңді құртам» деп, мені итжеккенге айдатпақшы. Оған өмір бойы шөнтегіне шөңге бітпеген жалаңаяқ, қубас Ерсібай қосылып алыпты. Осылардың қысымына қапа болып, тауға тағы кеттім. «Боштайға қосылып, оларды қанға бөктірем ғой» деген едім. Амал не, Боштай сарт маған тірек болмады. Енді кегімді өзім аламын. Қар түскесін, елге жақындағанымның себебі де осы. Екі-үш күннен бері қар жауатын түнді күтіп жүрмін. Енді мына тұрған Қыбырайға әп-сәтте-ақ жетіп барып, Юлдаш пен Ерсібайдың басын кесемін.

	Мұның бәрін саған не үшін айтып тұрмын десейші. Сол Қыбырайда бұл күндері бір орыс нәшәндiк мiлиса болып, әлгі Юлдаш пен Ерсібайдың айтуымен мені іздетіп, тау жаққа тыңшыларын жөңкілтіп жатқанға ұқсайды. Сен солардың бірісің ғой. Мойындасайшы. Әйтпесе, жалаңаш үстіңе су құйып, ет пен жіліктеріңді көк мұзға айналдырып, азаптап өлтіремін.

	– Ей, Тұрлыбай, сені жұрт «басмашы» дей ме, жоқ әлде «қарақшы» дей ме, кім білсін. Мен бірақ сенің тағы аңдай қуыс паналап, шатқалды мекен еткен қарақшы болғанына сенбеймін. «Балықтың тілін бақа түсінеді» дейтін бе еді? Егер атышулы басмашылардан тәрбие алған тарлан болсаң, менің кім екенімді түрі мен тілімнен-ақ түсінетін едің. Айтшы, мен біреудің айдауына жүретін намыссыз тыңшыға ұқсаймын ба?

	﻿– Естуімше, қызылдар қу болатын сияқты. Кімді қайда жіберсе де, жіберетін ортаға лайықты адамдарды тауып, жөнелтеді екен. Әрине, сенің түр-тұлғаң жансыздардан гөрі қарақшыға көбірек келіңкірейді. Солай десек те, «ұзында ес, дәуде ақыл болмайды» деп аталардың айтқаны бар емес пе. Өзің сияқты дәу болғанымен, ақылы аздау немелерді түлкідей жылмаңдаған қызылдар оп-оңай айналдырып алатынына шүбәм жоқ.

	– Сенсең де, сенбесең де, мен де сен сияқты қарақшымын. Алайда сенің алдыңда өзімді ақтап жалынбаймын. Кім екенімді көрсетейін, бір шартымды орындайсың ба?

	– Мен қолыма түскендердің шартын орындамайтын кісімін. Ал мейлі, айта қойшы шартыңды.

	– Мені байлаудан босатып, осы тұрғандардың бесеуімен, жə, жарайды, өзінінен басқа сегізімен бірдей қарусыз жалаң қолмен жекпе-жекке шығарасың ба? Мен жеңілсем, қидым басымды қылышыңа. Ал сегізіне бой бермей, сұлатып салсам, қатарларыңа қосылып, дос боламын.

	– Қанша дәу болса да, сегізіне бірдей сенің әлің келмес. Мұның – тезірек өле салудың жолы. Ал біз сенің әбден қиналып, есіңе бірдеңе түсіргеніңді қалаймыз, – деп Тұрлыбай теріс бұрылды.

	– Тұрлыбай! – деп айқайлады Сүлеймен оның артынан. – Құдай біледі, менен бұрын өзің ажал табасың. Осы сөзім есіңде болсын.

	– Қолыңды байлағаныммен, тіліңді байлағаным жоқ. Ойыңа не келсе, соны айтып қал, – деді ол ұзап бара жатып. Содан соң жігіттеріне бұрылды: – Мұны күндіз қар үстіне жатқызып не қыламыз? Кеш батып, аяз үдеген кезде далаға тастайық. Ал қазір жертөлеге қайта лақтыра салыңдаршы.

	Оның бұйрығын екі етпеген жігіттері түнде жатып шыққан жертөлесіне Сүлейменді тағы сүйреп әкелді. Қанша дегенмен жертөле іші ық. Қар үстінен мұнда әкеліп жатқызған кезде ол өзін бір жылы там ішіне кіргендей сезінді. «Қап, ит-ай, – деп күбірледі Сүлеймен. – Әбден басынғанын қарашы мұның. Түктің мәнісін түсінбейтін осындай боекеуделер де болады-ау, пенделер ішінде. Сатқындық менен емес, дәл осындайлардан шығады... Байлауда жатып өлу не деген өкініш! Не істесем екен? Әлде өтірік айтып, босанудың амалын қылайын ба? Бір босансам, екі-үшеуін өлтірсем де, арманда кетпес едім. Кеше неге атыса бермедім. Жөн сұрасқан соң келісерміз дедім де. Бәлем, Тұрлыбай, жайшылықта жолығып, маған бүгінгідей өктемдік көрсетсең ғой, өкпеңді суырып алар едім. Осыны басшы тұтқан мына жігіттерде де ес жоқ екен...»

	Кешке дейін өкініші ішіне сыймай, жаралы арыстандай дөңбекшiдi. Жертөле ішін қараңғылық басқан кезде қасына екі кісі келді. «Далаға шығарып тағы қинайтын болды-ау» деп ойлаған бұл. Олай болмады. Қайта келген екеу бас жағына жүрелей отыра қалып, әңгіме айтуға кірісті:

	– Сүлеймен, біз сені танымасақ та, сыртыңнан жақсы білеміз. Баяғыда Керімбай болыстың жиынында орысты жеңіп, түйе балуан атанған дәу сен емессің бе? Одан кейінгі даңқың да біздің елге көп жетіп жататын. Кешеден бері Тұрлыбайға өзіңнің кім екеніңді айтайын десек, «бәрібір сенбейді ғой» деп тілімізді тістеп жүрміз. Бұл өзі ешкімге сенбейтін нәкiс адам.

	– Сендер өздерің кімсіңдер?

	– Мен Түлкібастағы дәубабалық Өскен деген болам. Руым – бoтбай. Мынау – Жұмабай. Масаттағы – шуылдық. Осыдан жеті жылдай бұрын Балықты бойындағы қоралас Еңсеп бaйдың жүз жылқысын барымталап, Шыршық асып кеткен едік. Содан бері мыналарға қосылып, басмашы атанып жүрміз. Қазір білуімше, мына өкімет жер-жердегі байлардың бәрінің көзін құртып жатқанға ұқсайды. Ендігі Еңсеп байға да зауал келіп, бізді қудалауға шамасы болмай қалған шығар. Елді сағындық, кетсек пе деп жүрміз. Көнсең, сені босатып, ала кетейік.

	Үшеуі ұзақ әңгімелесті. Бұлардың алдап отырмағандарына ақыры көзі жеткен Сүлеймен:

	– Менің атым, мылтығым қайда? – деп сұрады.

	– Атың біздің аттармен бірге ықта байлаулы тұр. Аш қалған жоқ.

	– Онда босатсаңдаршы мені. Уақытты ұстап, отыра береміз бе?

	– Сәл сабыр сақтай тұр. Біз барып аналардың не істеп отырғандарын байқайық. Аттарды дайындайық. Ең тәуірі, олар ұйқыға бас қойсын. Содан кейін еркін қимылдаймыз. Бүгін түнде саған қарауыл болатын ақыры біз екеуміз. Сондықтан қазірше осылай байлаулы жата беруіңе тура келеді.

	Олар шығып кетті. Қолына байлаған қыл шылбыр білектерін әбден қиып, қажап тастаса керек. Сыздап ауыра бастады. Қосақтала маталған аяқтары да ұйи берді. «Е, Құдай, өзің қолдай көр, – деп күбірледі. – Босануға бір көмек қылшы. Одан кейін көрейін, мыналардың әуселесін».

	Бір кезде Өскен мен Жұмабай келді.

	– Етке тыңқиын тойған Тұрлыбайлар қорқор тартуға кірісті. Әзірге әбден кəйіп болғанша, орындарынан тұра қоймайды. Осыны пайдаланып, зытып қалайық, – деп олар екеулеп Сүлейменнің қол-аяқтарындағы жіпті шешті.

	Бір тәуліктен аса байлауда болған қол-аяқтары жансызданып қалыпты. Сүлеймен олардың ары-бері сермеп, уқалап біраз отырды:

	– Мылтықтарыңды алдыңдар ма?

	– Өзіміздікін алдық. Сенікі – Тұрлыбайда. Оны алып шыға алмаймыз. Әй, құрысыншы, сол мылтық. Ақыры елге кетеміз. Оның қажеті не?

	– Сен екеуің аттарды дайындап тұрыңдар. Ал мен Тұрлыбаймен есеп айырысып кетейін.

	– Ойбай, қой! Онымен қалай есеп айырыспақсың? Әрі ол жалғыз емес.

	– Сүлеймен осы жасқа келгенше ешкімнен таяқ жеп көрген емес. Енді таяқ жедім екен, кегімді алмай қойман. Сен екеуің маған жақтаспай-ақ қойыңдар. Тұрлыбайлардың қай жертөледе отырғанын көрсетсеңдер болды. Қапыда бассалам. Ешқайсысы мылтықтарына жетіп үлгермейді.

	Өскен мен Жұмабай оны райынан қайтармақ боп, тағы бірдеңелер айтты. Алайда қайсар Сүлеймен екеуінің сөзін тыңдағысы да келмей, сыртқа атып шықты. Кеудесі ашу-ызаға толып, кек алмай тынбайтын көкжалдай қаһарланып, ауызғы есігі киізбен жабылған жертөле маңына жетіп барды. Жертөле босағасы алдындағы қарға жуандау келген кептек ағаш шаншулы тұр екен. Соны ала салды да, ха-ха-халаған күлкі шыққан жеркепенің ішіне кірді. Әлсіз жарықты ешкі майының балауызы жанында қаннен-қаперсіз отырған Тұрлыбайдың тобы кіріп келгенді өз адамдары деп ойлады-ау шамасы, бұған бұрылып та қарамай, ұзын түтікшені жармаса сорып жатты. Бәрін бірдей сілейтіп салуды ғана ойлап, дүлей екпінмен кірген Сүлеймен:

	– Ей, Тұрлыбай, көрдің бе, мен босап кеп тұрмын. Кеше саған «Менен бұрын өзің ажал табасың» деп айтпап па едім, – деді де олар ес жиғанша келтек ағашты айналдырып тұрып, шетте отырған екеуді жон арқаларынан құлаштай бір соқты. Одан соң көзді ашып-жұмғанша қалғандарын да сілейтіп салды. Жігіттерінің әп-сәтте қирап қалғанын көрген Тұрлыбай кейін қарай аунап түсіп, қолдарымен жерді сипалап, әлденені іздей бастады.

	– Немене, мылтығыңды іздеп жатырмысың? Ажалынды іздегенің жөн одан да.

	Сүлеймен оған ақыра ұмтылды да желкесінен бүрді. Сол бүргеннен далаға сүйреп бір-ақ шығарды. Тұрлыбай жән-дәрмен Сүлейменмен алыспақ болып әрекеттеніп еді, қайдан, қыран тырнағына ілінген түлкідей, құры тыпырлаудан басқаға әлі келмеді.

	– Өскен, аттарды әкеліңдер бері! – деп айқайлады Сүлеймен Тұрлыбайды бір қолтығына қысып тұрып.

	Олар дайын тұр екен. Yш атты жетектеп келді. Өскеннің жетегіндегі қарагер Сүлейменді көргенде бір оқыранып, тұмсығымен иығынан түртіп-түртіп қойды.

	– Жұмабай, сен ішке кір де, мыналардың мылтықтарын жинап шық. Маған бас киім алуды ұмытпа. Ал, сен, Өскен, тағы бір ат әкел. Мынаны өзімізбен бірге ала кетеміз.

	Бұл жолы екеуі де бір қарсы сөз айтпай, мұның айтқанын лезде орындады. Сүлеймен Тұрлыбайдың басынан аямай бір соқты да, көтеріп, бос тұрған аттың біріне өңгере салды. Өзі қарагерге мініп, Тұрлыбай өңгерілген атты жетекке алды.

	– Сендер артта жүріп, байқап отырыңдар. Мына сұмырай бір жерде сусып түсіп қалмасын.

	Аспан ашық, бірақ аяз қатты қысып тұр. Әлдеқайдан ұлыған қасқырлардың дауыстары естіледі. Жертөледен әбден қашықтап кеткен кезде бұлар ат тізесінен келетін бір өзеншені кешіп өтті. Өзеншені өте салысымен Сүлеймен тоқтады. Арттағы атта етпеттей өңгерілген Тұрлыбайды жерге түсірді. Әбден жаурап қалған ол қалш-қалш етіп, сөз айтуға шамасы келер емес.

	– Сені қолға түсіруім үшін жаныңдағы жiгiтеріңді сойылдап тастағанымды Құдай кешірер. Әйтпесе, саған итаршы болып дағдыланған олар өзіме қарсы шығар еді. Ал бағана айтқан сөзіме көнбеген сен, енді азапты өліммен өлесің. Өзімді сонша азаптаған сені өлтірмей кетсем, кеудемде қатып қалған кек мазалап, тыныштық бермейтінін білем. Нағыз қарақшы біреудің көрсеткен қорлығын өзіне көресететінін сен біліп қой. Қазір анау суға батырып кетем. Мына аязда мұз болып қатып өлсең, өлiмiңдi өзіңнен көр. Егер құтылатын болсаң, жертөлеңе еңбектен жетіп ал. Әй, бірақ анау ұлыған бөрілер сені аман қоймас.

	Оны құлақшекеден бір періп, жамбастай құлатты. Сөйтті де көтеріп алып, ағып жатқан суға лақтырып жіберіп, өздері атқа қонды.

	Дәл сонда Сүлеймен оны «судан аман шықпайды, шықса да қатып өледі, болмаса қасқырларға жем болады» деп ойлаған-ды. Бірақ Тұрлыбай аман қалып, көп жыл өткен соң екеуі Тәшкенде қайта кездесіп, ол өзіне тағы да шектен тыс өшпенділік көрсететінін білген жоқ...





VІІ


	Содан бері жеті жыл өткен. Бұл елге келген жылы Досалы би қайтыс болды. Оның қырқы өткен соң Ордабек болыс қайбір заманда арқадан ауып келіп, бүгінде Бадам жағасында бір ауыл болып отырған Арғынның Алтай тармағына жататын Мөңке деген кісінің Балдықыз атты қызын Сүлейменге әйелдікке алып берген. Балдықыз былтыр ұл туды. Оның атын атақты шабандоз досының құрметіне Құлажан деп қойған. Сол Құлажан туған жылы елде кәнпіс басталып, Ордабектің малы тәркіленіп, өзі Оралға жер аударылды. Жаңа өкіметтің белсенділері онымен қоймай, мілиса нәшәндігі болып жүрген оның баласы Ноғайды да қудалай бастады.

	Міне, екі жыл болды, Ноғай жоқ. Қайда кеткенін ешкім білмейді. Сөйтіп сонау Шойбек датқадан бастап Қазығұрт өңіріндегі елге жүз жылдан бері «ақ дегені – алғыс, қара дегені – қарғыс» болған атақты әулеттің тоз-тозы шығып жүре берген. Бір бұлар емес, Қазығұрт, бадам болыстықтарын билеген Сүгірәлі, Жүндібай, Құрбанәлі болыстар да, Естемес, Баймұса. Тоқбай билер де ел билеуден шеттетіліп, аттары да шықпай қалды. Ел өзгерді. Жұрттың бәрі «бірдей тұрмыс құрамыз» деп кәлхүз дегенді ұйымдастырып жатыр.

	Биыл жасы отыз екіге шыққан Сүлеймен кәлхүзға қосылмады. Былтыр арғы аталас туысы – Жайқынбайдың Құлтаны белсенді шығып, өзі бас болып, Ордабектің малын кәнпіскелеп, кәлхүзға өткізгенде, Сүлеймен баяғы серіктері – Кендір мен Әріпбай үшеуі сол малдың біразын жымқырып, Біркөліктің арғы жағындағы шатқалға апарып тыққан. Қазіргі күнкөрістері – сол жылқылардың үстінде. Еттен тарықса, түнде барып, біреуін сойып әкеледі. Пұлдан тарықса бірлі-жарымын Қарабұлақтың, Оймауыттың базарына салады.

	Көзге көрінетін тірлік жасамай, күн көріп жүрген Сүлейменге жұрттың көзі түсті. Бұл жайында әр түрлі әңгіме айтатынды шығарды. Айтқанда, сырттай айтады. Көзінше айтуға қорқады. Және мұны жәй ғана Сүлеймен демейді. Баяғы атымен «қарақшы Сүлеймен» дейді. Ал жаңа өкіметтің ұр да жық белсенділеріне «қарақшы» деген ат ұнамайды. Әсіресе, Жайқынбайдың Құлтанына. Құлтан мұнымен оңаша кездессе жаны қалмай, қолын қусырады. Ал сырттай: «Досалының қол шоқпары болған аюдай неме, ақыры түбіңе жетем» деп кіжінеді екен.

	Бірде екеуі Әулиебастаудың жанында кездесіп қалды. Құлтанның жанында үш кісі бар. Бәрі келіп, жалпылдап Сүлейменнің қолын алып, жағдай сұрасып, өліп барады. Бұл қарагердің үстінде отырған.

	– Құлтан, – деген Сүлеймен сонда. – Естуімше, сен мен жайында жайсыз әңгімелер айтып жүргенге ұқсайсың ғой.

	– Қой, Сүке. Менің белсенді болғанымды көре алмаған жұрт өзіңді әдейі маған айдап салу үшін айтқан өсегі болар, – деді де артынша: – Ал бірақ, айтсам несі бар? Білсең бар ғой, сенің қарақшылық уақытың өткен. Енді жұрт қатарлы жұмыс қып, еңбек тап. Бұдан былай бұл жердегі жұртқа тұтқа – мен, – деп шарт ете қалмасы бар ма бетпақтанып.

	– О, әкеңнің... елге тұтқа болған сенің... Сен, сен, қашаннан бері маған бұлай сөйлеуді үйренгенсің...

	Ашудан қалшылдай ақырған Сүлеймен атын өңмеңдетіп, оның жанына жетіп барды да, желкесінен шап берген күйі сүйрей кетті.

	Оншақты қадамдай сүйреген соң Құлтанның екі иығынан көтере, кеуде тұсын көкпарға ұқсатып, тақымға басты. Екі қол, екі аяғы жерге қарай салбырап, өлі лақтай күйге түскен Құлтан «ажалымның жеткен жері осы-ау» деп бір ойлаған болса, сонда ойлаған шығар. Шынымен-ақ сол жерде ашулы Сүлеймен оны өлтіріп, болмаса оңбай жарақаттап тастар ма еді, егер Құлтанның жанындағы Жұрқынбай мен Шаңбай келіп, ажыратып алмағанда. Аналар «қой, қойлап» ашуын басқанда, бұл оны мәреге лақтырған көкпардай етіп, ат аяғына тастай салған. Қалған сонда Құлтан, аузы-мұрнынан қан ағып.

	Сол оқиғадан бері сыртынан сөз айтпай, көріп қалса, елу қадамнан қашып жүретін Құлтан, кеше кешкісін қасына мылтық асынған төрт мілиса ертіп келіп, Сүлейменді үйінде жатқан жерінде бассалған. Мілисалар қатыны мен екі жасар баласының көзінше, мұның қолына темір кісен салып, Шошқабұлақтың түрмесіне әкеп бір-ақ жапты.

	Мілисахана, түрме дегендері ілкіде өзі талай көріп жүрген ауыл ортасындағы орыстардың бұрынғы шіркеуі. Ертеректе бұған кім кірген дейсің? Шіркеу іші там-тамға бөлінеді екен. Есіктерінің бәрі темір.

	Төрт мілисаның айдауымен түн жарымында мұнда жеткенде алдарынан өңі құп-қу, екі көзі көкпеңбек, жалтыр бас бір орыс қарсы шықты. Мыналардың нәшәндігі болса керек, өктем дауыспен бұйыра сөйлеп, Сүлейменді ішке кіргіздірді. Кіре беріс дәліздің оң жағында кішкене бөлме бар екен. Әлгі орыс пен Сүлеймен сол бөлмедегі үстелге жайғасты. Қазақшаға судай нәшәндік орыс сығырайған шамның арғы жағына отырып, мұның аты-жөнін сұрастырып, қағазға әлдене жаза бастады.

	– Так, Сүлеймен. Сені ел «ұры, конокрад, байларға жұмыс істеген, ауылнайды ұрған» дейді ғой. Совет өкіметінің өкілі – ауылнайға қол жұмсағаның үшін біз сені атып тастайтынымызды білесің бе? Айтпақшы, 1921-22-ші жылдары сен Өзбекстан тауларындағы басмашыларға қосылып, бейбіт халықты тонапсың, қырыпсың... Сонау дальный жердегі басмашыларға қалай қосылып жүрсің? Қанша қызыл командирлерді өлтірдің? Осының бәрін айтсаң, жазаң жеңілдейді, – деді көздерін бұған қадап.

	– Оның бәрін саған кім айтты?

	– Саған емес, «сізге» деп сөйле! Кім айтқанында қандай ісің бар?! Сұрақты сен емес, мен қоямын. Ал сен, тек қана жауап бер!

	Бірақ Сүлеймен ештеңені мойындамады. Ешнәрсені мойындамаса да, бұлардың жіберетін түрі жоқ. Бүгін тағы тергеді. Тіпті қолын артына байлап қойып, әбден төпеледі де. Жанына таяқ тисе болды, одан бетер қасарысып, сөйлемей қоятын әдетін ол осында тағы көрсетті. Осылайша екі жеті отырды. Күнде «Құлтаннан басқа мені кім сатты?» деп ойлайды. Басмашы болғанын Құлтанның өзіне айтқан емес. Ол жайын тек Ноғай мен Кендірге, Әріпбай мен Көбектің баласы Ермекке ғана айтқан. «Солардың бірі Құлтанға сыбырлап қойған-ау» деп топшылады. Ноғай жоғалған. Кендір мен Әріпбай Құлтанды жек көреді. Сірә, Ермек былжырап, бірдеңені бүлдірген-ау.

	Түрмеде жатқанына жиырмасыншы күнге қараған түні мұны мілисалар қамаудағы бөлмеден алып шықты да, нәшәндіктің алдына әкелді. Нәшәндік жалғыз емес, қасында төрт-бес адам бар. Төрт-бесеудің ішінде Досалы ауылының екі кісісі отыр. Олар да жаңа өкіметтің белсенділері болып алыпты.

	Өзін күнде тергеп жүрген орыс әлдене жазылған үш-төрт парақ қағазды Сүлейменнің алдына әкелді:

	– Мына жерге қолыңды қой. – Қол қоюды білмеймін. Сауатым жоқ.

	– Ә, онда былай етеміз, – деді де мұның бас бармағына сия жағып, әлгі парақтардың шетіне басты. Сосын:

	– Орныңнан тұр, – деп бұйырды.

	Сүлейменмен бірге тергеушінің жанындағылардың бәрі тұрды. Орыс қағаздағы жазуды тез-тез оқыды:

	– Мәменов Сүлеймен, сен он жылға сотталдың.

	Не үшін бұлай болғанын түсінбеген ол, бірдеңе сұрамақ болып аузын аша бергенде, төрт мiлиса сүйрелеп сыртқа шығарды. Есік алдында пар ат жегілген үлкен арба тұр. Сүлейменді сол арбаға отырғызып, шарабаға таңып, байлап тастады.

	– Әй, айтсаңдаршы, қайда барамыз? – деді бір мілисаға.

	– Қайдасы несі? Әлі түсінбей тұрсың ба? Шымқалаға жеткіземіз сені. Одан соң отарбамен туу алысқа, үлкен түрмеге кетесің, – деген ол божы мен қамшыны қолына алып, алдыңғы жаққа отырды.

	Иығына мылтық iлген екінші мілиса Сүлейменнің аяқ жағына жайғасты. Арба орнынан сықырлай қозғалып, шығысқа қарай созылған күре жолға түсті.

	Шошқабұлақтан күн батуға таяп қалғанда шыққан арба мимырт жүріспен Сайрам тұсына жеткенде түн де түсті. Божы ұстаған мілиса көңілді. Айқайлап ән айтып келеді. Ал екіншісі аузын буған өгіздей жақ ашпайды. Сүлеймен бір-екі рет әлденелер жайында сұрап еді, жауап қатады. Оның есесіне, ән салғыш мілиса ондай кезде өлеңін тия қойып, мұны сықпырта балағаттайды:

	– Сен сияқты қарақшыға жөн сұрап, жол біліп керегі не? Одан да «мені жол-жөнекей атып тастамаңдаршы» деп жалынсайшы. Уәй, менің қолыма билік тисе ғой, өзің секілді байлардың қолшоқпары болған малғұндарды сөзге келместен атып тастай салар едім.

	Шөже қораздай қоқиланған ол содан айызы қанғандай:

	Басты көтер кедей,

	Кеңес келді елей.

	Құтырған ұры мен байдың

	Басын кесіп сендей...

	– деп әнін бұған тиістіре, әрмен қарай жалғастыра түседі.

	Олардан сұрағанына жөнді жауап ала алмайтынын білген Сүлеймен, басын арба шарабасына сүйеп үнсіз отырды. Сонау алыстан шыңдарын қар басқан Алатау қарауытып көрінді. Сол жақ беттен қарт Қазығұрттың қос шоқысы көзге шалынды. «Құдай-ай, қанша қауіп-қатерде жүрсем де, тау арасында ор киіктей секіріп жүргенім артық екен-ау, мына қорлықтан. Иттердің қол-аяқтарымды арбаға таңып, матап тастағандарын қарашы. Е, Алла-ай, бір құдірет келіп, еш болмаса бір қолымды босатсашы...»

	Жан-жағына көз тастады. Келе жатқан жерлері өзіне таныс жер екен. Дәл осы арықтың жағасында, дәл мына талдардың қасында баяғыда өзбектің сегіз жігітін сілейтіп салған еді. Қайран, еркіндік-ай...

Осылай ой үстінде отырғанда арба қалың талдардың жанынан өтіп бара жатқан еді. Бір кезде алдында отырған мiлиса:

	– Әй, әй, шу! Неге тұрап қалды бұл аяғың сыңғырлар? Ай, шу! ﻿– деп тоқтап тұрған аттарды ұзын қамшысымен сабай бастады. Сөйтті де: – Ойбай, Оңлас, аттарды біреу алқымдап тоқтатып тұр, – деді де орнынан ұшып тұрып, иығындағы мылтығын қолына ала бергенде, арба тасасынан шыға келген біреу оны итеріп жіберіп, құлатып түсірді. Арт жақта отырған мiлиса да қозғалақтай беріп еді, оны да біреу арбадан жұлып түсірді. Әп-сәтте жерге құлап түскен екеуін біреулер жабыла тепкілеп тастап, мылтықтарын тартып алды. Сүлеймен не болғанын түсінбей, біресе алдыға, біресе артқа кезек-кезек қарады. Беттерін тұмшалап алғандар мiлисаларды жайғап болған соң бұған қарай бұрылды.

	– Қалай, мұндайды күтпеп пе едің? – деді бетіндегі орамалды жұлып алған әлгілердің бірі.

	– Ой, Кендір! Уай, айналайын бар екенсің ғой. Бәсе, «сендерді қалай ғана мені тамұққа аттандырып жіберіп, қарап отырады» деп ойлаған едім.

	– Тыныш, атымды ақырын айт. Мыналар есітіп жүрмесін, – деп Кендір Сүлейменнің қол-аяқтарындағы жіптерді пышағымен қиып тастады.

	– Естісе, естиді де. Бәрібір, қазір бұлар о дүниелік болады емес пе? .

	– Қой, қайдағы бір ит секілді жандайшаптарға қол былғап не қыласың. Одан да ұрып-соғып, өлiмшi қып тастап кетейік. Сауыққан соң ендігәрі мілиса болмайтын болады.

	– Жанындағылар кімдер?

	– Бәрін танисың. Өзіміздің жігіттер ғой. Әзірше, мына екеуін бір жақты қылмайынша, беттерін ашпай-ақ қойсын.

	Байлаудан босанған Сүлеймен арбадан секіріп түсіп, бағанадан бері жанына тиіп, боқтаған мiлисаға жақындап, жағасынан көтеріп, тұрғызды:

	– Қане, жаңағы сөзіңдi енді айтшы.

	Ол сорлыда үн жоқ. Екі беті қуарып, сөйлеуге шамасы келмеді. Қорыққанынан бұтына жіберіп қойыпты. Зәрі шалбарының баласынан сорғалап тұр.

	– Жаңа ғана батыр едің, қояннан бетер қорқақ екенсің ғой, сүмелек, – деп Сүлеймен оны арбаға қарай тулақ лақтырғандай лақтырып жіберді. Арба дөңгелегіне оңбай соғылған ол, етпетінен сұлап түсті.

	Одан соң бәрі жабылып, екеуін арбаның екі дөңгелегіне шандып, байлап тастады. Қос атты арбадан босатып, жетекке алды. Қалың талдың ішіне қарай жүрген бұлар, арық жағасында тұрған өз аттарына жетті.

	Осы жерге келгенде қалған жігіттер беттеріндегі орамалдарын сыпырды. Кендірдің сөзінен кейін олардың сұлбаларын таныса да аттарын атамаған Сүлеймен, бәрімен құшақтасып, қайта көрісті. Бәрі өз жігіттері.

	– Сені мілисаханадан шығарғаннан арттарыңнан аңдып келдік, – деді Әріпбай,

	– «Ұрымтал тұс осы» деп, тәуекел етістік, – деді Тастан.

	– Бұларыңа рахмет. Босануын босандым. Енді не істейміз?

	– Біз парызымызды орындадық. Сені босатқан біз екенін ешкім білмес. Ал енді өз жайыңды өзің ойлан. Сірә, елден біраз уақыт кетуің керек шығар.

	– Сонда маған тағы «тауға барып, басмашы бол» дейсіңдер ме? Ой, бірақ, басқа амал жоқ екен ғой. Әлде Түлкібасқа, Жұмабайдың ауылына кетсем бе екен?

	– Оның болмайды-ау. Түлкібас дегенің мынау тұрған жер. Сыбысың жетсе, мына мілисалар іздеп тауып алады. Шыршыққа кет. Үйреніп қалған жерің. Әрі таныстарың да көп.

	– Айтпақшы, менің қарагерім қайда?

	– Оны «жүріске шыдамды, белі мықты қазанат екен» деп Құлтан мініп алған. Қарагерді қайтесің? Қос атты ал да, бүгін түннен қалмай жүріп кет. Бүгін түнде Қазығұрттан, ертең Келестен бір ассаң, ешкімге ұстатпай кетесің.

	– Жоқ, мен Құлтанның басын кеспей кетпеймін. Басқа-басқа, менің кім екенімді Кендір мен Әріпбай, сен екеуің жақсы білесіңдер. Өзімді талай қатерден аман алып қалған қарагерді Құлтан жақыбайдың тақымында жүргенін ойлап, ішім күйіп өлермін. Жүрейік. Ауылға біз жеткенше түн ортасы болар. Одан арғы істі жалғыз өзім істеймін. Ауылға жете, үй-үйлеріңе тараңдар. Осы жақсылықтарыңды бек ұмытпаспын.

	Сүлейменнің алған бетінен қайтпайтынын білетін Кендірлер үндемей, аттарына міністі. Жылдам жүрген бұлар Бадам жағасындағы қырқаның үстіне шыққанда:

	– Айтпақшы, Кендір, Ордабек болыстың ақбоз жорғасы қайда қазір? – деп сұрады Сүлеймен.

	– Ә, оны мынау Тоғыс пен «Маятас» кәлхүзіне бастық болған Көшкінбай мініп жүр. Бірақ ол Құлтандай емес, ағайынға онша тізе батыра бермейді. Түсінігі бар ол кісінің.

	– Алдында «әртіл» деді, қазір «кәлхүз» дейді. Ойпырмай, заман не болып барады өзі?

	– Жаңа өкіметтің білгіштерінің айтуларына қарағанда, «келешекте жұрттың қазаны да ортақ болады» дейді ғой. Кəлхүз сол ортақ қазанның иесі болса керек...

	Төте жолмен жүрген Сүлеймендер ұзамай өз ауылдарына да жетті. Ауыл шетінде бәрі тарасты. Серіктерімен қош айтысқан Сүлеймен алдымен өз үйіне келді. Балдықыз жатып қалған екен. Сүлейменді көріп:

	– Балуаным-ау, ендігі күніміз не болмақ? – деп біраз жылап алды.

	– «Мені келді» деп ешкімге айтушы болма. Мен алысқа кетем. Әйтпесе, мына өкімет маған тыныштық бермес. Мені уайымдамай, Құлажанға бас-көз бола бер, – деп Сүлеймен ұйықтап жатқан баласының басынан бір сипаты да тысқа шықты.

	Мілисалардан олжаға алған аттың біріне қайтадан қонған ол, Құлтанның ауылына бет түзеді. Оның ауылы алыс емес. Бір қыр асса болды. Суыт жүріп, діттеген жеріне тез жетті. Иттер арсылдап үріп, белгі беріп қоймасын деп, атын ауыл шетіндегі ағаштардың біріне байлап, өзі Құлтан үйіне жаяу келді. Үйге таяп келгенде мылтығын оңтайлап алып, есік алдында аз-кем аялдады. Іште жарық та, тырс еткен дыбыс та жоқ. Есікті жайлап тартып еді, іш жағынан байлаулы екен. Жұлқи тартқанда, есік ашылып, қоржын тамның айуан бөлмесіне кіріп барды.

	– Құлтан, шық бері!

	Қап-қараңғы екі жақтағы бөлменің бірінен:

	– Кім-әй бұл? Құлтан үйде жоқ, – деген әйел даусы шықты.

	– Сен, қатын, тұр да шам жақ. Оның үйде еместігін одан соң көрерміз.

	– Кімсің өзі? Есікті байлап қойып едім ғой. Қалай кіріп кеттің? – деп әлгі әйел сипалана орнынан көтеріліп, шам жақты.

	– Ойбай, көтек, Сүлейменбісің? Сен жер айдалып кеткен жоқ па едің?...

	– Иә, иә, жер айдалып кеткенмін. Бірақ сенің баланың басын алып кетейін деп қайта келіп қалдым, – деді Сүлеймен әйелдің Құлтанның шешесі екенін көріп. – Балаң қайда?

	– Қайдан білейін. Бағана түс қайта «Шoшқaбұлаққа барамын» деп кеткен. Содан жоқ, – деді кемпір дір-дір етіп.

	– Менің қарагерімді мініп кетті ме?

	– Жоқ, қарагерің там артындағы ақырда байлаулы тұр.

	– Ертең келсе, айт балаңа, – деді Сүлеймен қарсы бөлмені қарап шыққан соң. – Жақында қайта келемін. Өлгісі келмесе, онда жұрттың көзінше менің аяғыма жығылып, кешірім сұрасын. Оған көнбесе, қанын судай шашамын. Бұдан соң тағы айт, елдегі басқа адамдарға да тыныштық берсін. Осы айтқандарымды орындамайды екен, өз обалы өзіне.

	Сүлеймен үйден шыға қарагеріне барды. Оның мойнынан құшақтап біраз тұрды да, ерттеп, үстіне қонды. Сөйтіп баяғыда, орыс попын өлтірген кезде өзі Келеске қарай асқан Қазығұрт асуына қарай ат басын бұрды.

	Сүлеймен бұл жолы Шыршыққа баратын бағытын өзгертіп, Қазығұртты айнала өтiп, Сырлы даласына тартты. Сонда оның өз алдына қандай мақсат қойғаны белгісіз. Әйтеуір жолай кездескен елдерге «Құдайы қонақпын» деп үш қонып, Жылғаға тұяқ iлiктiрдi. Көзін ашқалы бергі ғұмырында «қазақ жерінің бәрі тау-тасты болып келеді» деп ойлап жүрген ол, Бағаналы тауын бөктерлей батысқа жүрген сайын көде мен жусан, тарғыл мен құмшөп қана өсетін мидай жазық даланы көргенде таң қалды. Ел де сирек. Ілгеріде ауыл қариялары: «Сырдың бергі жағы мен Әлімтау маңын жайлайтын сіргелі мен қоңырат елдері құмдауыт даланы жайлайды. Адамдары жазда етті құдық ішінде ұстайды. Малдары жусан жеп семіреді» деп отырушы еді. Ол кезде бұл әңгімеге онша мән бермейтін. Кешеден бермен сол әңгіме есіне түсіп, дәл мынадай, көз жетер жерде бір шоқы жоқ мидай сайын даланы мекен еткен адамдардың тіршілік нышандары тау жақтыкіне қарағанда біршама бөлектеу болатынын ұқты.

	Кеше түнде арық сиырдың ырcиған қабырғаларына ұқсайтын сайлы-жонды белдер мен далиған құмдауыт атыраптың нақ түйісер тұсында орналасқан Бақабұлақ ауылындағы сіргелі елібай Жошы дегендікіне қонып еді. Жошы көргені көп, есті кісі екен. Сүлейменнің ауылындағы бұрынғы атқамінерлердің бірсыпырасын танитын болып шықты. Сол кісіден шөл даладағы адамдардың тұрмысы туралы әжептеуір әңгімелер есіткен. Кетерінде Жошы: «Қандай ауылға тап болсаң да, бір күннен артық қонба. Қазір баяғыдай мамыражай заман емес. Құдайы қонақ түгілі, Құдайды да көзге ілмейтін жаңа өкімет құтырып тұр. Жапан далада да абай болғайсың. Бірте-бірте малынан айрылып бара жатқан кейбіреулер қу тамаққа сеп болатын атау іздеп, ой-қырды кезіп жүр. Естуімше, Жылға жақта ма, жоқ Қатағантөбе жақта ма, әйтеуір сол төңіректе жолаушыны ұстап, өзін жеп қоятын көрқау қарақшылар пайда болғанға ұқсайды. Елдің ұйыған айран секілді мамырлы тірлігіне іріткі салып ашытып жіберген мына кеңестің заманында бар пәле шығып жатыр. Өзің ертегінің батырына ұқсаған нән жігіт екенсің. Дегенмен де сақ болғайсың», – деген.

	Сүлеймен жолда келе жатып, сол әңгімені есіне түсірді. «Суыр мен сарышұнақ мекен ететін мынау шағыл топырақты далада қарақшылар не қылсын, – деп іштей күлді. – Жауыннан қорғар үңгірі, желден қорғар ағашы жоқ қу мекиенде өзі секілді қашқын біреу болмаса, жөні түзу пенде жүруші ме еді, тәйірі».

	Түс ауғанда сонау көз ұшында ұзыннан-ұзақ созылған бір ну көрінді. Қамыс дейін десе, мына сусыз далада ол өспейді. Ал оны ағаш деп ойлаудың өзі әбес. Кеше Жошы бір әңгімесінде «құм ішінде сексеуіл ормандары болады» деген еді. «Бәлкім сондай ормандардың бірі ме екен?»

	Тегіс жерде алыстағы қарайғанның өзі жақын көрінеді емес пе. Сүлеймен сол нуға жеткенше күн де ұясына таяды. Не екен деп ынтызар еткен ну – қалың қамыс болып шықты. Нудың бұл барған жақ шетінде қос қолдап батыруға жарарлық кішкене арықша жиегінен бұлақ шығып жатыр. Су шығыс беттегі еңістеу тегіске жайылып кетеді екен. Еңістің жан-жағы ит мұрны батпас қамыс. Ұшы-қиырсыз, созылған қу мекиеннің қақ ортасында бұлақ ағып жатқанына таңданған Сүлеймен атынан түсіп, суға еңкейді. Бұлақ суы жылымшы. Ішіп еді, біртүрлі тұзды дәмі бар екен. Сонда да біраз ішті. Тері шығып тұрған қарагерді суға жақындатпады. Оны жетектей бұлақ басынан сәл ұзап «енді қайда жүрсем екен?» деп тұрғанда, арт жағынан біреу дауыстағандай болды. Дауыспен бірге қарагер де ерекше бір үнмен күркірей кісінеп, тебініп-тебініп жіберді. Сүлеймен дереу мойнын артқа бұрды. Көзі бірден ну қамыстың шетінде тұрған үш кісіге түсті. Үшеуі де бірдей беттерін қара орамалмен тұмшалап, байлап алған. Бірінің қолында ұзын сойыл, беліне арқан орап алыпты. Ал анау шибарқыттан тігілген жеңіл шапан киген екеуінің қолдарында қысқа қайқы қылыш. Елсіз жердегі қамыс арасынан шыға келген үшеуге таңдана қараған Сүлейменнің аузына қапелімде:

	– Уай, адамсыңдар ма, әлде жынсыңдар ма? – дегеннен басқа сөз түспеді.

	Үшеуі жауап қатпады. Тек «бері кел» дегендей қол бұлғады. Сүлеймен жүрмеді. «Қап, әнеукүні ауылдан шығып бара жатқанда мылтығымды лақтырып кеткенімді қарашы. Бейтаныс елдің көзіне мылтықпен көрінбей-ақ қояйын деп едім. Мейлі, мыналардың мылтығы жоқ екен. Тиіссе, бір сойыл мен екі қылышқа бірдеңе қылармын. Алдымен атыма мінейін. Сосын қоржындағы кеше Жошы берген келте шоқпарды қолға алайын. Қамыс ішінде тағы біреулер болмаса, бұл үшеуіне бой бермеспін» деген Сүлеймен жалт бұрылды да, үзеңгіге аяғын сала бергенде ер ауып түсті. Жаңа бұлақ басына келгенде, аз-кем демалып аламын ғой деп, қарагердің тартпасын босатып қойғанын есіне алмапты. Ауып қалған ермен бірге өзі де шалқалай құлаған оның бір аяғы ат сауырына түскен ердің үзеңгісінде қалып қойды. «Ой, әкеңнің...» деп айқайлап жіберген ол, одан тыпырлап аяғын шығарам дегенше, анау үшеуі жүгіріп, бұған таяп келді. Бағына қарай, олар қасына келіп қалғанда, аяғы үзеңгіден ажырады. Содан төңкерулі қоржындағы келте шоқпарды ала салып, атып тұрды. Мұны құлаған жерінде бас саламыз деп дәмеленген аналар енді бата алмай, үшеуі үш жақтан қоршай бастады. Шоқпарын сығымдай ұстаған Сүлеймен олардың әрқайсысына барлай қарады.

	– Оу, неғылған жансыңдар?

	Бетін тұмшалағандар жауап берудің орнына мұның «қай жерінен ұрып құлатсақ екен?» дегендей, қаруларын оңтайлай, бірте-бірте жақындай түсті. Қарсы алдындағының көзі құтырынған иттің көзіндей қып-қызыл екен. Тіпті жанарында адамдық сезім де жоқ секілді. Біртүрлі өлі көзқарас. Түймесіз шибарқыт шапанының ашық омырау тұсы мен етегінің астынан көрінген денесінің арықтығы сондай, көзге тіпті қораш шалынады. Қалған екеуі де мәз емес. Жел шайқаса құлап қалатындай әлжуаз. Бірақ соларына қарамай, мұны түтіп тастамайынша қайтатын беттері жоқ тәрізді. Түрлеріне қарап, олардың қатты ашығып жүрген адамдар екенін білген Сүлеймен:

	– Ей, бауырлар, тастаңтар сойыл мен қылыштарыңды. Жөн сөзге келіп, ымыра жасайық. Қарындарың ашса, менде нан бар, талқан бар... – дей бергенде бүйір тұстағы атылып кеп, қылышын сермеп жіберді. Сүлеймен шоқпарын одан бұрын сілтеп үлгерді. Иек тұсынан тиген шоқпардың соққысынан ол кескен теректей жалп етті. Содан кейін артта тұрғаны ақыра ұмтылды. Бірақ ақырысы да, ұмтылысы да оңды болмады. Сүлеймен мен оның арасында тұрған қарагер, ол ақырып ұмтылған кезде несіне болысайын деді ме, болмаса үрейлі дауыстан шошынды ма, кім білсін, бір тоңқып, айналып кетті. Осы мезет анау қарагердің жамбасына соғылып қап, кері ұшты. Сүлеймен оны ұшып түскен жерінен тұрғыза ма? Шоқпармен бір ұрып, талдырып тастады.

	Екі серігінің жер құшқанын көрген үшiншiсi камысты беттей қаша жөнелді. Сүлеймен оның артына түсті. Анау сорлы арық болғанымен түк жүгіре алмайды екен. Әлде аш болған соң әлі жоқ па, әйтеуір, қамыс шетіне жетпей-ақ. Сүлейменнің қолына ілікті. Тура желкеден тап берген Сүлеймен оны ағаш сүйрегендей сүйреп, төбелес болған жерге әкелді де, бетіндегі орамалын сыпырды. Екі жағы қушиған, қан-сөлсіз реңді адам екен ол.

	– Жаныңның барында айт, кімсіңдер? Әйтпесе мына екеуіне ұқсатып, сілейтіп салам.

	– Қарақшымыз. Елден кеткеніміз қашан. Жейтін ештеңеміз жоқ болғандықтан, ары-бері өткен адамдарды ұстап жеп жүрміз, – деді анау қырылдай сөйлеп.

	– Не дейді? О заманда бұ заман адам адамды жеуші ме еді? О, ата-бабаның... Әй, сендер, адам емес, шайтан шығарсыңдар? Сені де өлтіре салайын, – деп Сүлеймен қонышындағы пышағын ала бергенде:

	– Ойбай, көке, өлтірмеңізші. Қасықтай қанымды қия көріңіз. Ендігәрі сізге тиіспеймін, – деп шыңғырды ол.

	– Не?! Ендігәрі тиісетіндей маған тағы жолықпақ ойың бар ма?

	– Жо-жоқ, көке. Қайта сізге жол көрсетіп жіберейін.

	Оның шарасыз, әрі жалынышты түрін көрген Сүлеймен ашуы басылып, бұлардың кімдер екенін білмек болды.

	– Қай елденсіндер? Бұл жерде неғып жүрсіңдер?

	– О, ол ұзақ тарих қой, көке. Оны бірауыз сөзбен айта алмаспын. Жарайды, сіз жеңдіңіз ғой. Жіберіңізші енді, желкемді бүрмей. Сізге бағынғанымның белгісі болсын, бұдан былай алдыңызда құрдай жорғалап, құлыңыз болуға бармын. Жаңа «наным бар» дедіңіз бе?... Жүріңіз онда, қамыс ішіндегі лашыққа барайық.

	– Сен мені алдап тұрған шығарсың. Қамыс ішінде тағы басқа адамдарың тығылып жатқан жоқ па?

	– Оллаһи, алдамаймын, көке. Мұнда екі жылдан бері үшеумізден басқа пенде болмаған.

	Сүлеймен сақтық үшін оның қолын артына байлады. Одан соң атын ерттеп мінді.

	– Қане, түс алдыма! Көрсет лашығыңды!

	Жендет айдаған тұтқындай күйге енген қарақшының белбаусыз шапанының екі етегі тізелеріне соғылып, алға түсті. Қалың қамыс ортасына қарай созылған жылан ізіндей тар, жалғыз аяқ жолмен сәл жүрген соң олар ну ішіндегі лашыққа келді. Жанындағысының «бұл жерде бізден басқа ешкім жоқ» деген сөзіне әлі сеніңкіремеген Сүлеймен айналасына сақтана қарады.

	– «Екі жылдан бері осында тұрып жатырмыз» деп жазған сөйлейсің-ә, маған. Жазда мейлі, күн көруге болар. Қыста қалай күнкөріп жүрсіңдер?

	– Қыста елге таман жылжимыз ғой. Ол жақта қыстап шығатын апанымыз бар, – деді анау екі көзін Сүлейменнің тақымындағы қоржыннан алмай.

	– Атың кім?

	– Зүндін. Енді қорықпай аттан түсе берсеңізші. Қолымды шешіп, нан беріңізші. Екі-үш күн болды, мына қамыс ортасындағы шалшық судан бақа аулап, қақтап жегеннен басқа нәр сызбадық.

	– Мен тірі пендеден қорқатын жан емеспін. Бірақ сөзбен алдап тұрып, ту сыртымнан бас салатын қаскөйлерді суқаным сүймейді. Судан бақа аулап жесең, аш емес екенсің ғой. Тфу, нəлеті, нәр сызбадым дейді-ау, тағы.

	Қарагер тыныш тұр. Егер қамыс арасында тағы біреулер тұрса, ол осқырынып белгі берер еді. Оның осылай жайбарақат тұрысынан көңілі жайланған Сүлеймен атынан түсті. Оң қолына сойылын ұстап, өзінің кеудесінен келетін лашық ішіне үңілді. Eшкім жоқ. Лашық артын айналды. Қарақшылар тұрақтарының күнгей бетіндегі қамысты орып, ол тұсқа жер ошақ орнатып қойыпты. Ошақ маңында сүйектер шашылып жатыр. Қырнала мүжілген сүйектер малдікі емес сияқты. Арғы жағына көзі түсіп еді, денесі дір ете қалды. Қорыққанынан емес, мынадай тосын жайды бірінші рет көріп тұрғандықтан селк еткен. Құдай-ау, көздері мен кеңірдектеріне дейін түк қалмай шұқылана желінген кәдімгі адамның бес-алты жалаңаш қу бастары жатыр. Жаңа мынаның «адам жеп жүрміз» дегеніне онша илана қойған жоқ-тын. Бекер айтпаған екен найсап.

	– Әй, Зүндін, бері кел, – деп айқайлады олардан көзін әкете алмаған күйі. – Ол келгесін: – Сен жаңа «адам жеп жүрміз» дегеніңе сенген жоқ едім. Шынымен-ақ аш қасқырдай адам жеп жүргендеріңе енді сеніп тұрмын. Бұзылған қорқау неме. Осыдан кейін саған нан беріп, адам еті мен қанына бөккен құрсағыңды тойдырады деймісің мені. О, тоба! Өмірімде қанша пәлені көріп жүрсем де, дәл сендердей жабайыға айналған екі аяқтыларды көрмеппін. Уай, осы тұрған жеріңде ішiңдi тiлiп, ішек-қарныңды өзіңе жегізіп, өз қаныңды өзіңе ішкізейін бе, осы?!

	Тосын көріністен жүрегі лоблып, беймаза күйге түскен ол, кеудесі мен жандүниесін қарып өткен жаман сезімнің әсерімен Зүндінді сол бойда жарып-ақ тастар ма еді, кім білсін, егер анау:

	– Ойбай, көке, өлтірмең, өлтірмең... Жаңа ғана «өлтірмеймін» деп едіңіз ғой, – деп аяғына жығылмағанда.

	Аяғына жығылғанды ұру Сүлейменнің әдетінде жоқ. Зүндін басымен мұның аяғын сүзе, етпетінен түскенде оған тимеді.

	– Қай жетіскенімізден адам жеуді үйрендік дейсіз, көке. Мына құла түзде қаңғып жүргендер, біз жемесек те, ит-құсқа жем болатын еді ғой, бәрібір. Қайтеміз енді, елге барсақ, итжеккенге айдатып жіберетін белсенділерден қорқамыз. Қоқаннан өтіп, тәжік асып кетуге амалымыз болмаған соң жүр едік, осылай бақа шайнап, адам жеп.

	Райынан қайтқан Сүлеймен оның желкесінен көтеріп тұрғызды.

	– Сенің мұң-зарыңды тыңдайыншы. Жүр лашығыңа. Зүндін қуанып кетті ме, суық жымиыспен бір езу тартып, лашыққа беттеді. Сүлеймен қарагердің үстіндегі қоржынды алып, оның соңынан лашыққа кірді.

	– Қолымды шешпейсіз бе? – деді Зүндін Сүлеймен қасына отырғанда.

	– Сен алдымен өздерiң кім екендеріңді айт. Тіліңе қарасам, қазақ сияқтысың. Ал түрің сартқа келеді. Тумысың кім?

	– Әзірде өзіңіз ұрып тастаған анау екеуі және мен – тумысымыздан Арнасай үстіндегі Шиырлықұмнанбыз. Шиырлықұмды естуіңіз бар ма? Дызақтың теріскей бетінде ғой. Руымыз – қырықпанжүз. Бізді біреулер шалақазақ дейді. Негізі, біз ертеректе Бұқар жақтан келіп, қазақтарға сіңісіп кеткенге ұқсаймыз. Жаңа өкімет келместен бұрын үшеуміздің де әкелеріміз әмбе Дызақ өңіріне аты шыққан саудагерлер еді. Құл ұстап, күң жұмсайтынбыз. Кейін қызылдар келіп, шат-шәлекейімізді шығарды. Әкелеріміз айдалып кетті. Ал біз болсақ, Тәшкен астық. Бірақ жастайымыздан дайын ауқат, көл-көсір асқа үйреніп қалған біз, онда еңбек таба алмай, әбден қиналдық. Шаһарда ұрлыққа үйрендік. Кісі тонап, үйлерге түстік. Сонда жүргенде анау, сіз жаңа бірінші құлатқан Тұтқыш бір қашқарлық ұрылармен танысып алыпты. Тәшкенде Алай базарының маңын қоныстанғандарды «қашқарлықтар» дейді. Тұтқыш әжептеуір шежіре білетін. Ата-тек сұрастыра келіп, сол қашқарлықтармен туыс болып алды. Ол туыс болған соң, қашқарлықтарға біз де туыспыз ғой. Менің ұғынуымша, Тәшкендегі қашқарлықтар қайбір заманда сонау Қашқардан Бұқарға ауып барған екен. Кейіннен Бұқар хандығы құлаған кезде олардың біразы Тәшкенге қоныс аударыпты. Ал біз олар Тәшкенге келерден әлдеқайда бұрын Дызаққа келген екенбіз. Тұтқыш солай дейтін.

	Сол Тәшкеннің ортасын кесіп өтетін Бозсудың бойындағы қаңлылар мекендейтін махəллəның маңында орыс жандаралының кезінен келе жатқан қыш құятын үлкен қора бар. Осы тұста Бозсудың төменге қарай тіп-тік құлайтын сарқырамасының ең табанындағы иірімнің жағасында көлденең көз байқай бермейтін кәттә үңгір бар. Біз Тәшкенде жүргенде сол үңгір сондағы ұрылар мен қарақшылардың мекені болатын.

	Біз қашқарлық ұрылармен бірге сол үңгірде көп уақыт тұрдық. Бұқардан келген қашқарлықтарды сарттар кейде «жөйіттер» дейді.

	Жөйіттерден өздері жаман қорқады. Қорықпағанда қайтсін, жөйіттердің ай сайын адам етін жейтін бір мейрамы бар. Адамды қалай жеуге болатынын бірінші рет сонда көргем. Біз аштықтан адам жеуді үйрендік. Ал олар мейрам уақытысында тоқ болса да жей береді.

	Бір күні бізді, осы үшеумізді қашқарлық ұрылардың һәм адам жегіштердің басшысы бір адамды, онда да жастау, әрі семіз қызды ұрлап келуге жұмсады. Өмірімізде адам ұрлап көрмеген біз бұған қалай барайық. Бірақ оған «бармаймыз» деген жоқпыз. Олай айтсақ, өлтіріп қоятынын білдік. «Жарайды» деп үңгірден шығып кеттік те, сол күні Тәшкеннен кетіп қалдық. Өйткені онда жүре берсек, олар бізді тауып алатынын білдік. Сөйтіп, міне, қаңғи-қаңғи осында тап болдық. Өкімет ұстап алса, «жөйіттермен сыбайлас» деп атып тастайды. Содан Тәшкенде жемеген адамды аштықтың кесірінен осында жеп үйрендік. Біздің тағдырымыз – осы.

	– Сен әңгімені әдемі айтады екенсің. Мен баяғыда, тауда басмашылармен бірге жүргенімде «Тәшкенде адам жейтін жөйіттер бар» деп естуші едім. Сол жөйіттердің ұрпағы екенсің ғой-ə. Енді айтшы сол жөйіттерің кәдімгі адам сияқты ма?

	– Әлбетте олар да адам ғой. Бірақ неге екенін қайдам, иттің балалары жүдә, ірі, кәттә болады. Мына сіз сияқты. Ал Бекаба деген басшысы сізден де дәу.

	– Тәшкенде оларға қарсы тұрарлық не қазақтың, не сарттың бір дәуі болмағаны ма?

	– Қайдан. Дәу дегендердің өздері олардың алдында үн шығара алмайды.

	– Өкімет ше? Ол да жөйіттерді тезге сала алмады ма?

	– Біз онда жүргенде жөйіттер оларды құйрығына қыстырмайтын. Қазір қайдам. Менің білуімше, Тәшкен бұрыннан-ақ баскесерлер мен қарақшылардың шаһары сияқты.

	– Жарайды. Бір ғана адам жеген айыбың болмаса, сен де мен секілді тентіреп қалған адам екенсің. Қолыңды босатып нан берейін. Содан соң екеуміз жатып демалайық. Мен өзіме тимеген адамға ешқашан да тимеймін. Ал тисе... Жаңа көрдің ғой қалай болатынын. Күні бойы атсоқты болып шаршап қалдым. Мына қамыс төселген лашығың ұйықтауға ыңғайлы екен. Сен де жатып демал. Ертең не істейтінімізді оянған соң кесіп-пішерміз.

	Қай заманның да батыры аңғал ғой. Зүндіннің мүләйімси айтқан әңгімесіне сеніп, оның қолын босатып, нанын берген Сүлеймен қамыс үстіне алаңсыз жата кетті. Иә, бір бұл жер емес, талай жерде дәл осылай аңғал сенгіштігінен көп мәрте ажал таба жаздаған. Ал қазірше, нанды қомағайлана қарпып жеп жатқан Зүндінге есіней қарады:

	– Осы жерге ең жақын ауыл қайсы тұста?

	– Қыбыладан оң жақты бетке алып жүрсе, аттылы адамға күншiлiк жерде Құлшығаш ауылы бар. Одан әрі Сыр өзені мен Арнасай таяқ тастам жер... – деп Зүндін тағы бірдеңелерді айтты. Бірақ Сүлеймен оларын естіген жоқ. Қалың ұйқыға батып кетті...

	Әдетінше қатты ұйықтаған. Бір кезде құлағына қарагердің күркірей кісінеген даусы келді. Сонда да дыбысқа бірден тұра қоймайтын дағдысына басып, бас көтермей жата берді. Бірақ қарагер кісінеуін қоймады. Тіпті лашық қабырғасын соққылап, оны құлатып жіберердей тулай түсті. Оның бостан-босқа бұлай тепсінбейтіні ұйқылы санасына сәлден кейін ғана жеткен Сүлеймен: «Уа, не болды?» – деп айқайлай атып тұрды. Қарагер лашық есігінен сығалай қарап тұр екен. Сүлейменнің оянғанын көріп, «мына жақтан біреу келе жатыр» дегендей, басын арғы жаққа қаратып шұлғып-шұлғып қойды. Сүлеймен күректей алақанымен бетін уқалап-уқалап жіберіп, айналасына қараса, лашық ішінде ешкім жоқ. Жанына қойған шоқпары да, бас жағындағы пышағы да көрінбейді. Бұрышта қоржыны ғана жатыр. «Қап, анау жексұрын бар қаруымды алып, тайып тұрған ба?» деп ойлап, лашықтан еңкейіп шыға беріп еді, қарсы алдындағы қамыс арасында жалғыз аяқ жолмен пышақ пен шоқпарды оңтайлана ұстап келе жатқан Зүндінді көрді. Осы кезде қарагер ат кері жылжып кетті. Сүлейменге «шық» дегенінің белгісі шығар бұл. Алайда Сүлеймен сыртқа шықпай, «Зүндін не істер екен, көрейін» деп ойлады да орнына қайта жатты.

	Мұның оянғанынан бейхабар Зүндін еппен лашыққа кірді де, сол қолындағы шоқпарды жерге қойып, сәл тұрды. Көзін сәл ғана сығырайта ашып, өзін көріп жатқан Сүлейменді әлі ұйқыда деп ойласа керек. «Өзің жүдаям кәттә екенсән, Етин мингә үштә күнгә жетади», – деп күбірлеп, оң қолындағы пышақты көтеріп мұның қарын тұсына ұра бергенде Сүлеймен бар жылдамдықпен тізелерін жиып, қос табанымен оның кеудесінен бір тепті. Тепкінің күшті болғаны соншалық, Зүндін артқа қарай ұшып бара жатып, лашық үстіне жабылған қамысты өзімен бірге ала-мала, сыртқа түсті.

	Шалқалай құлағанда үстін лашық қамыстары жартылай жауып түскен оны тырп етуге шамасы келмеді. Біреудің сатқындығын ешуақытта кешпейтін Сүлеймен орнынан тұра сала оны қамыс арасынан суырып алды.

	– Ай, кеше мен саған «тату болайық» деп айтып едім ғой, – деп ақырды да, онсыз да демі шықпай тұрған оның мойнын күтір еткізіп бұрап жіберіп, лақтыра салды.

	– Жақсылықты түсінбеген ит жөйіт.

	Содан қарагерге қайта қонды. Жалғыз аяқ жолмен қамыс шегіне шыға бергенде кешегі екеудің тілім-тілімі шығып жатқанын көрді. Қансыз еттерін біреудің пышақпен тілгілегені көрініп тұр. «Зүндін Пәленің қылығы ғой. Тоба, кеше нан жеп тойса да, үйреніп қалған адам етіне аңсарлары ауып тұрады екен-ау бұлардың. Кеше не деп еді өзі? «Қансыз адам етінің онша дәмі болмайды» деп пе еді бір сөзінде. Мыналардың етінен қанағат таппаған соң мені жарып жемек болған екен ғой... Әй, осы мені ажалдан Құдай қағады. Түнде ұйықтап жатқан жерімде соя салса, не істер едім. Бәрінен бұрын мына қарагеріме ырзамын. Жануар, талай жерде қауiптен сақтандырып жүр. Осы болмағанда баяғыда-ақ қасқырға жем, болмаса басмашылар оғының құрбаны болып кетер ме едім?»

	Небір қатерлі сәттерде өзіне адамнан бетер көмек көрсеткен қарагерінің жалын риза көңілмен қос қолдап сипап-сипап қойды.





VІІІ


	Сүлеймен елден кеткенде «мілисадан қашып кеттім» деп ойламады. Ол ес біліп, етек жапқалы бері, біреудің басынғанын жек көрумен бірге кез келген заң-зәкүнгеде басыбайлы болғысы келмейтін. Мұзарт шыңдарды мекендейтін қыран құсқа, сайын сахарада жосып жүретін бөpіге ұқсағысы келетін. Келетін емес-ау, сондай-тын. Өзін-өзі сергелдеңге салып қойған өмiрiне, әмəнда қауіп-қатермен бетпе-бет келіп, өтіп жатқан ғұмырына әсте налымайтын. Жұрт бұл туралы не ойласа, оны ойласын. Ол өз өміріне ырза. Оған «үрлеп ішіп, шайқап төгер» ас-ауқаттың да, мамық төсек, құс жастықтың да керегі жоқ. Оның бар салтанаты – еркіндік. Оған тек желкеден түртіп, маңдайдан нұқып бұйрық беретін біреу болмаса болғаны. Құдайдан басқаның бәрінен азат. Ел-елдің басын біріктіріп, бір заңға бағындырып қойған бәлшебектің өкіметіне де түкіргені бар. Оның қосын сүйретіп, соқасын жыртқанша, тау кезіп, тағы аңдай күн көргені жақсы.

	Бірақ өздерін дәл осылайша сезінетіндер бір Сүлеймен ғана емес. Шыршықтың ар жағындағы қалың қазақ әлдеқашан жаңа өкіметтің айдауына көніп, тұмсықтарына көнбістік ноқтасын ілдіргенімен, Алай тауының терістігі мен Ферғана жазығындағылар әлі құтырып тұр. Құтырып тұрған халық емес, әрине. Мұндағы ел де бəлшебекке бас иген. Бірақ сол бәлшебекке бағынбай жүрген басмашылар мен қарақшылар әлі көп. Міне, екі жылға аяқ басты, Сүлеймен солармен тағдыр тоқайластырып, Қоқан жерінде жүргеніне. Екі жылдай бұрын «Жылға» маңындағы адам жегіштерді сілейтіп кеткен соң Тәшкен асқан. Онда көп тұрақтамай, елбесіп-селбесіп отырған Тойтөбе мен Қыбырай жұртын біраз паналаған. Ол жерде де тұрақ таппай, Бөкi мен Көкаралды басып, Xoжeнтке өтіп кетпек болған-ды. Бегабадта баяғы таудағы үңгірде қалып, өзі қайта таба алмай қалған Төрекелді мен Аязбек кездесіп, мәре-сәре болысқан. Содан қайталап табысқан үш «арлан» бірден Қоқанға тартқан.

	Қоқанда қазақтар мол. Бірақ көбісі өзбектеніп қалыпты. Сонда да әлі руларын ұмытпаған. Қыпшақтар мен қоңыраттар ішінде Төрекелдінің ескі таныстары көп екен. Осылардың арқасында жат елде үшеуі ешкімнен шет қақпай көрмеді. Аз уақыттың ішінде қоқандықтармен аралас-құралас болып кетті.

	Сүлеймен мұндағы жұртқа да бірден танымал болды. Ол кезде оқығаны аздау елге тез танымал болу үшін дала заңына лайық батыр болсаң жеткілікті еді.

	Сүлейменнің өн бойынан осындай батырлықтың нышанын аңғарды ма, әлде қырым артық еті жоқ, тұтас құйыла салынған шойындай ірі сүйекті денесіне, үнемі от шашып тұратын алақандай көздері мен адам тіктеп қарай алмас қарақошқыл, суық жүзінен ыға ма, кім білген, әйтеуір әншейінде бір-біріне батырсынып қырық пышақ болып жататын Қоқан жұрты мен қарақшылары мұның алдында мыстары құрып, момақанси қалатын.

	Алайда нағыз ерді мойындағысы келмейтін кеудемсоқ, көзсіз батырсымақтардың қай жерде де болатыны бар. Өзіңді жалпы жұрт ойлағандай тұлға етіп көрсетуің үшін алдымен солардың мысын басқан жөн. Әрине, Сүлеймен өз бетінше ешкімге тиіспейді. Бірақ «әлін білмеген әлектер» бұған тиіседі.

	Осы екі жылдың ішінде ондайлардың талайымен күш сынасуға тура келді. Былтырғы жылы Шығыс Бұқардың Лоқай деген жерінен қызылдардың бір белсенді қатынын отбасымен қоса түгел бауыздап, осында қашып келіп, атын өзгертіп, жасырынып жүрген Шалпар деген таулық баскесермен айқасып қалғаны бар-ды. Ерегістің басы бір татар әйелден басталған.

	Аязбек, Төрекелді үшеуі мұнда келгелі бері Пұсырманқұл деген Қыпшақты сағалап жүрген. Сол Пұсырманқұл бір күні бұл үшеуіне:

	– Сыңайларыңа қарасам, әзірше елдеріңе қайтатын ойларың жоқ сияқты. Атан бурадай өңкиіп жүрген үшеуіңнің кір-қоқыстарыңды қашанға менің қатыным жуып береді. Әрі отыздан асқан еркектің әйелсіз күні бола ма? Жат елде жүрміз дегендеріңмен, әйтеуір бірдеңе қып, ырзық-несібелеріңді тауып жүрсіңдер. Сол несібені жиып, үйде ас-ауқастарыңды дайындап отыратын өздеріңе лайық әйел іздейік, – деген.

	– Жөн айтасың, Пұсырманқұл. Әсіресе өміріміз қатынсыз өтіп бара жатқан мына Аязбек екеумізге обал болды. Ал Сүлейменнің елде әйелі бар ғой. Әй, бірақ табылса, бұл да ала салсын. Бұған екеу емес, он қатын алса да аздық етпейді, – деп Төрекелді елп ете қалған.

	Сүлеймен де бұған қарсы болмады. Сөйтіп үшеуі әйел іздеуге кіріскен. Қоқан шаһарының түстік жағындағы үлкен төбенің үстінде Құдияр хан салдырған үлкен сарай бар. Сол сарай қазіргі жаңа өкіметтің кеңсесі еді. Кеңсе бергі бөлмелеріне орналасқан. Ал сарайдың басқа қаптаған бөлмелері астық пен мақта жинайтын қоймаларға айналған. Осы қоймаларда ерлері басымашылармен соғыста шейіт болған көптеген жесір әйелдер істейтін. Әсіресе мақта түтетін орында ондайлар мол-ақ. Пұсырманқұл үшеуін күнде осы жерге ертіп келіп жүріп, ақыры бұларға лайық үш әйел тапты. Төрекелдi мен Аязбекке екі өзбек әйел бұйырды. Әйелдердің туысқандарына біраз пұл беріп, ықтиярларын алған соң Төрекелді мен Аязбек олардың үйлеріне кіріп алды. Ал Сүлейменнің көңілі бөксесіне анау-мынау еркектің құлашы жете бермейтін дәу татар әйелге ауды. Оның аты – Дилда екен. Құрғыр Дилда кез келген әйелдің көңілін жібітіп жіберетін Пұсырманқұлдың жаушылық сөзіне де, «Әй, саған бай, маған қатын керек. Бұлдана бермей айтқаныма көнсейші», – деп айтарын төбеден жай түсіргендей зілді дауыспен бір-ақ жеткізген Сүлейменге де көнбей, біраз қиғылық салып жүрді. Бірақ тілімен «түлкіні күлдіріп, қасқырды үргізетін» Пұсырманқұл қойсын ба, ақыры оны бір икемге келтірді. Сөйтсе Дилда өз қарсылығын Сүлейменді жақтырмағанынан білдірмепті. Күллі Қоқанның ұры мен қарақшыларын бір шыбықпен айдайтын Исламқұл бектен қорқыпты. Исламқұл бұрынғы Қоқанның айтулы хандарының бірі – Әлімнің ұрпағы екен, Қоқан орысқа қараған кезде бектік лауазымды иеленген. Қызылдармен соғыс уақытында тәжік жеріне қарай өтіп, Жылыкөлдегі Отанбек пен Жұмамұрат паруанашылардың қолдарын біріктіріп, үлкен басмашылық топқа құрбашылық жасапты. Кейін басмашылардың тоз-тозы шығып, бірі ауған, бірі қытай асып кеткенде, бұл Қоқанға қайта оралып, жаңа өкіметтің белсенділерімен тіл табысып, бейбіт өмір сүруге байлам етіпті. Алайда «бейбіт өмір» дегені сырт көзге ғана. Қоқан мен оның айналасындағы болып жататын қилы-қилы ұрлықтар мен қарақшылық істерге, жаңа өкіметтің адамдарын өлтіруге, бидай мен мақта керуендерін тонауға өзі басшылық етеді екен. Былайша айтқанда, қызылдар мен қоқандық қарақшылардың әлі жүріп жатқан майданының көрінбейтін басшысы. Қарамағында баскесерлері қырғын. Олардың бірі мілиса болса, бірі кәлхүзші, бірі белсенді... әйтеуір өзінің тілімен айтқанда, жаңа өкіметтің жалшылары. Ал енді біразы «барып кел, шауып кел» – жұмсаушы сарбаздары.

	Исламқұлдың сондай сарбаздарының бірі – Шалпар Дилданы иемденіп жүреді екен. Иемденгенде, ешқандай байланысы болмаған, тек көңілдес ретінде ұстауға талпыныс жасап жүреді екен. Сол бірде Пұсырманқұл мен Сүлейменнің Дилдaмен сөйлесіп тұрғанын көріпті. Бұлар кеткесін Дилдаға келіпті де: «Егер анау қазақтармен сөйлескеніңді енді көрсем, өлдім дей бер. Мен өлтірмесем де, Исламқұл өлтіреді. Ал Исламқұлдың кім екенін білесің ғой», – деп қорқытып кетіпті.

	Пұсырманқұл төртінші барғанда Дилда осыны айтыпты. Пұсырманқұл оның сөзін Сүлейменге жеткізді.

	– Көңілім ауған қатыннан қайдағы бір қарақшыдан қорқып бас тартамын ба? Өзі не дейді? Көнетін сыңайы бар ма?

	– Сенен ат-тонын ала қашып тұрған ол жоқ. Тек «жаңағылардан қорқамын» дегенді қайта-қайта айтады.

	– Онда оны бүгін кешке сенің үйіңе әкелеміз. Исламқұл ма, Шалпар ма, мейлі, қайсысы болса да, одан соң мені іздеп келе берсін.

	Кешке екеуі барып, Дилданы алып келді. Пұсырманқұл әйеліне дастархан жасап, молда шақырып қоюды тапсырып кеткен еді. Үйге келсе, бәрі дайын. Сәлдесi салбырап молда да отыр. Дереу Сүлеймен мен Дилданың некесін қиюға кірісті. Неке рәсімі бітер сәтте сыртқы дарбазаны біреулер тарсылдатып ұра бастады. Есік ашуға шығып кеткен Пұсырманқұлдың әйелі аздан соң ебіл-дебілі шығып, қайта жүгіріп келді. Өңі құп-қу. Екі көзі бақырайып кеткен.

	– Не болды-ей, сонша дүрлігіп?! – деді Пұсырманқұл.

	– Байеке, анау жақта... дарбаза сыртында... қолдарында сойыл ма, мылтық па, әйтеуір бірдеңелері бар үш-төрт кісі тұр. Сіздерді «шақыр» деді. «Егер шықпаса, тура отырған жерлерінде бастарын аламыз» деді. Қорыққанымнан дарбазаны жабуға да шамам келмей, бері қаштым.

	Сүлеймен мен Пұсырманқұл бір-біріне қарасты. Дилда болса:

	– Ойбай, Шалпарлар ғой келіп тұрған. Айттым ғой сіздерге, «олар бәрімізді қырып кетеді деп». Үйбай-ау, енді қайттік? – деді де Сүлейменнің артына тығылды.

	– Не дейді? Шалпар дей ме? Астапыралла! Қой, мен кетейін. Келін, мына тамның арт жағындағы дуалдың асып түсетін тұсы бар ма? – деп Дилдаға қосыла үрейі ұшқан молда орнынан атып тұрды да, кебісін кие сала, сөзіне жауап күтпестен сыртқа атып шықты.

	– Жә, қорықпа, – деді Сүлеймен Дилдаға қарап. Сосын Пұсырманқұлға бұрылды: – Жүр, шығайық сыртқа. Көрейік те, кімдердің келіп тұрғанын. Келіп тұрған шынымен анау қаңғыбас қарақшы болса, көрсетейін мен оған басынғанды.

	– Сен барып, сөзге айналдыра тұр. Мен ұраға тығып қойған мылтығымды тауып алайын. Ол қарақшыларға сенім жоқ. Ата салудан тайынбайды.

	Пұсырманқұл айуан тамның бұрышындағы ұраға түсіп кетті де, Сүлеймен дарбазаның сыртына шықты. Дарбазамен шектес дуалды жағалап бір топ кісі тұр. Қараңғылыққа сәл көзі үйренген Сүлеймен бажайлап қараса, тұрғандар төртеу екен.

	– Бері жақында! – деп дауыстады біреуі.

	– «Бері жақында» деп бұйыратындай кімсің сен?! Керек болса, өзің жақында!

	– Бұқа тәрізді неме. Менің кім екенімді білмей жүр екенсің. Әйдә, жігіттер, қоршаңдар жан-жағынан! – деді біреуі айқайлап.

	Сосын бәрі қолдарындағы таяқтарын сүйретіп, бұған таяй түсті.

	– Ей, сойылдасу қашпас. Алдымен жөндеріңді айтсаңдаршы.

	– Біреудің қатынын алып қашып кеткен саған жөн сұраудың керегі не? Дәл қазір өлiгiң осы жерде қалсын демесең, Дилданы маған алып шығып бер! – деді айнала қараңғы болса да қаба сақалы байқалып тұрған бірі.

	– Дилданы сен қашаннан бері қатын қылып жүр едің? Менің ашуым көтерілмей тұрғанда, батырыңдар қараларыңды өздерің.

	– Уа-ха, не дейді мынау. Жабылыңдар, жігіттер!

	Сол-ақ екен, бойлары мен дене тұрқылары өзінен сәл-ақ кішірек келген үшеу сойылдарымен мұны сабай жөнелді. Сүлеймен екі қолымен басын қорғаштап, кейін шегінді. Бірақ аналар қуалай жүріп ұруларын тоқтатар емес. Бір кезде жон арқасынан тиген соққының қатты болғаны соншалық, бір сәт есеңгіреп барып, құлай жаздады. Осы сәт іштегі бар ашуы сыртқа шығып, «а-а-а-а» деп айналаны күркірете бір айқайлады да, алдында тұрғанның шоқпарына жабыса кетті. Заматта оны сілкіп тартып қалғанда, анау мұның аяғына қарай етпетінен түсті. Өзі қолына іліккен шоқпармен жан-жағындағы екеуді айналып тұрып, құлаштай соқты. Бірінен өтіп, біріне тигені шоқпар соққысынан ол екеуі жерге жалп-жалп етті.

	Оларды жатқан жерлерінде бастарынан тағы да бір-бір рет аямай ұрып, дарбазаға бұрылғанда, жаңағы етпетінен түскені тұра сап, қашуға ыңғайланды. Оны да шоқпармен бір ұрып, жерге қайта топ еткізді. Лезде үш серігінің топырақ құшқанын көрген қаба сақал не бұған шабарын, не қаша жөнелерін білмей, аңтарылды. Сүлеймен оның жанына жетіп барып, жағасынан алған күйі дуалға бір соқты. Одан соң екінші қолымен ышқырына жармасып, қап сияқты көтеріп алып келе жатқанда, алдынан Пұсырманқұл кездесті.

	– Не болды, Сүлеймен? Дәулік көрсетіп жатыр ма? Мына құрғыр мылтықты көп іздеп, жүріп қалғаным...

	– Мылтықтың керегі жоқ енді. Мына сүмелек кеткен қатынының артынан қуып келіпті. Қазір сол қатынының астын жалатайын бұған, – деп Шалпарды көтерген бойда үйге кіргізді.

	Сүлеймен оны үйге көтеріп кіргенде екі әйелдің үрейі ұшып, бұрышқа тығылды.

	– Дилда, айт қане. Сені қорқытып жүрген Шалпар деген осы ма?

	– Осы, осы, – деді Дилда үнін зорға шығарып.

	– Енді сен айт. Дилданы қашан қатын қылып едің?

	Жаңа ғана далада батырсынып әкіреңдеген, енді түкке қауқары келмей, шабандоз сүйреткен өлі текедей кейіпке түскен Шалпар мұрнынан аққан қанды демімен бірге бірде жұтып, бірде қақала түкіріп, дыбыс шығармай біраз отырды.

	– Ой, жіберші, сақалымды. Мені әлі ешкім бұлай табанының астына салған жоқ еді... Еркек болсаң, жібер деймін.

	– Табанына салатын адамға кездеспей жүргенсің де. Жiбер деп шарт қояды тағы. Шартты мен қоямын. Одан да жаңағы сөзіңе жауап бер.

	– «Қатын қылдым» деп кім айтты саған? Ойнас қылайын деп едім. Қанша дәу болсаң да Қоқанда Исламқұл тұрғанда, менің дегенім болады...

	– Ой, сорлы. Сен алдымен осы жерден аман шығып алсайшы. Исламқұлыңның да, сенің де әкеңнің... Уай, сенімен неге сөз таластырып тұруым керек менің, – деп көп сөзділiкке салына бермейтін Сүлеймен қонышынан пышағын суырып алып, Шалпардың алқымынан осып жіберуге ұмтыла берді:

	– Ой, Сүке, тоқта, тоқта! Сойсаң, үй ішінде сойма. Жә, жә, қоя тұр деймін, батыр. Сәл сабыр сақтай тұршы, – деп Пұсырманқұл пышақ ұстаған қолына жармасты.

	– Ә-ә, қойыңыздаршы, байекелер, – деп бір бұрыштан әйелдер сұңқылдады.

	Пұсырманқұлдың ажыратқанын басқаға жорыды ма, кім білсін, осы кезде Шалпар:

	– «Соямын» деп әкіреңдегенімен сою қайда бұған мені. Сойып көрсінші. Ертең Исламқұл сүйегін өртеп, етін күл қылып шашсын, – деді тағы батырсына.

	– Мынау тілін тартпайтын пәле екен. Онда қазір көресің соя алмайтынымды, – деген Сүлеймен оны үйден сүйреп сыртқа шығара беріп: – Айтпақшы, өлер алдыңда іздеп келген қатыныңның бұтын иіскеп қал. Ақыры тірі кезіңде сол жеріне жете алмап едің. Ей, Дилда, қайдасың? Бері кел. Етегіңді көтер. Ауыңа мұрнын бір тығайын. Өлер алдында арманда кетпесін.

	Сосын қалт етуге шамасы келмей, бұрыштағы Дилданы сүйреп әкелді де етегінің астына Шалпардың басын тықты. Аяқтарына иегін үйкелетті.

	– «Еш еркек бұрын кеудемді бұлай басқан жоқ еді» дедің ғой. Енді сенің кеудеңді əйел басты. Жо-жоқ, әйел аяғына басың жығылды. Бұдан былай саған жер бетінде еркек болып жүрудің қажеті жоқ. Сендей намыссыз еркекті мен өлтіруге де арланамын, – деп дарбаза сыртына сүйреп шығарды. Мұнда келгесін: – Кет енді. Осы масқаралығыңды ертең елге жаямыз. Одан кейін «еркекпін» деп айтып көрші.

	Шалпар намыссыз екен. Әлгі тірліктен кейін өзі-ақ, болмаса Сүлейменмен алысып өлуі керек еді. Өзін «тау халқының арыстанымын» деп есептеген ер қуғанға кетпей, солай етер еді. Қарақшылар арасындағы заң да сондай. Ал Шалпар:

	– Көремін, ертең көремін сендерді, – деп босана салысымен қараңғыға батып жоғалды.

	Сүлеймен мен Пұсырманқұл Шалпар құрығасын, дарбаза маңындағы үш жаралыны арбаға тиеп, шаһар ортасына апарып тастады. Үйге келсе, әйелдердің әлі үрейлері ұшып отыр екен.

	– Болды, енді қорқатын дәнеңе жоқ. Сен бүгіннен бастап мендіксің. Ертең мақта түтуге бармай-ақ қой. Бірер ай осында шыдай тұралық. Одан әрі көрерміз... Жүдә болмаса елге таяу жерге барып тұрармыз. Шыршыққа орнығып алсақ, тіптен жақсы, – деп оны Пұсырманқұлдың ауласындағы өзі тұрып жатқан тамға жетектеп кіргізді.

	Дилданы жар еткен сол күні әдетінше сәскеге дейін ұйықтаған. Дәл сол күні түсте шаһар ортасындағы жұрттың сейілі басталатын еді. Жаңа өкімет әрбір біткен еңбегін мейрамға балап, жұртты жиып мереке өткізіп жататын. Мұндай мерекені «сейіл» дейтін. Сүлеймен сондай сейілдерде күреске қатысып, кір тас, дәу өгіз бен түйе көтеріп, көп пұл тауып қалушы еді. Бұл жолы сейілде балуан күрестен де, тас пен түйе көтеруден де басқа бір жарыс ұйымдастырғалы жатыр екен. Күніге шаһардың қандай көшесіне қанша торғай қонып, қанша шымшық ұшып кетіп жататынына дейін білетін Пұсырманқұл әнeукүні:

	– Қарашаның жетісінде жаңа өкімет өз күні мен «сабан тойды» һәм мақталықтың біткеніне арнап, сейіл жасайды екен биыл тағы да. Палуан жарысында жаңадан бір ойын ойналатын болыпты. Жуандығы адамдай ағаштың бір ұшын жерге терең етіп көмеді екен де, қазық болып қатып қалған жоғарғы ұшын шоқпармен, яки сол сияқты жуан ағашпен бір ұрып құлатқанға, түйе балуаннан да көп пұл береді екен. Ол ойынды да бір ойнап көрсең болар еді, ә, – деген-ді.

	Ұйқыдан тұрғасын, Дилданың қолынан шәй ішіп алып, Пұсырманқұл екеуі шаһар ортасында болатын сейілге бармақ боп, үйден шықты. Тамдары бір-бірімен жапсарлас соғылған Қоқанның тар көшелерін аралап, Құсайын ата мешітінің жанынан өте бергенде, мешіт төбесінен адам басынан да үлкен бір тас дүңк етіп жерге түсті. Егер Сүлеймен тағы бір жарты қадам алға басқанда тас мұның қақ төбесін ойып түсер еді.

	– Ойбай, абайла Сүлеймен. Мешіт үстінде мұндай тас жатушы ма еді. Саған біреу әдейілеп тастады-ау деймін, – деп дауыстап жіберді Пұсырманқұл.

	– Ә-ә, атаңның көрін... Кім-ей, кім-ей?! Расында, мынау бір қаскөйдің ісі ғой. – Абдыраған Сүлеймен биіктігі жеті-сегіз кісінің бойындай келетін мешіт төбесіне алақ-жұлақ қарады: – Жүрші, мешіттің алдыңғы жағына барайық.

	Екеуі ұзындығы қырық қадамдай мешітті айналып, алдыңғы жағына келді. Мешіт жаңа өкіметтің азық сақтайтын қоймасы еді. Есік алдында төрт-бес кісі жүр.

	– Ет өткізуге келдіңдер ме, жоқ бір нәрсе сатып алуға келдіңдер ме? – деді олардың бірі.

	Бұлар жөнін айтты. Бірақ ешқайсысы мешіт үстіне шыққан адамды көрмеген болып шықты. Тіпті Пұсырманқұл алдыңғы дәліздегі баспалдақ арқылы мешіт үстіне шығып та көрді. Төбеде бөгде ешкім жоқ.

	Содан мешіт төбесінен құлаған үлкен тастың сырын түсінбеген екеуі әрнені айтысып, орталыққа келді. Мұнда халық көп жиналыпты. Бірақ әлі сейіл ойындары да, жарыстары да басталмапты. Орталықтың қақ ортасында атам заманнан бері келе жатқан кірпіштен өріліп жасалған әйдік қорған бар. Қорған үсті жазық. Ілгеріде хандар осы жерде өлім жазасына кескен адамдарды жұрттың көзінше дарға асып, болмаса текеметке буып тұншықтырып өлтіреді екен. Пұсырманқұл айтады: «Кеңестен бұрын қайбір жылы осында қазақтан шыққан Мұстафа, Нәзір, Мұхаммеджан дегендер көсем болып, Түркістан өкіметін құрғанды. Сонда осы қорған басында үшеуінің де жалындап сөйлегендерін көріп едім. Қазір олар қайда кетті екен?» деп. Ол осында әр келген сайын қорған басына қарап тұрып, сол үш кісіні еске алатын. Осы жылы да қорған үстінде сейіл ұйымдастырып ары-бері шапқылап жүрген кісілерге қарап тұрды да:

	– Менің Мұстафа туралы тағы бірдеңе айтайын деген ойым бар еді. Бірақ анау беттеріне қысқа пәренжі жамылған екі әйелге көңілім қайта-қайта ауа береді. Жаңа өкімет «пәренжіні беттеріңнен лақтырыңдар» деп біраздан бері зарлап келе жатса да, өзбек пен тәжіктің көптеген егде қатындары оны әлі тастамай жүр. Әй, мен айыған, бірді айтып, бірге кетем. Айтпағым ол емес қой. Осы пәрәніжі жамылған екі қатын біз қайда бұрылсақ та, соңымыздан бір елі қалмай, мешіттен бері бізге ілесіп келеді. Денелеріне қарасаң, әйелдер емес сияқты. Ұзын етектерінен аяқтарына не кигендерін де байқау қиын. Ойелдер қолдарына қап па, себет пе, бір нәрсе ұстап жүрер еді. Ал мына екеуінің қолдары бос. Байқашы өзің де, әне, анау бізге қырын қарап тұрған пәренжіліні, – деді арт жақты иегімен нұсқап.

	– Расы, бұрын Қоқанда мұндай ұзын бойлы әйелдерді көрмейтінмін. Әлде бұлар әйелше киініп, бізді аңдып жүрген ІІІалпардың адамдары ма екен? Бірақ мұнысымен не айла қылмақ?

	– Не айла қыларын Құдайым біліп пе? Бір анығы – түнгі оқиғадан кейін Шалпардың үнсіз қалмасы хақ. Сақ болайық.

	– Күдікті деп, пәренжі жамылған кім көрінгеннен үрке береміз бе? Зияндық жасап көрсінші, көптiң көзінше қандарын судай шашармын. Жүр, одан да күрес өтетін жаққа барып, балуандар тізіміне тұрайық.

	Алаң ортасындағы қорғанның батыс жақ шетіндегі бұрышта сейілді ұйымдастырушылар күреске қатысатындардың есебін алып жатқан. Екеуі сол жерге келіп, Сүлеймен тізімге жазылды.

	– Сен биыл тағы келдің бе? – деді қағаз жазып отырған өзбек Сүлейменге жымиып. – Күресте жылда ұта бермей, бұл жолы біздің жігіттерге ұтыла салсайшы. Әйтпесе, Қоқанда ер тумағандай болып жүрміз.

	– Бұлай айтқанша, өз іштеріңнен бұған тең келетін мықты жігіттерді сайлап алуға ұмтылсаңдар нетті, – деді Пұсырманқұл оған.

	Біраз уақыт өткенде балуандар да белгілі болды. Олардың көбісі былтырғы күреске қатысқандар. Ортадағы қазы кімнің кіммен күрсетiнiн балуандардың өздерінен сұрастырып, жұптап шыққанда, Сүлейменге қарсы түсер ешкім табылмады. Өйткені бұдан жығылып қалатындарын балуандардың бәрі біледі. Сондықтан мұнымен күресуден өздері бас тартты. Сөйтіп белдесуге жұп табылмаған Сүлейменге қазы:

	– Сен онда бірден түйе көтеруге қатысасың. Одан соң «қазық ұру» деген ойын бар. Соған да жазып қояйын сені, – деп қағазын ала бергенде, топ ішінен ұзын бойлы, тарамыс келген бір таулық:

	– Мен күресемін мұнымен. Сендер, қабандай-қабандай болып тұрған өңкей сужүрек немелер, осы қазаққа шаппай бәйге беріп тұрғандарыңа намыстанбайсыңдар ма? – деп қатар тұрған балуандарға айқайлай, алға суырылып шықты.

	– Өй, әліңе қарасайшы...

	– Қоя берсейші, жамбасы сынып, белі шойырылайын деген біреу де...

	– Түріне қарамай, жүректісін-ай өзінің... – десіп айнала тұрған балуандар күңк-күңк етісті. Ал құжынап тұрған халық: «Әп, бәрекелді», «Ойпырмай, ер екен ғой мынау», «Иә, бәсе, бізден батыр шықпайды деп кім айтты сендерге?», «Қазы, оған күреске рұқсат бер!», – деп шуласты.

	Қазы әлгіні жанына шақырып, әлдене жайында сұрады.

	– Болды, шуламаңдар, түге. Келісімін алдым. Бұл Сүлеймен екеуі ең соңғы жұп болып күреседі.

	Балуандар алдымен түйе көтерісті. Түйе көтерісу деген қызық. Бір жастан бес жасқа дейінгі шөгеріліп, аяқтары екі-екіден қосақталып байланған түйелерді балуандар иықтарына салып, жүз қадам жүрулері керек. Әрине, әркім шамасына қарай. Сүлеймен бес жасар түйені көтеріп, жүз қадамдай жерді айналып шықты. Басқа балуандар үш жасар түйені көтеруден аса алмады. Сүлеймен қазық ұрудан да алдына жан салмады. Сөйтіп, екі бас бәйгеге тігілген сексен сомды иеленді. Кезек күреске келгенде жиырма шақты балуан күресіп болғанша, күн кешке таяды. Бірақ жаяуы бар, аттылы-есектілісі бар, қызыққа жиналған қалың нөпірдің қатары селдіремеді. Ақыры Сүлеймен ортаға шығатын уақыт та келді. Сейілдегі күресте баяғы Билікөлдегі күрестегідей арнайы киім болмайтын. Былайша айтқанда, бұл ермек үшін, азын-аулақ ақша үшін күресетін – жабайы күрес.

	Қазының белгісінен кейін Сүлеймен сыртқы шибарқыт камзолын Пұсырманқұлға ұстатып, көйлекшең ортаға шықты. Таулық қарсыласы да көйлекшең. Ұзын бойы болмаса, оның онша қауқары жоқ екенін бұл білді. Алайда оны қандай намыс алып бара жатқанын білмеді. «Мейлі, өз көңілі өзінен қалсын. Бұл жерде құр жүректіліктің түк пайдасы жоқ. Мүмкін бұр жылдам шығар. Кейбіреулер күшіне емес, өзінің мысықша ептілігіне сенеді».

	Сүлеймен ойлағандай, таулық жүдә жылдам екен. Кілемнің ана шеті мен мына шетіне лып-лып етіп секіріп, ұстатпай-ақ қойды. Тіпті мұны бір-екі рет жұдырықтап та өтті. Оның бұл қылығын елеген қазы болмады. Ал халық: «Яшаң, яшаң» деп шу-шу етіседі. Аздан соң намыстанған Сүлеймен оны ұстай алайын деген оймен оған тура шапты. Таулық жалт етіп бұрылып, басымен мұның бетіне бір соқты да артқа қарай өтіп кетті. Иттің басы сонша қатты болар ма, Сүлейменнің көзі қарауытып, кеңсірігі сынып кеткендей дың-дың етіп, мұрнынан қан сорғалай жөнелді. Қанын сүрпек болып, алақанын мұрнына апарғанда, таулық тағы мазақ етейін дегендей, желкесінен бір ұрды. Осы замат қаны басына шапқан Сүлеймен: «Өй, әкеңнің көрін...» деп тістене тіл қатты да бұрыла сап, оған жүгірді. Таулық бұл жолы шетке атылып үлгере алмады. Арыстандай болып төніп қалған Сүлейменге істер айласы болмаған ол, секіріп келіп, мұның мойнына жармасты. Құшағына оп-оңай iлiккен оны бұл ашумен мыта салмақ боп, беліне қолын орай бергенде, анау құлағын қырши тістеп алды. «А-а-а» деп дауысы шығып кеткен Сүлеймен енді оның алқымына жармасам дегенде анау тағы сытылып кетті. Өмірінде қанша күресті, қанша төбелесті көріп жүрсе де, дәл мынадай шапшаң қимылды адамды кездестірмеген бұл бар ашуына ендi мiнiп: «Уа, атаңа нәлет, ит. Енді өлдім дей бер», – деп ақыра тағы ұмтылды. Жүрісі ауыр, денесі білеу-білеу темір іспетті ірі сүйекті Сүлеймен қанша алып болса да, кейде керекті сәтте қабыландай епті қимылдайтыны бар-тын. Осы жолы да ананың жып етіп бұрылып кетуіне мүмкіндік бермей, атылып барып, оны тарпа бассалды. Мынадай денесімен мұның осыншалықты шапшаң қимыл көрсете алатындығын көрген халық таңырқасып, гу етті. Қарсыласын екі иығынан алған бойда тік көтеріп, жамбасқа салып, жерге бір-ақ соқты. Мұндай алып ұрудан ешкім аман қалмасы анық еді. Талайлар бірден-ақ жантәсілім ететін. Бірақ ананың қандай әдіспен жерге қатты соғылмай қалғаны белгісіз, әйтеуір денесі кілемге тие бере, ары қарай сусып, аунап кетті де орнынан тұра қалып, қонышындағы ұзын қанжарын суырып алды.

	– Қанжар, қанжар! Ойбай, мынау не қылмақшы?! – деп айқайлады топ ішінен біреу.

	Сүлейменнің құлағы осы сөзді-ақ шалды. Бәлкім кеудесін буған намыстың сыртқа тепкен кернеу күшінің толқыны ма, әлде ашудан өзін-өзі билей алмай, көзіне таулықтан басқа түк көрінбеген себепті ме, сол сәт жан-жақта не болып, не қойып жатқанын ұқпады. Бар көргені – екі көзі шарасынан шыға бақырайған таулықтың секіріп тұрып қанжарын сілтеп жібергені. Одан қалай қорғанғаны, оны қалай қолына іліктіріп алғаны есінде жоқ. Содан оның мойнын ба, белін бе, жоқ қол-аяқтарын ба, әйтеуір сүйектерін күтір-күтір еткізіп сындырып, денесін топ ішіне қарай лақтырып тастаған. Бұдан соң көптің ішінен бетіне пәренжі жамылған біреу атын өңмендете ойқастатып келді де, өзін ұзын қылышпен бір шауып өткен. Құдай қаққанда, қылыш басқа тимей, тосып қалған оң қолының шынтақ тұсына сарт еткен. Бұдан кейін жандәрмен аттылының соңынан қумақ боп, ақыра жүгіргенінде, бірталай адам қаумалап ұстай алған...

	Есін жиса, айнала азан-қазан. Қарсы алдында мұның кесілген білегін танып Пұсырманқұл тұр. Қазының да, басқа балуандардың да, жиналған жұрттың да түрлері шошыңқы. Анадай жерде бір топ адам сұлап жатқан біреуді көтеріп әлек. Сұлап жатқанды бірден таныды. Жаңағы өзімен алысқан жiгiт. Өзінің шынтағынан ғана емес, сол аяғының қара санынан да қан сорғалап тұр. Шалбарының сол тұсы бір кездей тілініпті.

	– Hе болды, Пұсырманқұл? Әлгінде қанжар, қылыш ала ұмтылғандар кімдер? – деді өз-өзіне келген соң.

	– Кімдер екенін қайдан білейін. Аман қалғаныңа тәуба де. Осы күреске түспей-ақ қойғаныңда болар еді. Мана ішім бірнәрсені сезіп еді...

	– Иә, иә, аман қалғаның бек жақсы болды. Ойбай-ау, бірақ балуандардың біреуі біреуін пышнақтап, ал біреуі біреуін жазым етті деген не сұмдық. Шетімізден итжеккенге айдалып кетпесек болғаны, – деп зарланды қазы. Оған қосыла тағы біреулер де қара аспанды бастарына төндіріп, бірдеңелерді айтып жатты.

	– Саныма пышақты кім ұрды?

	– Өзіңмен күрескен жігіт қой. Әй, өзің де шапшаң екенсің. Әйтпесе, пышақ тура қарныңа қадалар еді.

	– Қалай болды өзі?

	– Қалай дерің бар ма? Ол сенімен күресуге емес, сені пышақтап кетуге шыққан екен.

	Өстіп тұрғанда тарантасымен аппақ форма киген үш мілиса жұртты кие жарып, жетіп келді. Белдерінде қылыш, наган. Қазы олардың алдынан жүгіріп шықты да, болған оқиғаны дірілдей, шатып-бұтып айтып берді:

	– Бастық жолдас, сұмдық, сұмдық... Не болғанын өзіміз де білмей қалдық...

	Мілиса жерде сұлап, зорға демалып жатқан таулыққа бір, Сүлейменге бір қарады:

	– Мына кісіні дереу шаһар ортасындағы лазаретке жеткiз. Жарасын таңсын. Сұрақты сол жерде аламыз. Ал анау жаралыны басқа күймеге салып, казармаға апарыңдар. Одан соң жұртқа бұрылды:

	– Ал сендер неғып тұрсыңдар қақиып?! Тараңдар бәрің! Осымен сейіл бітті!

	Жұрт жапатармағай тараса бастады. Бір мілиса өздері мініп келген тарантасты Сүлейменнің алдына көлденең қойды:

	– Мініңіз, лазаретке тезірек жетпесек, қансырап қаларсыз.

	– Ләзірет дегенің не пәле? Бармаймын еш жаққа. Үйге барып, жарақатыма киіз күйдіріп басып-ақ жазыламын.

	– Бармағаның қалай? Қарашы, саныңның етi салбырап кетіпті. Етті орнына апарып тігу керек. Ой, оқымаған қазақ-ай, «киіз күйдіріп басамын» дейді-ау. Анау үзіліп кеткен аяқтың тамырларын орнына келтіру қажет. Әйтпесе өмір бойы ақсақ болып қалуың мүмкін. Мін енді, тарантасқа! Біз саған жақсылық ойлап тұрмыз.

	– Иә, иә, осылардың айтқанын орындайық, Сүлеймен. Етің сүйекке дейін кесіліп кеткен. Доқтырға көрінген жақсы ғой, – деп Пұсырманқұл оны тарантасқа итермеледі.

	– Е, лəзірет-пəзірет дегенше, «доқтырға апарамыз» демей ме. Мейлі, барайықшы доқтырына, – деп Сүлеймен тарантасқа қарай қозғала бергенде, санының тілінген жері зырқ етіп, аяғы басуға көнбеді. Қан одан бетер сауылдай жөнелді.

	– Ей, Пұсырманқұл? Қан бұлай аға берсе, мілиса айтпақшы, расында қансырап қалармын. Байла, мынау санды бірдеңемен қысып.

	Пұсырманқұл иығындағы қоржынынан екі әйел орамалымен оның санын қатты қысып байлады. Сүлеймен тістенген күйі қыңқ етпеді. Сосын бір мілиса екеуі оны қолтығынан демеп, тарантасқа мінгізді.

	Қоқанның Ферғанаға шыға беріс жолының жағасында айналасы ат шаптырымдай, сырты қышпен қоршалған қорғанның ішінде мілисахана мен әскерхана бар-тын. Əлгі лазарет дегендері де сонын ішінде екен. Тарантас қорған iшіне кірген соң ұзын етіп салынған тоқал тамның алдына келіп тоқтады. Екі мілиса мен Пұсырманқұл жабыла сүйеп, Сүлейменді тарантастан әзер түсірді. Есік алдына бұларды әппақ жамылғысы бар екі кісі карсы алды. Мілисаның бірі болған жағдайды айтты. Олар Сүлейменді тамға кіргізіп, ағаш кереует үстіне жатқызды.

	– Енді сіздер шыға беріңіздер, – деді ақ киімді кісі Пұсырынқұлға.

	Ақ киімді кісі үлкен қайшымен Сүлейменнің жарақат үстінде таңылған шүберектерді қиып-қиып тастады. Қан қайтадан саулап ақты. Осы кезде бұл жатқан жерге қолдарына темір қобиша ұстаған екі өзбек әйел кірді. Ақ киімді кісі қобдишадан түтікке ұқсас бірдеңе шығарды.

	– Не істемексіңдер?

	– Сізге укол салып, мынау тiлiнген еттеріңізді орнына тігеміз. Өзіңіз дәу адам екенсіз, ауырғанға шыдайтын шығарсыз. Сәтін салса, бес-алты күнде орныңыздан тұрып кетесіз.

	– Жұрт «доқтыр» дейді, «укол» дейді. Ал мен мұның бәрін бірінші рет көріп тұрмын.

	Доқтырлар сөз айтпаған күйлері күлді де қойды. Сосын укол салып, кесілген етке жуан ине сұғып тіге бастады. Ауру жанына қанша батса да, Сүлеймен тістеніп жата берді.

	– Шынымен-ақ батыр екенсіз. Кей кісілер мұндайда ақырып-шақырып, тамды басына көтереді. Иә, бек шыдамды екенсіз бек шыдамды. Енді қозғалмай үш күн жатуыңызға тура келеді. Ал шыдай алмай тұрып кетсеңіз, жара жазылмай, өзіңізді қинайды. Бұдан кейін сізден көп қан кетіп қалған. Ол үшін күшті-күшті тамақ ішіп, кеткен қанның орнын толтыруыңыз керек, – деді доқтыр ісін бітіргесін.

	– Әй, «үш күн қозғалмай жат» дейсің маған. Дәретке қалай шығамын?

	– Оның бір жөні болар.





ІХ


	Сүлеймен ол жерде бес-алты күн емес, он бір күн жатты. Осы күндердің ішінде күнде мiлисаның бастығы келіп, анау таулықты не үшін оңдырмай тастағаны жөнінде сұрап, мазасын қашырды. «Пышақ ұрған соң ашумен түк білмей қалыппын» десе, «Алдымен сен оны өлтіремін» деп қорқытыпсың ғой. Осының рас па?» дей ме, әйтеуір қайдағы бір сұрақтарды беріп, зықысын шығарды. Кеше келгенінде: «Екі-үш күннен соң сені бұл жерден шығарып, қамауға апарамыз. Сәбет өкіметінің заңы бойынша, адамды майып қылған кісі тиісті жазасын алуы керек», – деген. «Оны майып қылам деп ойлаған жоқпын. Бірақ оны ұрмасам, ол мені өлтіретін еді ғой», – деді бұл. «Мұның уәж емес. Біздің зәкүн бойынша, ешкім өзінше біреуден кек алуға тиісті емес, азамат қылмыскер Мәменов», – деп шығып кетті ол.

	«Енді не істесем екен? Мына мілисалардың өзіме шабуылдаған таулықты кінәламай, мен жазғырғаны несі?» деп ойлап жатқанда Пұсырманқұл келді. Сүлеймен оған мiлиса айтқан әңгімені айтты. Пұсырманқұл ойланып отырып, былай деді:

	– Бұл жердiң мiлисаларының бәрі Исламқұл құрбашыны тыңдайды. Мен білсем, бұл Исламқұлдың тірлігі. Қалайда, сенен Шалпардың кегін қайтармақ. Мына жерден қамауға апарып бір тықса, көзіңді құрта салудан тайынбайды бұлар. Сол үшін бүгін түнде бұл жерден қашып шығуың керек.

	– Қашуды жек көрсем де, біреудің өзіме еткен озбырлығын өзіне қайтару үшін қашуыма тура келеді кейде. Бірақ Исламқұл мен Шалпардан кек қайтаруға қазірше халім жоқ. Әбден жазылғанша, қайда тығыла тұрамын? Сенің үйіңе барып тұруға болмайды. Мілисалар ертең-ақ ол жерге жетіп барады.

	– Ол жағын уайымдама. Мен қазір шығып, сен Дилда екеуің уақытша бас сауғалайтын үй табуға тырысайын. Сен тура түннің жарымында қорған бұрышындағы қойманың жанына кел. Сені сол жерде күтіп тұрамын.

	– Иә, сөйт. Мынау мiлисаларға өштесіп не қылайын. Өкіметтің қай старшысына қапаланып, ашулана берейін. Алайда Исламқұл мен Шалпардың басын алмай тынбан. Қарап жүрген маған тиісті ме, енді мен оларды текке қалдырмаймын.

	Түн жарымы болған кезде Сүлеймен «Я, Құдай, өзің қолдай көр», – деп орнынан тұрды. Шынтақ икемге келгенімен, тілінген аяқ әлі онша бастырмайды. Ақсаңдай басып, лазарет ішінен шықты да, қоймаға беттеді. Айнала көзге түрткісіз қараңғы. Шамалап келіп, қойма маңына жетті. Көп тұрған жоқ, қорған сыртынан Пұсырманқұлдың: «Келдің бе, Сүлеймен?» – деген даусы шықты. «Иә, келдім», – деп дыбыстады бұл. «Мә, мына арқан сатымен амалдап, бері шық», – деген Пұсырманқұл арқанды қорғаннан асыра лақтырып жіберді. Сүлеймен әзер дегенде сатымен қорған басына шықты. Ар жағынан Пұсырманқұл мен бір кісі сүйемелдеп түсіріп алды.

	– Енді қайда барамыз? Ыңғайлы жатақ таптың ба?

	– Таптым, Қалақишан мәхәлласында тұратын бір сарттанған адайға жиырма сом пұл беріп, тамын жалға алдым. Ол сенімді кісі. Қашан жазылып шыққаныңша, Дилда екеуің сонда тұрасыңдар. Қазір Дилда сені сонда күтіп отыр.

	Пұсырманқұл қос есек жегілген жеңіл арба әкеліпті. Сүлейменді соған мінгізіп, өзі есектерді жетекке алды. Оның «Қалақишан мәхәлласы» дегені Тәшкен жолына шығар бағыттағы ойпаңда орналасқан адайлар мекені. Сүлейменнің естуінше, қайбір заманда кіші жүз жеріндегі Ырғыз деген жақта Арғынғазы деген батыр шығып, орыстарға қарсы көтеріліпті. Кейін ол орыстардан жеңілген соң оның жасағында болған бір топ адайлар осы қалаға ауып келіп, орныққан екен. Мұнда келе сала өзбектерге еліктеп, қоқан шетінен бір-біріне жапсарлас там салып, түбегейлі отырып қалған. Кезінде оларды Қалақ деген ишан басқарып келіпті. Содан олардың мәхәлласы «Қалақишан» деп аталады. Бұл күндері сол адайлар үш жүз түтінге жуық. Қазір олардың түрлері де, тілдері де өзбектенген, ілуде біреулері болмаса, қалғандары қазақша сөйлемейді. Қалақишан мәхәлласының көшелері қысқа-қысқа, әрі қисық, тар. Оның үстіне тамдардың арасы бір-біріне жақын салынғандары сондай, кімнің қай үйде тұратынын ажырату да қиын. Пұсырманқұл Сүлеймен үшін сырт көзден жасырынатын жерді дұрыс-ақ тапқан екен.

	Пұсырманқұл жетектеген есекті арба діттеген жерге келген соң төрт-бес көшені аралай өтіп, бір кішкене дарбазалы үйдің алдына тоқтады. Арба соңында келген кісі дарбазаны ұрып, белгі берді.

	– Пұсырманқұл, сенбісің-ей? – деген дауыс шықты іштен.

	– Мен, мен.

	Ағаш дарбаза ашылып, ар жақтан орта бойлы келген кісінің сұлбасы көрінді:

	– Тезірек кіріңдер. Қоңсылар байқап қоймасын.

	Үй иесі үшеуін бір түпкі тамға әкеліп кіргізді. Шам жанып тұрған аядай бөлменің ішінде Дилда жалғыз отыр екен. Бұларды көріп орнынан ұшып тұрды да: «Аман-сау келдіңіздер ме?» – деп сәлем салды.

	– Міне, Сүлеймен, қазірше тұрағың – осы. Мына үй иесінің аты – Бойтан. Сен осы жерден жазылып шыққанша, бұл кісінің көзі – көр, құлағы – керең. Бірақ өзара сырласа берулеріңе болады. Ал мынау өзімізбен бірге жүріп келген серігіміз – Ажан. Мен мұнда жиі келе алмаспын. Исламқұл мен мiлисаның адамдары мені аңдуы мүмкін. Бір-біріміздің хабарымызды осы Ажан арқылы біліп отырамыз. Ас-ауқаттарыңды да Ажан тасып тұрады. Қазірше басқа әңгіме жоқ қой. Ажан үш күннен кейін бір келіп кетеді.

	Арада бір айдан аса уақыт өтті. Бір күні Ажан екеуі әңгімелесіп отырғанда, сыртқы қақпаны біреу тарсылдата ұрды. Аздан кейін ішке Бойтан мен Пұсырманқұл, Аязбек пен Төрекелді кірді. Бәрі Сүлейменмен құшақтасып көрісті.

	– Ойпырмай, жұрт түрмеде қалай шыдап жатар екен? Құдай салмасын, осы бір айдың ішінде мына тар үйшік, қапас аулада ішім жарылып кете жаздады.

	– Сенікі ештеңе емес. Қолың бұғаулы, аяғың тұсаулы емес. Қатының – жаныңда. Ілкіде көп азамат жылдап зынданда да жатқан ғой, – деді Аязбек қуақыланып.

	– Ер жігітке бәрін көрген жақсы, – деп қостап қойды оны Төрекелді.

	– Иә, өзің қалай? Жаудың пышағы тиген жерің жазылып, адам қатарына қосылайын дедің бе? – деді үшінші болып сөйлеген Пұсырманқұл.

	– Иә, жара орны қарақотырғанып, өткен жетіде-ақ төгілген. «Күшім орнында ма, орнында емес пе?» деп бір ауыр зат көтерейін десем, мына Бойтанның үйінде көтеретін түк жоқ. Түк таппаған соң қысқа жиып қойған екі-үш қап ұны мен төрт-бес қап бидайын көтеріп, ермек қылдым. Мені қоя беріңдерші. Келдім ғой епке. Өздеріңде, анау сыртқы дүниеде не гәп бар?

	– Гәп сол, мiлиса тыншыды. Сонда істейтін бір танысымның айтуынша, олар сені Қоқаннан қашып кетті деп, күдерін үзіпті. Өздері де біразға дейін іздеді-ау. Мілисадан бұрын біреулер бірнеше түн бойы менің үйімді торуылдап жүрді. Кейін торуылдағандардың кімдер екенін білдім. Шалпардың адамдары екен. Айтпақшы, анадағы күресте саған пышақ ұрған адам соныкі, ал пәренжі жамылып атпен шауып келіп, қылыш сілтеген сол Шалпардың өзі екен. Енді «мұның бәрін қайдан білдің?» де. Бір таныс тәжіктер арқылы қашқарлықтарға шығып жүріп, ақыры Исламқұл мен Шалпардың жандайшаптарымен танысып алдым. Сөйтіп осы уақыт ішінде қарап жатпай, әлгі екеуінің қай жерде тұратындығын да білдім...

	– Қай жерде екен? – деп сабырсызданған Сүлеймен оның сөзін бөліп жіберді. – Тура осы түннен қалдырмай, екеуінің де басын алайын.

	– Жә, аздап сабыр ет. Дәу адамға шошаңдаған жараспайды. Алдымен тыңдасайшы. Сірә, олардың басын алу оңайға соқпас-ау. Өйткені күндіз ол жерге бара алмаймыз. Ал түнде олардың биік қорғандарынан асып, үйлеріне кіру де оңай емес. Оның үстіне қарауылдары, адам жейтіндей иттері тағы бар.

	– Ай, айтсаңшы, өздері осы Қоқанның ішінде ме, жоқ, шеткі қышлақтарда ма?

	– Қоқанда. «Қоқанбазардың» маңындағы Алтынбесік ата сағанасын білуші едің ғой. Базар мен сағана ортасында тәжік қышлағы бар емес пе. Міне, екеуі де сол жерде. Шалпар ауық-ауық көшеге шығып тұрады. Ал Исламқұл сондағы ұясында жатып-ақ, барлық зұлымдығын жасап отырады.

	– Үй-жайын, қорған-порғанын, қора-қопсысын өзің көрдің бе? Ешкім кіре алмастай тас қамал ма екен?

	– Мен ол жаққа барсам, қашқарлықтар күдіктеніп қалмай ма? Сондықтан сырттай ғана шолуыма тура келді. Ебін тауып, мына Ажанды сонда жұмсағанбыз. Екеуінің де тұрағын осы көзімен көріп қайтқан. Ендiгiсiн Ажан айтсын.

	– Ой, сен бағаналы бері мұны неге айтпайсың?

	– Әңгімені Пұсырманқұлдың өзі бастасын дедім де. Айтсам былай, Шалпардың үйіне түнде түсуге болады. Тек есік алдындағы итінің көзін құртсақ болды. Ал анау Исламқұлдікіне... ай, қиын-ау.

	Оның отыратын, жататын жеріне дейін кемі бес есік бар. Түнде олардың бәрі іштен құлыптанатын секілді. Бұған қоса, ауызғы бөлмеде қарулы екі қарауыл жатады. Бұлармен қатар ауласындағы үйлерде қатыны бар, еркегі бар, бірталай малайлары тұрады. Егер «Исламқұлды отырған жерінде жайпап кетемін» десең, оған амалын тауып, күндіз барған жөн. Қарауылдары да, малайлары да күндіз ешнәрседен күдіктенбейді.

	– Ой, мынау дұрыс ақыл айтып отыр-ей, – деп гүж етті Аязбек.

	– Дұрысы, дұрыс делік. Бірақ алдымен оның амалын ойлап алғанымыз жөн. Бұдан соң олардың екеуін бір күнде, болмаса бір түнде жайғау керек. Әйтпесе, «кезек-кезек көздерін құртамыз» деп, араға күн салып алсақ, тірі қалған қайсысы болса да, етек-жеңін жиып алады. Тағы бір миымызда болатыны – Қоқанның күллі мілисасы Исламқұлдың жағында. Егер біз ойымызды іске асырсақ, мілисаның бәрі аяғынан тік көтеріледі.

	– Пұсырманқұл, егер мен мына өкіметке де пысқырмай, бүкіл Қоқанды үрейде ұстап отырған Исламқұл мен итаршы Шалпардың жүректерін суырсам, саған келер зиян жоқ па? Сені біреулер мазалап жүрмей ме дегенім ғой. Екеуін өлтірген соң, Қоқанның әмбе мiлисасы сеңдей қозғалып, көшкіндей тап берсе, құрыққа сен ілініп қалып жүрмеймісің?

	– Менің сендерге жақ екенімді осы отырғандардан басқа ешкім білмейді.

	– Сол қашқарлықтардан бәріміз күйіп біттік, – деді Ажан, – Бір Қоқанда емес, бүкіл Ферғана даласында оған қарсы тұрар бір ердің табылмай жүргеніне күйінуші едім. Енді сол ер табылған сыңайлы. Ол – мынау Сүлеймен. Кедейді жылатып, шаруаны қан қақсататын Исламқұлға ақыры өкімет түк істей алмады ма, енді мен Сүлеймен жағындамын. Осы үшін де «Қоқанбазар» мен Алтынбесік ата сағанасы айналасындағы көп жұрттың бір де біреуінің көзіне түсірмей, тал түсте осы Сүлеймейді Исламқұлдың алдына апарамын.

	– Осы үнемі бұғаудың кілтін қашан ашудың, жіп түйінін қалай шешудің мәнісін біліп жүретін жігіт-ей. Өткен жолы сені лəзіреттен қалай шығарудың да жолын осы тапқан-ды. Қане, қандай жолмен мұны Исламқұлға апармақсың? Айтшы.

	Ажай шарт жүгіне, қолдарын сермей, қазір ғана басына келген жоспары туралы айта бастады. Бәрі соның сөзін мақұлдағандай, бастарын шұлғып отырды.

	– Бізге жаңа айтқаныңдай, ең жақсы уақыт – күн шығар мезгіл. Бірақ дәл осы уақытта көшенің бас жағындағы қалың тұттың панасында Аязбек пен Төрекелді бізді аттарымен күтіп тұруы керек. Артымыздан біреулер оқ атып, қиын-қыстау шақ туа қалса, дереу қышлақтан кетуіміз қажет.

	– Оны қашан іске асырамыз?

	– Ертең болмайды. Ең жақсысы – бүрсiкүні. Ертең Аязбектер аттарды дайындасын. Ал өзім кешке сол жақты бір шолып қайтайын. Исламқұлдың да, Шалпардың да үйінде екеніне көз жеткізейін. Бәрі де ойдағыдай болса, Аязбек, Төрекелді үшеуміз саған келеміз.

	– Сонда мен ештеңеге араласпаймын ба?

	– Жоқ, Пұсырманқұл. Бала-шағаң бар адамсың. Оларды қатерге тікпей-ақ қой.

	Сүлеймен Бойтанның үйінде тағы бір күнді зорға өткізді. Ертесіне түс ауа қос есек жегілген арбасына мініп, Ажан келді.

	– Бүгін Исламқұлды да, Шалпарды да көрдім. Екеуі де үйлeрінде. Аязбек пен Төрекелді аттарымен уәделі жерде күтетін болды. Ал, енді, жатып демалайық. Құдай қаласа, азанда «Қоқанбазарға» қарай жолға шығамыз.

	Азанда күн шықпай, екеуін Бойтан оятты. Асығыс-үсігіс бір-екі кеседен шәй ішті де, жолға жиналды. Жолдары алыс емес. Бірақ қауіпті. Сүлеймен арбаның үстіндегі шөп астына жасырынды. Ажан қос есектің шылбырын ұстап, арба алдына отырды.

	– Ыһы, жануарлар. Егер бүгін екеуіңді арбамен қосып, тәжік қышлақтың ортасына тастап кетсем, мені кешіріңдер, – деп ұзын қамшысымен олардың арқаларын сабалай, қақпадан шықты.

	Бүгін жаңа өкімет бекіткен жаңа жылдың бiрiншi күнi. Сол өкіметтің өкімімен бұл күн он екі-он үш жылдан бері қалың бұқара үшін демалыс. Сондықтан болар, Ажан айдаған есек арба күн ұясынан шыға бере тәжік қышлақтың шетіне іліккенше, көшеде әшейін күндері бұл мезгілде іске асығып бара жататын адамдарың бірі де көрінбеді. Қышлақ арасы тым-тырыс. Осыны пайдаланған Ажан:

	– Құдай біздің ниетімізге демалыс күнін тап қылғанын қарашы. Көшеде жан жоқ. Аздан соң Шалпардың есік алдына барып тоқтаймын. Өзім хабар берген ыңғайлы сәтте атып шығарсың. Қанжарыңды ұмытқан жоқпысың? – деді шөп астында жатқан Сүлейменге жәй ғана сөйлеп.

	– Белгі берсең болды, атып шығамын. Сен алдымен оның итін бір жақты қылуды ойластыр.

	– Жарайды, ит – менікі. Шалпар – сенікі. Айтпақшы, қатын, бала-шағасының да үнін өшіру менің мойнымда.

	Жұқа қары мұздаққа айналған айқыш-ұйқыш қотыр жолдармен біраз жүргеннен кейін Ажан «ышша» деп есектерін тоқтатып, арбадан түсті. «Келдік-ау» деп ойлады Сүлеймен. Ажан: «Шалпар, оу, Шалпар!» – деп айқайлады дарбазаны ұра. Ар жақтан қандай жауаптың шыққанын естіген жоқ, тек аздан соң: «Бері шығып кетші» деген Ажанның даусын естіді. Артынша шиқылдап дарбаза ашылды. Ажанмен шыққан адам күбір-күбір сөйлесіп, арбаға жақындады.

	– Не бар дедің шөптің астында?

	– Біраз мылтықтар мен оқ-дәрілер. Бұқардың қайқы қылыштары да бар. Көшеде арбаны ешкім көрмей тұрғанда ішке кіргізіп, содан соң саудаласайық, Шалпар, – деді Ажан.

	– Сонда әр мылтықты қанша пұлға бағалайсың? Кәне, көрейінші, қандай мылтықтар өзі? Орыстардікі ме, ағылшындардікі ме? – деп Шалпар арба үстінде Сүлейменді сәл ғана жауып жатқан шөптің шетін қолымен аударыстыра бастады.

	– Ойбай, Шалпар, ашпа шөпті! – деп шаңқ етті Ажан. – Біреу-міреу байқап қалар.

	– Бұл жерде мен тұрғанда, көшеге қарап ешкім мойнын созбайды.

	Шалпар шөпті одан бетер арши түсті.

	– Шалпаржан-ау, арбаны ішке кіргізейік те. Одан соң өзім-ақ шөпті аударып тастаймын.

	Шалпар тоқтар емес. «Қане, қайда мылтық, оқ-дәрiлерiң?» – деп арбаның ана шетіне бір, мына шетіне бір шығып, шөпті арасына қолын сұғып-сұгып қояды. Бір кезде қолы Сүлейменнің денесіне тиіп кетті.

	– Жұп-жұмсақ бірдеңе жатыр ғой мұнда, – деп сол тұстың шөбін аудара бергенде, Сүлеймен оның екі қолынан шап беріп өзіне қарай тартып қалды. Шалпардың кіндік тұсы арбаның шарабасына оңбай соғылды да, бетімен шөпке етпеттей құлады. Үстіндегі шөпті басымен сілкіп-сілкіп тұра келген Сүлеймен оның қолдарын босата салып, алқымына жармасты. Ажан қарап тұрмай, қанжарын Шалпардың жауырын астына кірш еткізіп сұқты да, аяқтарын көтеріп, арба үстіне лақтырып жіберді. Сүлеймен оның қаба сақалы мен сықсиған көзін көргенде бар ашуы сыртқа атып, алақанында тұрған жуан мойынды тістене мытып-мытып жіберді. Не болғанын түсінбей де қалған Шалпар сорлы аяқтарын бір-екі рет тыпырлатуға ғана шамасы келді.

	– Жап үстіме шөпті. Енді Исламқұлға тарт!

	– Ә-ә, мұның жөні жүдә оңай келді. Жатсайшы өзің. Мұны қатарыңа жатқыз.

	Ажан шөптi екеуінің үстіне үйді. Арба шиқылдай орнынан қозғалды.

	Сүлеймен ол қашан тоқтағанша, шөп астында қырынан жатып алып, Шалпардың мойнынан қолын босатпады. Шалпардың алқымын қайта-қайта мытты. «Иттің Ажанның қанжарынан тез өле қалғанын қарашы. Біраз алысып, айызымды қандырғанымда болар еді».

	Көп өтпей арба тағы тоқтады.

	– Сүлеймен, әзірше жан-жақта ешкім жоқ. Шөп астынан тез шық та, қатарыма отыр. Исламқұлдың үйіне қатар кіреміз.

	– Келдік пе? Қайсы үйі? Сұмырай, үйін хан қорғанындай қып қоршапты ғой. Үйіне кіру үшін не сылтау табамыз?

	– Кешегі келіскен сөзімізді айтамыз да. Жүр, малай-құлдары малдарымен әуре болып жатқанда, Исламқұлдың отырған бөлмесіне кіріп алайық.

	Екеуі арбадан түсіп, қақпаға жақындады. Оны бір-екі рет ұрғанда іш жақтан беліне ұзын қылыш таққан бір жігіт есік ашты.

	– Кім керек?

	– Исламқұл әка оянды ма? Оянса айт, «Алайдағы Рахман бектен кісілер келіп тұр» деп. Екі қазақ кісі дегейсің.

	Қылышты жігіт екеуіне сүзіле қарады:

	– Құрбашы жаңа ғана шайға отырып еді. Рахман бектен келсеңіздер, жүріңіздер. Тіке кіргізіп жіберейін.

	Ішке кіргенде Сүлеймен айналаға көз тастап еді, Құдай салмасын, ауласы құла-дүз. Бастырмада байлаулы тұрған малдарда есеп жоқ. Үш-төрт еркек астауға жем-шөп салып жүр. Бірақ ол жақты түгел көзімен шалып үлгермеді. Бастаушы жігіт түнікімен жабылған еңселі тамның алдына келгенде:

	– Белдеріңде наган, қанжар жоқ па? Кәне, екеуің де шапандарыңның белбеуін ағытыңдаршы, – деді.

	– Рахман бектің адамдары құрбашыға жаулық ойлап келеді деймісің?

	– Кім біледі, Рахман бектен көптен бері хабар болмай кеткен еді... Исламқұл әкадан басқасының бәрі бәлшебектердің құлына айналып кеткен қазір. Сол үшін де әманда сақтық керек. Қаруларыңыз жоқ болса, аяқ киімдеріңізді осында қалдырыңыздар да соңымнан еріңіздер.

	Ол осыны айтты да, арғы есікке бұрылды. Ажан етігін тез-тез шешіп, оған ілесті. Сүлеймен етігінің табанын жаюлы текеметке сүртіп-сүртіп, оның соңынан ерді. Үшеуі төрт есіктен өткен соң бір үлкен бөлмеге кірді. Төрде беті жалпақ, қоңқақ мұрынды, қап-қара бұйра сақалы беліне түскен, алпамсадай біреу малдас құрып, шәй іші отыр. Жанында көзі ғана көрініп, бет-аузын, басын қара орамалмен ораған жап-жас келіншек шәй құйып отыр.

	– Құрбашы, Рахман бектен кісілер келіп тұр, – деді жол бастаушы жігіт.

	– А, – деді анау таңданған кейіппен. Денесі қандай зор болса, даусы да жуан екен. – Ойпырмай, ол әлі тірі жүр ме екен? Неғып тұрғызып қойдың оларды? Бері өткізсейші.

Сүлеймен осы сәт «қарауыл жігітті бір ұрып, қатырып тастап, оған атылып барамын ғой» деп ойлаған-ды. Бірақ ананың мына сөзінен кейін іштей сабыр сақтады да, жанына жақындап, қолын алды. Ажан болса оның жағдайын сұрап, іші-бауырына кіріп, өтірік өліп барады. «Иншалла, шүкір» деген Исламқұл Сүлейменнен көзін алмай отыр.

	– Рахман бектің құзырында мынадай бәйтеректей ұзын, аюдай тұрпатты адам бар ма еді?

	– Бізде түрлі-түрлі адамдар бар, құрбашы.

	– Иә, өздерің қай қуыста тығылып жүрсіңдер? Рахман бек Ауған асып кетті деп естіп едім. Өлімнен аман екен-ау. Қашан оралды?

	– Құрбашы, жанымызда бөтен көздер отыр...

	– Әй, шығыңдар екеуің де! Керек болсаңдар шақырамын өзім, – деді Исламқұл қарауыл мен келіншекке кезек-кезек қарап.

	Олар сыбысын білдірмей шығып кетті.

	– Барлық әңгімені мынау дәу айтады. Бұл сізге жақын отырсыншы. Ал мен аржағыңызға отырайын, – деп Ажан орнынан тұра сап, Исламқұлдың сол жағына ауысты.

	Оның ойын түсінген Сүлеймен берірек жылжып, сөзге келместен Исламқұлдың бетінен құлаштап бір-ақ соқты. Оның шүйдесі артқы дуалға оңбай соғылып, бір мезет есінен танды. Сүлеймен қонышындағы екі жүзді қанжарын суырып алып, алқымына тақады. Бірауықтан соң есін жиған Исламқұл айқайламақ болып, әрекеттеніп еді, бұл оның сақалынан уыстай ұстап, иегін жоғары көтерді. Басы дуалға сүйеніп, аузы жабылып, айқайлауға мұршасы келмеген Исламқұл қолдарын шапалақтай бергенде, Сүлеймен қанжарын екі алақанының ортасына қырынан ұстай қойды. Екі алақаны қанжар жүзіне барып қадалған Исламқұл «Ө-ө-ө» деп өзгеше дыбыс шығарды.

	– Ей, хайуан! Өлеріңнің алдында тыңдап ал. Мен – сен қолға түсіре алмаған Сүлейменмін. Өміріңде «алты аласың, бес бересің» жоқ маған өштесетіндей қай кегің қалып еді? Әлде, өзіңе келер зауал жоқ деп ойладың ба?.

	– Қарауыл, қарауыл, – деп шиқылдады Исламқұл. – Сүлеймен, Сүлеймен...

	– Бізді өлтірем деп ойлап едің. Ал қазір бізден бұрын бар о дүниеге, – деп Ажан оның қарын тұсына қанжарын екі рет сұғып-сұғып жіберіп, ары қарай итере салды. Исламқұл аузы ашылған күйі қиқына дем алып, бүк түсті. Ажан қанжарындағы қанды дастархан шетіне сүртті:

	– Енді есік алдындағы жаңағы итаршысын жайғайық. Одан соң бізге қауіп жоқ шығар.

	Екеулеп есікке жетті. Ажан «арғы бөлмеде ешкім жоқ па?» дегендей, оны жайлап ашты да, сығалап қарады. Мұнда ешкім көрінбегесін, екінші есікке жетті. Үшінші ауызғы бөлме де бос. Тек кіре беріс дәлізде манағы келіншек пен қарауыл тұр. Сүлеймен есік артында қалып, Ажан дәлізге шықты. Оны көрген қарауыл:

	– Құрбашымен әңгімеңіз тез бітіп қалды ма? Жылдам шығып қалдыңыздар ғой. – Сосын әлденеден сескенгендей: – Жаныңыздағы серігіңіз қайда? Әлде құрбашы мені шақыртты ма? – деп келіншекке бір, Ажанға бір қарады да сөзіне жауап күтпестен ішке қарай қойып кетті.

	Ол еңкейіп есіктен өте бергенде, босаға жанына жабысқан Сүлеймен оның қарақұсынан қойып қалды. Кімге болса да жалаң жұдырығының соққысы күрзідей тиетін Сүлейменнің бір-ақ ұрғанынан қарауыл сорлы желкесі үзіле жерге қадала қалады. «Ә» деуге шамасы келмей, еденге гүрс еткен қарауылды көрген келіншек айқайлай берем дегенде, Ажан оның аузын алақанымен басып, ішке сүйреп кіргізді.

	– Артымыздан шыңғырып жүрер. Мұны да бір ұрып, талдырып тастайық.

	– Ұрсаң, өзің ұр. Менің енді әйелге қол көтеруім қалып па?

	– Кешір, қалқам. «Жауды аяған жаралы» дегендей, әйел болсаң да, сен де біздің бір жауымызсың. Аман тастап кетсек, артымыздағы қиқуға себің тиіп жүрер.

	Ажан қорқыныштан ес-түссіз күйдегі келіншекті төбелеп-төбелеп, сылқ түсірді.

	Ойлағандарын осылайша іске асырған екеуі Исламқұлдың қақпасынан шықты. Шығып бара жатқандарында бұларға ешкім назар аудармады. Малайлар мен қызметшілер өз шаруаларымен әуре боп жатты. Екеуі көшеде тұрған есек арбаға тез-тез мініп көше басына тартты. Көше шетіндегі қалың тұттың қасында екі құр атты жетектеріне алған Аязбек пен Төрекелді тұр екен.

	– Мимырт жүрістеріңе қарағанда, ештеңе бітіре алмағансыңдар-ау, – деді Аязбек өз атынан түсіп жатып.

	– Әсте олай емес. Қайта екеуінің де жайын тез таптық. Ой, сен, неге атыңнан түстің? Мін тез! Біз де мінейік аттарға. Мына тәжік қышлақ дәл қазір үстеріне жай түскендей болады, – деді Ажан.

	– Ойпырмай-ә, шынымен екеуін де демде бажарып келдіңдер ме?

	– Ажан мына есектер мен арбаны қайтпекпіз? – деді Аязбек.

	– Осы жерде қалдырамыз.

	– Біреу-міреу бұлардың сенікі екенін танып қойып, ертең мілисаға айтып жүрмей ме?

	– Бұлар менікі емес. Түнде Ажабадағы бір сарттың үйінен ұрлап шыққам. Ау, енді тұра бермейік. Мына қамысты жағалап, ордаға дейін жүрейік те, одан соң екеу-екеу бөлініп, Қоқанға шығыс жақ шеттен кірейік. Мен Сүлейменді үйге алып кетемін. Аязбек, кешке сенің үйіңде жолығайық.

	Осы оқиғаның ертесіне бұлар күткендей-ақ бүкіл Қоқан дүр еткен. Мілиса да екі-үш күн ары-бері шапқылап, өлтірушілерді іздеген. Әрине, шын іздегенде табар ма еді, бірақ өздеріне де Исламқұлдың өлімі керек болды ма, әйтеуір іздеуді тез тиды. Бәлкім, Қоқан мiлисаларының басшылары оны тек сорып отыру үшін оған ерік берген-ау. Әйтпесе шын достары болса өйтпес-ті. Үш қатыны мен баскесер жандайшаптары пірлерінің өлімін іздестіруге қауқар да таныта алмады. Ол өлген соң артындағы малдары мен дүние-мүліктерін өкімет өз қарамағына өткізіп алды. Сөйтіп Исламқұлды жұрт бірте-бірте естен шығарды. Бірақ Исламқұл өлгенімен Қоқанда қарақшылық тиыла қойған жоқ. Қарақшылық болғанда – ашық қарақшылық емес. Сырт көзге көрінбегенімен, күн сайын бір бұзақылық жасайтын баукеспелік, баскесерлік істерді машық еткен кілең бұрынғы басмашылар мен ұрылардан тұратын топтардың қарақшылығы. Қоқандағы жаңа өкімет қазірше оларды жусатып салуға дәрменсіз. Исламқұлдан кейін Сүлеймен олардың талайымен алысты. Бірін жеңдім десе, алдынан тағы бірі шығады. Арпалыспен өтіп жатқан өмір...





Х


	...Иә, осылайша Қоқанда екі жыл өмірі өтіпті. «Елге кетейін, еш болмаса туған топыраққа сәл жақындап жүрейін» деп Сүлейменнің ойлағаны қашан. Алайда бір сəтi түспейді. Енді кетейін дегенде Шалпар секілді бір қанішер, болмаса бұған жаулық ойлаған бір қаскөй аяғына оралғы болып, жолын кесті де тұрды. Өзіне жаулық істегеннен кек алмай қоймай үйренген бұл, жүреді сосын оның артынан қуып. Сужүрек, намыссыз болса, бәріне қолды бір-ақ сілтеп, әлдеқашан кетіп қалар еді...

	Қоқандық баскесерлер мұны шаһардан масқара қылып қуалап жібереміз дейді. Ал бұл артымнан мазақ атым қалғанша, олардың көзін жойып кетемін деп, айқасқа түседі. Баскесерлер ақыры мұны қуа алмады. Қанша айла жасап, өлтіре де алмады. Есесіне, қаншасы бұдан жеңілді.

	Әлбетте, олардың бәрін Сүлеймен жалғыз жеңбеді. Қарақшылар арасындағы текетірестіктің қазанында әбден қайнап, жеке дара көзге түскен ол, өз қарамағына бірталай адамдарды топтастырып алды. Қанды көйлек достары – Аязбек пен Төрекелді оң қолы. Пұсырманқұл – ақылшы. Ажан – пұл ұстаушысы. Бұлардан басқа қанша «барып кел, шауып кел» жігіттері бар.

	Қоқандағы қарсыластары Сүлейменді өздері жеңе алмаған соң, сонау Тәшкендегі Бекаба деген жөйіттен көмек сұрапты. Оны Сүлеймен кеше Ажаннан естіген. Ажан бұны Пұсырманқұлдан естігенін айтты.

	– Пұсырманқұлды ертіп келсейші. Істің мән-жәйін өз аузынан есітейік те.

	– «Ертең өзім барып айтам» деп отырған. Мен өзіңе қазір жолығып тұрғаннан соң айтып отырғаным да, – деген-ді Ажан.

	Соны естігелі бері «Құдияррабаттағы» жақында бір өзбектен сатып алған жайда байыз тауып отыра алмаған Сүлеймен, үйге мың кіріп, мың шықты. Сәске əлетінде алдымен Пұсырманқұл мен Ажан, одан кейін Аязбек келді.

	– Қоқанда жүргеніме екі жыл болып қалыпты. Былтырдан бері мына Аязбек, Төрекелді үшеуміз «туған топырақта кетсек пе» деп жүр едік. Оған бір себептен бір себеп шығып, аяғымыздың тұсалана бергені сендерге аян. Енді биыл сендерді де ерте кетеміз деп жүргенде Кәкім сарт килігіп, ошағын опырғанша тағы жүріп қалдық. Енді әзір күн суытпай жылжиын десек, кеше Ажан бір нәрсені айтып, көңілімді бей-жай қылды... Кәне, Пұсырманқұл, сен білетінге ұқсайсың ғой. Ол не əңгіме? – деді Сүлеймен бәрі жиылған соң. – Айтпақшы, Тәшкен мен Қыбырай, Бөкі жақтарға сонау Түлкібас, Қаратаудан қазақтар ауып келіп жатыр дей ме? Соғыс болмай, жұт келмей тұрып, қазақтар неге ауып жүр?

	– Е, е, Сүлеймен. Өз тегімнен тартсам, қыпшақтың шаштысына жататын менің бір шоғыр аталарым осыдан алпыс жылдай бұрын Сыр бойынан осында ауып келген екен. Орыстар тықсырған ғой.

	Менің бабаларымнан бұрын да мұнда қазақтар көп болған. Қазақ бекер жер ауа ма? Тәшкенге барып-келіп жатқан адамдардан естуім бойынша, Қазақстанға қарайтын арғы іш жақта алапат ашаршылық болып жатыр дейді. Тәшкенге барып-келіп жатқандар өтірік айтпайды ғой. Әйтеуір ел жақтағы бауырлардың жағдайлары қиын екен...

	– Әй, әй, немене, сонда қайбір жылдардағыдай «жылантақыр» жұт болып па? «Бәрін жетілдіреміз, бәрін тойдырамыз» деген сәбет өкіметі халқын асырай алмай отыр ма екен?

	– Бар пәле сол өкіметтің өзінде ұқсайды ғой. Естуімше, өкімет шаруалардың барлық малдарын тартып алыпты.

	– Атасына нәлет, ондай өкіметтің, – деп шарт кетті Сүлеймен қолымен жерді бір ұрып. – Әй, біз мұнда Қоқанның қарақшыларымен майдандасып не қыламыз? Ондай болса, кеттiк елге. Шаруаның малын тартып алып, аштан өлтірген өкіметпен күресейік қолдан келгенше. Ер екенімізді танытайық, жұртқа көмектесіп.

	Бұл сөзден кейін бәрі тым-тырыс қалды. Әркім өз ойымен алысып, жер шұқысты.

	– Ертең жиналыңдар, – деді Сүлеймен әлден соң. – Әйелдеріміз әзірше осында қала тұрсын. Жауға аттанған ер қатынын жолға алмас болар. Барам деген басқа жігіттердің бәрін ертіңдер.

	Шыршыққа дейін аман-сау жетсек, ары қарай таудан асып, елдің дәл үстінен түсеміз. Анау жақта күллі ел ашығып жатқанда, біз мұнда Қоқанның еркек тышқандарына дәулік көрсетпей-ақ қоялық.

	– Бұл бәріміздің ойымызда бар ғой. Бірақ анау Бекаба деген жөйіт сонау Тәшкенде жатып, біздің басымызды алмаққа бекініпті. Бүгін-ертең, ары кетсе арғы күні соның адамдары осында жетеді. Соларды бір жақты қылып кетейік те.

	– Қазақтардың ашығып жатқанын естіп, қызуланып кетіппін, Аязбек. Пұсырманқұл, Бекаба деген кім өзі? Бір жерден атын естіген сықылды едім. Тәшкенде біз секілді қарақшылар көп болғаны ма? Айдаладағы оның бізде несі бар?

	– Қазақ елінде жаңа өкімет нығайып, жұртты бір шыбықпен айдайды екен. Бізді Өзбекстан деп бөлгенімен, сол өкімет бізге әлі онша тізе батыра қойған жоқ. Білушілер Қазақстан мен Өзбекстандағы тәртіпті салыстыра алмайсың дейді. Сондықтан болар, бізде өзіміз сияқты қарақшылар топтары әлі сойқан салып жүр. Тәшкенде де солай. Тәшкеннiң күллі ұры-қарысы мен баскесерлерінің бәрі сол Бекаба дегенге бағынады екен. Оған Қоқандағы біреулер сені жамандап кісі жіберген де. «Сүлейменнің басын ал. Содан соң Қоқан да сенікі» деген-міс. Бірақ бұл – ақиқат. Маған сенімді адамдардың айтуынша, Бекаба өзінің баскесерлерін мұнда жіберіп те қойыпты. Алдымен бізге соларды қарсы алуға тура келеді.

	Сүлеймен біраз ойланып отырды.

	– Бекабаның маған жіберген адамдарының кім екенін қалай анықтаймыз? Және олар маған қалай шабуылдар екен?

	– Былай етейік, Сүлеймен. Осы екі-үш күннің ішінде сен күндіз еш жаққа шықпа. Кім біледі, Бекабаның адамдары өзiңдi көшеде-ақ атып кетуден тайынбас. Не де болса, үйде күт. Баскесерлер ендігі сенің жайыңды да, түр-түлғаңды да біліп алғаны кәміл. Білмесе де, білетін біреу жандарында болады. Біз де осы маңнан ұзамай, жігіттермен торуылдап жүрейік. Өзің әркез мылтығыңды оқтап, дайын ұстап отыр.

	– Қайдағы бір Бекаба деген жөйіттiң аламандарынан қорқып, ініне тығылған суырдай болып отырамын ба енді?

	– Сүлеймен, – деді қатқыл дауыспен осы кезде Пұсырманқұл. – Кей кезде көзсіз батырлықтың да жөнсіз жері бар. Келетін жау ашық емес, бұта тасалап, жотадан бұғып келе жатыр. Әрі олардың Қоқанның қай көшесінде тығылып, кай үйінің бұрышында жасырынып тұрып қару жұмсайтынын да білмейміз. Аязбектің сөзі дұрыс. Көшеге шықпай, үйді паналай тұрғаның жөн әзірше. Təшкеннен келгендер бірден іске кіріспей, алдымен сенің аңысыңды аңдиды. Екі-үш күн сенің үйіңнен шықпай жатқаныңды білген соң олар түн ішінде осы үйге түсуге әрекеттенеді. Біз күндіз көше жақты торуылдайық та, түнде осында келіп отырайық. Сөйтіп олардың қандай айла жасайтынын көрелік.

	– Исламқұл мен Шалпардың алқымдарына қолым жеткенше, бір ай үйде отырып едім, омалып. Енді жөйіттерді күтіп, тағы ішім жарылардай болам-ау. Мейлі, сендер солай шешсеңдер, көнейін оған да. Бір айтарым, мынау Дилданы біреуің үйлеріңе апарыңдар.

	Маған әр қауіп келген сайын, бұл сорлының жүрегі ұшып өлетін болды. Екіқабат адамға қиын ғой.

	– Мен үйге апарып тастайын оны, – деді Пұсырманқұл. – Шынында, әйел затын мұндай іске араластырмаған жөн.

	– Оны кім араластырайын деп отыр. Егер осында атыс-шабыс бола қалатындай болса, ол көрмей-ақ қойсын дегенім де.

	Осыдан кейін олар тағы біраз нәрсені пысықтап, тарасты. Дилда Пұсырманқұлмен бірге кетті. Аязбек пен Төрекелді ертең келетін болды. Ажан бүгін кештен бастап, басқа жігіттермен бірге үй маңын қарауылдайтын болды.

	Сүлеймен тобы сөйтіп Тәшкеннен келетін баскесерлерді үш күн күтті. Күндіз де, түнде де үй маңына келіп, кеткен бейсауат кісі болмады. Күндіз ұйықтап, түнімен көз ілмей жау күткеннің қандай болатынын Сүлеймен сонда ұқты. Үшінші түні күте-күте зарыққан ол шолпан туа «келетін дұшпан осы күнге дейін келетін еді ғой» деді де, жатып ұйқыға кірісті. Бір кезде біреудің жұлқылап тартқылағанынан оянып кетті. Көзін ашса:

	– Қашан ұйықтап едің өзің? Ойпырмай, басыңды емес, басқа жеріңді кесіп кетсе де, түк білмей ұйықтайсың ғой, түге. Әй, «мен келгенше қисаюшы болма» деп ескерткен жоқ па едім, – деп Ажан басында тұр.

	– Өй, осы сендердің тәшкендіктерің, сірә, келмейтін де шығар. Біріміз далада, біріміз үйде түн сүзіп, босқа отырмыз ба деймін.

	– Келмей қоймайды олар. Тәшкендіктер біздің ойымызды сезіп, қазірше әдейі тыныш жатқан болуы да мүмкін.

	– Қай уақыт болды?

	– Сәскеге көтеріліп қалды. Ә, міне, Пұсырманқұл да келе жатыр. Әнебір жанындағы сарты кім екен?

	Ажан сөзін аяқтағанша, Пұсырманқұл да үйге кірді. Қасында өңкейген, семіз, дәу біреуі бар. Амандық саулықтан соң:

	– Жансыздар арқылы білдім. Бекабаның адамдарының мұнда келгеніне екі күн болыпты. Кеше кешке: «Сендер қайта беріңдер», – деп Төрекелді екеумізді қуып жіберіп едің. Түннің тыныш өткені бек жақсы болған. Енді не қауіп болса да бүгін болады. Ә, ұмытып барады екенмін. Менің басыма бір ой келді. Мына сарттың аты – Атамқұл. Он сом пұлға жалдап әкелдім өзін. Бізге бір қызмет істейді бұл.

	– Қандай қызмет?

	– Түнде ауызғы бөлмеге сенің орнына жатқызып қоямыз мұны. Өзіміз ішкі тамда тығылып отырамыз. Тәшкендіктердің қанша болып келетіндігін білмейміз ғой. Сондықтан да олардың бәрін бірдей сыртта, көшеде ұстай алмауымыз да мүмкін. Қысқартып айтсам, олар қанша болған күнде де, бәрі бірдей үйге кіре қоймасы анық. Сені өлтіруге біреуі, болмаса екеуі кіруі мүмкін. Өлтірушілер кіре сала, орныңда жатқан Атамқұлды сен деп ойлап, бауыздауға әрекет жасайды. Ал біз мұны бауыздатпай тұрып, әрекет жасап қалуымыз керек. Сыртта қалғандары болса, Ажан мен жігіттер жайын таба берер.

	– Пұсырманқұлдың айтқаны жөн. Бас алушыны ішке кіргізіп, сыртта қалғандарын өзіміз ептерміз. Ал сен, Атамқұл, қорықпайсың ба?

	– Пұсырманқұл әкам «сені өлтіртпейміз» деп ант-су ішіп келді. Он сом үшін тәуекел етіп отырмын. Бала-шаға көп дегендей...

	– Ештеңеден қам жеме. Әрі мұнда сенің келгеніңді ешкім білмейді.

	– Пұсырманқұл, сен сырттағы жігіттерге айт. Барып демалсын. Орнына өз жігіттеріңді әкеп қой. Біліп отырмын, бүгін тәшкендіктер осында шолғын жасайды. Бейсауат адамдардан көз жазбай бақыларсыңдар. Ал біз, Сүлеймен екеуміз кешке дейін жатып тынығайық, – деді Ажан. – Атамқұл, сен де жатып ұйықта.

	Пұсырманқұл кетті. Бұл үшеуі сол жатқаннан кешке бір-ақ тұрды. Күн бата Аязбек пен Төрекелді келді. Бөтен сарттың кім екенін білген соң Аязбек:

	– Иә, сен туралы Пұсырманқұл айтқан. Енді Сүлеймен, Ажан, мені тыңдаңдар. Пұсырманқұл бүгін келе алмайды. Бүгін ол үш жігітпен өзін және өз үйіндегі адамдарын күзетеді. Себебі бағана осы көше мен үйді ала шапан, ала топы киген төртеу ұзақ аңдыпты. Тіпті Сүлеймен, сенiң дарабазаңның қалай жабылып тұрғанын байқағандай, ары-бері тартқылап та көріпті. Келтелеп айтқанда, үй маңын әбден зерттепті. Пұсырманқұл олардың жүзін көріп қалайыншы деген оймен жақындаса, ішіндегі біреуі таныс боп шығыпты. «Сыр бермегенімен, олар секем алды-ау деймін. Мені көрген соң бәрі дереу тайып тұрды. Қанша дегенмен менің Сүлейменнің адамы екенінімді біледі ғой ол. Егер олар бүгін түнде ойларын іске асырмақ болса, онда Сүлейменге де, біздің үйге де бір мезгілде шабуылдайды. Сол үшін мен өз отанымды қорғайын. Ал сендер Сүлейменмен бірге бола беріңдер», – деді Пұсырманқұл. Сөйтіп, ол өз үйін күзететін болды. Біз Сүлеймен, Төрекелді үшеуміз осында қалайық. Сен, Ажан, көшедегі жігітермен сыртты бақыла, – деді.

	– Пұсырманқұлдың күдігі орынды. Қоқан қарақшылары көптен бері сенімен бірге оны да қарауылға алып жүр, – деді Төрекелді.

	– Ай, Құдай ұрып, біз бәріміз осы жерде отырғанда біреулер сендердің де үйлеріңе барып жүрмесін. Екеуіңнін де шақалақ балаларың бар. Соны ойладыңдар ма?

	– Қатындарымыз бен балаларымызды басқа үйлерге тығып келдік.

	Аязбек пен Төрекелді әкелген асты бесеуі отырып, ішіп алған соң. Ажан сыртқа беттеді:

	– Ал енді мен кеттім. Ішке біреу-міреу кіретіндей болса, Құдай сендерге қуат берсін.

	– Осы сендер, түнімен көшеде тікелеріңнен тік тұрып, уақыт өткізесіңдер ме?

	– Біз саған айтпаппыз ғой, – деді Аязбек. Сүлейменнің сөзіне күліп. – Көшенің арғы бетіндегі үш көрші мен жан-жағындағы екі ауылдасыңды бір-бір қой беріп, өзімізге қаратып алғанымызға үш күн болды. Солардың ауласында екеу-үшеуден тығылып тұрып, сенің дарбазаңнан көз алмай отырамыз. Әйтпесе көшеде сенделіп неміз бар.

	– Әй, сендерден де айла артылмайды-ау.

	Ажан үйден шыққан кезде Сүлеймен аула шетіндегі ақырдағы қарагеріне шөп салып келді. Содан үшеуі түн жарымына дейін әңгіме құрып отырды. Атамқұл бағана ауыз бөлмеге жатып қалған. Бір кезде Төрекелді далаға шығып келді.

	– Төбеде шолпан туып қалыпты. Күткен адамдарымыз келмейді-ау, сірә.

	– Кейбір ұры-қарақшылардың таң ата қораға түсетіні бар. Тәшкендіктердің де сондай әдеттері болып жүрмесе игі...

	Төрекелді осылай дей бергенде, ауладағы ақырда тұрған қарагер қысқа ғана күркірей кісінеп, тебінгендей болды. Оның неліктен бұлай мазасызданатыны бұларға аян.

	– Мынау тегін белгі емес, – деп үшеуі атып-атып тұрып, ауызға бөлмеге қарай жылжыды. Содан кіре беріс есік жанындағы тесіктен үшеулеп сыртқа сығалады. Осы сәт үй сыртындағы дуалдан біреудің дүңк етіп асып түскен дыбысы шықты. Артынша аула ішінен әлдекімнің қараңдаған сұлбасы көрінді. Әлгі қараңдаған баяу басып, үйге жақындады. Аязбек сыбырлады:

	– Сүлеймен, сен есіктің арғы жақтауына жасырын. Төрекелді, мылтықты алып, ішкі есік алдында дайын тұр. Мен Атамқұлдың бас жағына тығылайын.

	– Келе жатқан бір-ақ адам-ау деймін...

	– Қазірше біреу сияқты, Сүлеймен. Сонда да үшеуміз үш жақтан дайын тұрайық та,

	Атамқұл басын ошаққа беріп жатқан. Аязбек келте шоқпарын оңтайлай ұстап, сол ошақтың тасасына тығылды. Сүлеймен есіктің ашылар жақтауына тұрды. Төрекелдi iшкі бөлмеге кетті. Сырттағы адам жайлап келіп, есікті тартқылады. Бағана Сүлеймендер оның ілгіш жібін әдейі осал етіп байлаған. Бірақ анау есікті бар күшпен тартқыламай, бір-екі рет ырғап-ырғап қойды. Аз-мәз сәттен соң Сүлеймен есік пен оның жақтауы арасына қарыла сұғылған әлдеқандай заттың дыбысын есітті. «Жапсарға пышақ сұғып, жіпті қимақшы ғой». Ойлағанындай, біраздан кейін жіптің қиылғаны білінді. Мұны қараңғыда көрмесе де, жіптің шиқылдап қиылған бәсең даусынан сезіп тұр. Жіпті қиғасын, анау еппен есікті ашты. Бірақ кірмей, бірауық кідірді. Үй ішін Атамқұлдың қорылы кернеп тұр. Әлгі адам осы қорылдың ырғағын аңдып, тағы біраз тұрды. Әлденуақытта ішке жайлап бас сұқты да, босағада қалт тұрды. Сірә, қамыс арасында жемтігін аңдығанда үш басып, үш тоқтайтын жолбарыстай әккі-ау. Тез-тез қимыл көрсетпейді. Жымсыз келіп, бар ісін шыңсыз бiтiрiп кетуге дағдыланған жау ішке кіргенде, есік жақтауындағы ілулі шапанның тасасында тығылған Сүлеймен демін ішке тартып, тына қалған. Орта бойлы келген анау босағада ұзақтау аялдаған сайын, жауын көргенде шыдай алмайтын әдеті қозып, «осыны бір ұрып дуалға жабыстыра салсам ба екен» деп, кеудесін сабырсыздық жайлады. Алайда оның әрі қарай не қылмағын көрейін деген ойы бұл ниетінен бас тартқызды. Әрі мұның жалғыз еместігіне де көз жеткізу керек.

	Үйге ұрланып келген жау Сүлейменнің ойын тап басқандай, қорылдап жатқан Атамқұлға қарай жүрді. Қараңғыда Сүлеймен оның бет-жүзін анық көрмесе де, әрбір қимылын ажыратып, қалт жібермей тұр. Жау Атамқұлдың кеуде тұсына барғанда кідірді. Сосын еңкейіп, көрпеге үңіліп қарады. Қарап алып, бойын қайта тіктеді. Бұдан соң кәдімгі мал бауыздайтын адамдай тізерлеп отырды. Сүлеймен жаудың бұл отырысының мәнісін бірден ұқты.

	Жатқан адамды түрегеп тұрып, бауыздау қиын. Тізерлеп отырып пышақтау оңай. Атамқұлдың кеуде тұсына тізерлеген жау ол жамылған көрпенің бас жағын жайлап сыпырды. Енді бір сәт кешіксе, оған пышақ ұрылатынын білген Сүлеймен, «E-е-ей!» деп айқайлап жіберді де, атылып барып, оң жұдырығымен тіке бір соқты. Оқыстан шыққан дауыстан шошынған анау бұған қарай бұрыла бергенде, дәл аузынан тиген ғаламат соққыдан сұлап түсті. Сұлап түскенде, ошақ тасасындағы Аязбек оның үстіне қона кетті. Бірақ ол сорлы бұл кезде ес-түссіз қалған еді.

	– Сыртты, сыртты бақыла, Сүлеймен. Тағы біреулері кіріп келмесін, – деді Аязбек қалтасынан жіп шығарып. – Мен мұның қолын байлап тастайын.

	Төргі бөлмеден атып шыққан Төрекелді мылтығын алға кезеп, сыртқы есіктің аузына келіп тұрды. Сүлеймен терезеден сыртқа көз тастады.

	– Бұдан басқа ешкім жоқ-ау деймін. Бар болса, екеулеп кірер еді ғой.

	– Көше жақтан ешбір дыбыс естілмейді. Егер бұл жалғыз болмаса, Ажандар бір әрекет жасамай қалмас еді.

	– Иә, Төрекелді, мұның кіріп кеткенін байқаған болса, ендігі сыртта қалғандарын Ажандар бір жақты етуі керек-ті. Алыс-жұлыстың бір дыбысы шықпады. Әлде, бұл пәле осылай жалғыз келді ме екен?

	– Сен екеуің шықпай, отыра тұрыңдар. Мен қақпа, көше жақты бір байқап келейінші, – деп Төрекелді аулаға беттеді.

	Аязбек екі қолын артына қайырып тастаған ананы Сүлеймен дедектетіп сүйретіп, төргi бөлмеге әкелді. – Шырақты жақшы, Аязбек. Мынаның кім екенін көрейік.

	– Шырақты қазірше қоя тұрайық. Сырттан бір хабар келсін.

	– Бұған қоса тағы біреу келсе, қарагер белгі берер еді. Осыған қарағанда, бұл – жалғыз.

	– Қайдам. Сүлейменді өлтіруге жалғыз келген болса, мұның жүрегі арыстанның жүрегіндей екен...

	Осы кезде сырттан біреулердің күбірлеп сөйлескені естілді. Бұған елең еткен екеуі дереу ашық есікке ұмтылысты.

	– Біз, біз, Сүлеймен. Ажан екеуміз ғой, – деді Төрекелді есіктен кіре бере мыналар бір ұрмасын деген оймен.

	– Ажан-ау, не байқадыңдар?

	– Құс болып ұшып келмесе, көз алдымыздан ешкім өткен жоқ еді. Мына Төрекелді «біреуді ұстап алдық» дей ме?

	– Жігіттерің қайда?

	– Отыр ғой, әр көршінің дарбазасының түбінде. Апырай, бұл қалай өтіп кетті?

	– Онда сен бар да, екі-үш жігітіңді біздің ауланың ішіне отырғызып қой. Қалғандары сол сыртта аңди тұрсын. Біз шырақ жағып, мынаның кім екенін көрейік.

	Аязбек шырақ жақты. Осы кезде байлаулы жатқан жау ыңыранып есін жинады. Төрекелді құмандағы суды оның бет-аузына құйды.

	– Су, су ішкізші.

	– Су ішпей, тас iш, – деген Төрекелді құманның шүмегін оның аузына тосты.

	Шалқасынан сілейіп жатқан ол, шөл далада ұзақ жатып, қаталап қалған адамдай, суды апыл-ғұпыл қомағайлана жұтты. Содан басын сәл көтерді де, өзіне үңілгендерге алақ-жұлақ көз тастады.

	– Аһ, – деді сосын желкесімен жерді бір ұрып, – Әттең-ай, қапы қалғанымды қарашы.

	– Қапы қалғаныңа емес, тірі қалғаныңа тәубе де. Әйтпесе менің ұрғанымнан онша-мұнша адам аман қала бермейді... Ой, мынау қазақ қой. Сонда тәшкәндіктер қазақты өлтіруге қазақты жұмсағаны ма? О, ата-бабаңның көрін... Жатқан жеріңде жайрата салайын ба, осы?

	– Қой, қоя тұр, Сүлеймен. Алдымен мұның кім екенін біліп алайық. Ей, қыран тырнағына өзі іліккен түлкідей болған неме, ныспыңды және кім екеніңді айт! Жаңылмасам, Тәшкендегі Бекаба жөйіттен келген баскесер сен ғой.

	– Қап, әттең-ай, өмірінде бірінші рет мүлт кетіп, шарасыздыққа түстім-ау, – деді анау тағы өкінішпен тістене ышқынып, жауап берудің орнына.

	Сүлеймен беліндегі қысқа қайқы қылышты шығарды.

	– Бұрын ылғи әлсіз бен аңғалды шауып үйренгенсің де. Тәшкендіктерге қарағанда қоқандық қарақшылардың низамы мен тәсілі бөлек екенін енді ұққан шығарсың. Әй, мен сенің құсалығыңды тыңдап тұруға шыдамым жетпейді. Айтасың ба, кім екеніңді?! Әлде бауыздала салғың келіп жатыр ма?

	Шырақ жарығына жалт-жұлт етіп шағылысқан қылыш жүзінен анау көз алмай тағы да:

	– Сүлеймен деген қайсың? – деп сұрады. – Әне бір ұйқыдағы томардай болып қорылға басып жатқан ба, әлде төбесі көк тіреп тұрған сен бе?

	– Біріншісі – мен. Анау жатқан – екіншісі. Қоқандықтар қайсымызды өлтір деп еді?

	– «Сол көзінің астында адам шошырлық тыртығы бар дәуді көрсең, ішегін ақтарып, басын кесіп алып кел», – деп еді. Сірә. Сүлеймен ол емес, сен боларсың. Бұлай күткендеріңді білгенімде, бір ай бойы келмей, қапыда басатын едім-ау. Бұл қырсық шалған түн болды өзі. Амалымның жүзеге аспай, қолдарыңа түсіп, өліммен жазаланатыным ештеңе емес-ау. Өзімнің артымнан қатын, бала-шағамның қырылатыны жаныма батады.

	– Өлтірсек, өзіңдi өлтіреміз. Қатын, бала-шағаңда неміз бар.

	– Түкке түсінбей тұрсың, Сүлеймен. Бекаба мені мұнда жіберер кезде: «Сүлейменді өлтірмей келсең, болмаса айлаң аспай, өзің опат болып кетсең, осында қалған отбасыңды да артыңнан жөнелтем. Сондықтан да Қоқанда оны өлтіру үшін түлкідей тіміскіленесің бе, қасқырдай иіскеленесің бе, әйтеуір ебін тауып, өкімімді орындап қайт!» дегені. Амал не, сауысқаннан сақ, құзғыннан қырағы болып келсем де, аяғым тұсалып қалады деп ойламаппын.

	– Ceн не оттап жатырсыз өзі? Мені өлтіре алмағаныңда – қатын, бала-шағаңнан айрылатыныңды білсең, онда неге ертерек ойланбадың? Өзiнiң өкімін орындамаған адамның отбасын түгел құртып жіберетін Бекаба деген тіптен жауыз адам ба?

	– Тұра тұршы, Сүлеймен. Сөзіне қарағанда, бұл қанша қанішер болғанымен, осы іске бір амалы жоқтығынан келген адамға ұқсайды. Әй, қаскөй, енді мені тыңда. Бәлкім біз сені өлтірмеспіз. Бірақ сен ол үшін кім екеніңді және мұнда кім жібергенін, Тәшкенде не іспен айналысатыңыды, әлгі, кім еді, Бекаба ма, соның нақты қандай адам екенін айтуға тиіссің. Атыңды да айтуды ұмытпа. Қай жердің қазағысың? – деді Аязбек.

	– Қоқанды қайдам, біздегі қарақшылар қолға түскен жауын «шыныңды айтсаң, өлтірмейміз» деп бар шынын айтқызып алады да, басын кесіп тастайды. Мейлі, ажалым бүгін жетсе – дауам қайсы. «Адам өлер алдында көңіліндегі хақиқатты мойындап кетсе, жалғанда жасаған күнәсі төгіледі» дейді ғой дамуллалар. Айтайын бәрін. Атым – Құрақ. Өзім Сырдариямен қатар шендесіп жатқан, бұрыннан-ақ ұры-қарының мекені болған, қазір де бандылар жайлаған «Бардаүңгір» жырасының Сарыбел тұсында туғам. Байлардың Көбек деген атасынанмын. Он үш жасымда жетім қалып, біреулерге еріп, Тәшкенге келгем. Шаһарда үйсіз-күйсіз қаңғып жүріп, адам тонайтын топқа қосылдым. Содан бері ұрлық жасап, кісі тонаумен күн өткізіп келемін, – деді де Бекаба жөйіттің бандысына қалай қосылғанын, сол бандыдағы ең епті де, ең айлакер сарбаз екенін және жуырда топ басшысы Бекабаның алдында кінәлі болып қалғанын, содан кінәсін жуу үшін оны осында жұмсағанын тәптіштеп айтып берді. Бұдан басқа Тәшкендегі қарақшылардың тұрмыс-тіршілігі жайында да, Бекабаның кім екендігін де нақтылап баяндап өтті.

	– Бекабаның алдында не істеп, кінәлі болып едің? Бұдан соң Қоқаннан Тәшкенге Бекабаға «мені өлтір» деп кім барды? Ол жақтан қанша адам болып келдіңдер?

	– Ахыретке аттанар кезде жалған сөйлеп не істейін, Сүлеймен. Қоқаннан Бекабаға нақты кімнің барғанын білмеймін. Тек қайбір күні Бекаба мені шақырып алды да: «Менің алдымдағы кінәңді жуғың келе ме?» – деді. Басқа амалым болмағандықтан «иә», – дедім. Кінәлі болғанымның себебі былай: Тәшкенде аты шыққан дархан шанышқылы Қараман және Қосаралдың құлшығашы Парманқұл деген қос қазақ қарақшы бар. Мизам айында сол екеуі қазақтарды біріктіріп, Бекабаның көзін жоймақ болған. Мен Бекабаның қол астында жүрсем де бауырларымды жақтап, солардың жағына шығып кеттім. Әттең, Бекабаға шабуыл жасар күні Қараман мен Парманқұлды НКВД ұстап, қамап қойды. Олар ұсталған соң арамыздаli қадай сатқынның шыққаны қайдам, Бекаба жоспарымыздың бәрін біліп қойды да, мені үйінің астындағы зынданға қамап қойды. Сол зынданнан шығарып қой, мені осында жұмсағаны. Жаныма бір жөйіт пен Қоқанды жақсы білетін бір сартты қосып берді. «Қоқанға барған соң «Тұмарабаттағы» Тұрдақ дегеннің үйін тауып аласыңдар. Сол жақта Сүлеймен деген қазақтың бір әңгісі аңырап жүргенге ұқсайды. Соны піштіріп емес, өлтіріп кел», – деп жоғарыдағы әңгімені қоса айтты. Міне, осылайша Қоқанға келіп қалдым.

	– О, әкеңнің... Мені әңгіге теңеп жүр ме? Бүгін мені Тәшкенге ертіп бар. Мен оны ұрғашы есекке айналдырып, қодық тастатқызайын, – деді Сүлеймен түтіге.

	– Сабыр етші, Сүлеймен. Осы атқа қона сап, жауға шаба кетуге дайын тұратының-ай, сенің. Мынаның әңгімесін аяғына дейін есіткеніміз жоқ қой, әлі. Сөйтіп, Құрақ, Тұрдақтың үйін таптыңдар. Тұрдақ бұл жаққа қалай жұмсады? – деді Төрекелді.

	– Тұрдақтың үйінде үш күн жаттық. Төртінші күні «Құдияррабаттағы» осы Сүлейменнің үйін аңдуға кірістік. Мұны көрсеткен Оқап, Ынсап деген жергілікті адамдар. Бірақ Сүлейменді көшеден де, үй маңынан да кездестіре алмай, екі күн жүрдік. Үшінші күні үйге қай жерден асып түсуге болатынын байқадық. Сөйтіп жүргенде Сүлейменнің Оқап танитын бір адамы кездесіп қалды...

	– Пұсырманқұлдың кешегі кездестіргені сол Оқап екен ғой, – деді Аязбек.

	– Иә, оның атын Оқап – Пұсырманқұл деді-ау деймін.

	– Мұнда жалғыз келдің бе?

	– Мұндай іске шыққанда жаныма кісі ертетін әдетім болмайтын.

	– Бәрі айқын болды, Аязбек. Бұдан сұрау ала беріп керегі не? Сен, Төрекелді, бар да Ажандарды шақыр. Олар келгесін, мына Құрақты атқа өңгеріп, Тұрдақтікіне барамыз. Таң енді атып келеді. Шырт ұйқыда жатқанда оның басын кесіп алайық. Одан соң Құрақты бауыздаймыз, – деді Сүлеймен.

	– Алдымен соны өлтірші. Содан кейін өзім-ақ өлейін.

	– Немене, өлуге пейілсің бе?

	– Жоқ, қазақ ерлерінің қашқарлықтардан, жөйіттерден басым түскеніне көз жеткізсем, арманым болмас еді.

	– «Арманым болмас еді» дейсің. Онда неге жөйіттiң тілін алып, өз қазағыңды өлтіруге келдің?

	– Ақталар сылтауым жоқ. Анау жастары онға жетпеген үш қаракөзімнің амандығын ойлап, не хайла істерімді білмей, абдырағаннан келіп едім бұл жерге. Айыпты – мен. Жазалаушы – сен. Мені сен өлтірсең, үш баламды жөйіт өлтірсе, Құдайға артар өкпем бар ма? Бұ қазақта түп-тұқиянымен өшіп кеткен жалғыз мен емес шығар, – деп күрсінді Құрақ.

	– Жайыңды түсінем, Құрақ. Жаһанды жайпаған жауыздың да, бір шерменде күйге түсетін кезі бар. Сен де сондай болып жатырсың қазір. Айыбыңды кешейік, қазір барғанда Тұрдақты өз қолыңмен бауыздашы. Осылай етіп, біздің алдымызда адал болуға ант-су ішсең, сенімен анда болысуға жараймыз.

	– Сүлеймен, басыңды алуға келген жаудың мүттәйім сөзіне сеніп, кеуде түйістірмексің бе?

	– Қазір Тұрдақтың, одан соң Тәшкендегі қарақшылардың толайым төресі болып жүрген Бекабаның басын алған соң кезек келер бұған. Ал қазір тұрғыз оны. Осы байлаулы күйінде алға салып, айдап жүр. Ә, міне, Ажандар да келді. Таң атпай жетейік, Тұрдақтікіне.

	Екі қолы артына байлаулы Құрақты алдарына салған бұлар, Құдиярхан сарайынан көктей өтіп, «Тұмарабаттың» үстінен бір-ақ шықты. Тұрдақтың «Тұмарабаттағы» үйін бұлардың бәрі білетін. Ол Сүлеймендерден бұрыннан-ақ өштесіп жүретін. Өштесуінің себебі – Тұрдақ Қоқандағы ұры-қарақшылардың бәрі өзіме бағынса екен дейді. Оған бұл топ, әсіресе, Сүлеймен көне қоя ма? Өткенде Сүлеймен екеуі базар ортасында ерегісіп қалған-ды. Сол жерде оны Сүлеймен сілейтіп салған. Алайда жалғыз Сүлейменге оның оншақты жандайшаптары жабылып кеткен. Онын он жаққа лақтырып еді-ау, сонда. Ашық майданда осылайша ештеңе істей алмаған ол, енді бұған Бекаба арқылы адам жұмсағанын қарасайшы. Осыны ойлап, іші қызған Сүлеймен: «Бәлем, Тұрдақ, осы үшін тап қазір қаныңды судай ағызбасам, көр де тұр. Маған мiлиса да ештеңе істей алмас. Өйткені кінәлі өзің» деп іштей кіжініп келді жол бойы.

	Бұлар Тұрдақтың үйіне жеткенде, таң да атуға жақын қалған. «Тұмарабаттың» көшелері тым-тырыс. Жәдінің ұзақ таңында бұл шаһар халқы қарбаласы көп жаздағыдай емес, арқа-бастарын кеңге салып, көсіле ұйықтайды. Дегенмен жылдың қай мезгілінде де тірлігі тынымсыз, әрі қауіпті қарақшылар қашан да сақ. Әсіресе Тұрдақ секілді бар өмiрiн алыс-жұлыспен өткізіп келе жатқан бұрынғы басмашылар тәуліктің қай уағында да сергек болатыны аян. Осыны білген Сүлеймен оның қақпасының маңына келгенде:

	– Құрақ, түнде Тұрдақтың жанында кімдер бар еді? – деп сұрады.

	– Оқап пен Ынсап менімен бірге шыққан. Олар үйлеріне кетті. Демек, Тұрдақ үйде жалғыз болуға тиіс.

	– Қанша бала-шағасы бар өзінің?

	– Екі қатыны, бес баласы бар.

	– Бас-көктеп кіріп барсақ, қатын-балаларын шошытып жүрерміз. Оны тысқа қалай шақырсақ екен?

	– Егер сенсеңдер, мен шақырып келейін...

	– Саған сенім жоқ. Қу түлкіге алданар қарғаң мен емес.

	– Таң да атып келеді. Осылай топырлап тұра берсек, көзге түсіп қалармыз. Бір амалын істейік те, – деді Төрекелді.

	– Сен мынаның желкесіне мылтық тақап, осында тұр. Айқайлап белгі берсе, басып сал. Біз Аязбек, Ажан үшеуміз үйге кіреміз. Расында бұлай тұра бергеннен ештеңе ұтпаймыз.

	Сүлеймен ағаш дарбазаның тұтқасын барынша тартты. Дарбазаның ілмегі үзіліп, қақпа есік бірден ашылды. Аулаға лап қойған Сүлеймендердің алдынан арс етіп, бір есектей ит шыға келді. Ит алдыда келе жатқан Сүлейменнің санынан тістей берем дегенде, Ажан мылтықпен оның бүйір тұсынан бір соқты. Бұралаң етіп құлауға шақ қалған иттің алқымына Сүлеймен шап етіп жармасты. Сол жармасқаннан бір-екі рет қылғындырып жібергенде, иттің дыбыс шығаруға мұршасы келмеді. Одан осылайша құтылған олар, ауланың төр жағында ұзын етіп салынған там алдына тез-тез басып жетті. Осы кезде бұрыштан тағы бір ит шыға келіп, арсалаңдап үре бастады. Ажан үркітпек болып оған мылтығын кезенді. Алайда ит үруін одан бетер үдете түсті. Сірә, иттің үргенінен оянып кетті ме, там ішінен біреулердің күбір-күбір сөйлескені естілді де, ар жақтан әлдекім сыртқы есікті айқара ашып жіберді. Бәрі сол жаққа жалт қарасты. Бірақ қаракөлеңке там ішінде тұрған адамның сұлбасы анық көрінбеді. Соған қарамастан Сүлеймендер есікке ентелей жүгірісті. Осы сәт дәліздегі әлгі адам: «Тұрдақ, жау келді, жау келді. Тез-тез тұр орныңнан!» – деп айқайлады. Артынша гүрс еткен мылтық даусы шықты. Сүлеймен тура құлақ түбінен зу етіп өткен оқтың дыбысын анық естіді. Дегенмен ол тұрып, болмаса еңкейіп қалмай, алға ентеледі. Іштегі оқ атқан адам мылтығын шақылдатып екінші рет оқтай бергенде, Сүлейменмен қапталдаса жүгіріп келе жатқан Ажан әлігінің сұлбасын көздеп тұрып, басып қалды. «Ойбай, өлдім!» – деген дауыс шықты осы сәт. Бұл уақытта Сүлеймен ішке еніп те үлгерген еді. Қараңғылау тамға енгенде, оның көзіне алдымен босағада екі бүктеліп, ішін баса қиналып отырған кісі ілінді. Ай-ай жоқ әлгінің құлақ шекесінен қойып қалып, жамбастай құлатты.

	– Мен мына есікке, сен, Ажан, анау есікке кір, – деп айқайлады сосын оған оң жақты көрсетіп.

	Өзі маңдай алдындағы ішкі есікті ашып қалғанда, ақ көйлек, ақ дамбал киген семіз біреу қылышын бұған қарата сілтеп кеп жіберді. Қылыш бетіне тимей, сол жақ кеудесіне тиді. Жүзініп жатысымен тиген қарудың өткірлігі онша емес пе, жоқ, соққысы қатты болмады ма, шапанның кеуде тұсын айырып жібергеннен басқаға қауқары жетпеді. Ұрған соққысының ойдағыдай болмағанын білген ақ дамбалды екі қадам шегініп барып, қылышын тағы көтере беріп еді, арт жақтан келген Аязбек оны бір атты. Ақ дамбалдының қылышы қолынан сусып түсіп, шалқалай құлады. Оның ендігі қауіпсіз екенін көрген Сүлеймен арғы бөлмеге кіріп барды. Төсек үстінде отырған еңгезердей бір еркек: «Ой, кімсіңдер-ей, кімсіңдер?!» – деп дереу жастығының астын сипалана бастады. Іздегенің қолына іліктіруге үлгертпеген Сүлеймен, оның қос иығынан шап беріп, бері тартып, детектетіп есік алдына бір-ақ шығарды. Бұл уақытта Ажан да жаңағы кіріп кеткен есіктен шықты.

	– Мына бөлмеде бір қатын мен бала-шағадан басқа ешкім жоқ. Жаңа кімді аттыңдар?

	– Ажан, Тұрдақты ұстап алдым. Сен кіріп, қатынының үнін өшірші. Неғып сұңқылдап кетті қаншық, – деді Сүлеймен Ажанға жаңағы өзі шыққан бөлмені нұсқап. Содан соң: – Мына тырайтып жатқан кімдер? – деді Тұрдаққа:

	– Қарауылдар ғой.

	– Өзіме өштік істеген жаудың он қарауылы болса да айламды асырып кететініме енді көзің жетті ме? Еркек болсаң, сонау Тәшкеннен мені өлтіруге адам жалдағанша, өзімді жекпе-жекке шақырмадың ба? Ай-ай, осы бет-аузын жүн, үсті-басын түк басқан күпірмелер маған жаулық ойлағанды қашан қоясыңдар?! Әлде мен Қоқанда жүрсем, сендерге ауа жетпей, күндерің көлегейлене ме? Болмаса, суларың лайланып, жерлерің шайқала ма?! Айт, тап қазір! Мені не мақсатпен өлтірмек болдың?

	– Базарларды да, көшені де билеп, біздің жұмыс істеуімізге мұрша бермей қойдың.

	– Қай жұмысыңа кедергі болып едім?

	– Хоженд, Ош жақтардан біздің жігіттер ұрлап әкелген малдардың біразын үнемі тартып аласың. Өкіметтің қоймасынан ұрланған заттарға тағы еншілес боласың. Керек болса, өзің ұрламайсың ба? Одан соң сен осында келместен бұрын мұндағы қазақтарды біз Исламқұл, Шалпар бәріміз құлша жұмсайтынбыз. Сол қазақтар сен келгелі бері құтырып кетті. Қанша айла істесек те, өлмейтін не пәлесің өзің?

	– Мен өздігімнен ешқайсыңа тиіскенім жоқ. Ал базардағы ұрланған малдар мен заттарға еншілес болсам, олар сенің меншігің, әрі әкеңнен қалған дүниелер емес. Ондағы шаруаның маңдай тері мен қолымен жасалған ұрлықы дүние-мүліктердің бәріне күші жеткен ортақ болуға хақылы. Бұл – қарақшылар арасындағы заң. Бірақ сендер, қазір анау дозақтың отына шыжғырылып жатқан Исламқұлыңнан бастап, бәрің сол заңды бұзушысыңдар. Тасадан оқ атып, бейғамдықта жон арқадан пышақ салуға дайынсыңдар. Сол үшін де саған кешірім жоқ. Ажан, жаңағы итаршы – Құрақты осында алып келші. Мынаны «өз қолымен бауыздаймын деп еді ғой. Көрейік әуселесін.

	– А, не дейсің? Бағаналы бері «Құрақ сені қалай өлтірмеген?» деп ойлап тұр едім. Оңбаған қазақтың бұл қай сатқындығы? Бекаба жөйіт «кез-келген дұшпанға жындай көрінбей шайтандай білінбей барып, басын кесіп кететін желқұйрық қаһарман» деп мақтап жіберген Құрақ нағыз опасыз болғаны ма? О, Құдай, мұндай боларын білгенде, амалыңды өзім-ақ табар едім ғой, – деп жер тепсінді Тұрдақ.

	– Сен сияқтыға Құдайды ауызға алу не теңім. Құрақ емес, опасыз – сен! Ал опасызды өлтіру – Құдай алдында күнә болмайды.

	Ажан мен Төрекелді екі қолы байлаулы Құрақты айдап келді. Оны көрген Тұрдақ:

	– Сен, сатқын хайуан! Осының үшін жердің астына кіріп кетсең де, Бекаба өзіңді тауып алып, етіңді– ет, бұтыңды– бұт қылады. – деп кіжінді.

	– Мұның сөзін не қыласың? – деді Сүлеймен Тұрдақ оған бірдеңе дей бергенде. – Сен мана «қолымды босатсаңдар Тұрдақты өзім бауыздаймын» деп едің ғой. Бұл малғұнға жеткенше, мынау екі итаршының ажалына сеп болдық. Өлтірмеуге болмады, өзімізге тажал төнді. Ал, орында айтқаныңды! Мұның тағдырын саған бердім. Етін бауыздаған қойдай паршалайсың ба, жілік-жілікке бөлiп поршалайсың ба, өзің біл. Төрекелді, Құрақтың қолын шешіп, пышақ ұстат.

	– Қарап тұрыңдар, қазір қынқ деуге шамасы келмейді. Әлде айыздарыңды қандырып, біраз қинап, бауыздайын ба? – деп Құрақ Тұрдаққа жақындады. Тұрдақ өзіне ажалдың шын төнгенін сезіп, Сүлейменнің аяғын құшақтай алды:

	– Ойбай, Сүке, кешір, кешір. Бала-шағам жетім қап зарлайды ғой. Жаным үшін үйдегі бар пұлымды ал. Қатынымның біреуін де қоса берейін. Тек өлтірмешi.

	– О, сорлы, нағыз қорқақтың өзі екенсің-ау, ә. Осы қорқақтығыңды ертең-ақ бүкіл елге жайып жібереміз. Бауыздамай-ақ қой, Құрақ. Тек мұны біразға дейін сөйлей алмайтындай етіп, тілін тілгіле, жүре алмайтындай етіп, аяқ-қолдарын сындыр!

	– Тым аяп тұрғанымыз жоқ па, Сүлеймен? – деді Аязбек.

	– Осымыз дұрыс. Өліктен ары етіп, тірі қалдырып кетейік. Жатсын сосын, шерменде күйде екі қатынына масыл боп. Қайта жұмған сайын көзіне біз елестеп, күнде үрейі ұшсын. Неғып тұрсың. Құрақ?! Кiрiс iске!

	– Аяқ-қолын сындыр дейсің бе? Мақұл. Мен мұндайды нешеме тәсілін білемін, – деді де Құрақ Сүлейменнің аяғын құшақтаған Тұрақтың иығына табанын қойып бар күшімен оң қолын кері қайырып жіберді. Ананың жандаусы шықты. Сосын желкесінен бар күшімен бір тепті де, жаңағы тәсілмен екінші қолын да күтір еткізіп сындырды. Тәніне батқан ауыртпалықтан Тұрдақ сорлының айқайлауға демі жетпеді. Оған қараған Құрақ жоқ. Бір табанымен тура белінен басып тұрды да, етпеттей жатқан ананың алдымен оң аяғын, кейін сол аяғын өзіне қарай тартып тұрып, бұрап-бұрап тастады. Кішкентай болса да өзі айтқандай, сүйек сындыруға тым әдісшіл екен. Заматта Тұрдақтың қол-аяқтары жансызданды. Мұны тындырып болған соң оны шалқалай жатқызып, аузына қанжар сұқты. Лезде Тұрдақтың аузы қанға толды.

	– Міне, тілін де тілгілеп тастадым. Енді не істейін? – деп Сүлейменге қарады.

	– Осы азабы да жетер. Жүру түгілі, сөйлеудің өзі қандай бақыт екенін сезiп жатсын енді. Құрақ, бізбен бірге жүресің ғой. Бірақ басқа қайда барасың? Мынау Құрақтың қолын қайта байла, Аязбек! Үйге барған соң өзімен тағы сөйлесеміз.

	Осының бәрін жарты сағаттай уақыт ішінде бітірген төртеуі сыртқа шыққанда ай-шай боп, таң да атып қалған еді.

	– Артымызда екі өлік пен жаралы Тұрдақ қалды, Сүлеймен. Сақтық үшін сенің үйіңе емес, біздікіне барайық. – деді Аязбек.

	– Жоқ, әйел-балаңның көзінше мынау Құрақтан қалай жауап аламыз. Одан да «Борлыдағы» өзіміздің жасырын үйімізге барайық. Сен үйге барып, Атамқұлды қайтар. Соңырақ келерсің.

	Аязбектен басқалары Қоқан ханы Омардың тұсында салынып, қазір қиқы-жиқысы шығып, бұзыла бастаған «Борлы» орамындағы жасырын үйге беттеді. Қоқан аса үлкен шаһар болмаса да «Борлыдағы» бұзылған үйлердің арасына көлденең адам кіруге қаймығатын. Бұлар осы үйлердің арасында әлі бұзылмай сақталған бір тамның астындағы жертөлесін аса маңызды шаруа шыққан жағдайда өзара бас қосатын орын ретінде дайындап қойған. Сырт көзден таса бұл жертөледе талай мәселелердің басын қайырған. Мұнда адамға аса қажетті нәрселердің бәрі бар-тұғын. Ажан мен Төрекелді келе сала шай қоюға кірісті. Сүлеймен Құрақтың қолын шешіп, сәкіге отырғызды.

	– Мен қайбір күні «көптеген қазақтар Қазақстаннан Тәшкенге ауып келіп жатыр» дегенді естідім. «Айдың күні аманында ел жақты ашаршылық жайлаған» дей ме. Осы рас па, Құрақ? Сен Тәшкенде жүрсің ғой.

	– Қате естімеген екенсің. Қазақтардың Тәшкенге келіп жатқанына біраз уақыт болды. Бір Тәшкен емес, оның айналасындағы елді-мекендерге де толып кетті қазақтар. Олардың айтуынша, өкімет халықтың бар малын сыпырып алып, тышқақ лақсыз қалдырғанға ұқсайды. Бұған қоса, бір түйір де дән бермейтін болыпты. Зорлықшыл өкіметке хайла істей алмаған халық, бірден ашаршылыққа ұшырапты да, басы ауған жаққа лағып жатыр екен. Тәшкен көшелерінде талай қазақ қайыр сұрап, қаңғып жүр. Бір үзім нан таптағандардың біразы көшелерде теңкиіп-теңкиіп өліп жатқандарын өз көзіммен көрдім. Өзім қолымнан келгенше талайына көмектестім. Бірақ өзім жарымай жүргенде, олардың бәрін шетінен қалай жарылқай берейін. Сонау Қаратау жақтан бел асып келген кемпір мен шалды үйімде екі жетідей асырап отырдым. Сорлылардың қатты әлсіреп қалғаны соншалық, он күннен кейін ғана адамға ұқсап жүруге жарады. Бала-шағасының бәрі жолда қырылыпты. Өздері өлі ит пен тышқан теріп жеп, Тәшкенге әзер жетіпті. Сол шал айтады: «Сарысу мен Шаян өзендерінің бойындағы елдер шөп жеп, тулақ шайнап қырылуда. Қырылғандары көмусіз қалып, ашық далада сүйектері шашылып жатыр» деп.

	Менің үйімде біраз жатып, әл жинап алған соң «бірге келген туыстарымызды іздеп келейік» деп, мен қанша жібермейін десем де, тыңдамай көшеге шығып кетіп еді. Содан қайтып келмеді. Өзім ары-бері іздеп таппадым. Тәшкеннің жылан жолындай қисық-қисық көшелерінің қай бұрышынан табасың іздегеніңді. Ашыққандар әсіресе бәкзал маңында көп. Талайы бидай-арпа артқан пәгүндарға жармасып, пойыз астына түсіп өліп те қалуда. Анау адам қанын ұнға араластырып, мәнті ғып жейтін Бекабаның қарамағындағы жөйіттер де қанша қазақтың ажалына жетті. «Нан беремін» деп қазақтарды алдап апарады да, басын шорт кесіп алады. Шаһарда ондай сұмдықтың барын білмейтін далалық аңқау қазақтың көпшілігі осылай құрбандыққа шалынуда...

	– Ай, осы Бекаба дегеннің жүзін көрмесем де Қоқанда отырып-ақ оған деген өшпенділігім әбден артып бітті. Біз сенімен бірге Тәшкенге барсақ, оған мені апара аласың ба? Қолым бір жетсе ғой оған.

	– Тәшкенге апаруын апарам-ау. Алайда ол отыратын үңгірге кіру қиын...

	– Үңгірде отырады деймісің оны? Шаһар ішінде де үңгір бар ма?

	– Тәшкен ортасындағы Бозсу ағып өтетін тұста ескіден қалған қышхананың орны жатыр. Сол тұста Бозсу құлайтын терең сарқыраманың түбінде Құдайдың өзі жаратып қойған кең үңгір бар. Үңгір кәдімгі там сияқты бірнеше бөлмелерге бөлінеді. Бекаба осы үңгiрдi үй қылып алған...

	Осы сәт Бекабаның атын алғаш рет қайдан естігені Сүлейменнің есіне сап етті. Қайбір жылы Жылға маңындағы қалың қамыс ішінде адам жегіш үшеуімен кездескенде Зүндін дегені ол жайлы айтқан болатын. Тіпті Зүндін әлгі үңгір туралы да айтқан-ды.

	– Мен Бекабаның атын бұрын қайдан естігенім енді есіме түсті. – Ол пәтшағар шаһарды бұрыннан билей ме? Анықтап айтшы, түрі қандай өзінің?

	– Бітімі сенен де үлкен. Оның үстіне өте семіз. Семіздіктен орнынан әрең тұрып, әжетханаға зорға барып келеді. Онда да отырғанда біреулер көмектеспесе, құйрығын сүртуге қолы жетпейді. Басқа еш жаққа шықпайды. Тамақ жегенде, Құдай салмасын, біздің бәріміз бір отырыста жегенімізді ол бір-ақ ауқат қылады.

	– Оның барып тұрған қопал ғой. Орнынан тұра алмаса, далаға шықпаса, Бекаба қайтып сонша қарақшыларды құзырында ұстап отыр?

	– Білмеймін, Құдайдың рухы қонған ба, әйтеуір, жатып алып-ақ, бәрін басқарып отыр ғой. Небір жаужүрек баскесерлер оның алдына барғанда, ол құрғырдың мысы басып кете ме, тыпырлап, бас шұлғудан басқаға қауқарлары жетпейді. Түрі де зәрдей, ит жөйіттің.

	– Түһ, сен менің делебемді қоздырып, өшпенділігімді одан бетер өршітіп жібердің. Кеттік, бүгін Тәшкенге. Боқ қарынын ақтарып, майлы жүрегін суырып алмасам, Сүлеймен атым өшсін.

	– Оған жету үшін талайдың көзін құрту керек.

	– Сүлеймен, осыған сеніп, қауіпті жауға аттанғанымыздың түбі опық жегізіп жүрмесін, – деді Төрекелді шай құйып жатып.

	– Сендер не ойласаңдар да, менің Құраққа зияндық істегім келіп отырған жоқ. Бұл бар шынын айтқан сияқты. Болмашыға, иә, мұның келісі болмашы болмаса да, осы бауырымды өлімге қимай отырмын. Тәшкендегі ашығып келген қазақтарға да көмектесіпті... Енді сенің былай етуге ар мен намысың жете ме, Құрақ? Мені бұрын жақсы білмегендіктен, әрі мәжбүрліктен «жауым» деп есептесең де, тап қазір өзара түсініскен, шекісіп барып бекiскен дос ретінде бір ыдысқа қан құйысып, анда болуға жарайсың ба?

	– «Қорыққанынан менімен анда болды» деп санамасаң, ыдысқа қан құйысып, Құдай атынан ант етісіп, сенімен дос-сыпай болуға жараймын. Өзің секілді қазақтың намысшыл нарқасқасымен тамыр болу – ертеден-ақ көксеген мақсатым. Қане, пышағыңды бер. Қан шығарып, айнымасқа серт етісейік. Бірақ соның алдында қателігі үшін өздеріңнің алдында бас иіп, ғафу сұрайын, – деп Құрақ үшеуінің алдында бас иді.

	– «Иген басты кеспес болар» деген атам қазақ. Кештік білместігіңді, Төрекелді, анау бос пиаланы әперші. Қолдан аққан үш-төрт тамшы қанды тосайық соған, – деп Сүлеймен пышағымен білегінің сырт жағын аз ғана кесті де аққан қанды пиалаға ағызды. Бұдан соң аналар да солай етісіп, жарты пиала болған өз қандарын кезек-кезек бір-бір ұрттап ішісті.

	– Міне, біз енді ахыреттік доспыз. Осы сертті бұзған адамды әруақ атып, Құдай жазаласын, – деді Сүлеймен.

	Бұлай қан ішісіп, ант берiсу – бір топта басы қосылған қарақшылар арасында бұрыннан бар салт еді. Бұл салт алдымен араздасып, кейіннен ажырамас татулыққа сөз байласқан батыр-ерлердің арасында да жиі қолданылатын. Сүлейменге мұны баяғыда нағашысы – Көбек үйреткен-ді. Содан бері ол қаншама адамдармен осылайша қан ішісті. Солардың ешқайсысы мұны, ал өзі оларды сатпады. Енді бүгін сондай жаңа дос тапқан соң бәрі шешіліп, көпке дейін сыр ақтарысып отырды. Әсіресе, Құрақ көп сөйледі. Оның сөзінен Сүлеймендер Тәшкендегі бәсекелестердің бар сырын ұққандай болды. Бәрінен бұрын анау ашыққан қазақтардың тағдыры жанына батқан Сүлеймен:

	– Менің ойым – елдегі ашыққан қазақтарға көмек беру.

	Бекабаның жөнiн содан соң табармыз. Айтыңдаршы, қайсыларың менімен ілесіп, елге барасыңдар? – деді.

	Отырғандардың ешқайсысы бұдан қалмайтындықтарын айтты. Әңгіме Құрақ жайына ауысқанда:

	– Сен бізбен ілеспей-ақ қой. Ертерек Тәшкенге оралып, әйел, бала-шағаңды құтқарудың амалын тап. Біз ел жақтан оралған соң Тәшкенге барамыз. Өзіңді Тәшкеннің қай жерінен табамыз? Осыны айтып кет.

	– Тәшкенге барсаңдар, «Өрікзар» маңындағы «Ескі жоба» мен «Шора» базарынан Андақұл, Сыбанқұл деген делдалдарды тауып, мені сұрасаңдар, қай жерде жүргенімді айтады.

	Сол күні кешке Құрақ аттанып кетті. Ертесіне Сүлеймендер де жолға жиналды.

	– Біз Аязбек, Төрекелді, Ажан төргеуміз қайта оралғанша, әйелдерімізге бас-көз бола тұр. Дилданың айы-күні жақындап қалды. Босанған кезде қолыңа алып қарайлас. Өтеуін жерде қалдырмаспын, – деді Сүлеймен Пұсырманқұлмен қоштасарда.

	– Бұлар үшін алаңдама. Біз қауіп қылатын жаулардың бастарын лайға тығып тастадыңдар. Өздерің аман-сау барып қайтыңдар. Қыдыр ата шылауларыңда болсын!

	Әлден уақытта шаһардан шыққан салтаттылар Қоқанның шығысындағы мидай жазық дала төсіне ілікті. Ең алдында – басқан жеріне отаудай із қалдырып бара жатқан, ұзындығы есік пен төрдей, биіктігі орта бойлы адамның бойына тұрғылас, жасы он алтыға келсе де әлі ұзақ жүріске шыдамды – жылқының төресі қарагерге мінген Сүлеймен. Қос алып енді қандай оқиғаларға тап болар екен?...





ҮШІНШІ БӨЛІМ




	І


	Суыт жүрген төртеуі үшінші күні Қамшық асуынан асып, Бiршiмулла қыратына жетті. Бұл жерде де әлі қар жаумапты. Бір түн қырат етегіндегі қалың долана ығында түнеп шыққан соң. Құмсан арқылы Шарбақты айнала өтіп, Өгем аяғындағы Құлпытас ойпатына түсті. Содан Өгем өзенін жағалай жүріп, бесінші күні Терісбұлақ маңына тұяқ іліктірді. Мұнда жеткенде қас қарайды.

	– Бүгін осында түнейік. Ертең сəске мезгілінде аттанып, алдымыздағы Заңғар қиясынан ассақ. Бадам бастауының тура үстіне тап боламыз. Ары қарай біздің ел таяқ тастам жерде, – деді Сүлеймен.

	– Осы уақытта бұл өңірді қалың қар басып жатушы еді. Биыл бұл жақта да қыс кешігіп жатыр екен-ау. Әйтсе де, мұнысы тәуір болды. Әйтпесе, ой-шұқыры көп тау ішінде омбы қар кешіп, әбден қиналар едік.

	– Иә, Төрекелді, бұл да Құдайдың бізге бір қарасқаны шығар. Қане, аттан түсейік. Мына топ аршаның түбі бізге бір түн пана болатын сыңайлы, – деп Сүлеймен жерге түсті.

	Сол күні топ аршаның түбіне түнеді. Ертесіне күн төбеден ауғанда, Бадам бастауының басына келді. Одан өтіп, Майлыошақ жотасына шыққан кезде алдарынан кең сайды бойлай орналасқан ауыл көрінді. Ауыл көрінгенде Сүлеймен атының басын тежеді.

	– Ойпырмай, мына ауылға не болған?

	– Бұл қай ауыл?

	– Қоңырбөрік деген ауыл. Апыр-ау, бір үйден түтін шықпайды. Мұнысы несі? Жүдә, тым-тырыс. Қыбырлаған жан да көрінбейді. Көшіп кетіп, қаңырап қалған ел сияқты ғой мынау. Жүріңдер, менің түп нағашымның үйіне барайық.

	Шынында, ауыл арасы меңіреу тыныштық. Құдды бір ауыл адамдары бұлардан қорқып, үй-үйлеріне тығылып алғандай. Көшe-көшеде үрген ит, ойнаған бала болсайшы. Жұрттың бәрін оба келіп, қырып кеткендей. Бұлар шеткі үйге жеткенде, алдарынан әбден ашығып, бұралқы күйге түскен бір ит шықты. Үрмейді. Үрейін деп еді, аузын кере ашқанымен даусы шықпады. Сосын басын жоғары көтеріп ұлығандай дыбыс шығарды. Ит болса да, бір жаманшылықтың белгісін білдіргісі келді-ау, әсті. Бірақ иттің ұлығанын жаман ырымға балаған Аязбек:

	– Тәйт әрі, хайуан! Кісіні көріп тұрып ұлиын дей ме. Е, қара басыңа көрінгiр, албасты мақұлық, – деп оған қамшысын сілтей айқайлады.

	Ит оның айқайынан сескенбеді. Қайта басын төмен сала, телмірген кейпімен бұларға жақындай берді. Сірә, қу тамағына сеп болар бірдеңе дәметкені болар, құйрығын әзер бұлғаңдатып, көзін аттылардан алмайды.

	– Мынау әбден ашыққан ит қой, – деді Ажан. – Ойпырмай, Қоқанда жүріп естігеніміздің бәрі рас болайын деді-ау.

	– Ойбай-ау, қараңдаршы. Жан-жағымыздағы үйлердің бәрінің есіктері ашық. Адамдары қайда сонда? – деді Ажан.

	Төртеуі осылай аңтарылып келе жатқанда, ауылдың пәс жағындағы үйлердің арасынан бір кемпір көрінді. Кемпір бір құшақ шөп пе, отын ба, құшақтап алып, еңiске қарай кетіп барады.

	– Анау кісіден жөн сұрайық, – деді Төрекелді.

	Бәрі аттарын желдіртті. Ат тасырынан артына бұрылған кемпір құшағындағы отынын тастай салып, ары қарай қашты. Қашты деген аты ғана. Жүгіре беріп, тоңқалаң асты. Тұра сала, тағы жүгірмек болып еді, әлі жоқтығынан ба, теңселіп кетіп, бір қырынан құлады. Байғұс тыпырлай қозғалып, тұруға әрекеттенгенімен орнынан тұра алмады. Содан жан-дәрмен еңбектей алға жылжыды.

	– Мына сорлы бізден неге сонша үрікті? – деді Сүлеймен оның бұл қылығын көріп.

	– Қайдам, тазыны көрген түлкідей болып барады ғой өзі.

	– Мұнда бір сыр бар, Төрекелді. Күлуді қоя тұр.

	Жерде төрт тағандап еңбектеген кемпірге жете бергенде ол кері бұрылып, шоқиып отыра қалды да:

	– Үйде ештеңем жоқ, ештеңем жоқ. Кәлхүздан бидай ұрлаған емеспін. Жазда жинап алған алғының тамырын талқан етіп қойып едім. Соны қайнатайын деп отын əкеле жатырмын, – деп жылай бастады.

	Ә дегенде төртеуі оған не дерін білмеді. Не дерін білмей емес, оның не айтқанын түсінбеді.

	– Әнеукүні ғана үйді тексеріп кетіп едіңдер ғой. Тағы келдіңдер ме? Айттым ғой «ештеңем жоқ» деп. Анау шал да ісініп кетті. Өлейін деп жатыр, – деп ол тағы еңкілдей жөнелді.

	– Апа, не айтып тұрсыз? «Тексеріп кеттіңіздер» дегеніңіз не? Біз мұнда енді келіп тұрмыз. Ауылдың жұрты қайда кеткен? Мен анау датқа ауылдағы Мәменнің баласымын. Өзіңіз кімнің кемпірісіз?

	Кемпір осы кезде ғана барып жылауын тиды да, көз жасын сүртіп, бұларға бажайлай қарады.

	– Мәменнің деймісің? Қайсы баласысың? – Сүлейменмін.

	– Ойбүй, бауырым-ай, Баяғы орыс побын жер құштырып кеткен сен бе едің? Сені мына жұрт өлді деп жүр ғой. Әй, мен ауылыңдағы Қойшықара атаңның қызымын. Бірақ ол кісіні танымауың мүмкін. Кейін туған баласың. Ал мен әке-шешеңді жақсы білетінмін. Қайдан жүрсің мұнда? Әлде, сен де басқа жақта өкіметтің белсендісі болып жүрсің бе? Жұрттың бәрін аштан қырған бұл не өкiмет өзі? – деп кемпір тағы да кемсеңдеді.

	– Мен белсенді емеспін. Сонау Қоқан жақтан келем. Ауыл жағдайын жыламай, жөндеп айтыңызшы. Жұрты қайда кеткен бұл ауылдың?

	– Е-е, менің жөнді әңгіме айтатын қайбір ақылым бар дейсің? Қырылып қалдық қой, қырылып. Жейтін нәрсе жоқ. Анау жүруге әлі келмей қалған жездең «ит ұстап алып келсеңші» дейді. Итте әккі болған. Ұстатса, адамның жеп қоятынын біледі. Бірақ ауылда ит те қалмады. Бағана жоғарыдағы Кәмештің бұралқы итін ұстап алайын деп едім, еш ұстатпайды. Шақырғанға да келмейді... Ойбуй, астымнан сыз өтіп кетті. Өзім өлейін деп жүргенде суықтап қалармын. Ауылда мен секілді кемпірлер мен шалдар ғана қалдық. Қалғандары кетті қаңғырып, басы ауған жаққа. О, құдай, балаларымды алғанша, мына мені неге алмай жүрсің?! – деп кемпір әзер көтеріліп, бүкшеңдей үйіне беттеді.

	– Апа, тоқтаңыз. Үйдегі шалыңыз сөйлей ала ма? Жағдай сұрайын деп едік.

	– Жағдай дейді. Қандай жағдай мына заманда? Сендер жағдай сұрағанша, анау көмусіз қалып, ит пен құсқа жем болған адамдарды көмсеңдерші.

	– Аязбек, қоржында аз-маз нан-пан, ет-пет қалды ма?

	– Иә, қоржын түбінде әлі біраз азық бар.

	– Алып жүріңдер, кемпірдің артынан үйіне кірейік.

	Төртеуі аттарын есік алдындағы ағашқа байлап, кемпірдің үйіне енді. Кемпір кіре сала, пештің түбіне сұлапты. Төргі жақта қырылдай демалып, бет-аузы домбығып ісіп кеткен бір шал жатыр. Күрк-күрк жөтеліп қояды. Сүлейменді көргенде, ол әбден нұры қашып, сөне бастаған жанарымен сүзіле қарады да, тілімен ернін жалап-жалап қойды.

	– Ассалаумағалейкум!

	Шал басын изегендей болды. Сөйлеуге дәрмені қалмапты. Екі жерде қауқарсыз күйде жатқан екі бейбақты көргенде Сүлейменнің жүрегі шымырлап, көңілі босады.

	– Апа, тұрыңыз. Сіздерге нан, ет берейік.

	Осыны естігенде шал да, кемпір де елең етісті. Кемпір басын көтерді:

	– Нан деймісің? Қарағым-ау, шынымен-ақ нан бермекпісің?

	– Иә, aпa. Қанша күннен бері нәр татпадыңыздар?

	– Тоя тамақ ішпегенімізге жылдан асты. Маған азғантай нан да жетеді. Көбін мына шалға беріңдерші.

	Сүлеймен көп күннен бері қоржын түбінде жатып, сағырдам болған қоқан тандыр нанының бір бөлігін шалға, бір бөлігін кемпірге ұстата бергенде:

	– Тоқта, Сүлеймен! Бұларға бірден көп нан беруге болмайды. Жұқалтып-жұқалтып берейік. Әйтпесе, қарпып жеген нан аш өзегіне түсіп кетсе, екеуі де көтере алмай, өліп кетеді, – деп Аязбек оның қолынан нанды тартып алып қойды.

	Мұны көрген шал, нанды тіпті бермей қоя ма деді ме, ыңырси «әкел, әкел» дегендей, иегімен жалынышты ишара білдірді.

	– Асықпаңыз, көке. Жайлап, аптықпай шайнап жеңіз, – деп Аязбек оған кішкене ғана үзік нан берді. Кемпірге де солай ұсынды. Шал байғұста нан шайнайтын күш те қалмапты. Аузына салған нанды ары-бері қаужағанымен, тістері оны майдалай алмай, әбден қиналды.

	– Апа, су әкеліңіз. Шалға нанды жібітіп берейік, – деді Сүлеймен оның мұнысын байқаған соң.

	– Шал екеуміздің таңдайымыз нан дәмінің қандай болатынын ұмытқалы қашан. Құдай-ай, жылан жылғы тақырда да бұлай ашықпаған едік. Енді бүгін Тәңірдің рахымымен нан беретін біреулер келіп, қайырым-садақа жасағысы келіп еді... Алла-ай, артынша нандарын қайта тартып алғандары несі. О, жасаған, «көрешегіңді көрмей, көрге кірмессің» деген. Тәуір адам қалмаған ғой бұл күнде. Нан береді де, оны қайта тартып алады. Бұл қай мазақтары. «Су әкел» дей ме? Суды сендер сұратпай-ақ ішіп жатырмыз ғой. Құдайға шүкір, оны ешкім тартып алған жоқ. Жұтаған ішек пен ұлыған қарынға, сазған жүрекке құры қара су талғажу бола алмайды екен бірақ... Әй, осы, мен не сандалып кеттім? Жаңа ғана қолыма бір үзім, аузыма бір шайнам нан түскендей болып еді... Е, «су әкел» деп, қайта алып қойған екенсіңдер-ау. Алжи бастаппын. Атаңа нәлет қу аштық алжытты. Үйде су әкелетін не табақ, не ожау жоқ. Белсенділер бәрін алып қойған. Баяғыда осы ауылға келін болып түскенде артымнан қыз жиһазбен бірге келген жезді табақ бар-ды. Қайбір жылы соны ескірді деп, итаяқ қылғанбыз. Өкімет малмен қоса, үй-мүліктерді де сыпырып алғанда, сол итаяқ табақты құммен ысып, жуып-тазалап, әрі қазан, әрі тостақ етіп жүрмін. Уһ, сұраған суларыңды әкелейін сонымен, – деп кемпір әрдеңені шатып-бұтып орнынан тұрды.

	– Мына жазған шынымен алжиын деген екен. Әлде аштықтан осындай күйге түскен бе?

	– Иә, жорамалың оңды, Ажан. Мен де солай ойлап отырмын. Біраз азық беріп, тезірек есін жиғызайықшы өзінің. Содан соң елдегі жағдайды біз сұрамай-ақ айтар.

	Үйге қалтаңдап кемпір кірді. Ілмиген арық қолдары су толы табақты әзер көтеріп тұрғандай, дір-дір етеді. Енді болмаса, оның суды төгіп алар халін көрген Сүлеймен ұшып тұрып, оның қолынан табақты алды.

	– Апа, енді отыра беріңіз. Біз сіздерге қазір нан жібітіп береміз.

	– Анау шалға беріңдерші. Тума-тумысынан тірі қалған жалғыз – осы. Қазірше өлмей-ақ қойсыншы...

	Аязбек жарты нанды суға турап салды да, тезірек жібісін деп үзіктерді саусақтарымен аударыстырды. Аз-кем отырыстан кейін шал мен кемпірдің ауыздарына суы сорғалаған нан үзіктерін салып, жегізе бастады. Бірақ шал да, кемпір де екі-үш үзік нанды жұтқан соң ары қарай жеуге шамалары келмей, сұлқ жатып қалды. Шалдың маңдайынан шып-шып тер шығып, демалысы жиілеп бара жатты. Мұны көрген Ажан қатты састы:

	– Жігіттер-ау, мыналарға не болды? Өлтіріп алған жоқпыз ба өздерін?

	– Құдай сақтасын, өле қоймас. Көптен бері ашығып жүрген адам, алғаш ас жегенде осылай әлсіреп қалады. Баяғыдағы «жылантақырда» мұндайлардың талайын көрдік.

	– Мына шал неге ісініп кеткен?

	– Мұндайды бұрын көрмегенсің бе, Ажан? Жұт жылдары ашыққан адамдар қатып, семіп емес, ісініп өледі. Өйткені кез-келген нәрсені жей берген соң, кейбір улы азықтар тамыр мен еттерді ісіндіріп жібереді. Сендерді қайдам, мен талай сойқанды басымнан өткерсем де, олар дәл мынадай болып, көңіліме ауыр тиген жоқ еді.

	Үйге кіргелі сөзге араласпаған Төрекелді осының алдында ғана далаға шығып кеткен. Сүлейменнің әлгі сөзінен соң ол алқынып кіріп келді.

	– Мен жаңа далаға шыққанда, ауыл басынан екі аттылы көрініп еді. Там айналып келсем, сол екеуі тура осы үйге таяп қалыпты. Бірінің астында – бозғыл жорға ат. Екіншісінде дәу төбел. Сірә, өкіметтің адамдары-ау.

	– Қай жақтан келе жатыр? Біз келген жақтан ба?

	– Жоқ. Шығыс жақтан.

	– Олар белсенділер болуы әбден мүмкін. Әйтпесе мынадай кезде жәй адам бозғыл жорға мен дәу төбел мінуі неғайбыл. Сыртқа шықпай, есік саңылауынан аңди тұрайық. Анық бiздi дiттеп келген болса, олар шақырмай-ақ үйге кіреді.

	Бәрі тұра салып, тоқал тамның есігінен сыртқа сығалады. Әлгі екеу там алдындағы ағашта байлаулы тұрған аттарға жақындап келді.

	– Ойпырмай, бәрі жарау айғырлар ғой. Мына бір қарагердің жөні бөлек екен. Тау асып келген қарақшылар емес пе? Бірақ қарақшылар болса, өлігі cасыған бұл үйге түсіп несі бар, – деді бірі.

	– Сен де былжырап, әрдеңені соғады екенсің. Қандай қарақшы? Ұрылар ғой бұлар. Белдің арғы жағындағы кәлхүздің малын мініп келгендер де. Әйде, қане, үйге кір! Кім болса да желкесінен сүйреп, шығар бері! Итжеккенге айдатып, сорын қайнатайын, – деп кісімсініп сөйледі боз жорға үстіндегісі.

	– Ойбай, Тәке, жалғыз кіруге қорқам. Екеулеп кірейікші. Мынадай ат мініп келгендер, Құдай біледі, осал адамдар болмас.

	– Сен сужүректі қашанғы батылдыққа үйретем. Кеңестің білдей белсендісі болсаң да, өмірі көлеңкеңнен қорқуды қоймайсың. Менен, сенен қорықпайтын жан бар ма, қазір? Кір деген соң кір үйге!

	– Ішім сезіп тұр, іште баскесерлер отырған сияқты.

	– О, әкеңнің аузын... қорқақ неме. Менiң түрiм түгілі, артымның желін естігенде кірерге көр таппай кететін мына жұрттың арасынан баскесер шығады дегенің қай сандырағың? Тура осы сөзің үшін ертең абақтыға жаптырып тастайын ба?

	– Үйге кіре бергенде, біреуі шап берсе, қайтемін? Аш адамдардан бәрін күтуге болады. Өткен жолы өзіңіз болмағанда, екі кісі мені жеп қоя жаздаған жоқ па еді. Мына үйде адамдар көп сыңайлы. Біреуіміз қарауылдап, біреуіміз ауданнан мiлиса шақырып келейік

	– Өшір үніңді, жетесіз неме! Қорықсаң, жүр менімен! Бұл жердің Құдайы да, мілисасы да – мен. Тез аттан түсіп, ер соңымнан. Бұл кімнің үйі еді? – деп боз жорғадағы жерге түсе салып, қамшымен етігін сабалай, үйге қарай жүрді.

	– Кімнің үйі дейсіз бе? Ошандікі ғой. Кеше ғана кемпірін көргем. Әлі тірі жүр екен, – деп анау да оның соңынан ерді.

	Келгендердің анық белсенділер екенін білген Сүлеймендер есік жанына тығылып тұра қалды. Іште кім болса да қырып жіберердей болып кекірейіп келген алдыңғысы оларды байқамай төрге озып кетті. Ішкі бөлмеде жатқан шал мен кемпірді көрді де:

	– Сабаш-ау, мына екі өлімтіктен басқа ешкім жоқ қой үйде, – деп артына бұрыла беріп, есік босағасында тұрған төртеуді көрді де, қолындағы қамшысын түсіріп алды.

	– А-а-а, кімсіңдер-ей? – деді сосын дірілдей. Екінші кірген Сабаш жүгіріп барып, оның артына тығылды.

	– Бізді көре сап неге дірілдеп кеттің? Далада тым батыр болып тұр едің... Алдымен өзің кім екеніңді айт, – деп Сүлеймен оған жақындады.

	Бойы тоқал тамның төбесіне сыймай, еңкейіп тұрған алып денелі Сүлеймен өзіне жақындап келгенде, анау шынымен-ақ тіл ауыздан айырылардай күйге түсті. Ал қолындағы мылтығын байқағанда тіпті есінен айырылып, артында тұрған Сабашты астына ала, шалқасынан құлады.

	– Аязбек, екеуі әдейі талып қалды-ау деймін. Бір-екі рет тоқпақтап, естерін жиғызшы. Жо-жоқ, өзім-ақ сөйлетейін бұларды.

	Сүлеймен екі қолымен екеуінің желкесінен көтеріп, сілкіп-сілкіп жіберді. Темірдей қолдарда қуыршақтай сілкіленген екеуі көздерін бір ашып, бір жұмып тұрды да, әзер тілге келді.

	– Мен, мен, осы кәлхүздің бастығымын. Атым – Тәңкі. Мынау – Сабаш. Бұрынғы ауылнай. Қазір есепші... Сіздерді ұрылар екен деп... Жіберіңізші... Ойбай, желкем үзіліп барады.

	– Ұрылар болсақ қайтпексің? Сендер, бастық пен есепші, екеуіңнің қарындарың тоқ екен-ә. Мұнда жұрт неге аштан қырылып жатыр?

	– Біз кінәлі емеспіз оған. Жоғарыдан, райкүмнан келгендер, бұлардың малдарын тартып алған...

	– Олар тартып алып жатқанда сен неге елге болыспадың?

	– Қайдан, қайдан. Атып тастайды олар...

	– Атылудан қорқасың-ә, тағы. Ауылда адамдар бірін-бірі жеп жатыр дегені рас па?

	– Рас, рас, – деді Сабаш Тәңкі үндемей қалғанда. – Ондайды өз көзімізбен көрдік.

	– Сені адамдардың бірін-бірі жегенін оғаш, жан сыздатар уақиға еместей, тым жайбарақат айтасың ғой, жүдә. Қараңдаршы, мына кемпір мен шал тым аш. Жейтін ештеңелері жоқ. Қазір екеуіңді оларға сойып береміз.

	Жаңа ғана тілі шыққан Тәңкі мен Сабаш осы сөзден кейін одан бетер дір-дір етіп, Сүлейменнің аяғына құлады.

– Ойбай, көке, біздің еш жазығымыз жоқ.

	– Шыбын жанымызды қия көріңізші.

	– Әлгінде ғана сен, Тәңкі, далада тұрғанда мына Сабашты «қорқақсың» деп қуырып жеп едің. Нағыз қорқақ өзің екенсің ғой. Бұл түріңмен қалай ел басқарып, белсенді болып жүрсің?

	– Өкімет қой, белсенді қып сайлап қойған. Содан амал жоқ, еш болмаса қарнымыз тоқ болсын деп, осы жұмыста жүргеніміз.

	Сүлейменнің тізе тұсында тізерлеген екі белсендінің еңіреп, боздаған дауыстарына елең еткен кемпір басын көтерді. Дәл қастарында жиналып тұрғандарға үңіле қарады:

	– Ой-бүй, көтек. Мына отырған белсенді Тәңкі ме? Сабаш итаршысы да осында екен ғой. Қайдан келіп қалды бұлар? Аулақ, аулақ! Енді сен алатын, мен беретін бұл үйде ештеңе жоқ.

	Кемпірдің бұл жерде не болып жатқанын түсінбегенін ұққан Сүлеймен сөйледі:

	– Апа, осылар ма сіздерге қысым көрсетіп жүрген?

	– Ауылды бір жылдан бері қан қақсатып жүрген осы екеуі. Жандарында кәмисәміз деп тағы біреулер жүруші еді. Бәрінен бұрын осы Тәңкінің қорлығы өтті. Залымдығының қайсыбірін айтайын. Жазда егін орағы біткен кезде ауылдағы ілдәлап жүрген кемпір-шалдар мен бала-шағалардың нәжісіне дейін темірмен шұқылап тексергені бар. «Колхүздің бидайын ұрлап жеп жүрсіңдер. Бидай нәжіспен бірге бітеу түседі. Қайсыңның үйіңнің маңынан бидай аралас боқ көрсем, асып өлтіремін» деп зіркілдеді. Біз түгілі бұл өз ет-тума жақындарын да қаңғытып жіберді... Неменеге көзінің сорасы ағып отыр бұл қарабеттің. Балам-ау, сен бұдан мықты белсендiмісің?

	– Мықтымын, мықтымын. Жаңа айттым ғой, бірақ белсенді емеспін. Тәңкіңіз момын елге тізе батырып, нағыз пірін танымай жүрген біреу екен. Қазір мұны сойып берейін. Етін жейсіз бе, апа?

	– Тәйт әрі. Адам етін жеп, не көрінiптi маған. Басқаларға ұқсап жесем, жатыр ғой далада өлік шашылып, – деп кемпір шошып кетті.

	Түрлері қорқынышты мына төртеудің өздерін шынымен сойып тастай ма деп ойлаған екі белсенді бұларға жалынып, тағы да боздай түсті. Әсіресе Сабашта жан жоқ екен. «Көкежан, көкежан» деп әркімнің аяғына бір жығылады.

	– Зарлай бермей, тиыңдар көз жастарыңды! – деп гүж етті Сүлеймен әлден соң. – Одан да маған осы аштық неден басталып, қалай болғанын айтыңдаршы.

	Жылауын сап тиған Тәңкі ашаршылықтың қалай басталғаны туралы әңгімелей жөнелді. Көп әңгімеледі. Өкіметтің қара халыққа жасаған қысастығын естігенде, Сүлеймен шыдай алмай кетті.

	– Тоқта енді. О заманда, бұ заман қыста қойдың жүнін қырыққызатын ба еді, есі түзу адам. Мұны шығарып жүрген өкіметтің қай бассыз бастығы? Адамдардың көрер көзге малы мен дүниесін тартып алып, аштыққа ұшыратқан қандай залым? Сен болсаң «Жоғарыдан келген бұйрықты орындадым» дейсің. Көнбегендерді «аттық, астық» дейсің. «Итжеккенге айдаттық» дейсің. Ал өзіңді ататын, асатын ешкім жоқ деп ойладың ба? Қазір мен сені... Жоқ, онсыз да қауқарсыз жатқан кемпір мен шалдың көзінше сені өлтірмей-ақ қояйын. Жазаңды басқа жерде беремін. Апа, ауылда қыбырлап жүргендердің бәрін осында шақырып келіңіз. Мен оларға ет таратамын.

	– Ет деймісің? Қайдағы ет, қарағым-ау?

	– Иә, ет. Кәдімгі семіз жылқы еті. Енді тезірек барып, айтқанымды орындаңыз. Анау сыртта тұрған жылқылардың бірін сойып, сіздерді азыққа қарық етемін.

	Екі белсендіні тізерлетіп, иманын ұшырған Сүлейменнің оңай кісі еместігін кемпір енді түсінде ме:

	– Қазір, қазір. Ауылда адамдар да көп қалған жоқ қой. – деп тысқа беттеді.

	– Ажан, қазірше мына екеуін байлап таста. Қалғандарымыз сыртта тұрған аттарының бірін сояйық.

	Ажан демде екеуін бір-біріне қосақтап байлады. Ісін бітіріп, тысқа шықса, Сүлеймендер Тәңкі мен Сабаштың аттарының жанында «қайсысын соямыз?» деп ойласып тұр екен.

	– Мына бозжорғаны танып тұрмын. Бұл баяғы Ордабек болыстың аты болатын. Həлетiлер, тек сейіл мен той-жиынға мінетін жорғаны күнделікті мініске пайдаланып жүр екен ғой. Жорғаны біреуіміз мініп алайық. Төбелді соялық. Еті қонды екен.

	Төрекелді одан ерiн алды да, төрт аяғын шырмап байлады. Одан соң оны гүрс еткізіп, бір-ақ өзі жықты. Бес қаруы сай қарақшылар әп-сәтте төбелдің ту-талақайын шығарып, боршалап тастады. Бұл кезде ауыл жұрты да жиналып қалды. Бәрінің өңдері пәс, жүдеу. Жылқының қып-қызыл етіне қарап, жұтынып-жұтынып қояды. Кейбірі «расымен бізге ет берер ме екен?» дегендей, анадай жерде үрпиісіп тұр.

	– Апа, ауылдың бар адамдары осы-ақ па? – деді Сүлеймен жан-жақтағы он-он бес қаралы топқа қарап.

	– E, осылардың қалғандарына шүкір де.

	– Көбектiң үй ішінде біреу-міреу бар ма?

	– Түгел қырылған.

	– Қарағым, өзің қай баласың? Жұрттан ерек тұлғаңа қарағанда датқа ауылдағы Мәменнің баласы емеспісің? – деді бір ілмиген шал.

	– Иә, иә, Сүлейменмін ғой.

	– Апыр-ау, жұрт сені «қарақшы болып жүріп, өліп кеткен» деп жүруші еді. Аман екенсің ғой.

	– Аманмын. Сіздерге көмектесуге келдім. Ал енді қарап тұрмай, еттен көтергендеріңізше әрқайсыңыз үйді-үйлеріңізге жеткізіп алыңыздар. Бұл үшін біреу сіздерді жазалайтын болса, сазайын өзім берем. Алыңыздар, қорықпаңыздар. Ет жеп, әл жинаңыздар.

	Жиналғандар тегін азыққа тап болғандарына әлі де сеніңкіремей тұрғандай, етке жақындай қоймады.

	– Неғып қарап тұрсыздар?! Алыңыздар дедім ғой, – деп Сүлеймен дауыс көтере сөйледі.

	Бұл жолы бәрі етке жабыла кетті. Тіпті біреулері шикі майды қомағайлана асай бастады.

	– Бұлай жемеңіздер! – деп айқайлады Төрекелді. – Үйге апарып, қайнатып, алдымен сорпасын ішіп, содан соң етті жеңіздер. Әйтпесе, көтере алмай, құлап қаласыздар. Оның сөзіне ешқайсысы мән бермеді. Ет кімнің қолына қалай ілінсе, солай көтеріп, үйді-үйіне жүгіре жөнелісті.

	– Көмектесеміз деп осылардың біразының ажалына сеп болмасақ жарар еді, – деді Төрекелді олар тарағасын. – Осы мен, көптен бері аш жүрген адамның бірден тоя тамақ жегенінен қорқам.

	– Құдай сақтасын. Өз жайларын өздері де ойлайтын шығар, – деді Аязбек.

	– Әй, қайдам. Бәрінен бұрын бұл үйдің кемпірі қу болып шықты. Мана жұртты шақырып жүріп, бір жерден кішкене қазан олжалап келіпті.

	– Апа-ау, бұны қайдан алдыңыз? – деді Ажан.

	– Өскенбайдың шөбінің астында қарайып көрініп жатыр екен. Өздері бастары ауған жаққа кетіп бара жатып, жасырып кеткен-ау, шамасы.

	– Сен, Ажан, бұған қазан көтеруге көмектес. Ас-суын дайындас. Ал біз анау белсенділерден жауап алайық, – деп Сүлеймен арықтағы суға қолын жуып, ішке кірді. – Тәңкі, – деді ішке кірген соң. Өкімет жұрттан жиып алған малдарды қайда ұстап отыр?

	– Жалғандықтан үстіңгі жағындағы пермеде үш жүзден аса сиыр, жүз шақты жылқы, үш отар қой бар. Ал Тоғыстағы, Ленгipдегі, Көксәйектегі мал қотандарында олардың есебі жоқ. Негізі, көп малдарды өкімет етке өткізіп жіберген.

	– Сенің жаңағы Жалғандықта деп айтып отырғаныңның бәрі Ордабек болыстың малынан кем ғой. Жұрттан тәркіленген басқа малдар қайда?

	– Кәмпіс кезінде өкімет байлардың малдарын кедейлерге таратып берген. Кейін оларды өздері тартып алды да, біразын осында қалдырып, біразын басқа жаққа айдап кеткен.

	– Біздің ауылдың белсендісі кім?

	– Сіздікі қай ауыл?

	– Датқа ауыл.

	– А-а-а, сіз... Сүлеймен қарақшы... ой, Мәменнің Сүлеймені емессіз бе?... .

	– Жұрт мені «қарақшы» деуін әлі қоймаған ба? Мейлі, десе дей берсін. Жаңағы сөзіме жауап бер тезірек.

	– Қазір датқа ауыл бір колхүз. Жалғандық өз алдына. Қонысбай, Зағамбар, Ниязбек те бөлек-бөлек. Жоғарғы Қосағаш пен Қапалдар да әлденеше бөлік-бөлiк колхүз. Сұлтанрабаттағы сарттар да өздерінше бір ұйым. Бәріміз қазір Бадам деп аталатын ауданға қараймыз. Сіздің ауылдың белсендісі – Қошан. Мен айтқан әлгі колхүздердің белсенділерінің үстінен қарайтын бір уәкіл бар. Ол Ақайдардағы Жайқынбайдың Құлтаны. Оның ақ дегені – алғыс, қара дегені – қарғыс. Ордабектің де, Ноғайдың да, Нарымбеттің де, әйтеуір бұрынғы ел жақсыларының бәрінің түбіне жеткен – сол, өзі ауылдан қатырып тұрып, түнікелi там салған. Түнікені Ордабектің тамын бұзып алды.

	– Жә, жетер. Сол Құлтан күнде үйінде бола ма?

	– Бір жаққа кетіп қалмаса, күнде үйінде.

	– Həлеті, баяғыда қолыма түспей кетіп еді. Осы жолы бір түсірермін уысыма... Жалғандықтағы мал пермесінде қарауылдар бар ма?

	– Малшылардан басқа үш-төрт қарауыл бар. Онсыз бола ма? Әйтпесе, аш құрсақтанған жұрт малдардан дым қойсын ба. Бұдан басқа күндіз екеу, түнде екеу мылтығы бар мiлисалар тұрады.

	– Қазір сол Жалғандыққа бізбен бірге жүресіңдер.

	– А-а, онда не істейміз?

	Өзінің әзірше тірі қалатынына қуанғандай, Тәңкінің даусына бір түрлі қуаныштың лебі сезілгендей-ді.

	– Барған соң көресің.

	Ет піскенше Сүлеймен одан ел жайында тағы көптеген нәрселерді сұрап білді. Ет дайын болғанда кемпір мен шалға жылы-жылы сорпа ішкізіп, өздері де біраз ауқаттанып, орындарынан тұрды.

	– Екеуің менің қарагеріме мінгесіңдер, – деді Сүлеймен далаға шыққасын Тәңкі мен Сабашқа қарап. – Бозжорғаға мен мінейін.

	Бозжорға қарагердей дәу емес. Сүлеймен мінгенде белі бүгіліп үстіндегі салмақтан құлап қалардай төрттағандап, әзер тұрды.

	– Қой, Сүлеймен. Бұл саған мініс болмайды екен. Оны маған бер де, өзіңдікіне мін. Менің атыма Тәңкі мен Сабаш мінсін, – деді Ажан.

	– Жануардың жорғалығын бір көрейін деп едім. Белі мен аяқтары осал екен. Шынында бұл маған жарамайды.

	Қарақшылар қайтадан ат ауыстырып міністі.

	– Қарақтарым-ау, аттанып бара жатырмысыңдар? – деді осы кезде үйден шыққан кемпір. – Ажал тырнағынан құтқарғандарың үшін Құдай жастарыңды ұзақ қылсын! Енді бізге ешкім тиіспей ме?

	– Қорықпаңыз, апа. Бұдан былай ешкім тиіспейді. Екі-үш күннен кейін тағы азық әкеліп береміз. Енді бидай мен ұн әкелеміз.

	Кемпір кемсеңдеп қала берді.

	– Айтпақшы, Тәңкі, колхүздеріңде бидай, ұн ұстайтын қоймалар бар ма? – деп сұрады Сүлеймен жолай.

	– Әлбетте, бар. О түгілі, Жалғандықта мәгәзiн де бар. Мәгәзiн де, қойма да пiркәншік Досболдың үйінде.

	Суыт жүрген салтаттылар көп кешікпей Жалғандықтың шетіне ілікті. Мұнда Қоңырбөрікке қарағанда үй мол. Үй мол болған соң ел де көп болуға тиіс. Бірақ бұл жерде де түтіні түзу шыққан үй сирек. Ауылдың сиқы қашқан. Қыбырлаған пенде аз. Ауыл шетіндегі бір тамның басына шығып алған жалба-жұлба киімді екі-үш бала бұларды көріп, секіріп-секіріп түсті де, мысықты көрген тышқандай жым-жылас болды.

	– Ересектер түгілі аттылыны көрсе, балалардың да зәресі ұшатын халге жеткізіпсіңдер-ау, нəлетiлер.

	Сүлейменнің суық түсіне қарауға дәті шыдамаған Тәңкі басын төмен салды.

	Баяғының балалары ауыл шетінен аттылыны көрсе, алақайлап алдынан шығатын еді. Тәңкі, тек шыныңды айт, пермедегі мылтықты мiлисалардан басқа ауылда бізге қарсылық көрсететін адам жоқ па?

	– Е, қазір колхүздің бес-алты жандайшаптарынан басқа сіздерге қарсы шығатын кім бар дейсіз? Көп мілиса әкелу үшін бір шабарман ауданға бару керек.

	– Сорлы, өзінің жандайшап екенін білмей, біреуді жандайшап дейді-ау. Текке сөйлеп, босқа уақыт өткізіп не қыламыз. Елдің аш, белсенділердің зор екені онсыз да белгілі. Зорын көрсетейік оларға. Былай етіңдер, Тәңкі. Егер жан керек болса, Сабаш екеуің ауылдағылардың бәрін мешіттің жанына жинаңдар. Жаяу жүріп жинаңдар. Ажан, сен бұларды қарауылдап жүр. Қит ететін болса, екеуін де атып тастай сал. Ал біз перме жаққа барайық.

	– Сонда не істейміз, Сүлеймен? – деді Төрекелді.

	– Не істейтінімізді сұрамай-ақ ұқпайсың ба?

	– Ә-ә, енді түсіндім.

	– Түсінсең, кеттік. Ажан, белсенділерді аттан түсір де, ол атты жетегіңе ал. Мылтығыңнан жұрт қорқып жүрмесін. Тақымыңа ма, қоржын астына ма, тығып ал. Тағы тапсырамын, мыналардан айырылып қалма.

	– Ой, Сүке, қашпаймыз ешқайда. «Елді жина»дедіңіз бе, мешітке? Болды, жинаймыз, – деп Тәңкі жағымпаздана сөйлеп, аттан түсті.

	Ажан оларды алдына салып, ауылға кетті. Сүлеймендер қырға қарай бұрылды. Тәңкінің айтуынша, перме қыр үстіндегі қарауылтөбе маңында. Ол жерде бұрын Дөңбай байдың тас қорасы болатын. Мал ұстауға ыңғайлы қора. Әрі ықтасын тұста. Жан-жағының бәрі жота да, бергі еңіс жағы ғана ашық, тегіс. Қарауылтөбе маңына жақындағанда, Сүлеймен бүй деді:

	– Алдымыздағы жотаны ассақ, тура перменің үстінен түсеміз. Қарауылдары мен малшыларына қандай хайла қыламыз? Біздің мақсат – олардың бәрін сілейтіп салып, малдарды айдап шығу.

	– Мілисалары болмаса, бізге малшы сорлылар қарсылық көрсете қоймас. Мылтықты аспанға бір атсақ, етпеттей жата қалатындарына мен кепіл. Тек оған дейін мiлисаның бір амалын табу керек.

	– Аязбек, сендер жотадан асып келіңдер. Ал өзім қораға ашық жақтан кірейін. Мілисасы болса да, малшысы болса да қарсыласқанын ұрып-соғып, бірдеңе қылармыз. Мылтық атып, біреуін жазатайым мерт қылып жүрмейік.

	– Жарайды, Сүлеймен. Өзіңде сақ болғайсың.

	Үшеуі екі жаққа бөліністі. Сүлеймен еңіске жеткенде, алдынан бір отар қой көрінді. Тас қораның бергі шетіндегі тегісте екі адам арбамен оларға шөп шашып жүр. Қораға кіре берістегі ашық алаңқайда ұзын шапан, маңдайында қызыл жолағы бар сүйір қалпақ киген біреу мылтық асынып тұр. Қоқанның мiлисалары да осындай киім киюі еді. Сондықтан да Сүлеймен оның қарауыл мілиса екенін бірден таныды. Таныды да «алдымен осыны бір жақты етейін» деп ойлады.

	Денесі алпамсадай, астына мінген аты да зор Сүлейменнің тегін адам емес екенін білгендей, мілиса арқасына ілінген мыттығын апыл-ғұпыл қолына оңтайлады:

	– Кімсің-ей? Жөніңді айт. Әйтпесе басып саламын.

	Деуін дегенмен Сүлейменнің сұсты жүзiнен қорқып қалды ма, қолымен қоса мылтығы да дірілдеп кетті.

	– Ой, әкеңнің... Бесіктен белің шықпай жатып маған мылтық кезенуін қара. Мылтық ұстауға лайық емес екенсің.

	Мылтығын тартып ала берем дегенде, анау сасқалақтап тұрып шүріппені басып жібермесі бар ма. Гүрс еткен мылтық даусы жер-дүниені кернеп кеткендей болды. Оқыс шыққан дауыстан қарагер үркіп кетіп, Сүлеймен сусып жерге түсіп қала жаздады. Түсіп те қалар ма еді, егер бір қолымен қарагердің жалына жармасып қалмағанда. Сөйте тұрып, бәрібір ананың қолынан мылтықты жұлып алып үлгерді. Не істерін білмеген мiлиса жігіт қораға қарай қашты. Оның қылығына ашуланған Сүлеймен атын тебініп қалып, қуып кеп берді. Анау ұзай алмады. Ә дегенде-ақ оған жеткен Сүлеймен оның желкесінен ұстай алып, көтеріп ер алдына бір-ақ өңгерді.

	– Ойбай, көке! Өлтірмеңізші, өлтірмеңізші!

	– Менің кім екенімді білмей жатып, неге кезенесің мылтықты ә?! – Сүлеймен оның желкесінен бүрiп-бүріп жібергенде мілиса баланың жандаусы шықты. – Сенен басқа мілиса бар ма бұл жерде?

	– Бар, бар. Жаңа ғана ол түзге шығуға кеткен. Осы кезде қораның арғы шетінен шыға келген екінші мілиса оң жақтағы тамға қарай жанұшыра жүгіріп бара жатты. Сүлеймен солай шапты. Жерді дүрсілдете шауып келе жатқан қарагерден бұрын тамға жете алмасын білген ол, кейін бұрыла сап, киіз шапанының ұзын етегіне сүріне, қораның екінші шетіне жүгірді. Қораны айнала бергенде, алдынан Төрекелдi мен Аязбек шықты. Қолдарында мылтығы бар оларды көргенде, мілиса сорлы кейін шегінді де, қораның дуалына сүйеніп, жүрелей отырды. Оның жанына тез жетіп барған Сүлеймен алдында өңгерулі жатқан мілисаны сырғытып түсірді.

	– Қайда қашып бара жатыр едің сен?!

	Ол сорлы «бұлар қайдан келген адамдар?» дегендей, үшеуіне жалтақ-жалтақ қарап, ентігін баса алмай біраз отырды:

	– Ертең ауданнан көп мілиса келсе, сіздердің сазайларыңызды береді.

	– А, не дейді? Мынау қорқудың орнына маған айбат көрсетпекші ме? Мылжа-мылжаңды шығарып жіберейін бе қазір?

	Темірдей қолдар өзін езіп жіберердей болғанда анау мұның кім екенін түсінді.

	– Ойбай, иығым. Жетер, жетер, көке. Не айтсаңыз да істейін.

	– Қорада сендерден басқа кімдер бар?

	– Екі малшы қойларға шөп шашып жүр. Қалғандары демалып жатыр.

	– Айран-сүт, құрт-май бар ма?

	– Жейтін болсаңыздар тауып береміз. Сүтті азанда атарбамен ауданға алып кеткен. Ал май мен айран көп.

	– Үйдегі малшыларыңды оят. Өздерің киіз шапандарыңды шешіп, айран, майды көтеріп жүріңдер. Ал малшыларың қойларды айдайды.

	– Сонда қайда барамыз?

	– Бәрін ашыққан елге таратамыз.

	– Ойбай, көке, олай етсек, ауданнан келген уәкiл бізді қаматып, аттыртып тастайды ғой.

	– Қазіргі уәкіл – менмін! Шеш деймін үстіңдегіні. Шапаныңнан жұрт қорқып қалып жүрер.

	– Шапан емес, «шинель» дейді мұны. Күн суық. Жаурап қалсақ қайтеміз.

	– Өлмейсің. Жұрт жаурағанда жаның ашыған жоқ емес пе? Ай, бол тез! Әйтпесе сүйектеріңді бір-бірлеп сындырамын!

	Амал жоқ, екі мілиса шинелдерін шешті. Бастарындағы қызыл жолағы бар сүйір қалпақтарын да жерге тастады. Сөйтіп дірдек қаққан екі сорлыны үйге айдап келді. Үй ішінде үш жігіт ұйықтап жатыр екен. Оларды тұрғызып, үш-төрт тері ыдыстағы сары майды көтерткiзiп, сыртқа шығарды. Екі мілисаға екі ағаш бөшкедегі ұйытылған айранды арқалатты. Қой жаққа жете бергенде, алдарынан бағанағы шөп шашып жүрген екі малшы кездесті.

	– Арбаларыңды тастаңдар! Бір ауыз сөз айтпай, кері бұрылыңдар да, қойларды ауылға, Жалғандыққа қарай айдаңдар! – деді Сүлеймен мылтығын жоғары көтеріп қойып.

	Адам түрінен мылтықсыз-ақ сескенетін мұның айтқанын аналар екі етпеді. Арбадан түсе қап, қойларға жаяу беттеді.

	– Көке, мыналарды арбаға артып алайық та, – деді бөшкені иығына мықшыңдай көтерген бір мілиса.

	– Үнiңдi шығармай, жүр осылай! Сөйлей берсең, арбаны да артып қоям мойныңа.

	Қорадағылардың біреулеріне бөшке, біреулеріне тері ыдыстарды көтертіп, ал малшыларға қойларды айдатқан үш қарақшы Жалғандықтағы мешіттің жанына келгенде Ажандар біраз жұртты жиып тұр екен. Мешіт айналасындағы жұрттың жүздері үрейлі. Белсенділердің зорлығынан әбден зәрезап болған олар «бұл жолы тағы қандай қасіретке тап болар екенбіз» дегендей, Сүлеймендер жақындағанда, сол үрейлі һәм аштықтан әбден арыған жүздерін төмен салып, отыра-отыра кетісті. Тек іштеріндегі жас балалар ғана бұларға қарап, тіке тұра берді.

	– Оу, халайық! – деп айқай салды Сүлеймен жұртқа таяп келіп. – Көтеріңдер бастарыңды! Мына бөшкелерде сары май, анау тері ыдыстарда айран бар. Алыңдар бәрін талап! Ал мына қойларды қайсысың қаншауын айдап кетуге шамаларың келсе, соншасын айдап кетіңдер! Үйлеріңе апарып, сойып жеңдер.

	Мешіт түбінде әйел-еркегі аралас үрпиісіп отырған елу-алпыс адам осы сөзден кейін бастарын көтеріп, жан-жақтарына қарасып, өзара күбірлесті. Бірақ ешқайсысы орындарынан тұрмады. Табан астында келген олжаға сенбей отырған сыңайлы. Балалар қойларға қарай жүгіре беріп еді, екі-үш әйел оларды ұстап қап, жандарына қайта сүйреп әкелді.

	– Неге тұрмайсыңдар?! Өз малдарыңды өздерің алуға қорқып тұрсыңдар ма? Қорықпаңдар ешкімнен!

	Осы жолы Сүлейменнің даусы әсерлі шыққаны соншалық, тізерлей отырған жұрт дүр етіп, бірден орындарынан тұрды да, малшылар мен мілисалардың жанында тұрған ыдыстарға бассалды. Бірі тері ыдыстың аузынан айранды төге-мөге сылқылдатып жұта бастаса, енді біреулері ағаш бөшкедегі майды қарпып асап жатты. Одан кейін қойларға қарай жүгірісті. Аштықтан әбден титықтаған олар қойларды шикілей жеп қоярдай, бір-бірлеп ұстап алып, үйлері жаққа дедектете сүйреді. Сүлеймен бұлардың енді ештеңеден тайынбайтынын сезді:

	– Ей, бір-бір қой не болады сендерге?! Әлдерің жеткенше топ-тобымен айдасаңдаршы, түге. Айтпақшы, Тәңкі, бағана айтқан Досбол піркәншігіңнің үйі қайда? «Мәгәзiн, қойма бар» деп едің ғой сонда. Баста бізді соған! Ал, жұртым, біраздарың үйлеріңе қой айдаңдар! Қалған біразың бізге еріңдер! Қоймадағы ұнды керегімізше бөлісіп алайық!

	Әп-сәтте айналаны азан-қазан қылған адамдардың біразы Сүлеймендерге еріп, мәгәзiн-қоймаға келді. Ергендердің ішінде әсіресе балалар көп. Олар да біледі, мәгәзiнде тәтті қант пен кәмпит бар екенін.

	Тәңкі мен Сабашты алдына салып, қоймаға жеткенде Сүлеймен Ажанға бұрылды:

	– Бірдеңені ұмытыппыз-ау. Сен дереу бұрыл да, мешітке шап! Анау екі мілиса мен малшылар бізден қалып кетіпті ғой. Həлетiлер жұртты үркітіп жүрмесін. Бәрін айдап, осында әкел!

	Осы кезде күйдірген қыштан соғылған мəгəзіннің ішінен біреу шыға келді:

	– Не қылған шу бұл? Өңкей жалаңаяқтар неғып жиналып қалған мұнда?! Тәңкі, жаныңдағы ат үстіндегілер кімдер? Құрт, артыңдағы тобырдың бәрін көздерін мөпитпей!

	– Бұның кім? – деді Сүлеймен Тәңкіге.

	– Піркәншік Досбол – осы.

	– Аязбек, жаман әңгідей ақырып тұрған неменің мойнын бұрап алшы. Есі кірсін.

	Досбол аттылардың кімдер екенін аңғарып үлгергенше, Аязбек оған жетіп барды да желкесінен бүріп, басын тақымына басты. Ол екі қолымен Аязбектің санын сабалап, қиқылдап-шиқылдаудан басқаға мұршасы жетпеді.

	– Енді мәгәзiнге кіріп, іштегі заттардың бәрін талаңдар!

	Жұрт ішке лап қойды. Аздан соң қолдарына іліккен заттарды әйелдер етектеріне, балалар қойшы-қоныштарына толтырып, ер кісілер бір-бір қап ұн арқалап, тарасып жатты. Қайран, ашыққан жұрт, өздерін бір күнде мұндай ырзыққа тап қылған мынау аттылардың кімдер екенін сұраған да жоқ.

	Жалғандықтың адамдарын мәгәзiннен түк қоймай талапайға түсіріп болған кезде екi мiлиса мен төрт малшыны желкелеп, Ажан келді.

	– Мал айдағандардың біреуі көрінбейді ғой, – деді Төрекелді.

	– Оның қайда кеткенін білмеймін. Ал мына төртеуі жолға түсіп, күнгейге беттеп барады екен. Сірә, Ленгірге кетпек болды-ау. Мені көріп, төртеуі төрт жаққа қашпаққа әрекеттенді. Мылтық атып, әзер қайырдым.

	– Аязбек, Досболды босатшы, сорлының шынымен-ақ мойнын үзіп тастарсың.

	Аязбек тақымына басып тұрған Досболды босатты. Ол желкесін ауырсына басып, отыра кетті.

	– Әй, тұр орныңнан. Мәгәзіннің құлпы бар ма еді?

	– Бар ғой, Сүке, бар. Құлып болғанда қандай. Ешкім бұзып, аша алмайды, – деді Тәңкі ол үшін жауап беріп.

	– Онда Тәңкіден басқаңның бәрің кіріңдер мәгәзiнге. Сен, Тәңкі, бұларды сыртынан құлыпта.

	– Досбол, құлып қайда? – деп құрақ ұшты Тәңкі өзінің қамауға түспейтініне қуанып кетіп. – Бол, тап тезірек! Әйтпесе Сүкеңдер аямайды өзіңді.

	– Құлып іште еді ғой, – деп ыңырсыды анау. Məгəзінге лып етіп кірген Тәңкі аздан кейін дәу қара құлыпты алып шықты.

	– О-о-ой, Сүке. Заттары қат-қатымен жинаулы тұратын мәгәзiннен түк қалмапты. Жұрт бір тiстем нәрсе қалдырмай, сыпырып әкетіпті.

	– Бәрің кіріңдер мәгәзiнге! – деп бұйырды Сүлеймен. – Бүгін осында түнеп шығасыңдар.

	Қарсы сөз айтуға шамалары жоқ екі мілиса мен малшы және Досбол үн-түнсіз мәгәзiнге кірді. Тәңкі есіктің сыртына құлып салды.

	– Кілтті кімге берейін. Әлде өзімде бола берсін бе?

	– Атаңның басы. Әкел бері! – деп Сүлеймен одан кілтті алды. – Аязбектің жанындағы бос атқа мін. Бізді Ақайдардағы Құлтанның үйіне апарасың. Біз онда жеткенше күн де батады. Қараңғылықты пайдаланып, үстінен басамыз.

	– Ақайдар ауылы қазір «Алғабас» деп аталады. Өкімет солай ұйғарған, – деді Тәңкі атқа мініп жатып.

	– «Алғабас» бүгін түнде Құлтан үшін «Артқабас» болады.

	Бесеуі Бадамды кешіп өтіп, Зағамбар тұсындағы қырдан асқанша күн де батгы. Тағы біраз жүріп, Ақайдар етегіндегі сайға жеткен уақытта Тәңкі айтты:

	– Сүке, Құлтанның есектей иті бар. Түн баласы бөтенді үй маңына жолатпайды.

	– Алдап нан берсек ше?

	– Наныңыз түгілі етке де қарамайды. Хайуанның түрі де жаман. Жаяу болсаң, тура мойныңа, атта болсаң, тура бетіңе секіріп, алып түседі. Оның үстіне Құлтан наганын басына жастанып жатады.

	– Ол кәпірде наган бар ма?

	– Болмай ше. Бүкіл Қазығұрт етегіндегі елді бір шыбықпен айдап отырған адам оңай деймісіз.

	– Үйіне жақындап барайық. Итінің де, өзінің де бір мәнісін табармыз. Күллі халықты ашықтырып қойып, иттері мен өздерінің қарнын тойдырып жүрген ондайлардың аяқтарын аспаннан келтіріп, тобаларынан жаңылтпайынша, мен бәрібір тыныштық таппан.

	– Аттарды осында қалдырып, үйіне дейін жаяу барғанымыз оңды емес пе? – деді Аязбек. – Есік алдында алғыр иті, жастығының астында наганы бар адамды айлакерлікпен алмасақ, өзімізге қауіп төніп жүрер.

	– Сонау Қоқан мен Алайда мені таппаған оқ пен ала алмаған жау, енді өз елімде өзімді жайратар деймісің. Бұқпантайлап баратындай, қапелімде бас салатындай, Құлтан деген кім? Атақты қарақшы, қаһарлы құрбашы ма еді, тәйірі. Тура осы атыммен тура есігінің алдына шейін барып, абалаған итінің де, дәусінген өзінің де өкпесін суырып алмасам, несіне Сүлейменмін?! Тайсақтамай, соңымнан жүре беріңдер!

	Іңір қараңғысында бес салтатты тасырлата ауыл ішіне кіргенде, бейсауат жүрген бір адамның сұлбасы көрінбек түгілі, арсылдап үрген иттің де даусы шықпады. Адамды қойшы, қараңғы болысымен үй-үйлеріне тығылар. Ал иттерге не көрінген? Әлде, бұл ауылдың иттері де, адамдары секілді белсенділерден ығып, үн шығармайтын болған ба? Жоқ, олар да егелері сияқты аштықтан бұралып, дыбыс шығаруға əлдері келмей, таса-тасада бұғып жатыр ма? Әйтеуір түн құшағы бауырына алған ауыл іші тым-тырыс.

	– Құданың құдыреті, мына ауыл тура бір мола сияқты ғой. Теpeзелерден жалтыраған oт та көрінбейді. Түгел қырылып қалғаннан сау ма өздері? Еш болмаса шәуілдеген иттің де даусы естілмейді.

	– Бағана көрдік қой, Сүлеймен. Ауылдардың күндізгі сиқы анадай болғанда, түнгі кейпі қай оңсын. Мына Тәңкілер бұл жердің тұрғыны тұрмақ, иттерін де қаңғытып жіберген-ау шамасы.

	– Қойыңыз, Аяқе, олай демеңіз. Бұл ауылға менің түк қатысым жоқ, – деп мәймөңкеледі Тәңкі.

	– Ілгеріде түнгі ауылдың иті үріп, жылқысы кісілеп, бұзауы мөңіреп жатушы еді. «Ел ауып, жұрт тозды» деген осы ма, әлде? Аспан ашық, жұлдыз жарқырап тұрса да, ауыл үстіндегі тамұқтың төріндей шусыз қапас тыныштық көңіліме жайсыз тиіп тұрғанын қараңдаршы. Елде еңсе көтерер арлы азаматтың шынымен бірі қалмағаны ма, – деп күрсінді Сүлеймен. – Тәңкi, Құлтанның үйі осы маңда емес пе еді?

	– Тура келе жатырмыз. Әне бір алдымызда қараңдап көрінген еңселі үй соныкі.

	Айнала қараңғы болса да, жан-жақтағы қамыспен жабылған шошала үйлер мен тоқал тамдарға қарағанда, шынында, Құлтанның үй-жайы еңселі көрінеді-ақ екен. Бергі жақтағы екі терезесінен де шамның жарығы көрінеді. Бұлар сол үйге таяғанда алдарынан арсылдап, бір ит шыға келді. Тәңкі өтірік айтпапты. Иттің дәулігі бір-екі жасар тайқарға жетеғабыл. Даусы да жуан. Күрк-күрк етіп үрген күйі жүгіріп келді де, алдағы Сүлейменге атылды. Сүлеймен аяғын үзеңгіден шығарып, итті бір тепті. Бірақ тепкі оған тимеді. Ит тағы секіріп атылғанда қарагер солға кiлт бұрылып айналды да, оны бір тепті. Ат соққысы дүңк етіп қабырғасына тиді. Ит аунап түсті. Артынша қайта тұра келіп, қисаңдаған қалпы жанындағы Тәңкіге жармасты. Тәңкінің астындағы ат үркіп, кейін шегінді. Ал ит ер үстіндегі Тәңкінің аяғына жармасқан күйде айрылмай, атпен бірге сүйретілді.

	– Ойбай, аяғым, аяғым. Мына пәле аяғымнан тістеп алды.

	Тәңкі бақырып, иттің басын қамшысымен сабап жатыр. Алайда оның сабауын анау ит елең қылмай, аяғынан айрылар емес. Аттылар оған не дауа қыларын білмей, бір сәт тұрысып қалысты. Тәңкінің жаны көзіне көрініп, ат үстінде тыпырлап, айқайын одан сайын үдетті.

	– Өй, әкеңнің... – деп Сүлеймен бір ақырды да жөңкіп келіп, Тәңкінің аяғына жармасқан иттің желкесіне жармасты. Сол күйі итті тартып алып, мойнын тақымына қысты. Ит текті арланның тұқымы ма, қыңқ деп дыбыс шығармады. Сүлеймен оны тақымына қысқан бойы есік алдына дейін сүйретіп барды. Осы кезде үйден бір әйел, артынан денелі бір еркек шықты.

	– Ой, оңбаған, көргенсіз нәлеті. Менің үйімнің алдына атпен ойқастап келетін қайсың бұл?! Нәзия, үйдегі наганды алып шықшы! Бір атып, атын да, өзін де жайратып тастайын, – деп ақырды еркек.

	Оның анық Құлтан екенін білген Сүлеймен тақымындағы итті тастай салып, атынан секіріп түсті. Есік алдында тұрған еркек не болып жатқанын аңғарғанша, жанына жетіп барып, Құлтанды жағасынан ала кетті.

	– Өй, өй, кімсің-ей, сен?! Тоқта деймін. Менің кім екенімді білесің бе? Өй, атаңа нәлет! Тарт-әй, қолыңды! Түрмеде шіриін деп жүрген біреу ме, мынау, – деп Сүлейменнің білектеріне жармасып, өктемсіп айқайлады.

	– Әлі танымадың ба мені, сұмырай?

	– Ойбай, Нәзия, мені «сұмырай» дейді-әй, мынау. Жүгір, әкел шапшаң наганды. Бойы көк тіреп тұрған албастының маңдайынан бір атып, сілейте салайын. Қанша дәу болса да, оққа айла табар ма екен.

	– Ойбай, көтeк, Сүлеймен ғой бұл. Мұны «өлді» дегендерің қайда?! – деп әйел шар етіп, үйге зып берді.

	– А-а-а, шынымен Сүлейменбісің?! Апырау, бауырым, аман-есен бармысың өзі? – деп Құлтан дереу даусын жұмсарта, момақанси қалды. Бір жағы қатты қорқып қалғаны да білінгендей.

	– Ойпырмай-ə. Қашаннан бері «бауырым» деп қалдың? Баяғыда мені түрмеге тыққаның есіңде ме? Сондағы қысастығың үшін, қазіргі елге істеп жатқан зорлығың үшін кек алуға келдім сенен.

	– Қой, қой, Сүке. Ескі нәрсені қозғап, не қыласың? Одан да үйге кіріп, қонақ бол. Ә, жаныңда серіктерің бар екен ғой. Кіріңдер бәрің. Ой, мынау Тәңкі ме? Тәңкі, жігіттердің аттарын байласайшы, – деп демнің арасында басқаша сөйледі.

	– «Үйіме кіргізіп, жақсылап сыйлап жіберсем, құтыламын» деп тұрсың ба, менен? Сен түлкінің мінезін білем мен. Сен айтпасаң да, бүгін осында қонақ боламыз. Саған көресіні ертең жұрттың көзінше көрсетем.

	Сүлеймен оның жағасынан жібермеген қалпы үйіне итеріп кіргізді. Үйі екі-үш бөлмелі, кең, әрі жасаулы екен. Төрде екі жерде үлкен орыс шырағы жанып тұр. Еденде қалың қалы кілем. Қос-қос көрпешелер жаюлы жатыр.

	– Айналаңдағы жұрттың күйі – анау. Ал өзің болыс үйіндей там салып, төбе бидей өмір сүресің. Осы үй-мүйіңмен қосып, өртеп жіберейін бе?

	– Қой, Сүке. Үйдің мүлкi жақсы болса, ол өкіметтің арқасы да. Жұрт маған ұқсап, жұмыс істейді деймісің. Осыдан да олар, жалқаулығынан деймін де, күн көре алмай жүргендері...

	– Не оттап тұрсың?! Жұмыс істеп, адалдығыңмен байығыш болсаң, кешегі Ордабектің кезінде неге осындай тұрмысқа қол жеткізе алмадың? Елді тонап, атып-асып, қорқытумен, біреудің еңбегін пайдаланып жинаған дәулетіңді қалай өкімет пен жұмыстың арқасы деп айтып тұрсың? – деп Сүлеймен желкесінен қойып қалды.

	Құлтан серейген күйі мұрны жер сүзе құлады. Қатыны: «ойбай, өлтірдің, өлтірдің», – деп сыңси жылап, оны сүйемелдеп, көтеруге талпынды.

	– Төрекелді беліңдегі арқанды шешіп, Тәңкі екеуінің арқаларын тірестіріп, қосақтап байла. Түнде қашып кетіп жүрмесін. Сен, қатын, сыңси бермей, тұр да, бізге ет ас. Жаңа байың айтты ғой, «қонақ болыңдар» деп. Қалың көрпешенің үстінде жатып, қонақ болайық. Ажан, мына қатын далаға шықса, сен де шық. Үйге кірсе, сен де кір. Бір елі жанына қалушы болма. Бізге жақсылап қызмет қылсын.

	Қорқып кеткен Нәзия ас қамына кірісті. Төрекелді Тәңкі мен Құлтанды қосақтап байлап тастады. Содан ас дайын болғанша, төртеуі байлаулы екеуді әбден мазақ қылып, келемеж етіп отырысты.

	– Байланып, амалсыз қалған қандай қиын-ә, Құлтан. Жұртты қинаудың азап болатынын енді түсінген шығарсың. Айтшы, оқу қуып, өсейін деп ойлаған бас көтерер жігіттерді неге «кеңес жауы» деп ұстатып жібере бересің? Қанша азаматтың обалы бар мойныңда? Бәрінен де бұрын Ордабек болыс пен Нарымбет байды, мілиса бастығы болып жүрген Ноғайды, тілмәш Тәжібай мен Сыдықты, Естеместің Мәуленін қайда айдатып жібердің?

	– Сыдықты НКВД-ның адамдары ұстаған. Тәжібай мен Ноғайды, Мәуленді солар қудалаған. Ал Ордабек пен Нарымбетгі Оралға жер айдатқан да мен емес – өкімет.

	– Құралбайды он жылға, Есенбекті жеті жылға соттатқан, Абылайды ату жазасына, кестірген. Тұрлыбекті «мілисаға қол көтеріп, мылтығын тартып алмақ болды» деп татар солдатына атқызған, одан қалса, қаншама жігіттерді көпе-көрнеу жазаға тартқызған да, сен емес шығарсың. Бәрін айт та, бірін айт, өз ауылдастарың мен жамағаттарыңның малдарын тартып алуға қалай дәтің барды? Бала-шаға, кемпір-шал аштан өліп жатқанда, мынадай үйде тұрып, тамақ ішуге қалай арланбайсың?

	– Елдің малын алған да мен емес. Өкімет солай бұйырған. Мына Тәңкі біледі, жұрттың малдарын сонау Шымкенттен, Keөpгiптен келген солдаттар тартып алған.

	– Ештеңе мойындағың келмейді екен сенің. Кім екеніңді азанда жұрт көзіңе айтар. Ал біз қазір жатып демаламыз. Қоқаннан шыққалы бері көрпеше үстінде керіліп жатып көрмеппіз. Сен екеуің осылай қосақтаулы түрлеріңмен ұйықтап шығыңдар. Қалған сөзді ертең айтармыз.

	Нәзия асқан еттен жақсылап тамақтанған қарақшылар қарауылдыққа Ажанды қалдырып, өздері көрпеше үстіне сұлады.

	– Аязбек, түннің жарымында Ажанды ауыстырарсың, – деді Сүлеймен ұйқыға батар алдында. – Бүгінгі қарауылдықты екеуің атқарыңдар.





ІІ


	Мезгiл жәдінің ортасы. Аспан күнде бұлтты болып, қыс ызғарын сездірген өкпек жел оқтын-оқтын соғып тұрса да, әлі қар жаумаған. Ал бүгін ауада бұлт та, жел де жоқ. Күн шайдай ашық. Таңертең қыстың кеш шыққан күнімен таласа тұрған Сүлеймен, жанындағы серіктерімен Құлтан мен Тәңкіні қосақтаулы күйлерінде далаға сүйреп шығарып, есік алдындағы далия өскен кәрі өрікке байлады.

	– Біз шайланып алғанша, осы түрлеріңді жұрт көре берсін. Біраздан соң оларды жинап, екеуіңнен жауап аламыз.

	Ол екеуінің түнді ұйқысыз өткергендері көрініп тұр. Көздері қып-қызыл. Ауыздарын ашып, есінеп-есінеп қояды. Өрікке байланғанша бір сөз де айтпады. Тек Сүлеймен жаңағы сөзді айтқанда:

	– Ой, Сүке, жұртқа таба қылатын болды-ау мені, – деп күрсінді Құлтан. – Мұндай қорлықтан гөрі өлтіре салғаның да тәуір еді.

	– Өлуге асықсаң, оны да көрерсің. Бірақ сен өлімді нағыз еркектей қарсы алар ма екенсің? Ажан, шекесінен дәлдеп бір атшы.

	Ажан мылтығының құлақшасын тартып, ұңғысын Құлтанға қаратып көздеді:

	– Қай жерінен атайын?

	– Шекесінен атсаң, қиналмай бірден өле кетеді. Жаны біраз көзiне көрінсін, балтырынан ат.

	Мыналарды ойнап тұрмағанына енді көзі жетті ме, әлде мылтықтың суық ұңғысы жанын тітіркендіріп жіберді ме, осы кезде Құлтан:

	– Әй, әй, қойыңдар. Әзір өлгім келмейді. «Қой» деші, Сүке, мынауыңа, – деп дірілдей үн қатты.

	– Айттым ғой жаңа. Нағыз қаһармандай болып өлу де келмейді сенің қолыңнан. Қоя тұр, Ажан. Сәлден соң тек қана залымдық біткен мұның кеудесін бала-шағаға таптатып, көкіректігін мұқалтайық. Жүрсін содан, жұртқа өктемдік қылмақ түгілі біреудің бетіне қарай алмай. Осы кезде арғы жақтағы тоқал тамның бұрышынан сүйретiлiп бір кемпір шықты. Бүгжеңдеген күйі бұларға қарап тұрды:

	– Ойбай, бетім-ау. Мынау байлаулы тұрған белсенді қайным ба? Талайды осылай байлатып, мілисаға айдатушы еді. Енді өзі айдалайын деген бе? Көтек, өрікке шандып тастапты ғой. Бетің күйгір қарабет, зауал ендігі өзіңе жеткен екен-ау.

	– Бері келіңіз, апа, бері келіңіз. Өздеріңізге нақақтан-нақақ зәбір көрсетіп жүрген бұдан кек алғыңыз келе ме? Онда осы ауылдағы кәрі-жастың бәрін жинап келіңіз. Аяқтарыңызға жығылдырып, кешірім сұратайын.

	– Е, айналайын. Бұл залым аяғымызға бас ұрғанымен, қырылған балдар мен итжеккенге кеткен боздақтар орала қояды деймісің. Бірақ бұл да істеген ісіне пұшайман жеп, бірауық өкінсін де. «Жина» десең, жинайын жұртты. Айтпақшы, бетім-ау, «жинайын» деймін, өздерің кім боласыңдар? Ауылда қалған аз ғана қалбалақтаған шал-кемпірлер мен ашқұрсақ балаларды алдап жиып алып, төбемізге жай түсіріп жүрмеймісіңдер?

	– Жоға, апа. Біз қайта сіздерге көмектескелі келдік. Сіз жұртты жинап келіңіз. Содан соң Құлтанның үйіндегі бар дүние-мүлікті өздеріңізге таратып береміз.

	Кемпір Сүлейменнің сөзіне сенер-сенбесін білмегендей, аңтарылып біраз тұрды. Сөйтті де бұрылып:

	– А-ю-ю, Күлшәт, Есенкүл... анау жүгермектің аты кім еді... И-ху, Жақаш, Ботабек, бері келіңдер. Мына бір дәу бала Құлтанды байлап қойыпты. Белсендінің үйінен сендерге, ойбай, жоқ, бәрімізге «нан әперемін» дейді. А-ю-ю, шығыңдар үйлеріңнен. Жүре алатындарыңның бәрің келіңдер мұнда! – деп айқайға басты. Айқайлап-айқайлап алды да Сүлеймендерге қарады: – Айтқан сөздерің рас болса, маған тап қазір осы үйден нан алып шығып беріңдерші. Өзіме емес, үйдегі екі кішкентайыма, «Haн, нан» деп шырылдағандарына неше күннің жүзі болды.

	Ажан жүгіріп үйге кірді. Аздан соң оншақты таба нан оралған үлкен дастарханды көтеріп шықты.

	– Алыңыз, апа.

	Бұлар байқамапты. Кемпірдің жаңағы айқайынан кейін үйлерінен жүгіріп-жүгіріп шыққан ауыл адамдары анық көрінуге қаймығып, әр тамның тасасынан сығалап тұр екен. Ажан дастарханды далаға шығарып, жерге қойғанда, бәрі тұс-тұстан атып шықты. Әсіресе балалар дастархан үстіне құлай кетіп, таласа-тармаса нандарды қойындарына тығып жатыр. Кейін жеткен үш-төрт шал мен кемпірлерге дым да тимей қалды.

	– Балалар, тоқтаңдар, – деп айқайлады Сүлеймен. – Нандарды аталарың мен апаларыңа бөліп беріңдер. Онсыз да бүгін қарындарың жақсылап тояды.

	Көптен бері нан көрмеген байғұс балалар жаутаң-жаутаң етісіп, қойындарындағы нандарды шығарып, кәрілерге ұсынды. Бірақ ұсынардан бұрын өздері наннан қарпып-қарпып, асап алысты. Қолдарына нан тиген кәрілер де олардан қалысар емес. Ауыздарына түскенді шайнамай-ақ жұтып жатыр. Бір кемпір тіпті түйіліп, дем жетпей етпетінен түсті. Төрекелді оны арқасынан қағып, әзер епке келтірді. Ал шеткі екі әйел бір нанға таласып, жұлыса кетісті. Олар жұлысып жатқанда, бір бала жүгіріп барып, жерде жатқан нанды ала қашты.

	– О, көктей солғыр, жүгәрмек. Сол нан тамағыңнан өтпей, қақалып өле қал, – деді бірі.

	– Сен сайқал болмағанда, нан өзімізге бұйыратын еді ғой, – деп шаптықты екіншісі оған.

	Бір жаман тымақты, жыртық шапан киген шал жанындағы баланың ерніне саусағын тығып, аузындағы нанды тартып алмақ боп, әуреге түсіп жатыр. Бала басын ары алып та, бері алып та қашып, берілмейін-ақ дейді. Бірақ аштықтан көзі қарайған шал қояр емес. «Әкел деймін-ә, әкел! Сен, пәтшағар, мендей болғаныңша не жемейсің», – деп қояды. Бұлардың жанындағылардың кімдер екендіктеріне де қарамай, нан үшін өзара алысып-жұлысқан тірліктеріне қарап, Сүлейменнің күлкісі келді. Келді емес-ау, күліп те жіберді. Бір жағы осыншама халге түскен адамдарға қарап, жүрегі езіліп, көңілі жасыды. Алайда мұнысын жанындағыларға білдірмей, дереу өзінің қатал кейпіне енді.

	– Жə, нан үшін таласып, алысып-жұлыспай-ақ қойыңдар. Құлтанның үйінде не бар болса, соның бәрі сендердікі болады. Ал әзірге өздеріңді осындай күйге түсірген Құлтан мен Тәңкіден еселеріңді алыңдар. Осылай тұрған жерінде сабаңдар.

	Осы сөзден кейін жым-жырт болған жұрт жалт етісіп, Құлтан мен Тәңкіге қарады. –

	– Екеуінің де әкелері момын жандар еді. Әсіресе Тоғанбай қария жақсы адам-тын. Тәңкінің әкесін айтам да. Ал жұрттың қанын ағызбай ішетін, тамызбай соратын бұл екеуі қайдан туылды екен, ә? Шешелерің де ел теріс айналмас адамдар еді. Соларға сөз тигізесіңдер-ау, сендер. Екеуіңнің қылықтарыңды еске алсам, сол кісілерді жадыма алмай-ақ, сойып тастағым келеді өздеріңді, – деді бір шал.

	– Бала үшін әке жауапты емес. Сондай жақсы жандарға сөз келтіріп жүрген бұларды несіне аяйсыңдар. Қазір бұл екеуінің аяқтарынан керіп, бастарын төмен салбырата, өрікке байлап қоям. Ал сендер қолдарыңа не түссе, сонымен сабаңдар екеуін, – деді Сүлеймен.

	– Байла, бaйла, балам...

	– Бұларға обал жоқ...

	– Кесірі кімге тимеді сұмырайлардың.

	– Тезірек аяқтарынан асып қойыңдаршы. Айызымыз қанғанша, шыбықтап тастайық, – десiп шуласты жиналғандар.

	Төрекелдi мен Аязбек қосақтала байланған екеуін ажыратты да, жеке-жеке байлады. Аяқ-қолдарын денесімен бірге шандып, өріктің көлденең ағашына бастарын төмен қарата асып қойды.

	– Нанға көзіміз қызып кетіп, етқызумен сендердің кім екендіктеріңді де сұрамаппыз. Екі белсендіні әдейі байлап, бізді алдап тұрған жоқсыңдар ма? Ертең осы күнімізге де зар болып қалмайық, – деді бағанағы шал.

	– Мен – датқа ауылдағы Мәменің Сүлейменімін. Жұрт мені «карақшы» деп жүр екен ғой. Бірақ мен қарақшылығымды кімге істейтінімді білемін. Қашан да момын жұртқа жақпын, озбырға өшпін. Егер осы екеуін сабағандарың үшін біреу сендерге көз алартатын болса, онымен алдымен өзім есеп айырысамын. Ал енді сабаңдар екеуін.

	Бұл сәтте Құлтан мен Тәңкі: «Ойбай, басым айналып кетті». «Ішек-қарным ақтарылып, аузыма келді». «Аяғымды арқан қиып барады», – деп зарлап тұрған.

	Осы кезде қобыраған шашы қураған шөптей әппақ болып кеткен тарамыс бір кемпір Құлтанға жақындап барды:

	– Әй, менің Абылайымды ату жазасына кестіретіндей не жазып еді саған? – Сосын екі көзінен аққан жасты сүртті: – Қарғыс атсын сені, оңбаған, – деп бетіне бір түкірді.

	Одан соң бір бала жүгіріп барып:

	– Менің көкемді қайда айдатып жібердіңіз? – деп сұрады. – Бірақ ол кемпірге ұқсап, бір түкірумен шектелмеді. – Қайда, қайда деймін көкем? – деп зар етіп жылады да, қолындағы талдың жас шыбығымен Құлтанның басына сабай жөнелді. Зарлаған бала сабауын біраздан соң әзер тоқтатты.

	Бұл кезде басқа бір-екі бала қызық үшін бе, әлде оған деген ішкі есептері бар ма, әйтеуір Тәңкіні таяқтап жатты. Оларға қосылып шеттегі әйелдер де екі белсендіні жұла бастады.

	– Өле қал осы күйіңде!

	– Сендерден кек алатын күнге жеткізген Құдайға ризамын. Өлә, мынау ыңырсиды ғой, тағы. Баяғыда менің шалымды ат құйрығына байлатып, сүйреткеніңде оның жанайқайына құлақ та асқан жоқ едің ғой. Мә саған, залым! Мә, саған! – десіп, екі әйел Құлтан мен Тәңкінің шаштарын жұлды. Беттерін шапалақтап соқты. Одан кейін екеуін әткеншектей ары-бері шайқалтып, жандарын көздеріне көрсетті.

	Күйеуінің көріп жатқан азабына шыдамаған Нәзия үйден атып шықты:

	– Үйбай, шешейлер-ау, өлтірдіңдер ғой. Қойсаңдаршы, – деп сыңси жылап, Құлтанды қорғаштап, құшақтай алды. Екі әйел енді:

	– Ә, салдақы! Бұл албастың біздің байымызды өлтіргенде жаның ашыған жоқ емес пе? – деп Нәзияға жабыла кетісті.

	Бар ашулары бойларынан шығып, қаһарланған екі әйел Нәзияны жерге құлатып, тепкінің астына алды. Лезде Нәзияның бетін қан жуды.

	– Мына қатындарды ажыратшы, – деді Сүлеймен Ажанға. – Нәзияны үйге апарып тық. Әйтпесе байына кектенген мыналар сорлыны өлтіріп қояр.

	Ажан Нәзияны сабаған әйелдердің екеуін екі жаққа итеріп-итеріп тастады. Сөйтті де Нәзияны қолтықтап, үйіне жеткізді.

	– Неге әкетесіңдер оны? Ол да байымен бірдей қорлық көруі керек еді. Оның да бізге көрсетпегені жоқ.

	– Зорлықтың бәрін Құлтан бастап жүр де. Сондықтан о байғұсты ұрудың қажеті не. Енді мен сендерге бір қызық нәрсе көрсетейін. Асулы тұрған екі белсендінің арттарын жалаңаштап берейін. Солқылдақ шыбықпен сол жерлерін сабап-сабап алыңдар, – деп Ажан қонышынан екі жүзді ұзын қанжарын шығарып, Құлтан мен Тәңкінің шалбарларын тілгілеп-тілгілеп тастады. Жоқ, тілгілемеді. Майлы жерлерінің тұстарын ойып кесіп тастады. Бұл көрініске балалар күлісіп, мәз болысты. Ал әйелдер жағы:

	– Үйбай, бетім-ау, екеуінің де арттары тура қатындардікі сияқты әппақ, әрі жал-жалпақ екен-ау, – деп беттерін шымшып, теріс қарасты. Балалар болса қолдарындағы шыбықтарымен Құлтан мен Тәңкінің сол жалаңаш жерлерін соға бастады.

	– Қара, құйрығы тiлiнiп, қанат кетті, – деді бірі.

	– Ал мынанiкi қатты ма, шыбықтың ізі баттайды, – деді екінші бала.

	– Ойбай, Сүке, өлдім! Қой деңізші мыналарға. Жүрегім сығылып кетті. Өкпем тандайыма кептелді, – деп байлаулы екеу қарлығыңқы дауыспен айқайлады. Көздерінен парлап жас ақты.

	– Бұлар қазірше осылай тұра берсін, – деді Сүлеймен ауыл адамдарына қарап. – Балдар, сендер ұруды қоя тұрыңдар. Енді бәрің Құлтанның үйіне кіріп, жарамды заттардың барлығын қолды қылыңдар. Одан кейін анау ақырдағы байлаулы семіз мініс атын сойып алыңдар.

	Жиналғандар үйге лап қойды. Әп-сәтте олар қолдарына ілінгендерін көтеріп, тарасып жатты.

	– Әй, киіз бен кілем, ыдыс пен мата сендерге азық бола ма? Көрпе-төсекті не қыласыңдар? Одан да анау айғырды союға әрекет етпейсіңдер ме? О, жылтырағанның бәрі көздеріне таңсық көрінген, жұтаған немелер.

	– Бұл жазғандарды бұлай кінәлап не қыласың, Төрекелді? Есі ауып, күйініштің шегіне жеткен сорлы адамдарға қазір не болса да – олжа. Айғырды өзің сойып бер. Оны союға бұларда қандай қауқар болсын.

	– Сүлеймен жөн айтады. Екеулеп торы айғырды бауыздап тасталық, – деді Аязбек.

	Қарақшылардың осы сөзін естіген ауыл адамдары қолтықтарындағы заттарын жерге қоя салып, тұра қалысты. Манағы Нәзияны төбелеген екі әйел: «бізге Құлтанның үйінен алған өлі ет те жетеді. Еттері сүрленіп, майы бетіне шығып, бабына келіп қалған екен», – деп ақ қапқа ораған ескі етті қолдаса көтерісіп, шеттей берді. Бірақ оларға ешкім назар аудармады. Жұрттың бәрінің назары Аязбек ақырдан шешіп әкелген атқа ауды. Құлтанның мініс етіп жүрген торысы қарагер секілді аттың төресі екен. Еті қоңды. Сырт терісі жылтырап тұр. Аязбек оны әдеттегідей төрт аяғынан бір-ақ өзі байлады да, жерге гүрс еткізіп құлатты. Содан соң аз уақыттың ішінде етін боршалап, жиналғандарға таратып жіберді.

	– Әр ауылдың аш адамдарына бір-бір жылқыдан сойып бере берсек, бәрін тышқақ қылармыз, – деп күлді Аязбек ісін бітіргесін.

	– Қайта өзіміз жас еттен қуырдақ жеп, күпті болып, тоқ жүреміз де. Төрекелді, Нәзияға айт, іш май мен жал-жаядан дереу қуырдақ жасасын. Соны жеп, басқа жаққа аттанайық.

	Беттері тырналып, көздері көгерген Нәзия Төрекелдінің айтқанын тез орындады. Мол қуырдақ пен шайға тойынып алған төртеуі өз аттарын ерттеп, жолға жиналды.

	– Ендігі бағытымыз қайда? – деді Ажан.

	– Бір күнде бір ауылды емес, кемінде үш-төрт ауылды тойдырайықта. Алдымен Ленгірдегі өкіметтің мал жинап қойған қотанын шабайық. Қорадағы малды босатып, Ленгірдің көше-көшелеріне айдап жіберейік. Аштықтан тышқан теріп жеп жүрген адамдар оларды өздері-ақ ұстап алсын.

	Бәрі аттарын ерттеп, ерге қонды.

	– Белсендінің үйіндегі жарма жем мен шөпке тойып, аттарымыз да қоңданып қалыпты. Жануарлар жем жемегелі қа-а-шан, – деді Аязбек атының жалын сипалап тұрып. – Аттарымыз да біз сияқты. Бірде тоқтыққа, бірде аштыққа әбден үйренген. Ай, Ажан, кешеден бері боз жорғаға тақымың әбден үйреніп қалды ма? Өз атыңа мінгің келмей қалыпты ғой.

	– Құдай қаласа, осы жорға өзімдікі бола ма деп жүрмін.

	– И-и-иа, – деп қинала айқайлады осы сəт Құлтан. – Бізді шешіп кетсеңіздерші. Өлетін болдық қой.

	– Көке... көкелер, босатып кетіңіздерші, Құдай үшiн, – деп оған Тәңкі қосылды.

	– Осындай күйде болсаңдар да, тірі қалғандарыңа қуаныңдар. Өлтіріп кетсек, қайтер едіңдер?

	Аяқтарынан асылып тұрса да, тірі қалғандары үлкен қуаныш екені енді саналарына жетті ме, әлгі сөзден кейін екеуі де жым болды. Тек көздерінен бырт-бырт аққан жастарын тыйған жоқ.

	– Осы, Сүлеймен, біз мына ауылдың адамдарының обалына қалып бара жатқан жоқпыз ба? Байлаудан босаған соң бұлар өздерін сабаған бала-шаға мен қатын-қалашты қырып жүрмесін.

	– Иә, Ажан. Оның үстіне мініс атын да сойып бердік, – деп оны қостай сөйледі Төрекелді.

	– Ол құртатын адамдардың бәрін құртып болған. Енді кәрі мен балаға тізе батыра қоймас. Екі-үш күннен соң осында қайта соғамыз. Біреуден шағым естісем, тура басын кесіп кетемін. Ой, жаңа осы жайын оған ескертіп кетпеппін-ау.

	– Ленгірге дейін қанша уақыт жүреміз, Сүлеймен? – деп сұрады Төрекелді.

	– Әне, анау өркеш-өркеш екі жотадан ассақ болды. Ары кетсе, жарты сағатта Ленгірдің дәл төбесінен түсеміз.

	Ленгірге төте жолмен тартқан Сүлеймен тобы бесін ауа Момынай асуына ілікті. Осы асудың етегіндегі өзен бойындағы сайдың екі жақ шетіне Ленгір орналасқан. Осыдан он алты-он жеті жылдай бұрын орыстар осы Ленгірдің Көксәйек жағындағы төбелер астынан көмір қаза бастаған-ды. Сүлейменнің естуінше, оны «шахта» деп атайды екен. Шахта жұмысы әлі жүріп жатыр ма, етектегі дәу жоталардың табанына үлкен-үлкен төбе болып үйілген қап-қара көмір қалдықтары сіресе қалыпты. Қала да бұрынғыдай емес. Шет-шетіне үйлер қосылып үлкейген. Ирелеңдеген қисық көшелерде машиналар пайда болыпты. Шымқаладан келетін темір жолдың үстінде бірнеше вагонды пойыздар қара түтіндерін будақтатып, ерсілі-қарсылы жүр.

	– Мен көргенде Ленгірде пойыз жол жоқ еді. Қашан салып үлгерген десеңші. Қала халқы ауылдардағы сияқты аш емес-ау, тегі. Бірақ қалалықтардың да құрсақтары қайбір тоқ дейсің. Анау қоршаулы қотандағы малдарды шығарып, жартысын қалаға, жартысын Момынай мен жоғары Қапалдарға қарай айдап жібереміз, – деді Ленгірдің Алатау жақ бетіндегі төбенің үстінде тұрған Сүлеймен.

	– Тәңкі айтқан аудандық мілиса осы жерде ме? – деді Аязбек.

	– Аудан орталығы он шақырымдай жердегі Көксəйекте. Оны «Кеөргіп» деп атап алыпты ғой қазір.

	– Жаңа өзің қала деп атаған мынау Ленгірің шынында да үлкен екен. Сонысына қарағанда, мұнда да бір шоғыр мілиса әтрəді болуы керек. Қотанды шабуылдап болған соң сол мілисахананы тарпа бас салайық та, әтрәдті қарусыздандырып тастайық. Әйтпесе түбі олар соңымызға түсуі мүмкін.

	– Кеше қашып кеткен бір малшы біз жайлы ендігі біраз жерге хабар таратып та үлгерген шығар. Қай жерге шабуыл жасасақ та, бұдан былай шалт қимылдап әрекет етейік те, дереу орын ауыстырып тұрайық.

	– Олай болса, уақытты текке өткізбей, қимылдайық. Кешегідей қотанға екі жақтан бөлініп жақындайық. Ажан, сен менімен жүр. Төрекелдi мен Аязбек бірге жүрсе үнемі жолдары болады. Біз қотан ішіне бірінші кіреміз. Сендер арт жағынан келіңдер. Қарсыласатындар табылса, аспанға мылтық атып, үрейлендірейік. Шектен шыққан қаһармандар болса, оны да көреміз.

	Төбенің үсті жазық. Күнгей жағы егістік дала да, Момынайға құлар қия ойпатта аумағы ат шаптырым қотан тұр. Аттарына қамшы басқан Сүлеймендер аз ғана уақыттың ішінде қотан қақпасына таяды. Қақпа ұзын-ұзын екі терекпен көлденең жабылып қойылыпты. Оның жанындағы тастан қаланған науа жанында үш жүздей сиыр тұр. Сиырлардың ар жағындағы жағалай бастырмаларда бірнеше жылқылар байлаулы. Ал майда ағашпен қоршалған қора ішінде есепсіз қой-ешкілер қамалыпты.

	Малшылар бұларды бірден байқамады. Осы сәтті пайдаланып қалайын дегендей, Сүлеймен айтты:

	– Аспанға бірнеше рет оқ атып, үрейлерін ұшырайық. Сөйтіп дереу-дереу малдарды тысқа қарай қуып шығайық.

	Ажан «венчестерін» аспанға қарата басып-басып қалды. Мылтықтың жан шошытарлық үнінен қора ішіндегі жылқылар осқырынып, қойлар маңырап, адамдар шулап, демде азан-қазан болды.

	– Ойбай, бандылар келіп қалды!

	– Ойбай, қайда біздің сарбаздар?!

	– Кімдер-ей бұлар? – десіп, кіреберісте тұрғандар қотан шетіндегі үйге қарай қашты.

	Сүлеймендер үйге лап қойған адамдардың алдына кесе-көлденең тұрды.

	– Сіздер кімсіздер? – деді ұзын бойлы бір малшы Сүлейменнің шылауына жармасып. – Біз тек малшылармыз ғой. Не қыл дейсіздер? Не істе дейсіздер? – деуден басқа сөз айтуға шамасы келмей, тыпырлады да қалды.

	– Мына малдардың бәрін босат та, айда, жартысын Ленгірге, жартысын Момынайға қарай! Бәрін бір-бірлеп, өз қолдарыңмен жұртқа таратып бересіңдер! Шығар, анау үйде отырған басқаларды! Айтқанымды істемесеңдер, шеттеріңнен жайратып саламыз!

	Сол-ақ екен, малшылардың бәрі сыртқа шығып, Сүлейменнің айтқанын істеуге кірісті. Алдымен сиырларды шығарды, одан соң қойларды босатты.

	– Әрқайсысың бір-бір атқа мініп алыңдар! – деп айқайлады Сүлеймен. – Малдарды қатты, қуа айдаңдар!

	Ұсақ мал мен жылқы айдауға оңай көнді. Ал сиыр жануар жайтабандау ғой. Мыңғырған мал қора шетіне шыққанда, қойлар далаға қарай лап қойды. Талай уақыттан бері байланып, іштері пысқан жылқылар да ары-бері шапқылап, беталды ойқастап кеп берді. Сиырлар болса, марғау қалыптарынан жазбаған күйі танауларын көкке еріне көтеріп, баяу қимылдайды. Жас тана-торпақтар ғана бір-бірімен сүзіcе ойнақ салды.

	Жеті-сегіз атқа мінген малшылар енді не істейміз?» дегендей, жан-жаққа жайылған малдарға қарап, бір жағы Сүлеймендерге жаутаң-жаутаң етісіп, анадай жерде шоғырлана қалыпты.

	– Ау, неғып онда иіріліп тұрсыңдар?! Үш-төртеуден бөлініп, айдаңдар қой мен жылқыны көрінген ауылдарға қарай!

	– Сиырларды айдамай ма сонда?

	– Қойшы, Төрекелді, табандап қалғырлардың жүдә жүруі қиын, – деді Сүлеймен қолын бір сілтеп. Сосын манағы ұзын бойлы малшыны шақырып алды: – Осы екпіндеріңмен қойларды қуалап, Момынайға жеткіз! Әр үйге екі-үш қойдан үлестіріп бер! Мен осында қалып, сенің не істеп жатқаныңды бақылап тұрам.

	– Болды, көке, болды. Айтқаныңызды істейміз. Ал бірақ өкімет...

	– Сендер сеніп жүрген өкіметтің құлағанына екі күн болды. Қазіргі өкімет – бізбіз. Әйдә, орында айтқанымды!

	Малшы анда-санда жердегі қураған шөптен бір тістеп қойып, самал ығымен зуылдап, жан-жаққа бытырай жайылған қойларға қарай серіктерімен шаба жөнелді. Лезде бытыраған қойларды жиып, Момынайға түсетін ылдиға бұрды. Олардың қойларды қуа айдағаны соншалық, әп-сәтте екі-үш отарды ауыл арасына кіргізіп те үлгерді.

	– Әне бір салтаттылар кімдер? – деді осы сәт Ленгір жаққа мойнын бұрған Аязбек. – Жүрістері суыт. Ой, мыналар қарулы мілисалар ғой. Сірә, біз жайында оларға біреулер хабар берген-ау.

	Бәрі солай жалт қарасты.

	– Екі күннен бері елдің ішінде қылған қылықтарымыз бұлардың құлағына тимей қойсын ба? Қап, әттең-ай, аналар жұртқа қойларды таратып үлгерер ме екен?

	– Олар тарата берсін. Біз мілисалардың жолын тосайық.

	– Қалай тосамыз? Мілисалар оқ ата бастаса ше?

	– Олар атса, біз де атайық.

	– Былай етелік, – деді Сүлеймен. – Анау қалың жиденiң ығына барып тұрайық та, аттарын дәлдеп атайық. Аттарын жарақаттап болған соң тауға кетеміз. Әйтпесе бұлардың беттері қайтпайтыны хақ.

	Төртеуі батыс тұстағы қалың жидеге шашты. Мұны көрген пәстегi мiлисалар да бағыттарын өзгертіп, сол бетке бұрылды. Жиде тасасына ертерек жеткен қарақшылар аттарын ағашқа байлай сап, мілисаларды нысанаға ала бастады. Олардың саны – оншақты. Алда есік пен төрдей кертөбел мінген біреу. Бәрінің иықтарында мылтық. Сүлеймен бұйырды:

	– Арамызды жиырма-отыз қадамдай етіп, шеп құрып алайық. Сосын аттарды көздеп ата беріңдер. Алдағы кертөбел – менікі.

	Сүлейменнен басқалары жүгіре басып, жан-жаққа тарасты. Мілисалар елу қадамдай жақындап қалған кезде Сүлеймен кертөбелдің қақ шекесінен дәлдеп тұрып бір атты. Ат омақаса құлап, үстіндегі мілиса жерге екі-үш аунап түсті. Осы замат ана жақтан Ажандар да ата бастады.

	Олар мінген аттар бұрын мылтық даусына үйренбеген ашқұлақ болса керек. Үстеріндегі иелеріне бой бермей, тулап, тебіне тоңқып, шат-шәлекейлері шықты. Осы себепті мілисаларды алғашқыда мылтық атпақ түгілі, қаруларын қолдарына алулары да мұң болды. Оның үстіне үстін-үстiн атылған оқтан мiлисалардың өздері де қорқып кетті ме, аттарынан секіріп-секіріп түсіп, жерге жата-жата қатысты. Оқ тимеген жылқылары Ленгірді беттеп, беталды шапты.

	Әлден соң ес жиған мiлисалар өлген аттардың тасасына тығылып, Сүлеймендерге оқ жаудырды. Тұтасқан жиденің селдір бұтақтары арасынан зу-зу етіп өтіп жатқан оқтардан басқа аттар сескенбесе де, Тәңкіден тартып алған бозжорға тебіне үркіп-тулап, ақыры жібін үзіп, айдалаға құйғыта шауып кетті. Ол да оқ дауысына үйренбеген жануар да.

	– Қап, бозжорғадан айырылып қалдық-ау, ә, – деді Ажан жерге бір түкіріп,

	– Қан майдан көрген біздің аттар сияқты деймісің оны?

	Сен амалдап аттарды ойға қарай түсір. Жазатайым оқ тиіп жүрмесін, – деп дауыстады Сүлеймен.

	Осыны айтып, аузын жапқанша болмады, бергі шеттегі байлаулы қарагер гүрс етіп жерге құлады. Құлағанмен жануар жандәрмен қайта атып тұрды. Бірақ төрт аяғына іліге алмай, қайта жантайды. Дір-дір етіп, аяқтарын ары-бері төрт-бес мәрте сермеді де, тынши қалды.

	– А-а-а! – деп бүкіл дүниені басына көтере айқайлады мұны көрген Сүлеймен. – Қарагерім, Қарагерім!

	Ол қарагерге жүгіре бергенде, оқ Төрекелдінің атын сұлатты.

	– Жат, жат, Сүлеймен! Бұлар аттарды дәлдеп ата бастады. Кейін қайтып, еңіске жет. Біз қалған аттарды сонда жеткіземіз, – деді Төрекелді.

	Сүлеймен тыңдамады. Бар екпінімен алға жүгіре берді. Жиде қанша қалың болғанымен жапырақсыз ғой, бергі беті арғы бетіне жақсы көрінеді. Сүлейменнің тұра сап жүгіргенін байқаған мiлисалар енді аттарды емес, мұны дәлдеп, оқ боратты. Қара санның алдыңғы етін жұлып әкеткен бір оқ оны ақыры тоқтатты. Жүруге шамасын келтірмей, етпетінен түсірді.

	– Аяқ... аяғыма оқ тиді.

	Аязбек еңбектей жылжып келді. Шалбарының сан тұсын пышақпен кесіп көрді.

	– Қан қатты ағып жатыр. Әйтеуір сүйегің сау сияқты. Оқ етті көбірек жұлып әкетіпті.

	– Қап, Құдайдың ұрғаны-ай... Қарагерге оқ тиген соң ет қызумен жүгіре беріппін.

	– Ай, мыналар аттарды шетінен қырып бара жатыр ғой.

	Аязбектің атына оқ тиді енді, – деп айқайлады Ажан.

	– Атқа мініпте үлгере алмадық-ау!

	– Басымызға бұдан да қиын іс түскенде мұнша таусылмаушы едік. Анау атты әкеліңдер. Сүлейменді артып, тауға таман жылжиық.

	Алайда Аязбек ол атқа да жетіп үлгермеді. Жаңбырша жауған оқтың бірі оны да тапты.

	– Бізді жаяу қалдырып, қаумалап ұстаймыз дей ме екен, иттер! Енді өліспей беріспейміз! – деп ақырды Аязбек.

	Бұл кезде Ажан Сүлейменнің жарасын таңып болған еді. – Енді қалай? Жүре аласың ба?

	– Қайдам... Жарақат жүргізбейді-ау.

	– Қараңғы болғанша амалдайық. Қараңғы болған соң сытылып кетерміз. Оқ-дәрілеріміз біраз бар ма?.

	– Шамалы-ақ қалды.

	– Анда-санда бір атып қойып, олардың басын көтеруге шамасын келтірмей отырсаңдар болды. Енді тағы да жан-жаққа тарап, аналарды әр жерден нысанаға алыңдар.

	Бастарындағы қарбаласпен жүріп байқамапты, Аязбек бағанағы орнына барайын деп жылжи беріп еді, көзі батыс жақтағы тегісте тізіліп келе жатқан мiлисаларға түсті. Қарулы жиырма-шақты сарбаз жаяулата жан-жақтан қоршап келеді екен.

	– Аналарды қараңдар, – деді ол аузына басқа сөз түспей.

	– Әттеген-ай! Аттарымыз сау болғанда ғой...

	Төрекелді оларға қарата мылтығын екі рет басып-басып жіберді. Қаз-қатар тізіліп келе жатқан мiлисалар жерге жата-жата кетті.

	– Шеттерінен жүректерінің жоқтығын қара тағы.

	– Жүректерінің жоғын қайдам, қызыл сарбаздар бізді айнала қоршамақ боп, шашырай бастады. Әлден соң толық қоршауда қалмақпыз.

	Бірге болғалы бері ешқашан дәл мұндай шарасыз халге түсіп көрген емес-ті бұлар. Осы себепті ме, әйтеуір, әркім өз ойымен болып, біразға дейін ешқайсысы сөйлемеді.

	– Амал не? – деді әлден соң Сүлеймен. – Қаша жүріп, атысып құтылып кетулеріңе мен кедергі болдым-ау. Енді әлде де болса, сытылып кетуге әрекет жасаңдар. Анау Алатаудың қойнауына бір кірсеңдер, сендерді ешкім ұстай алмайды. Ал мен бір өзім қолға түсейін. Бәріміз қамалғанша, осыным жөн болар.

	– Не айтып тұрсың, Сүлеймен? Сені жалғыз тастап, бізді жын ұрып па? Қолға түссек, бірдей түсеміз. Өлсек те, бірдей өлеміз. Серігін жау ортасына тастап кететін әдет бізде болған ба?

	– Біздің арамызда қалыптасқан тәртіптің де, байлаулы серттің де кейде өзара келісушілікпен бұзылатын кезі бар, Төрекелді. Сондай кездің бірі бүгін келді деп ойлаңдар. Қолға мен-ақ түсейін. Сендер бас амандық амалдарыңды қылыңдар. Сай-саймен қаша атысып, тау етегіне бір іліксеңдер болды.

	– Олай етсек, біздікі достық емес, Сүлеймен. Әуелден басымыз бір қазанда. Бұдай былай да не көрсек, бірге көреміз.

	– Әй, бандылар! – деген дауыс естілді осы кезде мілисалар жақтан. – Қаруларыңды тастап, қолдарыңды көтеріп, бір-бірлеп орындарыңнан тұрыңдар. Әйтпесе анау аттарыңа ұқсатып, өздеріңді де теңкитіп-теңкитіп тастаймыз.

	– Бұлар бізді қанатымыздан айырып алып, енді жанымыздан айырып тастамақ па? Неге кeш батпай кетті? Орнымызды сипатып кетер едік! – деп тістенді Аязбек.

	Мілисалар айқайын тыяр емес. Тіпті бұларға бағыттап төрт-бес мәрте мылтық та атты. Бірақ қарақшылар олардың шарттарын орындай қоймады.

	– Беріл, Сүлеймен! Өз еркіңмен берілсең, жазаң да жеңіл болады, – деді тағы бір дауыс.

	– Мілисалар менің атымды да біліп алған ба?

	– Сірә, олар кешегі біз барған Жалғандық пен «Алғабас» жақтан келген болар.

	– Өкініш өзегімді өртеп барады. Қарагерімнен бір айырылып, бостандығымнан тағы айырылсам, Сүлеймен атым қайсы?! Санаңдаршы, қанша оғымыз қалыпты? Соңғысы таусылғанша атысып, жастығымызды ала өлейік!

	Әрқайсысы оқшантайларындағы оқтарын санап шықты. Төртеуінде бар-жоғы оншақты ғана оқ қалыпты. Ал анау жақтан мілисалар әлі айқайлап жатыр.

	– Соңғы рет ескертеміз! Егер бес минуттың ішінде қолдарыңды көтеріп шықпасаңдар, біз шабуылды бастаймыз!

	– Бастай берсін. Қол көтеріп шығатын біз оларға қорқақ қарсылас емеспіз.

	Айтқандарындай бес минуттай уақыттан кейін мiлисалар жан-жақтан оқ атып, жақындай түсті. Төртеуі төрт бағытқа қарай жатып алған бұлар да жауап оқ ата бастады. Мілисалар қарақшылар оқтарын әбден босқа шығындасын дегендей, анда-санда әр жерден бас қылтитып, болмаса қалпақтарын мылтықтарына іле жоғары көтеріп, қулыққа көшті. «Құралайды көзге атқан мерген» дейтін Аязбектің өзі бір де бір рет нысанаға дөп тигізе алмай, мүлт кетіп жатты.

	Ақыры бұлардың оқтары таусылды. Мілисалар сақтық жасап, ана жерден, мына жерден бір көрініп, аңысын аңдып ұзақ торуылдады. Соңында қарақшылардың шынымен оқтарының біткеніне көздері жеткен соң, айнала тұра қалып, бір мезгілде атойлап лап қойды. Өңкей қарулы мiлисаларға қарақшылар қолма-қол төбелес те сала алмады. Олар келе сала әрқайсысына бес-алтаудан жабыла кетіп, аяқ-қолдарын байлап тастады. Араларында кешегі Сабаш бар.

	– Осылар! Осылар ғой, колхоздың бар малын жұртқа таратқан. Осылар ғой, біздің зәремізді ұшырып, аттарымызды тартып алған. Мәгәзiндi де елге тонатқан осылар! Уһ, қаны бұзылған бандылар! Кеңес өкіметінің тұзағынан құтылып кетем деп ойладыңдар ма?! Желкелеріңді үзіп алар өкімет. Әсіресе мына дәуді аямаңдар! Бәрін бастап жүрген – осы, – деп тақылдап сөйлеп жүр.

	Мілисалар өзара біраз ақылдасып, қарақшылардың аяқтарын шешіп, Ленгірге қарай айдады. Жарақаттанған Сүлейменді атқа өңгеріп алды. Аса бір қауіпті бандыларды қолға түсіргендей масаттанған мiлисалар төртеуі қауқылдаса айдап, Ленгірдегі мілисахананың алдына келіп бір-ақ тоқтады.

	Мілисахана – темір торлы терезелері көп, ұзын там екен. Есік алдында бірталай мілиса тұр. Айдап келушілердің біреуі жүгіріп барып, олардың біріне қолын шекесіне қоя, әлденелерді баяндады. Оны тыңдап болған әлгі:

	– Әрқайсысын әр камераға, бір-бірлеп қамаңдар. Анау жаралысына фельдшер көмек көрсетсін. Сотқа дейін қансырап, өліп қап жүрмесін. Төрт-бес күн ешқайсысына ас та, су да бермеңдер. Жатсын қаталап. Өкіметке қарсы шығудың қандай екені саналарына сіңсін. Ой, мынау біреуі сұмдық дәу ғой! Адам ба өзі? Бұрын мұндай денелі адамды көрсем, көзім шықсын. Әй, мейлі, қама апарып! Арыстан қанша дәу болғанымен, ақымақ келеді. Мұндайлардың ой-өрісі он жасар баланың есі сияқты болады. Жанындағылар мұны алдап жұмсап жүрген ғой, – деді.

	Қолы бос болса, Сүлеймен осы сөзі үшін оның аузын айырып жіберер еді. Бұғаулы болып, мысы құрыды.

	– Қолым бос болғанда көрер едім әуселеңді! – деді оған алара қaрaп.

	– Туһ, найсаптың түсінің суығын-ай! Ашуланса әзірейілдей болып кетеді екен, – деді әлгі жүзін төмен тайсақтатып.

	Ұзын тамның дәлізі де ұзын екен. Коридорда жағалай орналасқан есіктердің бәрі темір торлы. Қарақшылардың әрқайсысын әр бөлек қамады. Сүлеймен кірген камерада екі кісі отыр. Олар мұны көріп, ұшып тұрды. «Сүке, Сүке» деп жағдай сұрап, іші-бауырына кіріп барады. Сүлеймен оларды танымады. Осыны сезгендей:

	– Бізді танымадың ба, Сүлеймен? – деді біреуі.

	– Көрген адамдарым емес сияқтысыңдар.

	– Қосағаш ауылынанбыз ғой. Баяғыда, бала кезде Бадам жағасында сен Көбек екеуің бізбен төбелесіп, шетімізден аттан құлатып кеткенсің.

	– Одан бері қанша заман өтті. Шынымды айтсам, онда кімдермен төбелескенім есімде қалмапты.

	Үшеуі қайта танысып, өткен-кеткенді әңгіме қып отырғанда, камераға үш мілиса және жәй киінген бір адам кірді. Жәй киінгені – доқтыр екен. Келе сала, Сүлейменнің жарасын қарап, жуып, тазалап, дәрі жағып, таңып тастады.

	– Сүйегі аман. Оқ қара санның етін жұлып әкеткен. Екі күннің бірінде дәрі жағып, жаңалап таңып тұрсақ, он бес-жиырма күнде жазылып кетеді.

	Жарасын таңғанымен, Сүлейменге төрт күнге дейін не су, не тамақ бермеді. Бесінші күні жауапқа алып барды. Жауап алған – сұп-сұр жүзді, қатқыл, жіңішке келген татар. Өзін «Шымкенттен келген ОГПУ-дің қызметкерімін» деп таныстырды да, бірден бастырмалатып, сұрақтың астына алды. Сұрағымен бірге небір жалаларды жауып жатыр. Оның айтуынша, бұл төрт мілисаны атып өлтіріпті. Жалғандық пен «Алғабастағы» қойманы өртепті. Құлтан мен Тәңкінің құлақтарын кесіп алыпты. Қотандағы малдарды қырыпты...

	– Болған нәрсені айтсайшы, оттай бермей! – деп бақырып кеп берді Сүлеймен. – Өтірігіңмен мезі қып жібердің ғой адамды!

	Сүлейменнің бақырғанынан татар тергеуші шошып кетіп, үстелінен құлап қала жаздады. Бірақ есін тез жиды.

	– Қарауыл! Қарауыл! – деп айқайлады сосын. Иықтарына мылтық асынған екі мілиса жетіп келді. – Әкетіңдер мынаны камераға! Мұны тергеусіз, сотсыз ату жазасына кесе саламыз!

	Содан Сүлейменді қайта жауапқа апармады. Ол көрші камерадағы достарынан да хабарсыз күйде бір айдай жатты. Бір айдан кейін сотқа шақырылды.

	Сот дегені үш-ақ адам. Ортада былшиған бетті, қарынды келген бір орыс отыр. Қазақшаға судай. Алдымен кімдер екендіктері және не істегендері туралы Сүлейменнен сұрады. Ол ашыққан халыққа болысқанын айтты. Бірақ сот: «Сен халықшыл емес, нағыз баскесердің өзісің», – деді. Бұл тағы бірдеңе айтуға ұмтылғанда сот сөйлетпей тастады.

	Ол басқаларды да солай қаралады. Қаралап болғасын, өздері де, бұларды да орындарынан тұрғызып қойып, үкім оқыды. Үкім бойынша төрт қарақшының әрқайсысы жиырма бес жылға кесіліп, өтеу жазасы Сібір қалаларының біріндегі түрмеде өткізілсін деп шешілді. Сүлейменмен бір камерада отырған екі кісі колхоз қоймасынан бір килә бидай ұрлағандары үшін он жылға кесілді.

	Соттан кейін сол жерде тағы екі күн жатты. Үшінші күні қарулы мілисалар бәрін айдап тысқа шығарды. Далада қалың қар жауып қалыпты. Үскірік жел соғып тұр. Мілисалар алтауын есік алдындағы төрт ат жегілген биік шарабалы шанаға отырғызды. Бәрінің қолдарын бір-біріне қосақтап байлады. Шана алдына жәй киімді кісі жайғасып, божыны қолына алды. Атшана орнынан қозғалған кезде екі жақ қапталдан екі, арт жақтан үш мілиса ерді. Олар атта, әрі қарулы.

	– Бізді қайда апара жатырсыңдар? – деп сұрады жолай Сүлеймен олардан.

	– Қайда апара жатқанымызда шаруаң қанша? Барған соң көресіңде, – деп шаңқ етті аттыдағылардың бірі.

	Екі сағаттай өткенде атшана Шымкентке келді. Аздан соң қала шетіндегі вокзалға жетті. Вокзалда бұларды басқа мілисалар күтіп алды. Бәрін шанадан түсіріп, қолдарының байлауын шешіп, бір биік мұнаралы тамға қамады. Там ішінде адам тола. Бәрі сотталғандарға ұқсайды. Шана үстінде әбден жаурап келген Сүлеймендер мұнда да жылу таппай әбден тоңды.

	– Бізді мұнда неге қамап қойды екен? – деді Аязбек жанындағы бұрыннан отырған біреуге бұрылып.

	– Түрмеге әкететін пойызды жасақтап жатқанға ұқсайды ғой мілисалар. Сол дайын болғанша, осында отырсақ керек.

	Қамалғандар сол жерде үш күн отырды. Үш күнде үш-ақ мәрте бiр-бip желім кесемен жылы су, екі-екі үзімнен нан берді. Төртінші күні таң ата там есігі айқара ашылды. Ар жақтан топырлаған қарулы сарбаздар көрінді. Сырт киімінің тіп-тік екі қатырма жағасында бір-бір жұлдыз қадалған біреуі қолындағы қағазға қарап, отырғандардың барлығының аты-жөндерін айқайлап атай бастады. Бәрінің түгел екеніне көзі жеткен соң:

	– Бір-бірлеп шығып, анау тұрған вагонға мiнiңдер. Қарсыласатын болсаңдар, қашуға әрекет етсеңдер, ешбір ескертусіз ата саламыз. Айда, шығыңдар кезекпен! – деп айқайлады.

	Мына жерде отырып, әбден мезі болған тұтқын байғұстар вагонға кірсе, тура бір жұмаққа тап болатындай сыртқа лап қойды. Сыртқа лап қойған соттаушыларды қолындағы таяғымен ұрып-соғып: «Мақұлықтар, құлақсыз хайуандар, бір-бірлеп шық дедім ғой сендерге», – деп бағанағы мілиса сыбап жатыр. Осыдан кейін қамалғандар сабаға түсіп, бірінің соңынан бірі шыға бастады.

	Адамдардың ортасын ала Сүлеймендер де шықты. Далада аяздың беті әлі сынбапты. Қақап тұр. Там мен вагон арасын екі жақтама қоршап, қару кезенген солдаттар тұр. Кейбір терезелерінде әйнек те жоқ, бірақ жуан темірлермен құрсауланған вагон іші де суық. Сотталғандар жағалай отырысып жатыр. Сүлеймен де өз серіктерімен бір бұрышқа жайғасты.

	– Ал, туған ел, әзірше қош, – деді әлдекім.

	– Тірі оралсақ игі еді, – деді екінші біреу.

	– Құдай алдымыздан жазсын, – деп күбірледі тағы бірі. Қамалғандар жайғасқан кезде вагонның темір есігі сарт жабылды. Бес минуттан кейін пойыз орнынан жылжыды. Өмірі тек еркіндік пен бостандықта, өз дегенімен жүріп үйренген Сүлеймен осы сәт өзінің шын қапасқа түскенін сезгендей болды. Сезгендей болды да, қыран жүрегі, қырғи көңілі мынау тас қапаста ішқұса күйге түсіп, запылықтан жарылып кетпесе екен деп қауіптенді. Сол қауіппен вагон қабырғаларын быт-шыты шыққанша тепкілеп тесіп, жерге түсе беталды қаңғып кеткісі келді. Бірақ бұл ойы – тек әурешілік болатынын тез ұқты. Сөйтіп, іштегі өкініш қаншалықты өзекті жара аһ ұрғызғанымен, басқа түскенге көне тұруға тура келетінін аңғарды. Аңғарды да, мына отырғандардың ешқайсысымен қатты сөзге барып қалмауға, ешкіммен ерегіспей бейбіт күн кешуге бел буды. Бірақ...

	Пойыз мимырт жүрісімен жарты күннен аса жүріп, Әулиеатаға жетті. Бұл жерде ұзақ аялдады. Бір кезде темір есік ашылып, солдаттар ішке ірі-ірі денелі жеті орысты айдап кіргізді. Ішіндегі біреуі тіптен дәу екен. Олар кіре салды да, вагонның ық жағында отырған оншақты қазақты орындарынан жұлып-жұлып алып, бері қарай тулақша лақтырып, өздері жайғасып алды. Сорлы қазақтардың оларға қарсы тұрар бірі табылмады. Аналар бір-біріне айқайлай сөйлесіп, жайлы орынға жайғасып жатқанда, мілисалар «каждому по три куска» деп, нан тарта бастады. Вагон iшiндегілердің таласа-тармаса нан алып жатқанын көрген дәу орыс жағындағыларға бірдеңе деп күбірледі. Сол-ақ екен, екі орыс тұрып, қазақтардың нандарын тартып ала бастады. Өздері аш болса да, тағы да оларға дау айта алмаған байғұстар нандарын орыстарға ұстата берді. Орыстар нанмен қатар қазақтардың үстіндегі жылы киімдерін де шешіп алды. Киімдерді үшінші біреу жинап жүр.

	– Әй, мыналар тым басынып барады ғой, – деді Аязбек.

	– Үндемей отыра бер. Бізге жақындасын, – деп Сүлеймен үш үзім нанын жемей, етегіне қойды. – Нандарыңды әзірше сендер де жемеңдер.

	Бұл уақытта орыстар өздеріне жақындап қалған. Сүлеймен нанын жемей, етегіне қойып отырғанын басқаша ойласа керек: «Ох, какой хороший здоровый казах. Хлеб для нас сохранил. Бык хороший», – деп біреуі Сүлейменнің алдындағы нанды ала бергенде, бұл оның білегінен шап беріп ұстай алды. Қапелімде мұндайды күтпеген орыс екі көзін бажырайта: «Ой, что ты?» – деп қолын тартып алмақ еді, алайда тырп етуге шамасы келмеді. Ашуланып кеткен ол екінші қолымен Сүлейменнің қақ төбесінен құлаштай періп қалды. Сүлеймен қолын тосып үлгерді. Білегі мұның көлденең тосқан қолына сарт ете қалғанда, анау бақырып жіберді. Осы сәт атып тұрған Сүлеймен, оның бетіне басымен қойып қалды. Орыс вагон ортасына шалқасынан түсті. Сөзге келместен Сүлеймен екіншісін құлаштай соқты. Ол жағалай отырғандардың аяқтарын құша, етпеттей құлады. Қолына жылы киімдерді жиып алып, сәл арырақ тұрған үшіншісі төрдегі серіктеріне қарай қаша жөнелді. Екі серігін Сүлеймен көзді ашып-жұмғанша сілейтіп салғанын көрген төрдегі дәу орыс орнынан атып тұрды. Орысша әлденені айтып айқайлап-айқайлап алды да, үстіндегі қалың шекпенін шешіп, бұрышқа лақтырып, ортаға атып шықты. Ортада отырғандар шетке ысырылды. Бәрінің әлгіден үрейлері ұшып кеткен сияқты. Шынында, ананың түрі жаман. Қараңғыда қарсы кездесіп қалса, жүрегі нашар онша-мұншаның сол заматта өліп кетері хақ. Әрі, дәулігін айт. Әрбір білектері орта жігіттің балтырындай. Мойны семіз бұқаның желкесіне пара-пар. Жалпиған бетін анау-мынау жігіттің екі алақаны жаба алмастай. Ауызы, танауы, Құдай салмасын, кішігірім тананыкіндей. Бойы да көк тіреп тұр.

	– Кел бері! – деді ол Сүлейменге саусағымен белгі жасап. – Желкеңді үзіп тастайын.

	Сүлеймен де шекпенін сыпырып, ортаға шықты. Вагон іші тым-тырыс. Екі алыптың қайсысы жеңер екен дегендей, жұрттың көзі ортаға қадалған. Сүлеймен жақындағанда құтырынып, аласұрған орыс құлаштай соқты. Соққы дарымады. Сүлеймен еңкейіп қалған. Орыс өз екпінімен өзі теңселіп, айналып кетті. Ол қайта түзелемін дегенше, Сүлеймен қақ желкеден бір қойды. Анау шетте отырғандардың үстіне құлап түсті. Сонша салмақтың үстеріне құлап түскеніне шыдай алмаған бір-екі адам бақырып жіберді. Тұрмаққа әрекеттенгенде, Сүлеймен жетіп барды да, жаңағы желке тұсынан аямай екі ұрды. Қарсыласы да мықты екен. Сонша соққыны елемей, тағы тұруға әрекеттенді. Сүлеймен үшінші жолы құлақшекеден дәлдеп ұрды. Орыс басын бұғып үлгерді де, соққы қақ төбесіне тиді. Мұндай ауыр соққыны бұрын көрмесе керек, ол екі қолымен төбесін ұстап, отыра кетті. Сосын: «Подожди, подожди», – деді үні әрең шыға, өздерінің дәулерінің таяқ жеп қалғаны жандарына батып кетсе керек, «Ой, откуда взялся такой хулиган» деп төрде отырған екі орыс өре түрегелді. Олар да осал емес екен. Дене бітімдері Сүлейменмен тұрғылас. Олардың бірі кіжіне тістеніп, таяп келгенде Сүлеймен ішінен бар күшпен тіке ұрды. Анау екі бүктетілді. Мұны оңай жайғаған соң Сүлеймен екіншісін жағасынан ала кетіп, еңкейтіп алды да, тізесімен бетіне оңбай тепкіледі. Онысы шарасыз халде екі мұрнынан қан сорғалай, серігінің үстіне гүрс етті. Бұл үшеуі осылайша алысып жатқанда, ес жиып қалған ортадағы дәу орыс ақырып, тағы тұра келді.

	Сол бойда Сүлейменді құлаштай қойып жіберді. Сүлеймен екі-үш рет айнала теңселді. Осы соққыдан кеудесінің терең түкпірінде онша-мұншаға бас көтере бермейтін ашу-ызасы көтеріліп кетті. Сол ашу-ыза тұла бойындағы бар күшті сыртқа тептіріп, Сүлейменді енді ешкім ұстап тұра алмастай халге жеткізді. Өзіне екінші рет төнген ананың тура бетінен ышқына ұрды. Дәу кейін қарай тәлтіректеді. Сүлеймен екінші рет ұрды. Анау тағы да кейін теңселіп кеткенімен құламады. Диюдай болып теңселіп тұрған неменің ақыры құлайтынын білді ме, оның артында отырғандар орындарынан тұра-тұра сап, шетке ысырылды. Сүлеймен үшінші рет ұрғанда дәу орыс бос қалған вагонның қабырғасына соғылып, кесілген теректей еденге сылқ етті. Өзінен шығып, жынданған Сүлеймен оның өлі-тiрісінде жұмысы болмай, қасына жетіп барып, сақалынан ұстай алды да, басын вагон еденіне төрт-бес мәрте оңбай соққылады. Тек анау талып қалған кезде ғана сақалынан қолын босатып, бері айналды. Ол айналғанда, бағанағы таяқтан енді ғана ес жиған басқалары: «Болды, болды, биз женилдик», – деп бәрі бір ортаға жиналып, қолдарын көтере жүрелей отырысты. Әлі де ашуы басылмаған Сүлеймен:

	– Шетінен буындырып өлтірейін бе? – деп тістеніп келе беріп еді:

	– Жетер, Сүке, жетер. Енді бұлар біздің айтқанымызды істейтін болады, – деп Төрекелді жолына кесе-көлденең тұрды.

	Төрекелді Сүлейменді тоқтатқанда жан-жақтағы қазақтар: «Həлетілер пірін танымай жүрген екен», «Е, айналайын, арысым, бар екенсің ғой», «Е, бәсе, бұларға қарсы тұрар, қазақта ер тумап па?!», «Кәпірлерді біз де біраз сабап алайық», – деп өре тұра келді де, қолдарын көтеріп, жүрелей отырғандарға жабыла кетті. Ұрғандары былай тұрсын, үстеріндегі шекпендерін де шешіп алып, жалаңаш қалдырды. Бұлай ете берсе, оларды өлтіріп қояр деді ме:

	– Тоқтатыңдар дереу! Асау өгізге бір-екі рет дүре тисе, жуасып қалатынын білмеуші ме едіңдер? Жеңілгендерін мойындап, қол көтеріп отыр емес пе. Болды, жетер. Тоқтат деймін сендерге! – деп Төрекелді айқайлап берді.

	Қазақтар ұруын сап тиып, өз орындарына отырды. Сүлейменнен оңбай таяқ жеген дәу жайлап көтерілді де, бет-аузының қанын да сүртуге шамасы болмай, басын ауырсына қысып біраз отырды. Сөйтті де еңбектеген күйі өз серіктеріне жақындады. Серіктері оның қанын сүртісіп, киімін жөндеп, көмектесуге қазақтардан қаймықты ма, ешқайсысы жақындамады.

	– Хайуанның қанын судай шашып жібергенімде болар ма еді, Төрекелді.

	– Онсыз-ақ әбден сазайын тартты ғой.

	Серіктерінің жанына жақындаған дәу етпеттей жатқаннан көпке дейін қимылдамады. Аналар оны көтеріп, жарақатын сүртісіп, көмектесуге ұмтыла қоймады. Әрқайсысы өз денелеріне тиген соққыларды ауырсына ыңыранысты. Ал қазақтардың бәрі «өздеріне осы керек» дегендей, оларға кекесінмен қарап отыр. Әлден соң дәу қимылға келіп, әзер дегенде вагонға арқа сүйеді де жанындағы төбелеске араласпаған сау серігіне Сүлейменді иегімен тұсқап, әлдене айтты. Онысы басын изеп, Сүлейменге қарады. Қазақша жетік біледі екен:

	– Туысқан, сіздің атыңыз кім болады?

	– Оның саған не қажеті бар?

	– Cұрауымның себебі, біздің Аркаша атаманымыз «Бұдан былай осы вагонға сізді атамандық қылсың» дейді. «Мен жеңілдім?» дейді.

	– Жеңгеннің бәрі атаман бола беру керек пе? Вагонда оның керегі не? Маған тиіспесе, мен ешкімге тимеймін.

	– Жоқ, сіз түсінбедіңіз. Сіздер бұрын түрмеге түсіп көрмегенсіздер. Ал Аркаша атаман сонау патшаның кезінде де екі-үш рет түрмеде отырған. Біздің бәріміз де отырғанбыз. Сондықтан түрменің, лагерьдің жағдайын жақсы білеміз. Түрме мен лагерьдің өз заңы бар. Мұнда өңкей бұзықтар жиналғандықтан...

	– Әй, қоя тұр бұзықтарыңды... Ләгір дегенің не пәле?

	– Лагерь деп сотталғандар жататын жерді айтады. Онда бізді жұмысқа салады. Уақтылы жатқызып, уақтылы тұрғызады. Тамағы жартымсыз. Қит етіп, артық тірлік істей алмайсың. Онда жағдай өте қиын. Әлі жеткендер әлсіздерді түтіп жеп қоюы мүмкін. Сотталғандар бәрі бір жерде өмір сүргендіктен, олардың арасында небір қилы оқиғалар болады. Осыған байланысты лагерьдегі тұтқындардың өзара талас-тартысын реттеп отыратын бір адам керек. Оны бұрындары «атаман» деуші еді, қазір «пахан» дейді. Пахан өте күшті, әрі ақылды болуы керек. Енді түсіндің бе, атаманның не екенін? Аркаша бұрындары барлық жерде атаман болып келген. Енді жасы қырық беске келіп қалды. «Сені менен күшті екен, енді атаман сол болсын» деді. Аркаша айтқандай, бүгіннен бастап бәріміз лагерь-зонаға жеткенше вагондағы атаман – сенсің. Қарап тұрсақ, мына қазақтардың ішінде де сенен мықты жоқ сияқты. Енді сен не айтсаң да, біз үшін заң.

	– Сонда қалай? – деді ананың әңгімесінің астарын толық ұқпаған Сүлеймен. Атамансыз-ақ бәріміз тату-тәтті қарым-қатынас жасап, жететін жерімізге дейін тыныш барсақ болмай ма?

	– Атыңды кім дедің жаңа? Сулейман дедің бе? Вот, Сулейман, слушай енді мені...

	– Қазақшаға судай ағып тұрып, мені Сулейман дегенің не? Сүлеймен десейші.

	– Ә, Сүлеймен дейсің бе? Онда тыңда, Сүлеймен. Бізді Сібірдің қай жеріне апаратыны белгісіз. Жолда қанша жүреміз, еще неизвестно. Осы отырған бәрімізді бір қалаға, не бір зонаға апармасы анық. Біразімізді жол-жолдағы түрмелерге тастап кетуі де мүмкін. Ал олардың орнына жолай басқа сотталғандарды мінгізеді. Ондайлардың арасында да настоящий головорездер болады. Олар вагонға кіре сала, бәрімізді бірден билеп, нанымызды, киімдерімізді тартып алмаққа әрекеттенеді. Сондайда оларға қарсы тұра алатын достойный мужик керек. Әйтпесе ол бұзақылар бізге күн бермейді.

	– Ондай бұзықтарға бәріміз бірдей қарсы тұрсақ ше? – деді Төрекелді.

	– Баланың сөзін айтпа. Сүлеймен болмағанда, Аркашаға біреуiң қарсы тұра алмайтын едіңдер ғой. Ал Аркаша сияқты қанша атамандар бар. Зонада, то есть лагерьде ондайлардың әлі талайын көресіңдер. Тіпті лагерьге дейін де көрулерің мүмкін. Естуімізше, Шамалғанда Осман конокрад сотын күтіп жатыр екен. Егер оны Шуда осы вагонға тығатын болса, ай, білмеймін, бәрімізге конец болатын шығар. Аркаша, жоқ, біз бәріміз де сол Османмен бір вагон, бiр зонаға түспесек екен деп тілеп едік. Осман конокрадты есітіп пе едіңдер?

	– Конокрад дегені не екен? – деді Сүлеймен жанындағы бір қазаққа бұрылып.

	– Атақты ұры мен барымташыны бұлар солай атайды, – деді ол. Сосын орысқа қарады: – Ай, мұжық, Осман дегенің тіпті мықты адам ба?

	– Уай, уай, уай. Ол бүкіл Семиречьені шулатып жүрген баскесер. Өкіметіңе, партияңа пысқырмайды да. Одан мiлисалардың өздері қорқады. Нағыз бас алғыш. Бірақ ол Сүлеймен сияқты дәу емес. Но өте шапшаң. Қолдары темірдей. Бір атылса, кез келген дәудің алқымын жұлып түсіреді.

	– Қазақ па өзі?

	– Ұйғыр.

	– Өздерің осынша дәу бола тұра, одан қорқасыңдар ма?

	– Осман дәу болмаса да сондай құдіретті адам. Одан сескенбейтін атaман жоқ. Бір жолы сегіз адамды жалғыз өзі-ақ бауыздап кеткен.

	– Е, Құдай, сондай жауыздардан өзің сақтай гөр, – деп күрсінді шетте отырған бір қазақ.

	– Атаңа нәлет өкімет-ай! Бір тоқтыға бола мені жеті жылға кесіп... О, Алла-ай, қандай ортаға тап болдық десейші, – деп аh ұрды екіншісі.

	Осман туралы орыс айтқан әңгіменің өзі-ақ олардың үрейін ұшырып жібергендей. Осыған іштей намыстанды ма, Аязбек сөйледі:

	– Ой, бауырлар-ай! Түрін көрмей жатып, әлдекімнің атынан үрейленіп не көрінді сонша сендерге? Нағыз сужүректің өзі екенсіңдер де. Одан өткен қарақшылар орталарында келе жатыр ғой. Мына Сүлейменнің өткен тарихын айтсам, жүректерің бірден тоқтап қалатын шығар.

	– Е, қайтеміз енді. Бұрын-соңды адам өлтіргіш кісілерді кім көріпті. Осы бауырымыздың ортамызда болғанына да шүкір, – деп міңгірледі аһ ұрған қазақ.

	Бұдан кейін ешкім сөйлемеді. Далада қараңғы түсе бастады. Вагон iшi де алакеуім тартты. Пойыз тау етегін ала тақылдап, шабан жүрісін үдетер емес. Аздан соң айналаны көрдей қараңғылық тұмшалады. Вагон iшіндегі тыныштықты орыстардың бағанағы Сүлейменнен алған соққыдан қиналып, анда-санда ыңырси шығарған дауыстары ғана бұзып келеді. Бір-біріне жақындаса, тығылысып отырған Сүлеймендер қалғи бастады. Бір кезде Төрекелді айтты:

	– Біз еш қауіпсіз қалғып келеміз. Мынадай қараңғылықта аналар білдірмей келіп, шетімізден бауыздап жүрмесін. Бағана Сүлейменге «атаман болдың» дегені де жәй алдау болмасын.

	– Бауыздай қоятын қоныштарында қанжарлары дайын деймісің.

	– Кім біледі, Сүлеймен. Бір ұйықтасаң үстіңнен арба өтсе де білмей ұйықтайсың. Шын қастық ойлаған адамға біреуге ажал құштырудың амалы көп емес пе?

	– Онда құс ұйқылы Аязбек бәрімізге қарауыл болсын. Есіттің бе, Аязбек? Жан-жақтың ау-жайын байқап отыр...

	– Жарайды, Сүке. Вагон тақылынан естімей қалмасам, әудем жердегі құс қанатының сусылын құлағым шалушы еді. Мен білсем, бұлар енді тырп ете алмайды.

	– Тағы бірдеңені шығаратын болса, жұлындарын жұлып, миларын шашып тастаймын.

	Бір айдан аса уақыттан бері қапас өмірге көндіге бастаған Сүлеймен, ештеңе айтпай, беймарал ұйқыға кірісті. Ертеректе қыр мен сайдың төсінде бауырына тоқым жайып, басына ер қоя салып, ұйықтап жүрген жан емес пе. Сондай шыңдаудан өтіп, бөрі мен қырандай тағы өмір сүріп үйренген оған вагон ішінде қабырғаға арқа сүйеп, аяғын жаза отырып ұйықтау мамық төсектен кем соқпады. Осылай отырып-ақ ұзақ ұйықтады. Ешкім оятпады. Бір кезде көзін ашып қалса, вагон іші жап-жарық. Пойыз тоқтап тұр. Айналадағылардың біразы әлі ұйықтап, ал біреулері өзара күбірлесіп, жәй сөйлесіп отыр. Кешегі қазақша білгіш орыс мұның оянғанын көрді:

	– Қалай, атаман? Жақсы демалдың ба? Міне, кешегі айтқан Шуға да келіп тұрмыз. Осы жерде үстімізге тағы біреулерді кіргізбесе болғаны.

	Сүлеймен оның жанындағы серіктеріне қараса, кешегі өзі ұрған орыстардың бет-аузынан түк жоқ. Мұның басы тиген әне біреуінің жалпақ бетіне бет қосылып кеткендей, мұрны мен көздері ісіктен көрінбейді. Біреуінің қастары айырылып кеткен бе, көзінің үстінде кішкене-кішкене алмадай екі ісік іліне қалыпты. Үшіншісінің ернінің домбығып кеткені соншалық, мұрын астына үлкен басты айғырдың аузын тігіп қойған секілді. Ал дәу орыстың ұзын шаштарының ұштары мен жағасына қатқан қан ірі-ірі жара сияқты, көзге қораш көрінеді. Өзі басын қос қолдап сығып, қиналып отыр. Соққыдан миы шайқалған-ау байғұстың, аракідік «ой, голова» деп қояды. Ойбайламай қайтсін? Темiр еденге соққыланған бастың мылжасы шығып кетпей, аман қалғанын қарасайшы тағы.

	Сүлеймен оларды аяп кетті. «Нем бар еді сонша ұрып? Ай, бірақ бұлай етпесем, бұлар мені осындай күйге түсірер еді-ау. Сорлылар, арттарына қарамай тиісіп несі бар?»

	Сақырлап вагонның ауыр темір есігі ашылды. Есік алдында топырлаған қарулы солдаттар көрінді. Бастықтары болса керек, ұзын бойлы арық біреуі қолындағы қағазға қарап, отырғандардың біразының аты-жөндерін атап шықты.

	– Аталған сотталушылар, бір-бірлеп сыртқа шығыңдар! – деді сосын.

	Аттары аталғандар аһылап-уһілеп, кезек-кезекпен далаға шықты.

	– Бұларды қайда апарар екен? – деді Төрекелді дауыстап.

	– Алматы маңындағы түрмеде қалатындар ғой. Жолдары болғыш екен. Бізге ұқсап Сібірге бармайтын болды, – деді оны естіген қазақша білгіш орыс.

	Солдаттар он бес шақты кісіні алып кетті де, қалғандарына екі үзімнен нан таратты. Үлкен шелекпен су берді. Шелекпен қоса ұстағышы бар кішкене ыдыс ұсынды. Оны орыстар «кружка» дейді екен. Нандарын апыл-ғұпыл ауыздарына тығып, сол кружкамен бір-бірлеп су ішті. Су қайнатылған ба, қайнатылмаған ба, белгісіз. Жылымшы. «Әйтеуір мұздай болмағанына шүкір» деп біреулер шүкіршілік қылып жатыр. Солдаттар шелек пен кружка босаған соң қайта алып қойды.

	– Күніне екі үзім нан жеп, бір күрішке су берсе, жететін жерімізге дейін аштан қатып қалармыз, – деді Ажан. – Бәрінен де ауқатты қасқырша жеп үйренгені дәу Сүлейменге қиын болды-ау.

	– Қиыны – қиын. Амал не, шыдармыз.

	– Зорлық пен төбелестің басы осы аштықтан басталады, – деді әлгі орыс. – Әзірге жақсы, екі-үш кусок болса да, күніне нан беріп тұр. Кейде екі-үш күн бойы түк бермей қояды.

	– Кешеден бері сенің атыңды да сұрамаппыз. Ныспың кім өзіңнің?.

	– Мені Микай деп атай беріңдер.

	– Өзің бұрын сотталған екенсің, Микай. Айтшы, бізді діттеген жерлеріне апарған соң не істетеді?

	– Кеше айтып едім ғой. Азаннан кешке дейін қара жұмыс істетеді. Сібірге барсақ, ағаш кесеміз. Темір жол саламыз. Әр он сотталушыға бір қарулы солдаттан қарауыл болады. Командирдің айтқанын орындамасаң, табанда атыласың. Болмаса, орындығы мен кереуеті жоқ сыз жертөлеге қамап қояды. Жалпы, ол жерде сотталғандар көп қырылады. Біреуі – аштықтан, біреуі – аурудан, – деп Микай лагерь жайын ұзақ әңгімеледі. Сотталушылардың арасындағы тәртіп туралы да ұзақ айтты. Айыпты болғандарды паханның шешімімен өлтіріп тастайтынын да сөз етті.

	– Кімде-кім қорқақ болса, оған күн жоқ. Күшті жігіттер жанына өз жерлестерін жиып алып, екінші бір топтан қорғанады. Жеке-жеке жүргендер ол жерде күн көре алмайды, – деп аяқтады ол сөзін.

	– Жекпе-жек төбелес көп бола ма?

	– Бір мықты бір мықтыны мойындамаса, төбелеске шығады. Жеңген адамның абыройы көтеріліп, жеңілгені соның айтқанын істеуге тиіс. Жеңілген мықты көпшіліктің көзінше жеңгенге қол беріп, оны мойындауы керек. Егер мойындағанын бұзып, қалтарыс сәтте, болмаса қапелімде оған опасыздық жасап, зиянын тигізсе, ол кешірілмейтін күнә болып саналады. Кейде мықтылар төбелес үстінде бірін-бірі өлтіріп те қоюы мүмкін. Ондайда өлтірілген адамның сұрауы жоқ...

	Микайға қазақтар әр түрлі сұрақтар жаудырып жатты. Сұрақтардың бәрі сол лагерь төңірегінде. Микай да білгіш екен. Барлық сұраққа жауап береді.

	Азанда Шамалғанға тоқтаған пойыз жүрмей көп тұрды. Қанша тұрғанын қамалғандар дәл білмеді. Ешкімде сағат жоқ. Уақытты күнге қарап бағдарлайын десе, аспан бұлтты. Қамалушылар кешегідей тұнжыраулы емес. Бәрі басқа салғанға көнген сыңайлы. Сол сыңаймен кеуделеріндегі уайым мен күдікті ұмытып, Микайдың әңгімесін қызыға тыңдап отырды. Әрі өзара қауқылдаса сөйлесіп, әңгіме көрігін қыздыра түсті.

	Бір уақытта вагон есігі сақырлап, қайта ашылды. Есік алдында топырлап солдаттар тұр. Бұл жолы олар нан тарататын кездегідей есік түбіндегі тепкішекке шықпады. Вагонға тақала қойылған атшанадан оншақты адамды түсіріп, вагонға айдап кіргізді. Ішке алдымен орта бойлы болғанымен сүйектері ірі, төртбақ денелі, басы қазандай біреу кірді. Түсі суық. Вагонға қабағын түйген күйі кірді де, отырғандарға жағалай көз тастап аз-кем тұрды. Кейін кіргендер оның артында топырлап тұр. Ешқайсысы оның алдын орап, бері өтпеді.

	– Ой, Усман, привет, – деді Аркаша орнынан әрең қозғалып, басын көтере.

	Қалған серіктері ұшып-ұшып тұрды да, шеттерінен барып қолын алды.

	– Анау неге тұрмай жатыр? – деді төртбақ Аркашаны нұсқап.

	– Тұра алмайды. Қатты таяқ жеп қалған, – деді Микай.

	– Кімнен? Мілисалардан ба?

	Микай басын шайқады. Сосын орысша сөйлеп, оны өздері отырған жаққа қолтықтап әкетті. Осман Аркашаға жақындаған кезде оның тізесін екі алақанымен қысып тұрып, бірдеңе айтты да, санына бір теуіп, ар жақтағы бос орынға жайғасты. Содан кейін вагон ортасында әлі тұрған өзінің серіктеріне «отырыңдар» деп, қолымен белгі жасады. Олардың бәрі оның жанына барып жайғасты. Өз орындарын оларға беріп қойған орыстар төртбaқтың алдын орай, ортаға отырды.

	Сүлеймен қарап отыр. Кіргендер орыстармен орысша сөйлескенімен, мұсылман сияқты. Араларында үш-төрт қазағы да бар. Ал анау төртбақтан бастап, басқалары сартқа ұқсайды. Микайдың кешегі айтқан Османы осы-ау деп шамалады. Расында, орыстар оған жалынышты кейіпте бір әңгімелер айтып отыр. Ол болса, қабағын түйген күйі Сүлеймендер жаққа әлсін-әлсін көз тастап қояды.

	Микай оған әлденелер жайында ұзақ айтты. Не айтып жатқанын Сүлеймендер түсінбеді. Орысша екі ауыз сөз білмейтін бұлар оны қайдан түсінсін? Бірақ Сүлеймен Микайдың өздерін жамандап отырғанын ұқты. Жамандамаса да, шағымданып отыр-ау деп топшылады. Мұның осы ойын дәлелдегендей, төртбақ Аркашаға бұрылып, қызу сөйлей бастады. Аракідік қолдарын сермеп-сермеп қояды.

	Аркаша бір нәрсені дәлелдегісі келіп, қиналса да жауап қатып жатыр. Оған шекесінде екі алмадай ісігі бар кісі қосылды. Төртбақ оны бір ұрды. Ол бірден үнін өшіріп, кейін жылыстады.

	– Орыстарға мынаның алдында құрдай жорғалап не көрінді? – деді Аязбек.

	– Кешегі айтқан Османы осы білем ғой.

	– Мұның адам қорқатындай ештеңесі жоқ сияқты.

	– Кейбіреулер аса дәу болмағанмен, жаужүрек болады. Сондайдың бірі шығар бұл.

	– Бізге тиісетін болса, сен емес, мен-ақ шығайыншы төбелеске,

	– Өзімізше тимейік. Алда-жалда тиіссе, көре жатармыз.

	Бірақ Осман да, серіктері де бейбіт отырды. Кеш батты. Осман екі орыстың шекпенін шешіп алып, бірін төсеніш, бірін жамылғы етті. Анау сорлылар дірдектеп, шапаны барлардың қолтығына тығылды. Түн түсті. Екі күннен, екі күннен емес-ау, нешеме тәуліктен бері қамауда жатып, ұйқыдан басқаны білмейтін сотталушылар бірден ұйықтай қоймайды. Әркім жанындағысымен күбірлесіп, уақыт өткізеді. Бүгін түнде де солай болған. Түн түсісімен әр бұрыштан өзара сөйлескен дауыстар тағы шыға бастады.

	– Өшіріңдер дауыстарыңды! Ұйқы беріңдер! – деген катқыл үн шықты Осман жақтан. – Егер енді кімде-кім сөйлесе, өлдім дей берсін.

	Ақырған Осман ба, жоқ бір жандайшабы ма, ешкім білмеді. Бір анығы – Микайдың даусы емес. Бірақ осыдан кейін әр жерден шыққан дауыстар сап тиылды. Ал көп сөйлемейтін Сүлейменге бәрібір. Алайда қасақана сөйлегісі келді.

	– Аязбек, анау жақтан бір айғыр кісінегендей болды ма?

	– Қайдам. Менің құлағыма биенің даусы келгендей болды.

	– А, мен айғыр ма десем, бие ме еді...

	Бұл сөзге Османдар тарапынан жауап болмады.

	– Heгe тым-тырыс? – деді Аязбек.

	– Білмедім. Бір ойлағандары бар шығар. Әлде қазақша түсінбей ме?

	«Кім сөйлесе, өлтірем» деушілер тағы үнсіз.

	– Жарайды. Енді үндемей-ақ қоялық. Мен ұйықтаймын. Ал, сен, сақ жат.

	– Жақсы.

	Сүлеймен оянса, пойыз тағы тоқтап тұр. Терезеден күн сәулесі құйылып, вагон іші жап-жарық боп кетіпті. Күн ашық болғанымен, аяздың беті сынбаған тәрізді. Вагон сыртында жүргендердің қарды қырт-қырт басқандары осыны аңғартады.

	– Қай жерге келдік? – деп сұрады Ажаннан.

	– Итім біліп пе, мұның қай жер екенін. Тұрғанымызға бір сағаттай болды.

	Сүлеймен сыртқа көз тастады. Терезеге қарама-қарсы тұрған бір үйге әскери киінген адамдар кіріп-шығуда. Әскерилердің дені орыс. Әлден уақытта үш солдат қолы байлаулы бір ұзын бойлы арық қазақты вагон жаққа алып келді. Олардың артынан қап көтерген бір солдат та келді.

	Солдаттар вагон есігін ашты да, әлгі қазақтың қолын шешіп, ішке кіргізді. Ол кіре салысымен жан-жағына алақ-жұлақ қарады. Бір кезде көзі Османға түсті:

	– О, Осман байпатша отыр ғой мұнда. Ассалаумағалейкум, Осман-еке! Аман-сау барсыз ба? – деп жүгіріп барып, қолын ұсынды.

	Вагон қабырғасына сүйеніп отырған Осман, оған қол берудің орнына аяғын ұсынды. Бұрын Османның алдында кінәлі болған ба, әлде одан шын қорқа ма, кім білген, ұзын қазақ оның аяғын қос қолдай ұстады да, маңдайын тізесіне тигізді.

	– Сізді сау көргеніме бек ризамын, батыр-еке. Өткен жолғы сотталудан тез құтылып едіңіз. Енді мына иттер тағы ұстаған ба?..

	– «Сау көргеніме ризамын» деймісің. Немене, мені біреу өлтірді деп есітіп пе едің? – деп Осман оның сөзін бөліп жіберді. – Сені Құдай қолыма жүдә әдемі түсірді. Өткендегі сатқындығың үшін көресіні енді көресің. Аяғымды сүйіп, артымды жаламасаң, не болатыныңды өзің білесің. Сол үшін де жететін жерімізге дейін маған қатынша қызмет етіп барасың. Бірақ оған дейін әлі талай күн жүрерміз. Сондықтан да маған қалай жағымпазданып, қалай қызмет ететініңе вагон ішіндегілер неше куә болады. Ал қазір шекпеніңді шеш те, аяғыма жап. О, мақта шалбарың бар екен ғой. Түнге қарай оны да шешіп берерсің. Қатынның жұмысын істейтін еркекке шалбар киіп керегі не? Әй, шапаныңмен аяғымды қымтап жапсайшы. Тымағыңды да әкел, астыма басып отырайын.

	Ұзын қазақ намыссыз екен. Османның айтқандарын лезде орындады. Ол киімдерін шешіп, Османға жауып жатқанында, есік алдындағы бір солдат күндегідей нан таратып болған еді. Бұл жолы әр сотталушыға екі-ақ тiлiмнен нан тиген.

	– Енді бар да, анау дәу қазақтан бастап, мына орыстарға тақасып отырғандарға дейін түгел нандарын жиып әкел! – деп бұйырды Осман Сүлейменді саусағымен нұсқап. – Біреуі бірдеңе десе, тура аузына теп. Ал орыстарға тимей-ақ қой. Өзіміздің адамдар ғой.

	Ұзынтұра «құп» деп қос қолын кеудесіне қоя иіліп бұрыла сап, жанындағы қазақтың қолынан нанын тартып алды. Ол сорлы түк істей алмаған күйі Сүлейменге жалтақ-жалтақ қарады.

	– Бұлардың бәрі мықтылықтарын нан тартып алудан бастайды екен де, – деді Ажан. – Барып, ұзынның дап-даласын шығарайын ба?

	– Бар, – деді Сүлеймен.

	Ажан атып тұрып, жағалай отырғандардың нанын тартып ала бастаған әлгі ұзынға жетіп барды. Сол бойда оның белінен құшақтап алып, вагон еденіне сылқ еткізді. Күтпеген жерден өзін бассалған Ажанға түк істей алмаған ол, жерде жатқан күйі аяқ-қолдарын тыпырлатып, тұрып кетуге әрекеттенді. Алайда Ажан оны бас-көз демей, сабай жөнелді. Ажанға нанынан алғаш айырылған қазақ та қосыла кетті. Мұны көрген Осман серіктерінің бірі ұшып тұрып, Ажанға жабысты. Ажан оны да жықты. Дегенмен Османның үшiншi серiгi келiп, Ажанды бір ұрып, ұшырып түсірді. Өз досының құлағанын көрген Төрекелдi мен Аязбек тұра сап, оған жабыла кетті. Сол-ақ екен, Османның барлық жігіттері, оның ішінде орыстар да өре түрегеліп, Төрекелдi мен Аязбекке атылды. Осы сәт Сүлеймен жақта отырған қазақтардың бірі:

	– Ай, бауырлар! Жаңа келгендердің бәрі осылай басына бере ме?! Тұрыңдар орындарыңнан! Мына пәлелерді сабасына түсіріп қояйық, – деп айқайлап, тұра келді.

	Оған бірталай қазақ қосылып, Османның жігіттеріне бассалды. Сөйтіп кімді кім ұрып жатқаны белгісіз, вагон ішінде лезде қызу төбелес басталды. Төбелеске қатыспай шеттеп қалғандарға да жұдырық тиіп жатты. Сүлеймен орнынан тұрмаған-ды. Біреу шекесінен бір қойды. Алдында ығы-жығы төбелесте кімнің кімнен басым түсіп жатқанын байқап отырған оған мына соққы оңбай тиді. Тіпті көзінен от жарқ етті. Жоғары қараса, Микай екінші рет ұруға оқталып тұр екен. Тұра салуға мұршасы болмаған бұл аяғымен оның тобығынан қаға тептi. Микай мұз үстінде құлаған адамдай бір қырына жамбастай сұлады да, төрт аяқтап, жан-дәрмен ары қашты. Сүлеймен періп қалғанда соққы оның сегізкөз тұсынан сақ етті. Микай сорлы қиралаң етіп, еденге жабысты да қалды.

	Осы кезде біреудің вагон қабырғасын гүрс-гүрс етіп соққан дауысы шықты. Сүлеймен қараса, Осман қолына іліккен адамдарды ұрып құлатып, шетке лақтырып жатыр.

	– Тоқтатыңдар! – деп ақырды Сүлеймен тұра кеп. – Тоқтатыңдар! Ең мықтымын дегенің менімен төбелеске шығыңдар!

	Оның вагон ішін кернеген даусынан төбелесушілер жанжалдарын сап тиып, шетке қарай ығысты. Ортада орындарынан тұра алмай Микай және үш-төрт қазақ жатты. Іштерінде Ажан да бар. Төрекелдi мен Аязбек оны сүйреп, орнына әкелді. Қалғандарын басқа жігіттер әкетті. Орта босаған кезде:

	– Атаман боламын деп ойлаған сен бе? – деді Осман Сүлейменге саусағын қадап. – Оның саған бұйыруы қайда?! Шық бері, ортаға!

	Кеудесін намыс буған Сүлеймен Ажанға қарауға да мұршасы жетпей, ортаға жетіп барды. Осы жолы ашуланғаны соншалық, көзіне Османнан басқа ешкім көрінбеді. Осман да оңай жау емес екен. Әйтпесе мұны жекпе-жекке шақыра ма? Сүлеймен өзіне таяй бергенде, атылып кеп, алқымнан ала түсті. Жоқ алқымға жабыспады. Өңешті жұлып түспек боп, бір қолымен қыса шетке тартып жіберді. Бұл оның әрі соққысы, әрі қарсыласын оңай жайратудың жолы болса керек. Алайда Сүлеймен сәл кейін шегініп үлгерді. Осман қапы кетті. Соның өзінде Сүлейменнің бір сәт тынысы тарылып, жұтқыншағы қатты ауырды. Мұның аз-маз сәт тұрып қалғанын пайдаланған Осман екінші рет арт жақтан секіріп кеп, мойнынан қапсыра құшақтап, қылғындырмаққа әрекеттенді. Сүлеймен мойнына орала кеткен оның қос білегін ұстай алғанда, анау аса шапшаңдықпен босап кетті. Содан артына бұрыла салып, оны ұрайын дегенінде, Осман тағы да жылдам қимылмен мұның арт жағынан бір-ақ шықты да, екі қолымен қос бүйірден бірден ұрды. Пәле қандай жылдам болса, соққысы да сондай қатты екен. Сүлеймен еңкейіп барып, құлап қала жаздады. Осындай қапылысты тағы да пайдаланған Осман Сүлейменнің желкесінен ұстай алып, солға қарай игеріп жіберді. Желкедегі қолды қағып жіберіп, бойын түзеп, көтеріле бергенде, Осман қолын екі бұттың ортасына жүгіртті. Ойы белгілі, жанды жерден шап бермек. Тәңір қолдағанда, Сүлеймен оның шынтақ тұсынан бір перді.

	Соққы қатты тисе керек, Осман «ойбай» деп бақырып, артқа шегінді. Найсапты қабылан дерсің. Шегініп барды да, көз ілеспес жылдамдықпен тағы секіріп, Сүлейменді бар денесімен соқты. Оның басы мұның тура мұрнына тиді де, қан сорғалай жөнелді. Одан кейін Осман басымен іштен соқты. Өмірінде мұндай соққыны көрсеші. Ішегі түйіліп, көзі қарауытып, теңселіп кетті. Осыны байқаған Осман, «жеңіс менікі» деп ойласа керек: «Қанша дәу болсаң да, шөккен түйедей сұлатып саламын!» – деп бақыра тағы ұмтылды.

	Бағананы ашуы ашу ма, енді бар дүниені ұмыта, өз-өзінен шыққан Сүлеймен оған қарсы шапты. Сәтін салғанда, қолдары Османның жағасына іліге кетті. Содан ай-шайға қарамай оны тік көтеріп алды да, еденге мыжғылай ұрды. Көтеріп алып, тағы ұрды. Содан соң бастан бір періп, шетке лақтырып жіберді. Ес-түссіз Осман қабырғаға барып сарт етті. Сүлеймен енді оны тастай салды да, бір бұрышта тұрған Османның серіктеріне атылды. Олардың бір де бірі бұған қарсылық көрсете алмады. Шетінен ұрып құлатты. Аналардың бірі бақырып, бірі «қой-қойлап» Аязбектер жаққа қашты. Сүлеймен сонда да қоймай, қарсыластарын қуалай жүріп сабады. Басын көтере бергендерді теуіп, қайта сілейтті. Осы бойда бәрін о дүниелік қылып тастар ма еді, егер «Төрекелдi мен Аязбек қолына жармасып, әзер баспағанда. Екеуінің тілін алып, зорға дегенде өз-өзіне келген Сүлеймен жан-жағына көз тастаса, Құдай салмасын, вагонның бір жағында отырған Османның серіктері мен орыстар түгел қирап жатыр. Микай сорлы әлгіндегі орнынан әлі қимылдамапты. Османда тыныс та, дыбыс та жоқ. Аркаша біреудің артына басын тығып алыпты. Бағанағы жағымпаз қазақтың бет-аузы қан-жоса. Етектерімен беттерін сүртіп, тағы бір топ отыр анадай жерде.

	– Сүлеймен, отыр енді. Осы қиратқаның да жетер, – деді Аязбек. – Таяқ жеп қалған Ажаның есесін қайтардың.

	Ажанға қараса, әзер демалып жатыр.

	– Сүйектерің аман ба, әйтеуір? – деді оған үңіліп.

	– Осман пәленің қолдары болаттай екен. Үш-төрт қабырғамды сындырып жіберді-ау деймін. Ал басқа сүйектерім аман сияқты.

	– Қабырға болса, ештеңе емес. Сүлеймен болмағанда, мыналар бізді тірідей түтіп жіберер еді.

	Ашуы әлі тарқамай, сызданған Сүлеймен оған әлдене айтайын деп басын бұрып еді, көзі құйрығынан айырылған жаралы жылан сияқты төрге қарай ирелеңдей еңбектеген Микайға түсті. Қанша қан майдан мен алыс-жұлысты көріп жүрсе де, оқыстан әлдекімнің таяғын жемеген бұл Микайдың әлгі қылығына тағы жыны шығып, өзі тұруға шамасы келмей жатқан сорлының жанына жетiп барып, желкесінен бүре тік көтерді.

	– Ойбай, Сүлеймен, өлдім. Өлдім деймін, Ойбай, белім! Жіберші мені. Рахым ете көр. Ай-ай-ай, жаным!

	– Кеше сен «түрмеде атаманға опасыздық жасаған адам кешірілмейді» деп едің ғой. Осы тұрысында сүйектеріңді бөлшектеп, еттеріңді үзіп тастайын ба? Ай, сен әлі ешкім менің бетіме жұдырығын тигізбегенін білесің бе?! Кеше ғана маған бағынғандығың қайда?! Сатқын сүмелек, мә, саған, – деп ақыра оны Аркашаның үстіне қаңбақша лақтырды. Сосын орыстарға бұрылды: – Микай ғана емес, сендер де сатқын екенсіңдер. Анау Османға ұқсатып тастайын ба бәріңді?!

	Айып өздерінде болғасын орыстар сөз айта алмай, денелерінің жарақат жерлерін сипалап, көздерін төмен тұқыртты. Бір нәрсені ойласа, дегеніне жетпей қоймайтын Сүлеймен:

	– Тілдерің байланып қалды ма? Неге үндемейсіңдер?! – деп одан бетер шүйлікті.

	Бастарын төмен салбыратқан аналарда әлі үн жоқ. Олар үндемеген сайын бойын ашу бұрынғыдан да керней түскен Сүлеймен шетте отырғанның бірін нұқып қалды. Анау «ой» деп иығын ауырсына бір қырына жантайды.

	– Екі-үш күннен бері бір тыныштық бермедіңдер ғой бізге. Енді мен сендерге маза бермеймін.

	Осыны айтты да, басы біреудің артында, ал денесі серіктерінің ортасында қалып, талыстай боп жатқан Арқашаға таяп барды.

	– Әй, Аркаша, тұр! – деді. Аркаша тұрмады. Сүлеймен Османның жанында ыңқылдап жатқан Микайға қарады.

	– Микай, айт мынауыңа! Тұрсын! Әйтпесе мұның да аяқ-қолдарын сындырып тастаймын.

	Микай қиналып жатса да, Аркашаға Сүлейменнің сөзін аударып берді. Аркаша сонда да тұрмады. Есесіне оның бетін арқасымен жауып отырған серігі бері жылжыды. Бас-көзінен түк жоқ Аркаша қинала әзер демалып жатыр. Қинала, тілі күрмеле бірдеңелерді зорға айтты.

	– Оның қимылдауға шамасы жоқ. «Кешір, енді тынышталсайшы. Біз толық жеңілдік» деп жатыр саған, – деді Османмен бірге келген қазақ.

	– Ә, әкеңнің... Мен мыналармен әуре боп, сендер жайында ұмытып кетіппін ғой. Бағана осыларға болысып, неге бізге қарсы шығасыңдар? Өздеріңді де бір тәубеге келтіріп қояйын. Бұдан былай қайдағы біреулерге жақтаспайтын боласыңдар, – деп әлгі қазақты бір қолымен, жанында отырған біреуді тағы бір қолымен ұстап тұрғызды да екеуін бір-біріне соғып, сілейте салды. Одан соң қан-жосаға бөккен жағымпаз, ұзын қазақтың жағасынан ала тік көтерді: – Османның аяғын жалап, сен хайуанға не көрінді? Сендей намыссыз жер басып жүргенше, қара жердің астында жатқаны абзал. Буындырып өлтіре салайын ба, осы?!

	Қорыққанынан қалпылдап кеткен анау сорлы Сүлейменнің аяғына жабысты:

	– Көкежан, құлың болайын. Тек өлтіре көрме. Осман мені жанындағы баскесерлерімен қосылып, әбден корқытып қойған. Бір рет ұрлыққа бірге қатысып, ұрланған жылқылардың үшеуін жоғалтып алып едім, мойныма соларды өмір бойы қарыз етіп іліп қойды. Қатынымды да тартып алды. Жо-жоқ, тартып алмады. Көзімше зорлады. Қит етсем, «өлтірем» деді. «Ұрланған малдарды саған артып соттатып жіберемін» деді. «Бала-шағаңды қырам» деді. Жаңа көрдіңіз ғой, өзінің қандай қабылан екенін. Сізден де қорықпай, төбелеске шықты. Ал біздерді ол оп-оңай жайғай салады.

	– Ой, жетесіз. Осынша қорлыққа шыдағанна, оған пышақ салып өлтіре салмайсың ба? Османға қосылып, саған әңгі есектей ақырып жүрген мыналардың қайсысы?! Тап қазір кегіңді алып берейін.

	– Олардың көбісі мұнда жоқ. Екеуі бар. Бірақ ол екеуінің жаңа ғана дап-даласын шығарып тастадыңыз. Енді жіберіңізші жағамды, көкежан. Бүгіннен бастап сізге қызмет етейін.

	– «Сізге қызмет етейін» деп өз намысыңды өзің аяққа таттама. Кіммен болса да, кеудеңді тең ұста. Бері кел, Осман мен жаңағы екеуін аяғыңа жығып, кешірім сұратайын.

	Сүлеймен оның жағасынан сүйреп, бір-біріне соғысып, есеңгіреп отырған екі қазақтың жанына алып келді.

	– Сен екеуі мынаның... әй, атың кім еді? Жаманбай дейсің бе? Осы Жаманбайдың аяғына жығылып, рақымшылық сұраңдар! Бол деймін сендерге! Маған қарап неге бажырайсыңдар? Ақыры әлсізге әлімжеттік көп жасайды екенсіңдер. Енді мен сендерге күштілік көрсетейін. Әй, жығылыңдар аяғына! – деп екеуін қойып-қойып жіберді.

	Зіл батпандай қол бастарына тигенде, екеуі соққыны ауырсына көздерін жұмып, Жаманбайдың аяғына құлады.

	– Қатем болса кешір! – деді бірі.

	– Сенің мұндай қамқоршыңның барын білмеппіз. Өткен зорлық-зомбылығыма рахым еткейсің, – деп міңгірледі екіншісі.

	Екеуін Жаманбайдың аяғына жығып берген соң Османға келді.

	Ол әлі ес-түссіз жатыр.

	– Қозғап көрші. Тірі ме өзі? – деді Сүлеймен.

	Жаманбай Османды ары-бері қозғады. Осман ыңырси көзін ашты да, қайта жұмды. Сосын ыңқылдай, басы мен денесін сипап, «уһ» деп бір күрсінді.

	– Тірі екен, – деді Жаманбай.

	– Онда көзін ашқыз да, бетіне бір түкір. Сөйт те, табаныңмен бетін басып, кегіңді ал.

	– Көкежан-ау, бұл Осман ғой...

	– Қайтем, Осман болса! Мұны айтып тұрған менің кім болғаным сонда?!

	– Ә, көкежан, дұрыс, дұрыс. Ендігі мықтымыз – сіз екенсіз-ау, – деп Жаманбай сұқ саусағымен Османның көзін ашты. Ашып тұрып: «Тіфә, қарабет жүзіңе», – деп бетіне былш еткізіп бір түкірді. Түкіріп болған соң етігінің табанымен бетін мыжғылап-мыжғылап алды.

	– Енді Аркашаның адамдарын аяғыңа жығылтам. Жүр!

	– Ойбай, көкежан, олар маған ештеңе істеген жоқ қой.

	– Бұлар сенің жауың – Османның достары. Ал жауыңның досы – сенің де жауың. Жаңа айтқанымды істеймін деп едің, ә? Олай болса, істе айтқанымды. Әйтпесе сені де осылардың қатарына жатқызып тастаймын. Алдымен мынау алдымыздағы Микайдан бастайық...

	Жаманбай вагон дуалына сүйеніп отырған Микайдың кеудесіне бір тепті. Микай сорлы үн шығармаған күйі бір жамбасына сылқ түсті. Жаманбай оны қоя сап, жанындағысының басына қойып қалды. Осы кезде вагон есігі ашылды да, арғы жағынан бір топ солдат көрінді.

	– Өй, мыналар неге қирап жатыр? – деді олардың алдарындағы қазақ офицер.

	– Ей, бір-біріңді өлтіріп тастағаннан саусыңдар ма? Ойбай, мынау жатқан Аркаша ма? Осман бұзық та сілейіп қалыпты ғой. Бұларды кім жайратты?

	Қазақ офицер осыны айтып, вагон ішіне кірді. Аркаша мен Османды түртіп-түртіп көрді де сырттағы солдаттарға:

	– Бастыққа хабар беріңдер. Мұнда сұмдық төбелес болыпты. Содан соң зембіл әкеліңдер. Мына екеуін түсіріп алмасақ болмас, – деп айқайлады.

	Солдаттар зембіл әкелді. Бірнешеуі жабылып, Аркаша мен Османды оған салып, сыртқа әкетті.

	– Кім төбелесті бастаған? – деп ақырды әлгі офицер. Сосын Сүлейменге қарады. – Сен-ау деймін бәрін қырып тастаған. Жүр, бастықтың алдына барамыз.

	Бұл кезде вагон есігінің алдына басқа бір қазақ офицер келіп, ішке қарап тұрған. Сірә, ол бастық болса керек. Сүлейменге сөйлеген қазақ офицер оған орысша тілмен әлденелерді айтып берді. Сосын:

	– Жүр! Түс алдыма! – деді Сүлейменге наганын соза.

	– Алдымда сен жүр. Мен артынан жүремін.

	Әскери қазақ бастығына бір, Сүлейменге бір жалтақ-жалтақ етті.

	– Қасымов, бір рет осының айтқанын істесейші. Сен түсші алдына. Артыңнан жүрмесе, бұрыла сап ата саласың. Мұндай дәу қазақтың еш болмаса, денесін сыйлайық. Күллі Жетісуды шулатқан Осман мен ешкімге дес те, бас та бермейтін Аркашаны кемтар қылып тастаған мұның дегеніне бүгінше көнейікші. Қане, Қасымов, түс алға! – деп бастық қазақ бұйыра сөйледі.

	Үлкен кісі айтқан соң Қасымовтың Сүлейменнің алдына түсуден басқа амалы қалмады. Оның соңынан Сүлеймен ерді. Қызыл кірпішті үйдің алдына келгенде бастық қазақ:

	– Баяғы батыр ата-бабаларымыздан неге аса ірі жігіттер қалмады деп кейде ойлаушы едім. Бар екен-ау, сондай жігіттер. Бірақ аз. Олардың өзі қарақшылық, болмаса ұрлық жасап, үкіметке қарсы шығып, сотталып кетеді. Eh, қазақтың бәрі Қабанбай мен Бөгенбайдай немесе Қажымұқан мен осы жігіттей болса ғой, – деді күрсініп, – Содан төмен қарап біраз ойланып тұрды: – Неғып қалшиып қалдың? Ішке кірейік. Сенен вагондағы төбелестің мән-жайын сұрайын.

	Артынан Сүлеймен кірді. Кіре берістегі темір торлы есігі бар үлкен бөлмеде бағана вагоннан түскен сотталушылар отыр. Аркаша мен Осман зембілде жатыр. Оларға қарап тұрған Сүлейменге солдаттар:

	– Бұл жерде тұрмай, ары қарай өтіңіз, – деді. Дәліз бойымен жүрген Сүлеймен ашық есікке тірелді. Есік аржағындағы үстел басында жаңағы кісі тұр.

	– Бері кір, Сүлеймен, – деді ол. Сосын солдаттарға бұйырды: – Ұзaп кетпей, есік алдында тұрыңдар!

	Сүлеймен оның қарсысына келіп отырды. Бастық қазақ бұдан не үшін сотталғанын және вагон ішінде неліктен төбелескенін сұрады. Сөзге сараң Сүлеймен болған жайттарды қысқа-қысқа қайырып айтты.

	– Иә, бір бұлар емес, зонаға барғаныңда, мұндайлардың талайы кездеседі әлі саған. Қазақсың ғой, қазақ болғанда қандай мықты жігітсің. Сол үшін де сені сыйлап отырмын. Әйтпесе, осы тірлігің үшін артыңнан қағаз жазып, жазаңды одан бетер ауырлатып тастар едім. Ал мен ондайға бармаймын. Сен – сотталушы, мен – милиционер болсам да айтайын. Ешқашан ешкімге есеңді жіберме. Содан соң мынау есіңде болсын. Барған түрмеңнің паханын ұрып жықсаң, сол жердегі қожайын өзің боласың. Бірақ ешкімге өздігіңнен тиіспе. Ал өздері тиіссе, мынау Аркаша мен Османға ұқсатып, аямай сілікпесін шығарып таста.

	– Маған жаны ашып, сыр айтып отырған мiлисаны бірінші рет көріп отырмын. Ақыры сыр айтып қалдың ғой, анау Аркаша мен Османның жағдайы не болады енді?

	– Бір сарбазды көрші стансадағы доқтырды алып келуге жұмсадым. Екеуінің жағдайы – сол келгеннен кейін белгілі болады. Оны неге сұрадың? Саған бәрібір емес пе.

	– Тегі сұрап жатқаным да.

	– Иттер қанша сотталса да, босанып кететін еді... Жатсын енді осылай. Қазір пойыз жүреді. Ешкіммен ерегіспей вагонға кір. Мен саған адамгершілік жасадым. Сен де маған жаса. Қолымда билік болса, сені босатып-ақ жіберер едім. Бірақ амалым жоқ.

	– Ниетіңе рахмет, бауырым. Айтшы, бізді қандай жерге апара жатыр?

	– Сібірде Новосібір деген қала бар. Соның түбіндегі орманда үш лагерь бар. Сені және достарыңды сол лагерлердің біріне апарады.

	– Ұзақ жүреміз бе?

	– Жиырма күндей. Ал, Сүлеймен, бар енді. Жаңағы айтқан сөзімді ұмытпа. Қарауыл, әкетіңдер мынаны!

	Шығып бара жатқанда Сүлеймен оған бұрылды:

	– Айтпақшы, менің бір досымның қабырғалары сынып, орнынан тұра алмай жатыр. Соны...

	– Әй, оған менің көмектесер шамам жоқ. Оны алып қалып, лазеретке жатқызатын пәрмен де жоқ менде. Жететін жерлеріңе дейін амалдаңдар. Одан соңғысын көрерсіңдер.

	Сүлеймен вагонға келгенше оны «қазақ үшін жаны күйетін жігіт екен-ау. Әйтпесе, мілисалардың талайын көріп жүрмін ғой. Біреуі қамалғандарды адам орнына санамайды. Әсіресе, мынау Қасымов сияқты жаман текедей бақылдағыш әумесерлер мiлиса боп жүргендеріне мәз. Адамшылық сана, бір мейірім болсайшы бұларда» деп ойлап, есіктен аттай бергенде, оған ала көзімен бір қарап еді, ол:

	– Енді доқ қылсаң, атып тастай салам. Кір, кір тезірек! – деп тағы наганына жармасты.

	Сүлеймен оған сөйлегісі де келмеді. Вагонға лып етіп кіріп кетті.

	– Дәу болса да, мысық сияқты жылдам-ә, – деді анау есікті жауып жатып.

	– Қызыл үйдің ішіне кіргізіп алып, не деді мілисалар? – деді Төрекелді бұл орнына отырғанда.

	– Бастығы жақсы адам екен. Біраз ақыл айтты. «Дәулерге есеңді жіберме», – деді.

	– Ой, шіркін, нағыз қазақ екен-ау!

	Аз уақыттан соң пойыз жылжыды. Содан бір түн тоқтамай жүрді. Таң ата бір жерге тоқтады. Одан соң тағы жүріс. Не керек бір тоқтап, бір жүрген пойыз əнеукүнгi мiлиса бастығы айтқандай, жиырма күндей жүріп, орман ішіне келіп тоқтады. Сүлеймен терезеден сыртқа көз тастап еді, қырғын қарулы солдаттар мен қос аттан жегілген бірнеше үлкен-үлкен шана-арбаларды көрді. Бірнеше күн бойы вагон ішінде отырып, әбден ығыр болғандардың бәрі мұнымен таласа терезеге жармасып: «Қай жерге келдік? Туу, орман деген осы екен ғой!» – десіп таңырқасып жатыр. Жүруге жарап қалған Микай терезеден бір қарады:

	– О-о, жетгік-ау әйтеуір жететін жерімізге. Қазір бәрімізді анау шаналарға мінгізіп, түрмеге апарады. Бұрын бұл жерді көрмегенсіңдер ғой, ә? Біздің елдің суығы бұл жердің суығына қарағанда түк емес. Қазір март айы ғой-ә, Біз жақта көктем шығып қалды. Ал мұнда күн әлі суық. Түрмедегі казармаларға жеткенше біразыңның мұрын, құлақтарың үсіп кетпесе болғаны.

	Аздан соң адам құлағына жайсыз тиетін дыбыспен шиқылдап, вагон есігі ашылды. Бұрын стансаларда тоқтап, мілисалар нан таратқанда, қарауыл солдаттар онша көп болмайтын. Ал мына жерде олар өте көп. Елушақты бар-ау. Оған оншақты офицерлерді қосыңыз. Вагон есігінің тура алдында тұрған офицер бір қолындағы қағазға қарап, сотталушылардың аты-жөнін атай бастады. Аты аталғандардың бәрінің түгел екеніне көзі жеткен соң ол бірдеңе деп айқайлады. Сүлеймендер оның орысшасын түсінбегендіктен Микайға қарады. Микай бұлардың көзқарасын бірден түсінді:

	– Бір-бірлеп түсіңдер деп жатыр.

	Вагондағылар түсе бастады. Түскенін түскендей солдаттар қолдарын артына қараға байлап, шанаға мінгізді. Сүлеймен түскенде, қолында қағазы бар жаңағы айқайлаған әскери адам бір сәт аңтарылды. Сосын басын бір шайқады да, жанындағыларға күбір етті. Бойлары Сүлейменнің иығынан ғана келетін екеуі Сүлейменнің қолын байлап, шанаға отырғызды. Сүлеймен енді байқады. Айнала қоршап тұрған қарулы солдаттардан басқа атты солдаттар да көп екен. Олар анадай жерде қаз-қатар тізіліп тұр.

	Бәрін шанаға мінгізіп болғанда, аттылы солдаттар жақындап келіп, көліктерді қарай тұрды. Төрт-бес шананың әрқайсының алдына бір-бір қарулы солдаттан отырды. Бағанағы әскери адам «Марш!» деп бұйрық бергенде, алдында отырған солдаттар божыны қақты. Шаналар сырғи жөнелді. Шаналардың жан-жағы мен соңынан атты солдаттар ілесті.

	Суыт жүрген шаналар лезде қалың орманның ішіне кірді. Жаңа вагоннан шыққанда байқамапты, күн шынында аса аязды, суық екен. Орман ішіне кіргенде соттаушылар қалтырап, бір-біріне тығылды. Қолдары артына байлаулы олар біраздан кейін тіпті шыдай алмай, қозғалақтай бастады. Бірақ қылар айла, істер амал жоқ. Микай айтқандай, лагерьдегі казармаға жеткенше шыдау керек.





ІV


	Жолай Сүлеймен жан-жағына көз тастады. Айналаны бір-біріне жанаса өскен биік ағаштар қоршап тұр. Ағаштар ауылдағы сияқты емес. Аса жуан да емес. Бұтақтары басына шыққан, түп-түзу қоңыр, ақ түсті ағаштар. Ал қар онша қалың емес сияқты көрінді. Шана да, жан-жақтағы аттардың тұяқтары да, оған батпай келеді.

	«Итжеккен деген осы-ау» деп ойлады Сүлеймен. Баяғыда ауылда бір кісіні өлтіріп қойып, итжеккенге барып келген бір кісі бар еді. Онда Сүлеймен жастау болатын. Ол кісі итжеккен туралы небір қорқынышты әңгімелер айтатын. Сол әңгіме есіне түскен Сүлейменге мынау орман түк қорқынышты көрінбеді. Қайта бұдан әр жырасы мен әр құзы қауіпке толы тау он есе қорқынышты.

	Солдаттар орман ішіндегі ұзыннан-ұзақ созылған дәліз секілді тар жолмен бір сағаттай жүрді. Бұрын мынадай қытымыр, сары аязды көрмеген қазақтардың беттері мен құлақтары үсуге айналды. Егер шана үстінде қозғалыссыз отырған оларды тағы бір сағаттай айдағанда, Құдай біледі, бәрі құлақтарынан айрылар еді. Бетауызды қарыған аязға шыдамай, тістері тістеріне тимей қалтырай бастаған кездерінде сырғып келе жатқан шаналар кілт тоқтады. Бурыл атқа мінген алдыдағы қылыш таққан бір әскери арттағыларға бұйыра, қысқа ғана сөз айтты.

	– Не деді анау? – деп Микайға қарады. Микай мана бұлармен бір шанаға отырғызылған-ды.

	– «Шанадан түсіңдер» деп жатыр.

	– Айналада ештеңе жоқ қой. Әлгі айтқан ләгірлері қайда?

	– Лагерьге әлі ұзақ. Ары қарай шана жүре алмайтындықтан, бізді енді жаяу айдайды.

	Бұл уақытта алдыңғы шанадағылар жерге түсе бастаған. Оларға қарап отырған Сүлеймендер не отыра берерлерін, не жерге түсерлерін білмеді. Тапжылмай отырған оларды көрген бір солдат атын ойқастата шауып келді:

	– А ну, слезьте все из саньки! – деп ұзын қамшысымен отырғандарды салып-салып жіберді.

	Қамшы тиген Микай мен үш-төрт қазақ аунап-аунап шанадан түсті. Олардың арттарынан басқалар да асығыс-үсігіс түсе бастады. Қабырғаларын әлі ауырсынатын Ажан да заматта жерге секіріп кетті. Ал Сүлеймен асыққан жоқ. Шана артына қарай құйрығымен жайлап жылжыды да шетіне ілініп, аяқтарын жерге салбырата түсе бергенде, жаңағы қамшы сілтеген солдат мұның жайбарақаттығына жыны келіп кетті ме:

	– Почему ты так медленно шевелишься? – деп қолындағы дойырмен Сүлейменнің басына тартып-тартып қалды.

	Соққы қалың тымағынан өтпегенімен, аяз қарыған бетіне ұшты сарт етті. Аяздың әсерінен қамшы ұшы түгілі сәл нәрсе тиіп кетсе үзiлердей боп жаураған беттің етіне ол сарт еткенде, жаны шыққан Сүлеймен ақырып жіберіп, атты солдатқа ұмтылды. Ат тұяғын көтеріп тұрған қалың қар мұны көтере алмай, екі аяғы оған тізеден батты. Алайда Сүлеймен қардың қалыңдығын елемей, анаған қарай ентеледі. Өзіне орманның қара аюындай атылған Сүлейменге солдат тағы қамшысын сілтеді. Бірақ онысы мұны тоқтата алмады. Екі қолы бос болса ғой, оны аттан жұлып, бірақ мыжа салуы кәдік-ті. Бірақ бойын ашу кернеген кезде қандай жағдай болса да, тоқтауды білмейтін Сүлеймен емес пе? Атының ауыздығын тарта кейін шегінген солдаттан өш алмай қоймайтындай тағы да ақырып, алға ентеледі. Кейін шегіншектеген солдаттың атының құйрығы бір ағашқа тірелді. Солдат сасқанынан бір қолымен атының басын бұрып, бір қолымен иығындағы мылтығын алуға әрекеттенді. Ат оңға бұрыла бергенде Сүлеймен басымен аттың бұғана тұсын бір соқты. Ат жамбастай құлады. Атпен бірге сілейген солдатты тепкілеп тастайын деген оймен құлаған атты айналып өткенде, екі атты шауып келді. Не болғанын лезде түсінген олар Сүлейменге мылтықтарын кезеді.

	– Назад! Назад!

	Екі солдаттың айтқанынан ес жиған бұл аттыларға бiр, құлаған атқа бір қарады да кейін бұрылды. Сол кезде алдағы бурыл ат мінген кісі де шауып кетті. Ат астында қалып, қарға малтыққан анау солдат оған болған оқиғаны түсіндіре бастады. Бурыл атты бір сөз айтып, қолын сілтеді.

	– Сүлеймен, біздің жанымызға кел, – деді Микай. – Анау бастық: «Лагерге барған соң көрерміз мұны» деді. Енді ерегіспе. Әйтпесе сұраусыз атып тастай салады.

	Өзін ашуландырған біреуді бір сілейтсе, райынан қайта қоятын Сүлеймен екпіні басылып, серіктерінің жанына келді. Солдат орнынан көтеріліп, үсті-басын қағып, атына қайта мінгенде, солдаттар соттаушыларды қоршай алға айдады. Бағана шана үстінде келе жатқанда қардың қалыңдығы онша білінгені жоқ еді. Сотталушылар жаяу жүргенде байқады, қар тізеден асады екен. Мана жолай солдаттардың аттары да қарға батпаған еді. Енді аттар да қарға батып, әзер жүріп келеді.

	– Жаяу жүргеннен өлмеспіз. Ал шана үстінде отыра бергенімізде, сөз жоқ, құлақ-мұрыннан айырылар едік, ә, – деді Төрекелді.

	– Солдаттар сені «шана үстінде отыра берсе, үсіп қалады» деп әдейі жаяу айдады деймісің. Бұдан ары қарай шана жүре алмайтын болғандықтан түсірді бізді. – деді Микай.

– Бағаналы бері қар үстінде сырғып келе жатқан шаналар енді неге жүре алмай қалды екен?

	– Орманның табиғатын түсінбейсің ғой, Төрекелді. Айналаңа қарашы, ну орман енді басталды. Ал ну орманның іші ағашы аздау жердегіден жылылау болады. Сондықтан қар қатты қатпайды. Шананың табаны батып кетеді. Енді түсіндің бе, неге бізді жаяу айдағанын?

	– Шынында, Микай, бұл жер жылы сияқты. Бұрын орман деген пәленді кім көрген. Мұнда да күн райы біздегі тау мен жазықтағыдай әр түрлі болады екен-ау. Бірақ мен түсінбеймін, ләгірді бұлар неге сонша ну орманның ішіне салған? Пойыздан түскен жерімізге сала салса болмай ма?

	– Елге, пойыз жүретін жолға жақын салса, сотталғандар қашып кетеді деп қорқады өкiмет. Ал мынадай жерде қашып көр.

	– Микай, анау бурыл аттағы бастық ләгірге барғанда маған не көрсетпекші?

	– Жолда «солдатқа шабуыл жасады» деп лагерь начальнигіне жалоба айтады да. Ол қылығың үшiн сені бара салып подвалға қамап қоймаса болғаны. Бірақ сенің қандай құдіретің бар екенін білмеймін. Қанша нарушение жасасаң да, біреуі бірдеңе демейді. Бұрындары біреу қит етсе, атып тастай салатын. Ой, боже, ондай сұмдықтардың талайын көрдім ғой. Ал сені білмеймін, Құдай қағады-ау деймін бар пәледен. Әйтеуір сенде бір нәрсе бар. Сенен қанша таяқ жесем де, қасыңнан бір елі қалмай келе жатқаным жоқ па? Сен тек өзіңді ғана емес, бізді де талай сұмдықтан қорғауға шамаң келеді...

	– Сен бүйтіп былжырама. Түрмеде менен мықты біреу шықса, соның артын жалай кететін сатқынсың ғой.

	– Жо-жоқ, Сүлеймен. Сендердің қазақтарыңда «ер шекiспей бекiспейді» деген сөз бар ғой. Алдымен шекістік. Енді бекісейік. Барған соң түрме жайының бәрін түсіндіремін. Адал дос боламын бұдан былай. Тек сен бізді қорғасаң болды.

	– Мұнда саған қас біреулер бар ма?

	– Именно маған емес. Аркашаға қастар толып жатыр мұнда. Ал менің Аркашаның тобында болғанымды білсе, мен біттім.

	– Шын дос бола алсаң, қорғауға бармын.

	– Ризамын саған, Сүлеймен. Кеудең қандай кең болса, мінезің де сондай кең. Онша-мұншаны кек тұта бермейді екенсің. Нағыз батыр осындай болады. Бұл шын сөзім. Жағымпаздығым емес.

	– Сен түлкіге сену қиын, – деді Төрекелді. – Бірақ енді сөзіңде тұрмасаң, басыңды кесемін.

	– Ендігәрі сендерге сатқындық жасасам, не істесеңдер де еріктеріңде. Мен білсем, бізді төртінші зонаға әкеле жатыр. Егер ойым дұрыс болса, біз қара Иванның қолына түсеміз. Тфу, нем бар еді, Аркашаның тілін алып, ұрлық жасап. Соның айдауымен небір қылмыс істеп, сотталамын да кетемін. Содан соң жүремін әр атаманнан бір қорқып.

	– Ибан деген де атаман ба?

	– Уай-ай, Сүлеймен, ол дегенің бүкіл Сібір түрмелерінің қожайыны ғой. Оған мiлисалар да бата алмайды. Небір мықтыларды заматта ата салатын совет өкіметі оларды неге жоқ қыла салмайтынын білмеймін. Олар дегенім – Иван және сондай тағы екеу. Совет түрмесі басқаларды құл қылып жұмсап, ең соңғы адамдай қорлап, итше тепкілеп, қара жұмысқа салса, оларды семіртіп, бағып отыр.

	– Сен Ибанды көріп пе едің? Түрменің оны бағып отырғаны қалай?

	– Мен төртінші лагерьде болған емеспін. Бірақ олар туралы есіткенмін. Ондағы пахан-атамандардың өмірін қазір айтсам, сенбейсіңдер. Қысқасы, оны барғанда көресіңдер...

	– Прекратить разговоры! – деп айқайлады осы кезде қапталдағы атты солдат. – Идите тихо!

	Микай жым болды. Сүлеймен оның сөзіне түсінбесе де не айтқанын ұғып, ашуы келді.

	– Немене, Микай. Бізге сөйлеме дей ме? Қолымызды байлағанымен, тілімізді байлаған жоқ қой. О несі-ай, кәпірдің...

	– Шамалары келсе, тілімізді де байлап қоймақшы. Жарайды, сөйлемей-ақ қояйықшы.

	Әр күн сайын айдаудың нешеме қиыншылықтарымен енді-енді таныса бастаған Сүлеймен солдаттар «сөйлеуге тиым салады» деп ешуақытта ойлаған емес-ті. «Құдай-ау, адамды азаттық пен ерік-бостандықтан айырғаны былай тұрсын, сөйлесуіне де кедергі келтіреді екен-ау. Тіпті түзге де уақтылы шығармайды. Айдау мен қамаудың азабы – тар торға қамап қойғанында емес, осылайша адамның қалыпты нәрсесіне тежеу салуда екен. Иә, мен сияқты түз бөрісі мен тау қыраны іспеттес еш тәртіп пен қалыпқа сыймайтын тежеусіз адамның да мойнына қамыт киілетін уақыты болады екен де. Амал не? Қол байлаулы. Желкеде мылтық кезенген көп айдаушының дегеніне әзірше көнбеуден басқа шара жоқ...»

	Сотталушылар орман табанын жапқан жұмсақ қарға малтығып, үш сағаттай жүрді. Бір кезде алдарынан тікенекті сымдармен қоршалған лагерь де көрінді. Лагерьге кіре беріс қақпада мылтық асынған бес-алты солдат тұр. Бурыл атты қақпаның алдына тұтқындарды тұрғызып қойды. Өзі күзетшілермен сөйлесті. Онымен сөйлесіп болған күзетшінің бірі қақпаны ашты. Бурыл атты сотталушыларға «Марш!» – деп бұйырды да, өзі алға түсті. Айдалушылар соңынан ерді. Қақпадан өтіп, лагерь ішіне кіргенде айдалғандар тізеден келген қалың қардан құтылғандай болды. Өйткені лагерь ішінде адам жүретін жолдардағы қар күреліп тасталыпты. Күрелген қар екі жақта да тау болып үйіліпті. Үйілген қардан жан-жақтағы ағаштар да көрінбейді.

	– Құдай сақтай көр. Мына қарды кім үйдірген сонша? Төбеге қарай қалай лақтырған өзі? – деді Төрекелді таңқала.

	– Осындағы жатқандардың біразына қар күретеді. Біразына ағаш қырыққызады. Одан басқа не жұмыс бар дейсің мұнда.

	– Қары бар болсын, Микай. Ал мен тура таудағы тар шатқалда келе жатқан сияқтымын.

	Күрелген қар ішіндегі ойма жол солға бұрылғандарында алдарынан ағаштан соғылған ұзын үй шықты. Үйдің екі шетінде биік ағаш мұнара тұрғызылыпты. Олардың бастарында мылтықтарын көлденең ұстаған солдаттар тұр. Үй алдында да бірнеше қарулы әскерилер бар екен.

	– Уһ, жеттік-ау әйтеуір. Бізді ар жаққа жібермей мына баракта біраз ұстайды. Осында он шақты күн «адаптироваться» етуіміз керек.

	– Түсінбедім, не етуіміз керек дейсің, Микай? Одан соң мына үйді барақ дедің бе?– деп сұрады Аязбек.

	– Барақ емес – барак. Сотталушылар жататын үйлерді мұнда барак деп атайды. Осында біраз жатқызып, келгендерді түрме өміріне үйретеді. Содан соң арғы жақтағы барактарға орналастырады. Нағыз лагерьге кіргеніміз жоқ әлі. Ол анау шарбақтың арғы жағында.

	Қазақтар енді байқады. Алдарындағы ұзын казарманың екі шеті жаңағы өздері кірген қақпаның жанындағы торлы шарбақ сияқты тағы қоршалған екен.

	– Өкімет те қызық, шарбақ iшiне шарбақ жасап...

	– Қызықты әлі көрген жоқсың. Бұл шарбақтың ішінде тағы шарбақ бар. Жалпы, бұл лагерь үш-төрт айналма шарбақтан тұрады.

	– Қашатын адам мына казарманың ағаш дуалдарын бұзып-ақ қаша бермей ме?

	– Қашып бопты. Дуалдардың арасының бәрі темірмен торланған.

	Осы кезде барак маңындағы солдаттар бір-бірінен бес-алты қадамдай алшақтап, қаруларын оңтайлай ұстап, тізіліп тұра бастады.

	– О, аналарға команда берілді. Қазір бізді солардың алдына тізіп қояды да қолдарымызды босатып, ішке кіргізеді. Туһ, тезірек кірсек екен баракқа. Бел жазып, беймарал жатар едік.

	Микайдың айтқаны дұрыс шықты. Әскерилер сотталушылардың аттарын атап тексеріп алды да, қолдарын шешіп, ішке кіргізді. Барак іші қуыс-қуыс бөлме екен. Әр бөлменің есігі торлы темір. Сүлеймен, Микай, Төрекелді үшеуі сегіз адаммен бір камераға қамалды. Аязбек пен Ажан бөлек кетті. Камерада оннан аса ағаш кереуеттер қойылыпты. Көрпе-жастығы да бар. Бірақ ескі. Жыртылып, мақталары шығып кеткен.

	– Ал, Сүлеймен, сен атамансың. Көрпе-жастығы бүтіндеу кереуетті өзің таңда. Бұл жерде ендігі қожайын өзіңсің.

	– Мен анау шеттегі кереуетке жайғасайын. Бергі жаныма Төрекелді жатсын. Ал, қалғандарың қалаған жерлеріңе жата беріңдер.

	– Жарайды, атаман. Бірақ ол кереуеттің көрпесін тексерейік те. Аталманның жыртық матрацқа жатқаны ұят. Ұят емес-ау, бүтін матрацқа жатып, қалыңдау көрпе жамылу положено, – деп Микай төрдегі кереуеттiң көрпе-жастығын тексере бастады. Сөйтті де тағы да сөйлеп жүріп, оның матрацын басқа кереуеттің матрацына ауыстырды. Жастықты да алмастырды. Тура бір Сүлейменнің қатынындай қызмет етіп жүр.

	– Әй, болды. Несіне бәрін ауыстырып жатырсың? Кім қандай төсекке тап болады, оны талқысынан көреді де. Маған салсаң, қу ағашқа да жата беремін.

	– Болмайды, Сүке, болмайды. Атаманға жайлы жағдай жасауға осы тұрған бәріміз міндеттіміз. Кейін лагерьдің ішіне кіргенде көресің, қара Иванға тюремщиктер қалай жағымпазданып жүретінін.

	Неше күннен бері бел жазып жатпаған Сүлеймен, аяқ-қолдарын көсілте бір жатуға асықты. Сыртқы қабы сау болғанымен ішіндегі мақтасының ұйпа-тұйпасы шығып, бір-ақ уыс болған жастықтың үстіне шекпенін орап қойды да, жата кетті.

	Жатқанымен ұйқысы келмеді. Басқалар қорылға басқанда бұл ары аунап, бері аунап, көз іліндіре алмады. Жаңа осында кіргенде ұзақ жол жүріп, денесі қызып келген соң байқамапты, камера іші суық екен. Жаурай бастады. Жамылғы көрпенің түк жылуы жоқ. жұқа. Басындағы шекпенін алып, үстіне жамылды. Содан денесі біраз жылынды. Бәрібір ұйқы келмеді. Сөйлесер адам болмаған кезде кісі ойына нелер келіп, кетпейді десейші. Сүлейменнің есіне сонау Қоқанда қалған Дилда түсті. Қамалғалы бері ол жайында көп ойланған. Бірақ дәл бүгінгідей қатты ойлаған жоқ-ты. «Байғұс-ай, қалай күн көріп жүр екен? Бәрінен бұрын не туды екен? Маған кектенгендер бір зияндық істеп жүрмесе игі еді оған. Пұсырманқұл бас-көз боп жүрсе жарар еді. Ауылдағы Балдықызымның, Құлажанның жағдайы нешік? Елге келгенде Тәңкі мен Құлтаннан, жұртты аштыққа ұшыратқан өкіметпен алысам деп жүріп, қолға түсіп, оларға жолыға да алмай қалдым. Әттең-ай, азаттықтың бағасы биік екен-ау. Енді жатысы мынау, бірі – ер, бірі – кер, бірі – төр, бірі – көр сотталушылардың арасында. Енді елімді, балаларымды қашан көрермін?!»

	Әсілі, Сүлеймен өз тағдыры жайында көп ойламайтын. Оның қатал мінезі пендешілік ойларға аса сирек жол беретін. Езіле сағынуды, елжірей аңсауды ол жек көретін. Бүгін де елі мен Балдықызды, Дилданы біраз ойлап жатты да, оларды лезде жадынан шығарды.

	Осы баракта бұлар жиырма күндей жатты. Әжетханасы да, жуынатын жері де ішінде. Жуынатын жері дегенде, кең бөлмелі монша емес. Бұрышта – күндіз-түні бір тоқтамай ағып тұратын кішкене құбырлы су. Үнемі кең дала төсі мен тау-қыраттардың етегінде бұрқырап ағатын өзен-суларға жуынып, адам көзінен сәл қашықтау тұсқа дәрет сындырып үйренген қазақтарға мына тар қапас қамаудан бұрын – осы екі нәрсе жүдә қиын соқты. Дегенмен «адамға үш күннен соң, көр де жат емес». Бұған да бойлары үйренді.

	Алғашқы күннің ертесіне қамалушылардың барлығын бір-бірлеп түрме бастығы шақыртқан. Орысша білмейтін қазақтарға Микай перəyəдшік. Алғашында: «Сендерді түрме бастығы шақырып, сөйлесетін болса, мен переводчик болам», – деген Микайдың сөзінен кейін, әрі қазақтар орыстармен сол арқылы сөйлескен күннен соң бәрі оны «перəyəдшік» деп атай бастаған. Сүлеймен түрме бастығының алдында Микаймен бірге бірнеше мәрте болғанды. Алдында өздерін күніге неге шақырта беретіндігін ұқпаған бұлар кейінгі күндері оның көңілінде бір пиғылдың жасырынып тұрғанын сезе бастаған. Ол сонысын кеше анық білдірді.

	– Так, Маменов, садись, – деді бастық бұл кіргенде түсін жылытып.

	Сөйтті де, жүн басқан саусақтарын алдындағы үстел үстіне жайып салып, күндегі әдетінше шалқая отырды. Тура орман аюына ұқсас, апайтөс, төртпақ денелі бастықтың бетінде қанша күлімсіресе де, залымдықтың табы кетпейтін. Кеше де солай болған. Микай екеуі алдына жайғасып болғанша, шалқая күлімсіреген ол, лезде қайта тіктеліп отырды. Папирос алып, тұтатты. «Осы пәле менен күнде не сұрай бермекші екен? Онсыз да басымнан өткен оқиғалардың барлығын айтып біттім ғой. Бұл жақтың орыстары қазақтарға қарағанда тым ірі болады екен. Бәрі біздің таудағы қабандар сияқты. Жүздері де суық». Түрме бастығы гүж етті. Сүлейменнің қазіргі тілі – Микай. Бастық гүж еткенде, Микай: «Халдерің қалай?» деп жатыр, – деді.

	Бұл – күндегі алғашқы сұрақ. Бірақ әңгіме ары қарай басқа арнаға ауысты.

	– Сүлеймен, мен сенің ел жағыңнан өзің туралы көп дерек алдым. Мықты жігіт болғансың. Әлі де мықтысың...– деген бастық шылымын бұрқырата сорып отырып үнсіз қалды. Сосын қалың ойға шомғандай кейіп танытып, тағы біраз отырды. – Саған мына Микай ана түрменің ішіндегі бар хал-жағдайларды ендігі түсіндіріп те қойған болар-а? Иә, иә, түсіндірсе, ондағы өмір қиын. Ай, қиын. Ондағы барлық тәртіпті біз үнемі қадағалап отыра алмаймыз. Ерегіскен тюремщиктер бір-бірлерін өлтіріп жатады. Ал кімді кім өлтірді, ол жағын бізге олар айтпайды. Олардың өз заңдары бар. Сорлы еркектер көтек болып күн көреді. Бұл патша заманынан бері бар нәрсе. Онда жақсы өмір сүру үшін мықты атаман болуың керек...

	Осында, сен әлі табалдырығынан аттамаған ана шарбақтың ішінде үш мыңдай адам отыр. Сол үш мыңның қожайыны – үш алып адам. Бірақ олар біз үшін алып та, қожайын да емес. Көздерін бір-бір оқпен жайрата саламыз. Оларды өлтіргенімізбен, сондайлар тағы шыға береді, шыға береді. Өңкей баскесерлер мен қарақшылар отырған жерде қандай тәртіп болсын. Олар өздеріне-өздері тәртіп орнатады. Қысқасы, көп сөйлей бермей түсіндіріп айтсам, былай: Сен мына жаңа келгендердің ішіндегі ең дәуісің. Ал жаңағы іште жатқан қожайындар бірден сенің сағыңды сындырып тастауға тырысады. Бұның себебін өзің түсінесің. Бәлкім, олар сенің жолдағы екі атаманды сілейтіп салғаныңды ендігі естіп те қойған болар. Мысалы, мен ол оқиғаны сен мұнда жетпей тұрып естіп отырдым емес пе? Ендеше маған да, оларға да бар нәрсені жеткізіп тұратын «құлақ» көп жол-жолда. Қожайындардың құлағына сенің күштілігің туралы жетіп қалса, олар өзіңді міндетті түрде сұраққа алады. Егер оларға мықтылық көрсетем деп ойласаң, онда өлдім дей бер. Өлмей қалсаң, үшеуінің шұғауын жуып, аяқтарын сүртіп жүресің... Жалпы, қалай ойлайсың? Оларға басымдық қыла аласың ба?

	– Өзі тиіспесе, мен өзімше ешкімге тиіспейтін жанмын.

	– Ох, Сүлеймен! Әлі көп нәрсені түсінбейді екенсің-ау. Жарайды, ертең ішке кірген соң түсінерсің. Алайда менің не айтпақ болғанымды ұғып ал. Егер ол үшеуін жеңе алсаң, сені еліңе қайтарамын. Бұл – түрме бастығының сөзі.

	Сүлеймен аңтарылып қалды. Түкке түсінбей, Микайға бір, бастыққа бір қарады. Бастық басқа сөз айтпай, есіктің арғы жағында тұрғандарға: «Алып кетіңдер мыналарды!» – деп айқайлады.

	Өзі үшін жаңағы сөздің тосын әрі таңқаларлық болып естілгені сондай, Сүлеймен қамау бөлмеге жеткенше асықты. Жоқ, асықпады. Ойының әңкі-тәңкісі шығып, басына әртүрлі қиял келіп, коридор бойымен ентелей жүріп, қамау бөлмедегі кереуетіне келіп, бір-ақ құлады.

	– Ох, Ох, Сүлеймен, – деп Микай қолымен басын қыса қасына отыра кетті. – Түрме бастығы бекер айтпайды. Бірақ... бірақ ол қиын жұмыс. Күллі Сібірді шулатқан қара Иванды жеңу... О, боже мой, оны жеңбек түгілі, адам бетіне қарай алмайтын айбат қой. Ойбай, сен онымен дос болуың керек еді.

	Әлгі сөзден еш болмаса ойша нәтиже шығаруға мұршасы болмаған Сүлеймен оның мына зарына күйініп кетті.

	– Кетші әрі-әй, зарламай! Османды да Құдай етіп көрсетіп едің ғой. Одан да бастық маған ол сөзін неге айтты? Соны түсіндірші.

	– Ей богу, не ойы барын білмедім бастықтың. Тұра тұршы, жаман ақылыммен бір нәрселерді шамалап көрейін, – деп Микай қолдарын басынан жібермеген күйі төмен қарап, ойланып қалды.

	Бөлмеде жатқандардың Төрекелдіден басқасы бұл екеуінің не айтқандарын ұқпады. Себебі, қазақша түсінбейді. Сондықтан болар, жандарына бірінші болып Төрекелді жетті.

	– Не болды? Түрме бастығы не айтты? Сүлеймен оған болған әңгіменің бәрін айтып берді:

	– Енді сен ой тeзiне салшы. Бұл оның қай сөзі? Әлде мені ана жаққа кірген кезде-ақ оларға тиіссін деп әдейі жаманшылыққа итеріп отыр ма? Айтысы жаман, дәулер мен секілді үлкендерді кірген сәтте-ақ басып тастамақ боп, әрекет етеді екен. Егер айтқандарына көнбесең, басым алынуы тиіс екен. Әйтпесе көтек болмақпын. Мен ондай болсам қара аспан қақырап жерге түсер. Жеңген күнімде түрме бастығы мені елге қайтара ма? Мәселе сонда боп тұр ғой. Күндегі әңгімесінде осы тақылеттес әр нәрселерді айтып отырушы еді. Бүгін лақ еткізді. Санам сан-саққа шашырап жатқаны ендігі.

	Төрекелді де eштеңе айта алмады. Осы кезде Микай ұшып тұрды:

	– О, мен жобалап тұрмын оның ойын. Түрме бастығы қара Иваннан құтылғысы келіпті. Мұны дәл қазір емес, бұрыннан ойлап жүрген.

	– Құтылғысы келсе, ата салмай ма?

	– Жоқ. Бастықтар кейде түрме iшіндегілердің өзара қарым-қатынастарын басқа жолмен де реттеп отырғылары келеді.

	Сүлеймен мен Төрекелді Микайдың сөзінің астарынан түк те ұқпады.

	– Сонда қалай?

	– Қысқасы, ертең ішке кіргенде көреміз, – деді Микай бұларға ішіне бұққан сырын білдіргісі келмегендей. Сосын дереу Сүлейменді көңілдендірейін деді ме, күндегі жағымпаздықпен: – Түрме бастығының сөзіне несіне қобалжисың? Сенің басың не көрмеген бас, – деді күліп.

	«Иә, мына кәпір дұрыс айтады. Шынында да, бұл бас не көрмей келе жатыр. Енді басқа не түссе де көреміз».

	Ертесіне мұнда жатқандардың бәрін ішкі зонаға кіргізді. Зона іші кішігірім шаһардай. Тұтқындар жататын отыз шақты барактармен қатар қырық-елудей қосалқы үйлер бар. Бұларды тұратын баракқа айдап келгенде, әрқайсысына етегі қысқа бір-бір шапан үлестірген. Сүлейменге шапан тарлық қылды. Бірақ басқа амал жоқ. Тырыстырып киіп алды.

	Әнеукүнгі пойызбен келгендердің бәрін бір баракқа жайғастырды. Енді Ажан да, Аязбек те топқа қайта қосылды. Төртеуі барактың орта шеніне орналасты.

	Төр жақтағы бұрынғы жатқандардың ішінде оншақты қазақ бар екен. Сүлеймендер барған күні-ақ солармен шүйіркелесіп, табыса кетті. Олардың арасында Сүлеймен секілді қапcағай денелі бір кісі өзін «Қаппармын» деп таныстырып, қалғандарының да аттарын атап шықты. Өзі Сүлейменді сырттай жақсы біледі екен.

	– Мен жайлы қайдан естіп еді?

	– Өзіңді көрмесек те, сыртыңнан талай естігенбіз, Сүлеймен. Әкем рахметтік сен жайында көп айтатын.

	– Әкең кім еді?

	– Мен Қазығұрттағы шегip Естемес бидің баласымын. Мынау – Бекмырза, Ұлтанбек байдың баласы. Ал анау жаныс Қосшыұлдың Айтбайы...

	– Әй, әй, тоқта! Естемес бидің қолынан талай дәм таттық қой. Баяғыда Билікөлдегі Шымыр Керімбай болыстың тойына да бірге барған едік. О кісі қашан қайтты өмірден?

	– Алты жылдай болды. Елге бəлшебектер кәнпіс жасағанда, бәрімізді бай-құлақтың баласы» деп жазықсыздан-жазықсыз соттап жіберді. Алдында екі жылдай Оралда болып едік, былтыр осында айдап келді.

	– Естуімше, Естеместе мал көп болмайтын дейтін...

	– Бай баласы ретінде сотталған мынау – Бекмырза. Мені би-болыстың баласы деп соттады.

	Содан сонау қиыр Сібірдегі орман ішінде өз жерлестерімен жолыққан Сүлейменнің көңілі бір сәт көтеріліп қалды. Сол күні өткен-кеткенді әңгіме етісіп, жерлестер ұзақ сөйлесті. Әсіресе Бекмырза әңгімешіл адам екен. Басына түскенге мойып, жүнжіп кетпепті. Қайта жан-жақтағылардың бәрін күлдіріп, небір қалжың әңгімелердің тиегін агытты.

	Бір күн өткен соң Сүлеймендер барлық сотталушылар сияқты жұмысқа шықты. Микай дәл айтқан екен. Солдаттар сотталушыларға күн ұзақ ағаш кескізеді. Мұнда кешке тамақ бермейді екен. Азанда жұмысқа айдар кезде бір және түсте бір рет екі-үш тілім нанмен қоса қара сорпа мен шай береді. Ал кешке аштан өлсең де, ештеңе жоқ. Талайлар суықтан, аштықтан өліп жатыр. Сүлеймен екі күннің ішінде үш-төрт өлікті көрді. Солдаттар сотталғандарға бір шеттен жер қаздырады да өлген адамдарды көмдіре салады. Қыңқ етсең, сен де солардың кебін киесің. Күні бойы тізеден қар кешіп, ағаш кесу де оңай емес. Кешке қоныштан қар құйылып, әбден су болған етікті кептіріп алатын да жер жоқ. Баракта от жағылмайды.

	Арада төрт-бес күн өтті. Бір күні жұмыстан қайтып келе жатқанда Бекмырза:

	– Сүлеймен, саған жолда ешкім Қара Ибан туралы айтқан жоқ па? – деп сұрады.

	– Е, айтқанда қандай. Бірақ сол Қара Ибандарыңды қанша күн өтсе де көрмеймін ғой өзі?

	– Мана орыстардан естіп қалдым. Қара Ибан сен туралы сұрастырғанға ұқсайды. Егер осы сөз рас болса, ертең, тіпті бүгін кешке сені шақыртуы мүмкін.

	– Шақырғанда не қылмақ? Сен алдымен оның қай баракта тұратынын айтшы. Қара Ибан, Қара Ибан дейсіңдер. Мына орыстардың қайсысы Қара Ибан? Бәрі дәу ғой бұлардың.

	– Анау шеткі баракты көріп тұрсың ба? Сол барактың ішіндегі бұрыштан Қара Ибан өзіне кішкене етіп бөлме жасатып алған. Бөлмесінің ішінде пеші бар. Кереуеті біздікі сияқты жалаң ағаш емес. Көрпе-жастығы жаюлы. Жанында өзі секілді тағы екі адам бар. Кейбір сотталғандар оларға кәдімгі қатындарша қызмет қылады. Ауқаттарын да алдарына апарып береді. Ал енді «мені неге шақыртпақ?» дейсің ғой. Пойыз үстіндегі атамандарды неліктен ұрғаның жайында, өзің жайында сұрайды. Ол осында жаңа келгендердің бәрін өзіне шақырта бермейді. Тек сен сияқтыларды...

	– Мынау Қаппардың да денесі менен кем емес. Мұны да шақырды ма?

	– Мен дәу болғаныммен сен секілді атым шықпаған. Сондықтан ол мені не қылсын. Өзің орысша білмегендіктен байқамайсың да. Әйтпесе дәл қазір сен туралы әңгіме түрме ішінде гулеп тұр, – деді Қаппар.

	– Қалай ойлайсыңдар? Қара Ибан мені бірден төбелеске шақырар ма екен?

	– Олай ете қоймас. Саған өзі тиісуден бұрын, итаршыларының бірін жұмсауы да мүмкін. Қалай болғанда да, қорықпауың керек. Әйтпесе итше қорлап, пəле болады.

	– Мені итше қорлаймын деп көрсінші. Қолында өлермін.

	– Жә, сабыр сақта, Сүлеймен. Оның әлі не дейтіні де белгісіз ғой.

	Сол күні кешке Бекмырза айтқандай-ақ, Қара Ибаннан шақыртушы келді. Құлақшындарын баса киген ұзын-ұзын екеу баракта отырған бұлардың жанына жақындап:

	– Сүлеймен деген кім? – деді шылымдарын бұрқыратып тұрып.

	– Сені сұрайды, – деді Микай реңі қашып.

	– Не білгілері келеді екен? Сұрашы.

	Микай Сүлейменнің сөзін аударып берді.

	– «Сені Қара Ибан шақырып жатыр» дейді.

	– Түсіндір бұл екеуіне. Қара Ибаның керек болса, өзі келсін. Мен оны танымаймын да.

	– Ойбай, Сүлеймен, тура осылай айтайын ба? Мені де қоса өлтіріп қояды ғой, – деп Микайдың жаны қалмады. – Құрысын, айтпаймын бұлай.

	– Сен айтпасаң, мен-ақ айтайын, – деді анадай жерде отырған Қаппар.

	Сөйтті де аналарға бұрылып, Сүлейменнің сөзін түсіндіріп берді. Оны естіген анау екеуінің көздері атыздай болды. Содан соң қолдарын біресе Сүлейменге, біресе Қаппарға қарата сілтей, тез-тез сөйледі де, бұрылып жүре берді.

	– Не деді мыналар?

	– Не деуші еді. «Қара Иванға тура осы сөзіңді жеткізіп барамыз. Бүгін түнде басыңды алып кетеді ол» деп кетті. Ойбай, шынымен қазір Қара Иванның өзі келiп қалса не істейміз? О, Құдайым, сақтай көр, – деп Микай алақ-жұлақ етті.

	– Расында, бара салуың да керек пе еді. Ар жағын көре жатар едік, – деді Қаптар.

	– Неге барамын? Мен керек екенмін, Ибанның өзі келсін.

	– Қазір көресің, ол тағы біреулерді жібереді. Ал егер оған да бармайтын болса, ерігіп отырған неме, бар нөкерін ертіп, өзі-ақ келіп қатуы ғажап емес. О, нағыз қантөгіс сонда болады. Былтыр осындағы біреу оның шақыртуына бармай қойып, Құдай бетін аулақ қылсын, кейін Ибанның өзі келіп, жұрттың көзінше мойнын бұрап өлтірген.

	– Түрі тым жаман ба өзінің?

	– Қалай айтсам екен. Бойы біздей бар. Бірақ бізден әлдеқайда жалпақ. Ал енді түрі шынында да жаман. Қолына бір түссең, әй, Құдай біледі, сытылу оңай емес-ау. Баяғыда ауылда бір асау бура бар еді. Соған ұқсатамын со пәлені.

	– Ондай бураның қаншауы кездеспеді маған. Ол сұмырай мені алдына шақыртатындай не кінә тапты екен менен? Қанша алып болса да, шақыртты екен деп, алдына жүгіріп баратын қорқағың мен емес.

	Сүлеймен етігін шешіп, жата бергенде бағанағы екі орыс тағы келді. Бұл жолы қатарына екі адамды қоса келіпті. Олар да осал емес. Еңгезердей-еңгезердей дәу. Келе салды да әлденелерді айтып, Сүлейменді жұлқылай бастады.

	– Әй, әй, не керек сендерге?

	– «Алдымызға түсіп жүр» деп жатыр, – деді арғы шеттегі Ажанның арқасына тығылған Микай.

	– Не дейді? О, әкеңнің... – деп ұшып тұрды Сүлеймен орнынан. – Мені зорлап апармақшы ма? Мә, нəлеті!

	Өмірі өзіне ешкімді басындырмайтын Сүлеймен иығынан тартқылағанды бір ұрды. Анау жанындағы кереуеттен ары тоңқалаң асты. Оны көрген екіншісі «О-о-о» деп жақындай бергенде, оны тура тұмсықтың астынан соқты. Онысы мұз үстінде құлағандай, екі аяғы жерден көтеріліп барып, артқа сылқ етті. Екі серігінің лезде жер құшқанын көрген үшіншісі: «Ах, твою мать!» деп Сүлейменге жабыса кетті. Сүлеймен оны ұрмады. Кеудесі мен ауынан ұстап алды да жоғары тік көтеріп, анадай жерге лақтырып жіберді. Ол сорлы бес-алты қадамдай жерде тұрған кереуеттің үстіне гүрс етіп соғылып, бірден ес-түссіз қалды. Қара Ибанның төртінші итаршысы Сүлейменнің мұнша жылдамдығы мен күштілігіне қайран қалып, көзін жыпылықтата: «Кончай, кончай» деуге мұршасы әрең жетті.

	Арқасы қозған Сүлеймен ақыра ұмтылғанда, ол ары қарай зып етті. Қанша жылдамдық қылса да бәрібір. Сүлеймен оның шапанының артқы етегінен шап беріп ұстады. Анаған жан керек екені. Сүлеймен етегін тартып қалғанда, шапанын сыпыра шешіп тастап, есікке қашты.

	Оның қашқанын көрген Сүлеймен: «Шеттеріңнен қылғындырып өлтіре салайын!» – деп орнынан тұра алмай жатқан үшеуге ұмтылды. Өзіне шын қауiптiң енді төнгенін сезген бергі жақтағысы жандәрмен кереуеттің астына тығылды. Сүлеймен оның аяғынан ұстап бері тартып, желкесінен қойып жіберді.

	Бұл кезде анадай жердегі кереует үстіне құлағаны белін ұстап орнынан әзер көтеріле берген. Сүлеймен кереуеттердің үстімен аттап-aттaп өтіп, оған жетіп барды. Анау екі қолын жоғары көтеріп: «Сдаюсь, сдаюсь», – деп тізерлей отыра кетті. Сүлеймен оның не айтқанын түсінбесе де, жеңілгенін мойындап тұрғанын білді. Сол үшін де қаһарынан қайтып, оны ұрмай, бері бұрылды.

	– Осы таяқ жегендері де жетер. Қой енді. Сүлеймен, – деді Қаппар осы кезде.

	Сүлеймен екі қолын көтергенді көргенде-ақ, есін жиып үлгерген. Казарма ішіндегілердің барлығы тым-тырыс күйде бұған қарап қалыпты. Бәрінің жүздерінде үрей.

	– Неменеге үндерің шықпай қалған бәріңнің? Қара Ибан түгілі, басқасы келсе де, көресіні көрсетем! Айда, мыналарды жабылып далаға сүйреп тастаңдар! Жүре алса, жетер баратын жерлеріне. Жүре алмаса қалсын, аязға қатып! – деп айқайлап берді. – Сөзін қазақтар түсінгенімен, орыстар түсінбеді. Сондықтан болар ешкім селт еткен жоқ. – Микай, қайдасың? Әй, қайда кеткенсің? Түсіндір сөзімді бауырларыңа!

	Жауап болмағасын, Сүлеймен оны іздеп жан-жаққа қарады. Бекмырза бір кереует астына еңкейіп алып, біреуге: «Шықсайшы, шық-ей», – деп отыр.

	– Ол пәле кереует астына тығылып алған ба?

	– Иә, тығылып алып, шықпай жатыр. Бұл сорлы кімнен қорқады екен-ә?

	– Тура мыналар секілді күйге түскің келмесе шық бері, Микай!

	Микай сорлы сүйретіліп, кереует астынан шықты.

	– Hеге тығылып жатырсың?

	– Ойбай, Сүлеймен, қорқам. Қара Иванның адамдарын бұлай ешкім ұрған емес. Енді өзі келіп, шетімізден қырады-ау. Олар келсе, «қазақтарға жақтасып жүр екенсің» деп бірінші маған тиіседі.

	– Тиіссе, маған тиіседі. Сенде несі бар? Жаңағы айтқанымды жеткіз отырғандарға. Сөйт те, өзің бас болып, мына жатқандарды далаға шығарып тастаңдар.

	Қара Иваннан жүрегі қанша ұшса да, Сүлейменнің айтқанын істемеуге амалы қалмаған Микай, төрт-бес сотталушыны шақырып, сұлап жатқандарды демеп, далаға шығарды.

	– Ешкімнен меселдері қайтпай, әбден құтырып кеткен итаршылардың сазайын бір бердің, Сүлеймен. Бірақ ақыры не болар екен? – деді Қаппap Микайлар әлгілерді далаға алып кеткен соң.

	– Не болса, ол болсын. Осындағы он бір қазақ бірігіп, кім келсе де қарсы тұрамыз, – деді Ажан. – Айтпақшы, Бекмырза, сендер білуге тиіссіңдер ғой. Қара Ибан қазір бар нөкерлерін ертіп сау ете қалса, қолдарына пышақ, таяқ сияқты бірдеңелерді ала келмей ме?

	– Олардан бәрін күтуге болады. Сен, осы, бұл нәрсені дұрыс айттың. Уақыт өткізбей жарамды таяқ-паяқ тауып, қамданып алайық, – деді Бекмырза, – Олар келіп, сойқан салатын болса, ажыратып алатын түрме қарауылдары да болмайды түн ішінде. Өзімізді өзіміз қорғамасақ болмас.

	– Қара Ибан қанша адамды ертіп келуі мүмкін?

	– Құдай оған сабыр берсін. Көкіректiгiне салынып, сені «өзім-ақ жайғаймын, болмаса жекпе-жекке шығамын» деп келсе, өз айналасындағыларды ғана ертер. Ал егер қаһарланып: «Бәрің соңымнан еріңдер!» – десе, күллі түрмедегілер соның артынан ілесіп келері хақ.

	– Мен білетін Қара Ибан болса, бір Сүлейменге бола күллі түрмені көтермес. Дегенмен жаңа Бекмырза айтқандай, қолға түскенмен қаруланып отырайық.

	Бәрі Қаппардың сөзін дұрыс көріп, Сүлеймен мен Бекмырзадан басқа қазақтар төбелеске жарамды таяқ тауып келу үшін далаға кетті. Осы кезде аһылeп-yhiлeп Микай келді.

	– Ой, Сүлеймен, аналар оңбай таяқ жепті. Барактарына қарай әрең жүріп кетті. Жоқ, өздері зорға жүрген екеуі үшіншісін сүйреп әкетті. Қазір Қара Иван келеді осында. Мен сендердің жандарында отырмай-ақ қояйын. Анау тамырларымнын жанына барайын, – деп арғы шетте отырғандарға қарай жылыстады.

	– Осы сүмелектің осыншама сужүректігін қайтерсің. Жаңа күлген жоқ едім, мана кереуеттің астына тығылып жатқанына енді күлкім кеп отыр. О, Құдай-ай, бұл кімнен қорқады-ай, ә?

	– Кімнен қорқады дейсің, Бекмырза, Өзін қазақтармен бірге жүреді деген сөз Қара Ибанға жетіп қалмасын деп қорқады да. Бұл қоянжүрек маған перəyəдшік ретінде ғана керек болып жүр. Әйтпесе мұның нағыз қорқақ, сатқын екенін әлдеқашан білгенмін.

	Сүлеймен осыны айтып болғанда, далаға таяқ іздеп кеткен серіктері келді. Әрқайсысының қолында бір-бір шоқпар.

	– Әзірге тапқанымыз осы болды, – деді Төрекелді. – Бүгінгі төбелеске осылар да жарар. Ал ертең ағаш қырқып жатқанда, сойыл дайындап алармыз.

	Содан қазақтар Қара Иванды қалай қарсы алу керектігін ойласып, едәуір отырды. Бірақ күткен жау келмеді. Сағат оннан асқанда жанына төрт-бес қарауылын ертіп, күзетші офицер келді.

	– Барлық білте-шамдарды өшіріп, жатуға дайындалыңдар! Сендер неге бір жерге жиналып алғансыңдар? А ну, давай, все по местам! – деп әкірең-әкірең етті қазақтарға.

	Әркім өз кереуетіне жылжыды. Он бір қазақ қатар жататын. Ең шеткі кереует – Ажандыкі. Ал оның жанында Микайдың төсегі. Микай бүгін өз төсегіне келмей, есік жақтағылардың арасына жатты. Қара Иван мен Сүлеймен бір жақты болғанша, қазақтарға қосылмайтын сыңай танытқаны ғой мұнысы. Бәрі өз орындарына жайғасып, білте-шамдар өшірілген кезде:

	– Қайсымыз болсақ та, қатты ұйықтап қалмай, сақ жатайық. – деді Бекмырза.

	– Біраздан кейін ұйықтап қалуымыз кәдік. Бірақ мынау Аязбек құс ұйқылы. Ұйықтап жатып тышқанның жорғалағаны мен шыбынның ызыңынан да оянып кететін әдеті бар. Ал, Аязбек, қорып жат бәрімізді, – деді Төрекелді.

	Алайда Аязбекке сеніп бәрі бірден ұйықтай қоймады. Күбірлесіп, ұзақ уақыт ояу жатты. Ал Қара Иван келмеді. Күте-күте жалыққан Сүлеймен бір кезде қор етті.

	Түн тыныш өттi. Ол адамдары алдына таяқ жеп барса да, не ойлағанын кім білсін, Қара Иван түнде Сүлейменге қарсы шара қолданбады. Таңертеңгілік астарын ішіп, жұмысқа кетіп бара жатқанда Бекмырза айтты:

	– Түнде Қара Ибанның тым-тырыс қалғаны тегін емес. Бір нәрсе ойластырған болуы керек. Не болса да қауіпті бүгін күтейік. Бәлкім ол інінен шығып, артымыздан жұмыс орнымызға келер.

	– Келсе келсін, тар барак ішінде төбелескенше, кең орман ішінде алысқан жақсы.

	– Ойпырмай, Сүлеймен, еш қорықтайды екенсің-ау.

	– Әр нәрседен бір қорқатын болсам, жүрер едім ғой, өз ауылымда тып-тыныш.

	– Түрме іші қауіп-қатерге толы. Сонда да сақ болғайсың.

	Біраздан соң сотталушылар өзен жағасына жетті. Осы жерде олар күнде ағаш қырқады. Қырыққан ағаштарын өлшеп-кесіп, буып, өзенге ағызып жібереді. Сүлейменнің естуінше, топ-топ буылып, ағызылған ағаштарды өзеннің аяқ жағында біреулер тоқтатып, жағаға тартып алады екен. Әрі қарай ол ағаштарды неге жарататынын өкіметтің өзі біледі...

	Жұмыс басына келген соң бәрі бірден жұмысқа кірісті. Қарақұрым адам тұтаса өскен ағаштардың түбіне екеу-екеуден тұра қалып, аралай бастады. Сүлеймен Ажан екеуі бір ағашты құлатып, екіншісін аралап жатқан. Ара ағаш діңінің ортасына жеткен кезде Ажан:

	– Ойбай, Сүлеймен, абайла, арт жақта... – деп бақырып жіберді де, өзі бір шетке қарай ыршыды.

	Бір қауіптің келгенін заматта сезінген Сүлеймен де Ажан секірген жаққа аунады. Осы сәт бір дәу шоқпар бұлар қырқып жатқан ағаштың түбіне келіп сарт етті. Сүлеймен тағы бір аунап, ағаш жаққа қараса, құлақшынын баса киген дәу біреу шоқпарын тастай салып, қашып барады екен.

	– Кім-ей бұл?! Кім бұл?! – деді аузына басқа сөз түспей.

	– Екеумізді Құдай сақтады. Қара Ибанның адамдары ғой бұлар. Қапыда бір ұрып, сілейтіп тастап кетпекші де. Ойпырмай, мына шоқпар басыңа тигенде, ай, аман қалуың екіталай еді.

	– Қайда қатты сүмелек? Қап, қолыма түссе ғой!

	Жан-жақта күдікті бір жан жоқ сияқты. Жұрттың бәрі жұмыс істеп жатыр. Ағаш-ағаштың арасынан тасалап, қашып бара жатқан ешкім көрінбейді. Оның кім екенін танымаған соң біреуді тап басып ұстау да қиын. Оның үстіне сотталушылардың бәрі бірдей киінген. Қашқынның да бұлардан айырмашылығы жоқ.

	– Tфу, иттің кім екенін, қайда кеткенін де білмей қалдық-ау, – деп Сүлеймен жерге бір түкірді. – Тфу, Қара Ибан нағыз ез екен. Мені алдына алып келуге жандайшаптарын жұмсайды. Одан қалса, тасадан қару кезенетін сатқындарын тағы жібереді. Еркек болса, өзі келмей ме айқасуға.

	– Е, Сүлеймен, бұл түрмеде біз әлі түсінбейтін көп нәрсе бар-ау.

	– Ерегіскенде бүгін кешке өзім барсам ба екен алдына? Қапелімде шоқпар сілтейтін содырыңды жұмсағанша, өзің жекпе-жекке неге шықпайсың деп бассалайын ба?

	– Бізді біреудің ұрғанын қалай дәлелдейсің? Әрі мұны ешкім көрген де жоқ. Бірлі-жарымы көргенімен Қара Ибаннан қорыққанынан куәлікке жүре қоймас. Қой, алды-артымызды абайлап, әзірше жұмыс істей берейік. Кейiн не істейтінімізді басқа жігіттермен ақылдасып көрерміз.

	Сүлеймен үнсіз араға жармасты. Шынында, Қара Ибанға өз аяғымен барса, оған мойынсұнғаны немесе кішірейгенінің белгісі емес пе? Оның үстіне Ажан айтпақшы, Қара Ибаның «қапияда өлтіріп кел» деп адам жұмсағанын қалай дәлелдемек?

	Екеуі жұмысқа қайта кірісті. Бірақ түс кезінде карауыл солдаттар дауылпаздарын соғып, ысқырып, тамаққа барар уақыттың болғанын білдіргенше, бағанағы қаскөй қайта келмеді. Coттaлушылардың бәрі бір сапқа тізіліп, алдында асхана орналасқан орталық баракқа бет алды. Әдеттегідей барлық қазақтар бір топқа жиналып келе жатты. Ажан бағанағы оқиғаны айтқан кезде Бекмырза:

	– Иә, осындай бір қастандықтың боларын ішім сезгендей еді. Аман қалғандарыңа шүкір. Ұрған адам өз маңдарыңда істеп жүрген біреу болуы керек, – деді.

	– Әп-сәтте қайда тығылып үлгергенін білмеймін. Жан-жақтағылардың бәрі алаңсыз ағаш кесіп жатқан адамдар сияқты болды.

	– Иә, жұмсаған адамының мүлт кеткенін естісе, иә, ендігі естіп те қойғаны ақиқат, Қара Ибан қарап жатпас. Бір сойқанды бүгін бастайды ол.

	Бәрі орталық барак маңындағы асханаға келді. Алдыңғы лектегі топ асханаға жете бергенде кідіріп қалды. Ол кідірген соң аттағы саптағылар да тоқтады.

	– Солдаттар бізді кезектен кіргізетін болды ма, немене? – деді Бекмырза. – Мұндайлары жоқ сияқты еді ғой.

	Осы кезде алдыңғы жақтан: «Ух, блин, Черный Иван сидит на кухне!» – деген сөз гуілдеп кетті.

	– Не деп күбірлесіп жатыр мыналар?

	– Қара Ибан асханада отыр дейді. Ойпырай, ол мұнда тегі келмеуші еді. Түрмедегілермен бірге тамақ ішуді ұят санайды дейтін. Ананы қара, әшейінде асхананы қоршап тұратын қарауыл солдаттардың бірі де жоқ. Қара Ибаннан олар да қорқатын болғаны ма?

	– Не дейді? Қара Ибан отыр дейді ме? Мәссаған, міне, бұл тосын жайт, – деді Қаппар да асхана жаққа мойнын созып-созып қойып. – Иә, расында отыр-ей. Жанындағы екі дәуімен қосыла отыр. Ал қарауыл солдаттардың бірі көрінбейді. Мұнда бір гәп бар. Бізді айдап келген қарауылдар да кейін қайтып жатыр.

	– Сүлеймен, көріп тұрсың ба? Қара Иван асханада отыр. Жан-жақта қарауыл солдаттар жоқ. Мұның себебін түсіндің бе? Біреу әдейі осылай ұйымдастырып қойған. Қара Ибан күллі түрмедегілердің көзінше сенің сазайыңды бермекші, – деді артқы топтағы Микай жүгіріп келіп. – Мен кеттім артқа... Ал, Сүлеймен, это твой решающий момент. Чуть қорықсаң – біттің... Ойбай, ананың көзіне түскім келмейді.

	Ол қалай жылдам келсе, солай жылдам кетті. Оның сөзін қазақтардың ешқайсысы ары қарай жалғап, ештеңе демеді. Бәрі үнсіз. Сүлеймен өкшесін соза алға көз тастады. Төр жақта біреулер құжынап жүр. Қара Ибан көзіне түспеді.

	– Қаппар, сендер оны қай жерден көрдіңдер? Төр жақта кәдімгі сотталушылар топырлап жүр. Отырған ешкім жоқ сияқты.

	– Сол тобыр – Қара Ибанның қызметшілері. Солардың тасасынан көрмей тұрсың да оны.

	Алдыңғы лек баяу жылжып, асханаға кіре бастады. Сүлеймендер де ілбіп басып, бос табақтар қойылған үстелге жетті. Әр сотталушы бір-бір табақ алып, үлкен темір ошаққа кезекпен жылжып, жақындай түсті. Темір ошақтағы қазан басында бүгін тамақты бөтен адам құйып тұр. Сабы ұзын ожауын ары-бері сілкілеп, кезектегілерге айқайлап-айқайлап қояды. Сүлеймен ошаққа жақындағанда, төр жаққа көз тастады. Төрдегі үстел үстінде түрі бөтен үшеу отыр. Құдай салмасын, пойыздағы Аркашаның дәулігі мыналардың жанында түк емес. Үшеуі де қауға сақалды. Әрқайсысының иықтарына екі кісі мінгендей.

	Жандарында тұрған біреулердің бойлары отырған олармен бірдей-ау. Сүлеймен ірі денелі кісілердің қаншауын көргенімен, дәл мыналардай ерекше жаратылысты адамдарды көрген емес.

	Ойпырай, осындай да дәу адамдар болады екен-ау. Оған қоса түрлерін айтсайшы. Адам емес, бет-аузын түк басқан қорқынышты жын-шайтанға көбірек ұқсайды.

	Олар отырған үстел үсті күнде жалаңаш болатын. Бүгін мата төсеп қойыпты. Әлгі үшеу алдарындағыны қарпып жеп отыр. Үлкен-үлкен сүйектерді жұлмалап, асап жатыр. Жанындағы біреулер олардың сүйектері мен шай-суларын ауыстырып, әлекке түсуде.

	Күнде бұл уақыттағы тамақ кезінде асхана іші айқай-шуға, дабырласа сөйлескен дауыстарға толушы еді. Бүгін бәрі тым-тырыс. Сораптап ішілген сорпаның дыбысынан басқа ештеңе естілмейді. Тамақ құюшы кішкене бойлы адам ғана анда-санда шаңқ-шаңқ етеді. Қара Ибанның мысы басып тастағандай, қазақтардың да бірде бірі дыбыс шығармайды.

	Қазақтар тобының алдындағы Сүлеймен екінші лектің соңынан тамақ құюшыға жақындап келіп, бос табағын ұсынды. Тамақ құюшы сорпаның тек суын ғана құйды.

	– Әй, қоюын қоса құй, – деді Сүлеймен қазан түбін нұсқап. – Ей, Микай, Бекмырза, қайда кеттіңдер? Түсіндірсеңдерші мынаған. Қоюын құйсын.

	Ешкім сөзін аудармады. Сүлеймен ары-бері қарады да:

	– Әй, нәлибай. Қоюын нәлибай, – деді тағы тамақ құюшыға бұрылып.

	Анау Сүлейменнің айтқанын осы жолы ұқты ма, бас бармағын екі саусағының арасына тығып, бұған қарата безеп-безеп қойды да, бір қолымен Қара Ивандарды көрсете, айқайлап берді. Сүлеймен табағына құйылған сорпа суын қазанға төгіп жіберді:

	– Әй, тағы айтам. Налибай!

	Ауқат құюшы бас бармағы тығылған саусақтарын тағы көрсетіп, «кет әрі» дегендей, ұзын ожаумен мұның ішінен түртті. Бұған қорланған Сүлеймен сөзге келмей, қолындағы табақпен ананың қақ төбесінен құлаштай бір соқты. Сонша ауыр соққы тиген анау сынып түскен қазықтай, жерге шаншыла құлады.

	Заматта жер құша құлаған оның басынан аққан қан өне бойын лезде жуып, ақ қарға тамып жатты. Тамақ кезегін күтіп, айнала тұрғандар мына көрініске шошып кетіп, гуілдесе кейін шегінді. Ал үстел үстінде ауқаттанып отырғандар тамақ құйғыштың кейпіне қарауға дәттері шыдамай, бастарын төмен тұқыртқан күйлері тым-тырыс. Тыныштықты Сүлейменнің өзі бұзды.

	– Қап, Құдай-ай, бұлай ұрғым келген жоқ еді сорлыны, – деп терең бір күрсініп, қолындағы бос табақты анадай жерге лақтырды. – Әттең-ай, өзінен болды-ау. Сәл ғана соққыға қата қалғанын қарашы.

	Айналадағылар тырп етер емес. Тіпті бір сөз айтуға жарамай, өз орындарында қалшиып қалыпты. Осы кезде төрде отырған Қара Иван бірдеңе деп гүж етті. Алдында отырғандар дүр етіп, орындарынан көтерілді де, екі шетке ысырылды. Сүлеймен солай қарай көз тастады. Бағаналы бері адамдардың тасасынан жөнді көрінбей отырған Қара Иванның бет-әлпетін енді анық көрді. Бұқаның танауындай болып көрінетін кең танауы салбырап, алақандай екі көзі шатынап бұған қадалып отыр екен. Аузына апара берген сүйектің етін не жерін, не тастап жіберерін білмей қатуланған ол, Сүлейменмен көзі түйісіп қалғанда тағы да баж етті. Сол-ақ екен, оң жақтағы отырған бір серігі тұра келіп, үстіндегі қара күпісін шешіп, бері қарай жүрді. Бет-аузын қалың сақал басқан пәленің жүзі зәрдей суық. Бойы Сүлейменнен биік. Тістене, екі қолын ысқылай аюша қорбаңдап, бұған жақындады. Оның алп-алп басқан қадамынай үрейлері ұшқан бергі жақтағылар да кейін ысырылды. Сүлейменді бір сәтте мыжғылап тастай салатындай болған анау, кейін ысырылғандардың ішінен бойы кішкене келген біреудің желкесінен шап беріп ұстай алды. Ол сорлының үні шықпай, босанбақ ниетпен ананың қолына жармасты. Бірақ қарсыласқанын шопақ құрлы көрмеген дәу, оны көтеріп алды да, Сүлейменге қарай лақтырып жіберді. Қаңбақша лақтырылған сорлы Сүлейменге бар денесімен сарт етті. Сүлеймен екі қолын тосып үлгерген. Қағып алуға мұршасы келмеді. Ол сылқ етіп, қазандағы ыстық сорпаға түсіп кетті. Артынша жандаусы шығып, қазаннан секіріп шығып, қарға аунай бақырып жатты. «Екі түйе сүйкенсе, ортасында шыбын өледі» дегендей, байғұс бекерден-бекер сорпаға түсіп, күйіп қалды. Нақақтан-нақақ жазым болған оны Сүлеймен аяп кетіп, орнынан көтере бергенде, анау бұған таяп келіп, ошақтың басында жатқан ұзын ожауды ала салды да, Сүлейменді қойып жіберді. Бұл бір шетке қарай жалтарып үлгерді. Ауа құшқан ұзын ожау жанына күйігі батып, жерде бақырып жатқан әлгі жазғанның иегіне тиді.

	Оның заматта үні өшті.

	Бостан-босқа ажал құшқан оған Сүлейменнің жүрегі езіліп кеткендей болды. Оны өлтірген ананы енді тірі қоймастай қаһарланып, ақырып барып қолындағы ұзын ожауға шап бергенде, дәу кейін шегінді. Алайда қолындағысын ұстап тұруға амалы болмады ма, әлде Сүлейменнің жұлқа тартқан ерен күшіне шыдас бермеді ме, әйтеуір ожаудан оп-оңай айырылды. Сүлеймен ақырып тұрып, оның басынан ожаумен салып қалды. Анау мандайына шоқпар тиген бұқадай екі көзін жұма, басын шайқап-шайқап тұрды. Сосын дәу денесін екі аяғы ұстап тұра алмай, тізесі бүгіліп, шөге берді. Сүлеймен ожаумен бастан тағы бір соқты. Осының бәрі көзді ашып-жұмғанша уақытта болды. Сүлеймен екінші рет ұрғанда, ожаудың жуан сабы сынып түсті. Дәу ақырын шөккен бурадай, дыбыс шығаруға әлі келмей, әбден аяққа тапталып, мұз қатқаққа айналған қарға тұмсығымен етпеттей құлады.

	Қаумалай тұрғандар осы сәт гу етісті. Өз серігінің серейгенін көрген Қара Иван орнынан ұшып тұрып, үстелді жұдырығымен төбелеп, ақырып берді. Үстел үстіндегі тағамдар жерге шашылып, «тақтай сынып кетті. Жанында тұрған тағы бір дәу оны иығынан ұстай алып, бірдеңелерді айтты. Сірә, жұбатқан болуы керек. Қара Иван оған қарап тұрып, Сүлейменді нұсқай дік-дік етті. Жанындағысы сыртқы киімін сыпырып тастап, ортаға атып шықты. Онысы да әлгіден кем емес. Одан жуандау көрінді. Алақандары күректей. Салалы ұзын саусақтарының әрқайсысы кішкене баланың білегіндей. Оң жақ бетінде кішкене арықтай созылып түскен тыртық орны бар екен. Қалың сақалы сол тыртықты жаба алмай тұр. Қастары өсіп кеткен шаш секілді, екі қабағын жапқан. Мұрны бүркіт тұмсығындай доғал әрі ұзын. Еріндері есек ерніндей. Екі қөзінің қарашығы жоқ секілді. Жанарының іші тұздай көкпеңбек. Кез келген адам онымен алыспақ түгілі бетіне де қарауға қорқатындай. Қазандай басына ілінген құлақтары кішкентай-ақ. Құдды бір олар бастың екі жағына ілініп тұрған үлкен қал сияқты. Иегі мен басы тұтасып кеткендей, мойны көрінбейді. Домаланған зор кеудесі бидай толы үлкен қанардай дөп-дөңгелек. Қолдары тым ұзын, тізесіне жетеді. Дене-тұрқы тым оғаш, белі мен мықынына ешбір жiгiттiң құшағы жетпестей жуан келген ол, аузынан түкірігі шашырап, ошақ басына жетіп келді.

	– Выйди сюда! – деді сосын Сүлейменге шетті нұсқап, – я тебя сейчас отправлю на тот свет!

	Сүлеймен оның сөзін түсінбесе де, не айтып тұрғанын ұғып, сол меңзеген шетке шықты.

	– Шапаныңды шеш, Сүлеймен, – деді осы кезде артта тұрған Қаппар. – Алысуыңа жеңіл болады.

	– Қонышында пышағы болуы мүмкін, абайла, – деді екінші болып Бекмырза.

	Қазақтардың бір-біріне кеңес айтып жатқанын сезді ме, Қара Иван жанындағыларға айқайлап, әлдене айтты. Артынша қасындағылар және екі шетте тұрғандар шулап, ысқырып, анаған дем бере жөнелді. Осы айқайдан делебесі қозған дәу шапшаң қимылмен Сүлейменнің жағасына жармасты. Бұл шапанын әлі шешiп үлгермеген еді. Жағасына жармаса кеткен оған тойтарыс бере алмай, кейін шегінді. Осыны пайдаланған ол, мұны итеріп құлатпақ болды ма, күшене алға ұмтылды. Бірақ Сүлеймен екі қолымен оның шынтағына жармасып, алға жүргізбеді. Анау айлалы екен. Осы мезет Сүлейменді шалып жіберіп, бір қырына құлатты. Құлап түскен Сүлейменнің үстіне қона кетіп, тамаққа жармасты. Бұл дереу оның екі білегінен ұстап, оңға аунап кетті. Онымен бірге аунаған дәу де лып етіп тұра келіп, жатқан Сүлейменнің тізесінен бір тепті. Тепкі тиген тізесі бірден жансызданған сияқты болды. Сонда да болса шапшаң күйде бері қарай тағы бір аунады. Анау тағы да тепкіледі. Сүлеймен ары-бері аунап, денесіне тепкі дарытпауға талпынды. Алайда ұзын аяқтың тепкілерінен құтылу мүмкін болмады. Бірі тимесе де, бірі тиіп жатыр. Бұлай жалғаса берсе, өзінің оңбай қалатынын сезген Сүлеймен ананың екі аяғын құшақтай алды. Тыпырлап қалған анау еңкейіп, мұның желкесін тоқпақтады. Жандәрмен қимылдаған Сүлеймен орнынан сәл көтерілді де, құшағындағы аяқтарды өзіне қатты тартты. Қарсылас шалқалай гүрс етті. Сүлеймен атылып барып, оны басып қаламын дегенде анау екі тізесін жиып тұрып, мұны кеудеден бір тепті. Тепкісі оңай болған жоқ. Сүлеймен бес-алты қадамдай жерге ұшып түсті.

	– Уа, Сүлеймен! Өзіңе жақындатпай, алыстан, алыстан соққы берсейші!

	– Аяғына жармасып, жерге жық та, бас-көз демей тепкіле! – деп айқайлады осы кезде қазақтар.

	Қара Иванның адамдары да қарап тұрмады. Өз серіктеріне дем беріп, айқайлап жатыр. Олардың айқайынан қазақтардың сөздері бірте-бірте Сүлейменге естілмей қалды.

	Соққыдан ұшып кеткен Сүлеймен бойын тіктеп алғанда, қарсыласы да орнынан тұрды. Ол екі қолын кеуде тұсына ұстай жақындап, құлаштай соқты. Сүлеймен басын тартып қалғанымен, соққы иек астына тиді. Пәленің қолы шоқпардай екен. Сүлеймен төрт-бес қадам тәлтіректеп барды. Бірақ құламады. Дәу тағы бір ұрсам құлатам деді ме, алшаңдай басып қолын көтере бергенде, бұл мұрын тұстан тіке соқты. Қарсыласы мұндайды күтпесе керек, шалқалап барып құлауға шақ тұрды да, қолын сермеп жіберді. Бұл жолғы соққысы Сүлейменнің құлақ шекесінен тиді. Көзі қарауытып кеткен Сүлеймен сылқ түсуге әзер қалды.

	Осы сәт қаны басына шапшыған бұл оған атылып барды да, алқымнан алды. Дәу қарсыластың түкке шамасы келмей тізерлей берді. Сүлеймен бас-көз демей тепкілеп, дәу немені есінен тандырып тастады.

	Ең жақын екі серігінің жарамсыз күйде қалғанын көрген Қара Иван осы кезде атып тұрды. Тонын шешіп лақтырып жіберді де, қорбаңдап Сүлейменге таяды.

	– Тебе конец, чурбан! – деп айқайлап, бірден шабуылға шықты.

	Сүлеймен таудай боп үйілген қардың жанында тұрған. Қара Иван өзін құлаштай соққанда, еңкейіп қалды. Қара Иванның қолы үйілген қарға қазықтай боп, кірш қадалды. Осы сәт Сүлеймен оның бүйрек тұсынан бір қойды. Қара Иван екі бүктетілді. Сүлеймен оны тартып жерге жықты да, ой, соққылады-ай кеп. Қара Иван түк қарсылық көрсете алмады. Денесі ірі болғанымен қопал екен. Аяқ-қолдарын құры бекерге ербеңдеткеннен басқаға қауқары жетпеді. Аздан соң қимылсыз жатты. Ашудан өз-өзінен шығып кеткен Сүлеймен оның талып қалғанын да елемей желкесінен тартып, анадай жердегі дәу ошаққа қарай сүйреді. Сол сүйрегеннен сүйреп барып, қара Иванның басын ошақ астындағы отқа апарып бір-ақ тықты.

	Осы кезде жан-жақтағылар бұрынғыдан бетер гуілдесті. Оған елең еткен Сүлеймен болмады. Қара Иванды өлтірмей тынбайтындай оның басын ғана емес, күллі денесін отқа қақтайын дегендей, бір қолымен ананың беліне жармасып, оны отқа итере түсті.

	Жаңа ғана талып қалған Қара Иванның басы ошаққа тығылған соң жаны қайта кірді ме, жер жара өкiрiп, аяқтарымен Сүлейменді тепкілей, қазан астынан шығуға талпынды. Жан беру – кімге болса да қиын. Сүлеймен оның басын шоқ үстінде ұзақ ұстап тұрам деп қанша әрекеттенсе де, ол ары-бері тепсініп, ақыры ошақтан басын суырып алды. Сақалы жанып, бет-аузы аршылған шиқандай, қып-қызыл болып күйіп кетіпті. Оның осы адам көргісіздей жүзін көргенде айналадағылар гу етісті. Бірақ бірде-бірі көмекке ұмтылмады. Өкіріп жатқан Қара Иван қолдарымен күйген бетін жаба берді де одан бетер ақырып, қолдарын тартып алды. Шоққа күйген бетті ұстауға келуші ме еді... Сосын өзінің осындай күйге түскеніне намыстан жарылардай болды ма, әлде, соққы әбден жанына батқанда, соңғы күшін көрсететін қайсар баһадүрлердей күй кешті ме, әйтеуір айқайлай көтеріліп, Сүлейменді бір ұрып, құлатып түсірді. Бұл одан мұншалықты жылдамдықты күткен жоқ-ты.

	Қара Иван қалай жылдам ұрса, сондай шапшаңдықпен мұның үстінен басып, төмпештей бастады. Бұл басын қорғалап, бір қолымен оның иегіне жармасты. Күйген иегі шоқтай ыстық екен. Жаралы иегін Сүлеймен ұстай алғанда, жарақаты жанына бұрынғыдан да бетер батқан Қара Иван «а-а» деп тағы жандаусы шықты. Сөйтіп тұрып, Сүлейменді құлақшeкeдeн салып қалды. Сүлеймен бағанағыдай тағы ессіз қала жаздады. Бірақ басын тез-тез сілкіп жіберді. Қара Иван ошақтан шыққанда кеудесінде оған деген бір аяныш сезім оянғандай болған еді. Енді ол жоғалып, қаһарына қайта мінді. Тістенген күйі құбыжық бейнеге түскен Қара Иванның бетінен аямай соққылады. Күйіктің әсерінен терісіне әзер жабысып тұрған оның бетінің еттері мыжғыланып, салбырап-салбырап қалды. Тіпті бір-екі үзім ет үзіліп-үзіліп түсті. Алайда оған қараған Сүлеймен болмады. Дереу орнынан көтеріліп, бір қолымен Қара Иванның желке шашынан, бір қолымен белінен ұстады да тағы да ошаққа сүйреледі. Анау сорлы қанша тырбаңдаса да, қарсыласуға әлі келмеді. Сүйреленген қабандай мұның ырқына көне берді. Сүлеймен оны сол сүйрелеген бойда қазан ішіндегі ыстық сорпаға тықты. Басы қазанда, белі ошақ жиегінде қалған Қара Иван сорлының мықынын қозғалақтатқаннан басқаға хайласы қалмады.

	Өлу оңай ма. Екі қолымен өз желкесін ұстаған Сүлейменнің қолына жармасты. Сонда да түк қыла алмады. Сүлеймен болса, екінші қолымен оның бүйрек, өкпе тұсынан өлгенше ұрды. Қатты ашуланғанда жалаң қолының өзі сойылдай болып тиетін Сүлейменнің соққысына төтеп бере алмаған, әрі сорпа ішінде тұншыққан Қара Иван ұзақ шыдамады. Әлден соң ошақ жиегіне бүктетіліп жатқан күйі жантәсілім етті...

	Кеудесін ашу буған Сүлеймен ол өліп қалды деп бірден тынышталмады. Қара Иванның басын қазаннан суырып алып, өзін шетке лақтырып тастады да, төр жақта топтанған оның жақтастарына шапты. Бір емес, үш басшысының жеңілгенін көрген жандайшап тобыр қатары сетіней, жарыла қашты. Бір-біріне соғысып, кейбірі сол жерде-ақ құлап түсті. Құлап түскендердің екеуін Сүлеймен шап беріп, бір-біріне соғып, сылқ еткізді. Одан соң тағы біреулеріне ұмтылды.

	– Ойпырмай, мынаны қалай тоқтатсақ екен? – деді Бекмырза Төрекелдіге жалтақтай қарап.

	– Мына түрімен тағы біреулерді жазым етпесе игі еді, – деді Қаппар.

	– Өзгелерден бұрын өзі де бірдеңеге ұшырап қалмаса де.

	Аязбек ошақ маңындағы су тола шелекті ала салып, Сүлейменге жүгірді. Бұл кезде Сүлеймен Қара Иванның адамдарын ғана емес, қарсы алдынан кездескендердің бәрін соққылап, аласұрып жүрген. Құдды бір оны қой арасында ойнақ салған қасқырдай дерсің. Ол жақындай бергенде шеттегілердің бәрі жапырлай қашып, тұс-тұсқа безіп кетеді. Микай бастаған төрт-бесеу Төрекелдi мен Ажанның артына келіп тығылды. Оны көрген басқа біреулер де, бұлардың пана жағына келіп тұра қалысты. Бір байғұстар асханадағы тамақ ішетін ағаш үстелдердің астына тығылды. Сөйтіп, жаңа ғана Сүлейменнің дәулермен төбелесін қызықтаған мыңдаған адам енді оның өзінен қорқа қашып, шат-шәлекейлері шықты.

	Аязбек су тола шелекті көтеріп, Сүлейменге жақындағанда, ол біреудің мойнын білегімен қапсырай құшақтап, қылқындырып жатқан. Сөз жоқ, анау сорлы өлуге шақ еді. Аязбек Сүлейменге бір шелек мұздай суды шашып жіберді. Бетіне мұздай су тиген Сүлеймен: «О-о-о» деп тітіркене басын сілкіп, есін жиды да, қылқындырып тұрғанын жібере салды.

	– Есіңді жи, Сүлеймен, есіңді жи! Енді саған қарсы тұрар ешкім жоқ.

	Сүлеймен бетіндегі суды сүрте Аязбекке бір, әр жерде теңкиіп-теңкиіп жатқан жаралыларға бір қарады. Сосын сонaдaй-сонадай жерлерде топтанып, өзіне қарап тұрғандарға көз салды.

	– Мыналардың бәрін мен қираттым ба?

	– Бұлардың Қара Ибаннан басқасы өлген жоқ.

	– Қап, Құдай-ай, ешкімге қол көтермей, қанша тыныш жүрейін десем де болмайды-ау.

	– Енді қайтесің? Ибанды сен өлтірмесең, ол сені өлтірер еді.

	– Үстімдегі шапаным қайда? Дене-денемнің бәрі мұздап барады. Әй, неге мен оны өлтіруге тиіс едім...

	– Қапаланба, Сүлеймен. Қара Ибан бағана осы асханаға сені өлтіру үшін әдейі келген. Мықтылық қылмағаныңда, оның орнында қазір өзің жатар едің.

	– Құдай ақы, мен оны өлтірем деп ойламадым. Таяқтап тастайын деген шығармын. Қап, осы бір ашулансам, денеме қатты соққы тисе, көзіме түк көрінбей кететіні несі екен-ей...

	– Жаның таза екен, Сүлеймен, – деді осы кезде бұған жақындаған Қаппар сөзге араласып. – Бір тентектер бар, біреуді жықса, болмаса өзі зәбір көрсетіп өлтіріп қойса, «менен өткен күшті жоқ» деп масаттанатын. Сен болсаң, өзі тиісіп, өзі ажал тапқан адамды аяп, өкініп тұрсың. Қайтесің, «Жауды аяған жаралы, болмаса қазалы» деген. Сен тек қорғандың...

	Қаппар сөйлеп тұрғанда, шеттегі соттаушылар шу етісіп, қатарласа бастады. Сүлеймен қараса, жаңа бірі де көзге түспеген солдаттар арғы шеттен жүгіріп келеді екен. Олардың артынан жанында үш-төрт қарулы солдаты бар түрме бастығы көрінді.

	– Мана Микай біліп айтқан екен, – деді Төрекелді. – Осы төбелесті түрме бастығы әдейі ұйымдастырыпты. Әйтпесе түзге отырғанымызға дейін аңдып тұратын солдаттардың неғып жаңа бәрі кетіп қалды? Аяр бастық саған енді ауыр жаза қолданып жүрмесе болғаны.

	Жүгіріп келген солдаттар басқаларға қараған да жоқ. Бәрі келіп, Сүлейменді қоршай тұрды. Олардың артынан жеткен түрме бастығы ошақ маңында сілейiп-сілейіп жатқандарға кезек-кезек қарап, басын шайқады. Содан соң қасындағы өзі секілді шенді біреуге бірдеңе деп бұйырды. Онысы солдаттарға қарап, бірнәрсе айтты. Үш-төрт солдат ошақ басында үюлі жатқан жаман палаткаларды алып, Қара Иванның бетін жапты. Қалған жаралыларды зембiлге салып әкетті. Сүлейменнің қолына кісен салып, алға сүйреді.

	Солдаттар Сүлейменді бастықтың алдына әкелді. Бастық топ ішінен Микайды алдырды. Микай тілмәш қой.

	– Төбелесті кім бастады? – деді бастық.

	– Өздері тиісті.

	– Сен өзің алдымен тамақ құюшыны ұрып, қан-жоса етіпсің ғой.

	– Ол мені балағаттап, намысыма тиді.

	– Оны ұрмасаң да болатын еді, – деді бастық көздері шатынай. – Оңбағанға саған «тиicпe» деп едім... Қара Иван бірдеңе деген де. Ал енді осындай ісіңнен кейін атылып кетем деп қорықпайсың ба? Tфу, несіне сөйлесіп тұрмын сенімен. Атыласың! Сөз жоқ атамыз. Айда, заприте его в одиночку. Остальным на работу. А трупа закопайте!

	Төрт солдат Сүлейменді итергілеп, айдай бастады.

	– Азамат бастық! Мыналар мені айдамасын. Айдайтын болса, осы жерде атып тастаса да, бір қадам жүрмеймін. Алдымда жүрсін. Айтқан жерлеріне өзім барамын.

	– Ух ты, упрямый какой. Ладно, идите вперед.

	Бастық айтқан соң төрт солдат алға түсті. Сүлеймен соңынан ерді. Күренді жолмен солдаттар мұны бірінші келгенде отырған баракқа әкелді. Бірақ көп адам жататын камераға емес, тас еденді, жататын кереуеті де жоқ, суық, әрі тар бөлмеге қамады.

	Сол камерада үш күн жатты. Үш күн ішінде қарауылдар бір үзім нан түгілі, бір жұтым су да бермеді. Төртінші күнге қарай екі солдат түрме бастығының алдына әкелді. Ерінінен шылымы түспейтін бастық бөлмесін көк түтінге толтырып, әр кездегідей қатулы отыр. Жанында Микай:

	– Қалай, қабан? – деп сұрады бастық Сүлеймен алдыңғы орындыққа жайғасқан соң. – Сендерде, қазақтарда күшті адамды қабан дей ме, ал бізде ондайды осылай атайды. Әлде азиаттарда оның басқаша атауы бар ма? Мейлі, сайтан алсын, азиаттардың қалай атайтынын. Одан да маған əнеукүнгі асханадағы төбелестің мән-жайын айт.

	– Мынау Микай, бір Микай емес-ау, сондағы жұрттың бәрі куә. Оларға мен өздігімнен тиіспедім. Төбелесті өздері бастады. – Сүлеймен оқиғаның қалай болғанын шама-шарқынша түсіндіріп берді. – Менің бір әдетім жаман. Намысыма, жыныма тиген адамға бір ашулансам, өлген-тірілгеніне қарамай төпелеп тастаймын. Осы жолы да ашумен төбелесіп жатып, олардың қалай соққы жегендерін де білмеймін.

	– Иә, – деді бастық сұрланған қалпын өзгертпей, – Иә, шынында мықты жігіт екенсің. Оларға қарсы шыққан бірде-бір адам осы күнге дейін аман қалған емес. Бұл спектакльде сен жеңіп шықтың. Есіңде ме, «сол үшеуін жеңсең, еліңе қайтарамын» дегенім. Неге сонша таңырқай қарайсың? Менің ішкі есебім орындалды. Ол есеп жайында сен білмей-ақ қой. Бүгін түсте бір топ солдаттар сені станцияға дейін жеткізіп, Тәшкентке қарай кететін пойызға салып жібереді. Документтеріңді дайындап қойдым. Сені ерте босатуға шешім қабылдаған өзім. Бірақ ешкімге «үш дәуді жеңгенім үшін түрме бастығы ерте босатып жіберді» деп айтушы болма. Осы сөз аузыңнан шықса бірінші – өзің, екінші – мен құримын. Заман, заң жаман дегендей... Саған айтарым, өз еліңе барма. Қазақстанда басқа қалалар көп қой. Соның біріне бар. Ә, айтпақшы, Тәшкентті жақсы білесің бе? Тура сонда тарт. Тағы да ескертемін. Аузыңнан артық сөз шықпасын! Сендей қайсар адам сертке де, сырға да берік болуы керек. Ал, қош бол енді. Күштілігіңнің арқасында Сібірдің дәмін көп татпадың. Тағдырыңа рахмет айт. Бірақ бұдан былай өкіметке қарсы шығушы болма.

	Дәл осылай болады деп, үш ұйықтаса да түсіне кірмеген Сүлеймен, мына ұсынысқа не айтарын білмей абдырады. Тек:

	– Шын айтасың ба, бастық? – деген сөз аузынан әрең шықты.

	– Ой, Сүлеймен! Бастық, әрине, шын айтады. Уай, қандай жолың болды. Міне, бақыт, азаттық деген осылай аяқ астынан келе салады. Ух, қандай қуаныш! – деп Микай түрмеден өзі босанғандай атып тұрып, мұның қолын алды. – Қап, Құдай мені сендей күшті қып жаратпапты. Әйтпесе, басекеңнің көңілінен мен де шығар едім.

	– Бұл әңгіме түрме ішіне тарап кетпеуі үшін Микай, сен де Сүлейменмен бірге бостандыққа шығасың. Екеуің бірге қайтасыңдар. Бірақ сен де Верныйға, то есть Алматыға емес, басқа қалаға кет. Содан соң сен де аузыңа ие бол. Ие болмасаң, осында қайтып келесің. Сонда күніңнің не болатынын білерсің.

	Микай да бастықтың сөзіне сенер-сенбесін білмей, аузы аңқайып біраз тұрды:

	– Садағаң кетейін, азамат бастық. Құдайдан кейінгі рақымды жан сіз екенсіз, – деп аяғына жармасты. Бастық оның еңкейген басын итеріп жіберді. Сөйтті де дереу түсін жылытты:

	– Бізде жүрек жоқ деп ойлайсыңдар-ау сендер. Біз де адам баласымыз. Міне, көрдіңдер ме? Заңды аяққа басып, сендерге рақымшылық жасап отырмын. Ей, конвой, жолға дайындаңдар мынау екеуін!

	Екі солдат келіп, Сүлейменнің қолындағы кісенді шешті. Сүлеймен шығуға ыңғайланды.

	– Рахмет сізге, бастық. Аман тұрыңыз.

	– Өздерің де аман болыңдар.

	Солдаттар екеуін камераға емес, басқа бір бөлмеге әкелді. Бөлме іші жылы. Кереуеттері мен орындықтары бар. Ойы ойран-асыр болған Сүлеймен босанатынына әлі сенбеген күйі бір орындыққа отыра кетті.

	– Микай, бізді шынымен босатты ма?

	Микай сорлы көз жасын әлі тыя алмай тұр.

	– Әрине, әрине, Сүке. Түрме бастығы өтірік айтар деймісің.

	– Әй, сенбеймін. Солдаттар орман ішінде екеумізді атып тастай салса, қайтпекпіз?

	Микайдың жүзі сұрланып кетті.

	– Ә-ә-ә, ол да мүмкін-ау, – деді үні зорға шыға. – Бірақ...

	Есік ашылып, жаңағы солдаттар тамақ, нан алып кірді. – Жақсылап қарындарыңды тойдырып алыңдар. Біраздан соң жол жүреміз.

	Басқа сөз айтпастан екеуі тамаққа бас қойды. Оны ішіп болғанда, солдаттар тағы кіріп, бұлардың түрмеге киіп келген киімдерін әкелді.

	– Киініңдер!

	Екеуі түрме киімдерін шешіп, өздерінікін киді де коридорға шықты. Екі солдат бірден сыртқа бастады.

	– Әй, Микай, мыналар іштегі достарымызбен қоштасуға мұрсат бермей ме?

	– Солай сияқты.

	– Мұнымыз жараспады-ау.

	– Қайтеміз. Өз еркіміз өзімізге әлі тиген жоқ.

	– Қап, жаңа бастықтан осыны өтінбеппін-ау.

	– Ол бәрібір келіспейтін еді.

	Сыртқы түрмеден шыға беріс есік алдында төрт қарулы солдат тұр екен. Іштен шыққан офицердің бірі оларға бір қағаздар мен біраз ақша берді.

	– Тура пойызға салып жіберіңдер.





V


	Айдан аса уақыт өткенде, Сүлеймен Тәшкенге жетті. Түрме қақпасынан шыққанда бастық қулық ойлап, жолай солдаттарға бізді аттырып тастайтын шығар» деген қаупі бос екен. Төрт қарулы солдат орман ішімен бір жарым күн айдап, қолдарына әлдебір қағаз, аз ғана ақша ұстатып, пойызға салып жіберген. Пойызға мінгенде жылпос Микайдың қуанғанын айт. Сүлейменді құшақтап, қайта-қайта сүйе берген. Шошқа артқан жамау-жасқаулы тесік вагонның суығын елемей, әйтеуір түрмеден құтылғандарына қуанған екеуі он бес күнде Қарағандыға жетті. Микай сонда қалып, Сүлеймен басқа пойызға ауысқан. Содан жүре-жүре, міне, Тәшкенге де жетті. Жолда бұдан құжат сұрап, ешкім мазаламады. Тек Шымкент стансасында бір мілиса бұған ұзақ қарады. Сүлейменге ол да таныс көрінген-ді. Бірақ қай жерде көргенін есіне түсіре алмады. Ал мілиса жақындауға батпады-ау деймін, қарап-қарап тұрып, басын шайқады да ары кетті. «Қазір қасына біреулерді ертіп келіп, мазамды алатын шығар» деп қобалжып еді бұл. Алайда, мілиса сол кеткеннен зым-зия жоғалды.

	Бір ай бойы «Тәшкенге жетсем, баяғыда Қоқанда өзі өлтірмей жіберген, ақырында қан ішісіп, анда-дос болған Құрақты іздеп табайын. Күн көруіме сол жәрдемдесер. Бәрі жақсы болып, жолыма аз-маз пұл тауып алсам, Қоқанға барып, Дилданың жағдайын білейін» деп ойлап келген. Тәшкенде күн жылы. Жайқалған көктем. Мұнда жеткесін, бірден өрікзар маңындағы «Алай» базарына барып, Андақұл, Сыбанқұл деген делдалдарды іздеп тапты. Олардан Құрақты сұрады.

	– Құрақтың кiмi боласың? – деді өзін Сыбанқұлмын деп таныстырған түрі сартқа ұқсас ұзын бойлы делдал. – Танысың ба, әлде жекжатың ба?

	– Қазығұрт жақтан келген жекжаты едім. Атым – Сүлеймен.

	– Онда, Сүлеймен, ертең кел. Мен оған хабар берейін.

	– Тәшкенде қонатын жерім жоқ. Бүгін-ақ ертіп барсайшы. Болмаса айт, қай көшеде тұратынын.

	– Түріне қарасам, кісі қорқатындай адам екенсің. Сенің кім екеніңді білмей жатып, оған ертіп бара алмаймын. Жататын жерің жоқ болса, бір күнге амалда. Анау шайхананың жанында қонақүй бар. Жамбаспұлын берсең, неше күн десең де жатқызады.

	– Уай, соған төлейтін жамбаспұлым да болмай тұр. Illайханшықты танысаң, бір күн жатқыза тұр. Қарызымды ертең Құрақтың өзі-ақ төлер.

	– Ол сорлы қарызыңды төлеуге қайдан шамасы келсін. Жатқан жоқ па, төсекке таңылып. Әй, қойшы, Шымкент жақтан келетін аш-жалаңаш сұраншақтардың тыйылғаны кеше ғана еді. Әлі елдеріңді аштық пен жұт жайлап жатыр ма? Пұлың жоқ болса, жатпайсың ба ауылыңда, құйрығыңды қысып. О несі-ай, бұрыннан танитындай маған жабысқаны. Қонақүйге баруға пұлың болмаса, ат қораға бар. Бір түн шөп төсеніп жатсаң да өлмейсің.

	Тәшкенді Сүлеймен өз елі санап келген. Ілгеріде біраз уақыт тұрғанымен, бұл қаланы жақсы білмесе де, бұрыннан солай санайтын. Енді сол еліне келіп, қайдағы бір сартқа айнала бастаған өз қазағынан осындай кею сөз естігенде, кеудесінен ашу лықсып шыға келді.

	Бірақ өз-өзін ұстап, кері бұрылды да, бұрыштағы шайханаға келді. Шайхананың ішінде адам көп. Шеткі нар үстінде бір топ қазақтар отыр. Сүлеймен соларға жақындады.

	– Аман-сау барсыздар ма, бауырлар? – деп амандасты қолын кеудесіне қойып.

	– Өзің бақуат бармысың? Кел, қатарға жайғас, – деді төрдегі егде кісі.

	Сүлеймен дастарханның шетін ала жайғасты. Отырғандар бір сәт әңгімелерін доғарып, бұған үнсіз таңдана қарады. Біреуі кесемен шай ұсынды.

	– Қайдан, қай ауылдан келген жігітсің, қарағым? Бұрын-соңды өзіңдi бұл базарда кездестірмеген сияқты едік, – деді егде кісі Сүлеймен олар құйылған кесені алып жатқанда.

	– Қазығұрт жақтанмын. Руым – жаныс. Төле бидің алтыншы ұрпағымын. Өздеріңіз қай жақтан келіп едіңіздер?

	– Келестің аяғындағы Бардыүңгір үстіндегі Елбақ-қойбақ еліненбіз. Қоңыраттың Байларынан тараймыз. Ал анау екі шеткі кісі Жылғаның сіргелілері. Әр жұмада осында мал айдап келіп, саудалап кететін дағдымыз бар. Бейтаныс қазақ дастархан үстінде бір-бірінің атын сұрастырып отырушы еді. Ныстың кім болды?

	Сүлеймен атын айтты. Егде кісі де отырғандардың жағалай аттарын атап, таныстырып шықты.

	– Мұнда мал айдап келдің бе, әлде алымсақпысың?

	– Жоқ, Құрақ деген танысымды іздеп келіп едім. «Осындағы Андақұл, Сыбанқұл деген делдалдарға кездессең, мені тауып береді» деп еді өзі. Оларды табуын таптым-ау. Бірақ әне бір Сыбанқұл дегені қисайып, жөнін айтқысы келмейді.

	– Cұрап жүргенің қайсы Құрақ? Оразкелді Құрақ емес пе? Нақ сол болса, естуiмiзше, оны жөйіт Бекабаның бандылары ұрып, мүгедек етіп тастапты. Соққыдан жұлыны зақымданып, саржамбас боп жатып қалғанға ұқсайды.

	– Анығы солай ғой, – деді ортадағы мұртты кісі. – Дені сау болса, жүрер еді күнде осы базарда.

	– Бандылар не үшін ұрыпты?

	– Кім біледі. Қит етіп, бас көтерген қазақты қоймайды олар.

	Сүлейменнің есіне Құрақтың Қоқанда айтқан әңгімесі түсті. «Сені өлтірмесем, Бекаба мені бала-шағаммен қосып қырып тастайды. Өзіңді өлтірудің орнына қан ішісіп, дос болдық. Енді Тәшкенге барған соң өзім мен бала-шағамды Бекабадан қорғауға тырысармын. Жүдә болмаса, бір өтірік айтып, ақталармын оның алдында» деген еді. «Жазған, бәрібір Бекабаның қаһарына ұшыраған екен ғой».

	– Бекаба Құрақтың бала-шағаларына зияндық істемеп пе әйтеуір? – Отырғандар Сүлейменнің сұрағының мәнісіне түсінбей, бұған сұраулы жүзбен қарасты. Бірақ бұл Құрақ екеуінің арасында болған оқиғаны айтпай, әңгіме арнасын басқа жаққа бұрды: – Мен Бекаба дегенді көп естігенмін. Ол қандай адам өзі? Көргендерің бар ма?

	– Оны кім көріпті дейсің. Ұзынқұлақтан білуімізше, Тәшкендегi бандылардың құдайы екен. Ертең көресің, базар қызған кезде оның жандайшаптары осы жерде өріп кетеді. Момын, жуас қазақтардың пұлдарын тартып алып, әлімжеттік жасайды. Қараман мен Парманқұл сотталып кеткелі бері олар тым құтырынып кетті.

	– Қараман, Парманқұл дегендер кімдер?

	– Ә, Тәшкенде осындай қарақшы қазақтар бар еді. Екеуі құтырынған сарттар пен таулықтардың сазайын әбден-ақ тарттыратын.

	Жақында мілисалар екеуін де ұстап, абақтыға қамап қойды. Әттең, енді солардың орнын басатын бір батыр шықпай жүр.

	Егде кісі осыны айтып, бір күрсінді. Осы кезде базар шетінен бір шу шықты. Отырғандар сол жаққа мойын бұрды. Базардың кіре берісінде арба жегілген қос өгізді жетектеген бір қазақты екі қашқарлық жабылып ұрып жатыр. Арба үстіндегі киіз, киім-кешек, арқан секілді бұйымдарды басқа бір қашқарлықтар талап, екінші арбаға тиеп алуда. Базар дарбазасының арғы шетінен шыға келген әлдеқандай жас жігіт таяқ жеп жатқан қазаққа болыспақ еді, анау екеуі жабылып, оны да ұрып тастады. Ол екеуіне арба үстінде тұрған сарттар секіріп түсіп, қосыла кетті. Қайдан келгені белгісіз, қазақтың бір жас қатыны бажылдап келіп, оларды жұла берді. Бірақ аналар оны әйел деп аяған жоқ. Қосыла сабап, сілейтіп тастады.

	– Міне, Бекабаның адамдары, – деп қалды отырғандардың бірі.

	Таяқ жеген қазақтар үшін Сүлейменнің қаны қызып отырған. Жігіттен кейін сұлап түскен әйелді көргенде тістеніп, атып тұрды. Нардан секіріп түсті де, соларға қарай жүгірді. Бұл арба маңына жеткенде, екі жігіт әйелді тепкілеп жатқан. Сүлеймен ай-шайға қарамады. Жетіп барған күйі біреуінің желкесінен ұстап алып, басын арба дөңгелегіне бір соқты. Екіншісін құлаштай соғып топырақ құштырды. Жердегі қазақты екілене тепкілеп жатқаны да, қалай жер қапқанын өзі білмей қалды. Тағы бірінің «аһ» деуге үні келмей, бір серігінің үстіне құлады. Бесіншісі де солардың кебін киді.

	Осылайша әп-сәтте бесеуін жайғаған Сүлеймен алтыншысына ұмтылды. Онысы сақалы беліне түскен, ұзын бойлы, тарамыс кісі екен. Демнің арасында жер құшқан өз адамдарына бір қарап, арбаны айнала қашты. Сүлеймен қуып берді. Анау жылдамдау екен. Қос арбаны айнала, зырылдай қашып жеткізбеді. Арбаларды тағы бір айналып қашты да, оның біреуінен ұзын бесaқаны суырып алды. Бесақаның сабын бір қолтығына қысып, айырын Сүлейменге қарата қарсы шапты. Сол екпінмен келіп, бесақаны Сүлейменге сұғып алар ма еді, егер бұл жылдамдық қылып, қарнына таяп қалған айырға шап бермегенде.

	Шап берді де, айырды шетке тартып жіберді. Айырдың сабынан қатып ұстаған анау екпінмен Сүлейменнің кеудесіне сақ етіп соғылды. Бұл оның жауырынынан қапсыра құшақтап, мытып-мытып, жерге бір-ақ ұрды. Өстіп, алтыншы зорлықшыны жер құштырып, таяқ жеген қазақтарға бұрылғанда, дарбаза жақтан біреу атпен шауып келді. Қолындағы ұзын қамшысын ары-бері сілтеп: «О, əнəңнің... қозақ. Улдириб юбораийнми хозир!» – деп айқайлай тап берді. Сүлеймен басын қорғаштап, арбаны паналады. Атты қояр емес. Қамшымен үстін-үстін ұрып жатыр. Бұл «қолыма бір нәрсе iлiгер ме екен» деп, арба ішін сипалады. Бір кезде қолына қапшық па, алаша ма, әйтеуір жұмсақ нәрсе ілікті. Соны аттыға қаратып лақтырып жіберді. Лақтырылған нәрсе тура оның бетіне барып тиді. Тигені былай тұрсын, бет-аузын жаба оралып қалды. Ол бетінен соны алып тастайын деп әрекеттеніп жатқанында, Сүлеймен оны ат үстінен жұлып түсірді. Жұлып түсірген замат бас-көз демей, тепкінің астына алды.

	– Ойбай, әкежан! Ойбай, тоқтатыңыз! Өлдім, өлдім, – деп айқайлады ол осы кезде таза қазақшалап.

	– О, әкеңнің... Жаңа ғана басқаша шүлдірлеп жетіп келіп едің. Жан қалай, ә, сүмелек, енді қазақша сөйлеп кеттің.

	Сүлеймен одан бетер тоқпақтады. Ол талып қалғанда ғана әзер тоқтады.

	– Ой, айналайын-ай! Кегімізді бір қайтардың-ау. Осылардың бетін қайтаратын бір азаматтың жоғына налушы едім. Бар екенсің ғой, арысым!

	Таяқ жеген әйел осылай деп, үсті-басының шаңын қағып, Сүлейменге жақындады. Осы сәт жерге құлағанның бірі ыңқылдай басын көтере бергенде:

	– Жат осылай, қатынның тепкісін көріп, – деп оны бір теуіп етті.

	– Тепкенің аз. Бәрінің басына бір-бір отырып шық, – деді Сүлеймен. – Жаңа бұлар сендерге неге тиісті?

	– Әдірем қалғырлар, «алып келген бұйымдарыңның жартысын бізге беріп кетіңдер» дейді. «Бермесеңдер бұйымдарыңмен қоса өгіз, арбаларыңды да тартып аламыз» дейді. Біз «бермейміз» деп едік, көрдіңіз ғой, не қылғандарын. Өткен жолы да бізді таяқтап, барымызды тартып алған. Анау құрғыр мілисалар да бұлардан қорқа ма, әйтеуір ештеңе істей алмайды.

	– Мілиса бола ма бұл базарда?

	– Жүруші еді ғой, күнде екі-үшеуі.

	Өздерің қайдан келдіңдер?

	– Бозсудан...

	– Уа-ха! Мыналарға не болған? Қирап қалыпты ғой. Уай, кім бұларды сонша жайратқан? Әй, сен бе, дәу келімсек, мұны істеген? Бағана сөзіңнің ірілігінен қорқып едім, «осы бір нәрсеге ұрынбаса екен» деп. Ай, ертең Бекаба сенің басыңды алады ғой, – деп біреу екеуінің сөзін бөліп жіберді.

	Сүлеймен бұрылса, сөйлеген Сыбанқұл екен.

	– Сенің әлің алтауына келгенімен, басқаларына келмейді. Қазір-ақ жүзі келеді бұлардың. Табаныңды жалтырат енді! Кесірің бізге тиіп жүрер. Қанша дәу болсаң да, әлі піріңе кездеспей жүрген асаусың-ау деймін. Неғып бақырая қалдың маған?! Жоғалт көзіңді! Әйтпесе Бекабаға барып, бар қылығыңды өзім-ақ айтамын. Сосын анау қазандай басың қалсын, бір жерде кесіліп.

	Оның бағанағы қылығы мен сөзіне үндемеген Сүлеймен осы жолғы мына зіркіліне тіпті шыдай алмады.

	– Әй, сол Бекабаңа қазір-ақ ертіп баршы. Оны да, сені де тап қазір қатыра салайын! – деп Сыбанқұлдың жанына жетіп барды.

	– Әй, әй, бақырайтпа маған көзіңді!.. Ойбай, мойным... Әй, өлтіресің бе, қайтесің?!.

	Сыбанқұл сорлының ары қарай сөйлеуге шамасы келеді. Сүлеймен оны жағасынан ұстаған күйі жоғары көтеріп, жерге балшықша бір-ақ ұрды. Сорлы, жерде жатқан қашқарлықтардың кебін киіп, ол да тіл-ауыздан айырылды.

	Бұл кезде бұлардың жанына біраз адам жиналып үлгерген. Бірақ бір де бірі жақ ашпай, үрпиісіп тұр. Сүлеймен етпеттей құлаған Сыбанқұлды тағы бір ұрмаққа бекінген. Оның қорғансыз халде екенін көріп, ойынан айныды.

	– Пәлі, құр дәу ғана емес, атан бурадай қара күштің иесі екенсің-ау. Әп-сәтте бәрін жайпап тастадың. Енді өзіңе қиын болатын болды. Бұлардың басшылары сені құр қоймас, – деді бағанағы егде кісі.

	– Осынша қазақ жүріп, жөйіт пен таулықтарды басындырып қойғандарыңа таңмын. Немене, еркек қалмаған ба араларыңда?

	– Анда-санда базарда басымыз бір бірігеді. Біреуіміз – ойдан, біреуіміз – қырдан дегендей... Ұйымдасу қайда бізге? Сол шашырандылығымызды біліп қой, Бекабаның құтырып жүргені...

	Егде кісінің қасына бағана өзін Андақұлмын деп таныстырған кісі келді. Жерде шашалып, жөтеліп, қиналып жатқан інісі Сыбанқұлға көз тастады.

	– Мана айттым саған, «Мұны Құрақтың үйіне ертіп бара сал» деп. Әліңе қарамай қырсықтанып, кім көрінгенмен ерегісуге әзір тұрасың. Ендігі күйің мынау. Бір жерің шойырылып қалған жоқ па, әйтеуір? Жөйіттерге болысып, мұндай қара жынға дауыс көтеріп нең бар? Тұр енді! Қора жаққа бар.

	Сыбанқұл тұрып, үсті-басының шаңын қақты да жөніне кетті. Одан соң арба маңындағы таяқ жегендер тұра бастады. Бәрі ләм-мим деп сөз айтпай, базар сыртына беттеді. Тіпті арттарына бұрылмады да.

	– Жүр, Сүлеймен. Құрақтікіне мен-ақ ертіп барайын. – Ол сорлыны мыналар төсектен тұра алмайтын етіп тастаған.

	Сүлеймен Андақұлдың соңынан ерді.

	– Оу, батыр! Ертең жаңағылар келіп, сен үшін басымызға әңгір таяқ ойнатса қайтпекпіз? – деді қазақтардың бірі.

	– Сендерде несі бар?

	– Оларға дауа жоқ. Сені тауып бер деп әлек салуы мүмкін.

	– Ертең өзім келем.

	– Келмей-ақ қой, Сүлеймен. Тәшкенге жаңа келген адамсың. Жақтасар тамыр-танысың да жоқ. Майып қып тастар. Бір өзің қайсыбіріне төтеп берерсің? Бізге не деп тиіссін? Тиіссе, бір-екі малымызды тартып алар.

	– Жоқ, көке. Бір өзім болсам да, Бекабаны көру үшін әдейі келемін.

	– Бекабаның өзі өмірі келмейді мұнда.

	– Онда баскесерлерін көрейін.

	– Баскесерлерімен төбелессең, мілиса оларды ұстамай, сені ұстайды. Бекаба Тәшкендегі күллі өкіметті байлап қойған.

	– Бұдан былай мен біраз уақыт Тәшкенде жүрем. Бәрібір кездесеміз ғой олармен. Соны кейінге қалдырмай, ертен-ақ іске асырайын.

	– Тәшкен – бандылардың шаһары. Сақ болғайсың.

	– Сақтандырғаныңызға рахмет, көке. Менің біреуге ешқашанда өздігімнен тиіспейтінімді біліңіз. Бірақ біреудің әлсіз біреуге әлімжеттік қылғанын көрсем, Құдай ақы, шыдап тұра алмаймын, – деді Сүлеймен Андақұл айдап келген биік доңғалақты қоқанарбаға мініп жатып. – Қазір Құраққа барып жолығайын. Ол жазған қандай күйде екен? Мүмкін ертең келмеспін де. Ал келе қалсам, қайта жолығамыз. Әзірше, хош бола тұрыңыз.

	...Иә, Сүлеймен қаласын-қаламасын, оның өміріндегі әр қадамы шытырман, әрі қауіпті жайттарға тап болып тұратын. Бәлкім оның ғұмыр жолы әу баста-ақ солай жазылып қойылған да шығар. Бәлкім ол жиырмасыншы ғасырдың отызыншы жылдарындағы қиын-қыстау кезеңде өмір сүргендіктен, үнемі қатерлі істерге тап болып жүрген де болар. Әрине, ол да бейбіт күн кешуді, тыныш та жайлы өмірді аңсағаны кәдік. Алайда отыз төрт жасынан кейінгі өмірі бір мың тоғыз жүз қырқыншы жылдардың басына дейін күллі Өзбекстанды дірілдеткен жөйіттермен алысумен өтті. Бұлармен қатар сан соқпақты сергелдеңді де бастан кешті. Қалай десек те, ғұмыры алыс-жұлыспен өткен Сүлейменнің тағдыры ешкімге ұқсамайтын бөлек-ті.

	Жалғыз ат жегілген қоқанарба Сүлейменді ауырсынып, базар қақпасынан шиқылдай шықты. Әудем жер жүріп, бір тар көшеге түскен соң Андақұл сөйлей бастады:

	– Жаңа сен ұрып жыққан жөйіттер Бекабаға барып, болған жайдың бәрін ендігі айтып та жатқан болар. Сұм жөйіт ертең, ертең емес-ау, бүгін-ақ отыз жігітін сені іздетуге аттандыруы кәдік. Біраздан соң олар базарға келіп, ылаң салуы мүмкін. Анада, күз айында Шыршық жақтан келген бір қазақ осылармен саған ұқсап ұстасып қалып, бір-екеуін ұрып жыққанымен, қалғандарына әлі келмеді. Әлі келмеді дептін, бірнешеуі жабылып кетті. Содан оны ұрып-соғып талдырып тастады да, арбаға салып алып кетті. Ертесіне сол жігіттің кесілген басын базардың кіре берісіне іліп қойыпты. Түнде келіп іліп кеткен де. Сәске мезгілінде мiлисалар қаптап келіп, әлгі ілінген басты алып кеткенше, базардағы жұрттың зәре-құты қашып, аһ ұрумен болды. Жұрт ол басты кім кесіп, кім базар алдына іліп кеткенін білсе де, қорыққанынан мiлисаға айтпады. Ай, оны мiлисалардың өзі де білмей қалған жоқ. Бірақ Бекабаның бір де бір адамдарын қамамады. Керек болса, олардан өздері қорқады. Қорықпаса, тыймай ма пəлелердің сойқандарын? Тал түсте-ақ базар ішінде талайды пышақтап жүргендерді абақтысына тоғытпайды ма? О, Құдай, Тәшкен қайта баяғы гүбірнәтiр кезінде тәртіпті еді. Кеңес орнагалы берітіпті бұзылып кетті.

	– Жаңағы айтқан Бекабаң қай жерде тұрады? Ол жайлы осыдан бес жыл бұрын Жылғаның қамысты сайында кездескен адам етін жейтін біреуден есітіп едім. Кейін Қоқанда жүргенде де көп есіттім. Бәрі оның атын айтқандарымен, қай жерде тұратынын, қандай адам екенін анық білмейді. Сен көріп пе едің оны?

	– Көрген емен. Біреулердің айтуынша, ол Бозсудың орталығындағы сарқыраманың астындағы үңгірде тұрады екен. Ал біреулер «Шыланзарда», кейбіреулері «Мыңөрікте» тұрады дейді. Ол жақтың бәрі жөйіттердің қиқы-жиқы үйлері. Қай үйде екенін кім білсін? Ә, айтпақшы, біз бара жатқан Құрақ оны жақсы біледі. Қазір өзің сұрарсың.

	– Құрақтың төсекке таңылғанына көп болды ма?

	– Қыстың басынан бері шығар.

	Арба батпақты көшені бойлап біршама жүрген соң Андақұл оны оңға бұрды. Бір-біріне жағалай салынған майда тамдарды артқа қалдырып, тағы біраз өткенде Андақұл арбаны тоқтатты.

	– Міне, Құрақтың үйіне де келдік. Түсейік. Өзі Сүлейменнен бұрын түсіп, кішкене қақпаны ашты да:

	– Құрақ! – деп айқайлады.

	Бір бала жүгіріп келді.

	– Көкеңе айт, қонақтар келді де.

	Әлгі бала «мақұл» деп зып етті. Аула іші тар. Там да пəс екен. Сүлеймен мен Андақұл кішкене есіктен еңкейіп дәлізге енді. Осы жерде аяқтарын шешіп, төргі бөлмеге өтті. Бөлменің сол жағындағы қабырға түбінде күркілдей жөтеліп Құрақ жатыр. Жоқшылық қой, жастық орнына сабан толтырылған қапшық жастаныпты. Едендегі ши үстіне жыртық-жыртық киіз төселіпті. Алба-жұлба киінген екі-үш бала пеш түбінде тығылып отыр.

	– Ассалаумағалейкум, – деп кіріп келген екеуге Құрақ қадала қарап жатты да:

	– Андақұлмысың? Уа, сенің де келетін күнің бар екен-ау. Ой, жаныңдағы Сүлеймен бе? Пәлі, қайдан келдің, бауырым-ау! – деп қозғалақтап-қозғалақтап қойды да тұра алмайтыны есіне қайта түскендей, жатқан күйі екі қолын бірден алға созды.

	– Келдік қой, Құрақжан, келдік. Өзіңді зорға таптым.

	Сүлеймен оның қолын алды. Құрақ жата-жата қамкөңіл болып қалған ба, бірден екі көзінен жас сорғалап, жылап жіберді.

	– Жылағаның не, Құрақ? Қайта біз келгенге қуанып, мәз болмайсың ба?

	Құрақтың иегі кемсеңдеп, сөйлеуге шамасы келмеді. Оның осындай бейдауа, қауқарсыз кейпіне Сүлейменнің жүрегі шымырлады. Құрақтың осы жатысына құдды бір өзін кінәлі санады. «Қап, баяғыда елге өзіммен бірге алып кетпеппін-ау. Менімен бірге сотталып кетсе де, әйтеуір аяқ-қолы сау жүрер еді.

	Сүлейменнің аянышын сезді ме, Құрақ көздерін екі алақанымен сүртіп-сүртіп тастап, зорлана жымиды.

	– Қалай, Сүлеймен? Аман-сау келдің бе? Төрге шық. Түнде ғана сені түсімде көріп едім. Балдар-әй, тулақты төрге төсесеңдерші.

	Үйде әйелі көрінбейді. Бір бала тұрып, астында жатқан ешкі бөстекті төрге жайды. Оның бір шетіне Сүлеймен, бір шетіне Андақұл отырды.

	– Бұл күйге қалай түсіп жүрсің, Құрақ? Естуімше, Бекабаның адамдары өзіңе қысастық жасаған ба, немене?

	– Е-е-е, Сүлеймен, «сорлы сордан көз ашпайды» дегендей, маңдайым сордан көз ашпайтын жазған екенмін де. Бекабаның бандысына қосылып, сарбаз атанғанымды қайтейін? Ол топта да таулықтардан көп шеккі көретінмін. Ең ауыр да қауіпті істерге мені жұмсайтын. Оқ өтіне мені жіберетін. Қит етсем: «Бізге кірдің бе, енді біздің топтан шығу жоқ. Шығам десең – жаныңды бересің. Одан қалса, барлық бала-шағаңды қырып тастаймыз. Сол үшін де алып кел дегенді – алып келесің, атып кел дегенді – атып келесің! Басқа жол жоқ», – дейтін. Содан жүретінмін, оқ пен шоқтың ортасында итаршы болып. Қоқанда сені өлтірмей, қайта қан ішісіп, анда болғанымды Бекаба мен мұнда жеткенімше-ақ біліп қойыпты. Иттің шапшаң хабар жеткізетін жындары бар ма, қайдам. Өзім де Қоқаннан бері аттанғанда, бір қауіптің боларын сезіп едім. Содан тезірек жетіп, бала-шағамды алып, бір жаққа кетіп қалсам ба деп ойлағанмын. Бірақ Бекабаның үш-төрт жандайшабы мені Қамшық асуының етегіндегі Ахангаран маңында тосып алды. Жандайшаптар жолай ештеңе деместен, бірден Бекабаға алып келді. «Иә, айт, Қоқанда не тындырып келдің?» – деді Бекаба. Мен сені ұстай алмағанымды айттым. Ол мырс етіп күлді де: «Ұстай алмадым дейсің бе? Сүлейменді төрт-бес серігімен Тұрдақты үйіне ертіп келген кім сонда? Тұрдақтың қарауылын өлтірген кім сонда? – деп бақырая қарады, – Жоқ, әлде сенің онда не істеп келгеніңді мен білмейді дейсің бе? Осы үшін қандай жаза күтіп тұрғанын білемісің? Сен бізді жауымызға сатып келдің!»

	Шынымды айтсам, сонда қатты қорықтым. Қорықсам да «әйтеуір бала-шағамды аман қалдырса екен» деп ойлап тұрып: «Сүлеймен сізге жау емес еді ғой. Өзімді өлтірсеңіз де балаларыма тиіспей-ақ қойыңызшы», – деппін. «Сүлеймен маған жау болмаса да, қоқандық ортақтарыма жау. Менің ортақтарымның жауы – маған да жау. Ал сол жауды жер жастандырудың орнына қан ішісіп, анда болып кеп отырсың. Демек, енді сен маған дұшпансың. Менің сертім бойынша, дұшпандарым топырақ басып жүрмеуі керек. Азапты өліммен өлуі хақ. Қазір сені жігіттерім үйіңе апарады да, қатын-балаларыңның көзінше омыртқаңды сындырып, жұлыныңды созып, зақымдап кетеді. Зақымданған жұлынды ешбір тәуіп жаза алмайды. Жазатынына сенің беретін малың жоқ. Жат, содан соң қиналып алты ай. Алты айдан соң сары су үймелеген жұлының іріп-шіріп, азапты өлімге тап боласың. Айтпақшы, сен төсек тартып жатқанда, қарайласатын қатыныңды да алып кетеміз. Біреулердің айтуынша, ол сұлу екен. Оныңды мен қатын етемін. Сен өлгенше ол осында астым мен аяғымды жуып жүретін болады. Тағы бір айтарым, мілисаға шағым айтам деп ойлама. Ойлағаныңмен де түк шықпайды. Қайта бала-шағаңнан айырылып қаласың»,– деді.

	Айтқанындай, түн ішінде мені байлап-матап алып келді де, үй-ішімнің көзінше сойылмен арқамды тоқтақтап, мойнымды екі бұтымның арасына қысып, әбден азаптады. Улап-шулаған балаларымды бір-бір ұрып, үндерін өшірді. Мен жаныма батқан аурудан талып қалдым. Есімді жисам, мына ботақандарым отыр басымда жылап-сықтап. Қатынымды әкетіп қалыпты. Хайуандар, шынымен-ақ омыртқамды сындырып, жұлынымды зақымдап кетіпті. Үш ай бойы ойбайлап, ұйқы көрмедім. Есенжар тәуіп келіп, бір маймен сылағалы бері ауруым аздап тынышталды. Мені мүгедек етіп, жанымды бір жаралап, қатынымды әкетіп екі жаралап кетті сұмдар. Міне, Сүлеймен жатырмын содан бері осылай, балаларымның аман қалғанына тәубе деп.

	– Одан қорықпай-ақ өкіметтің адамдарына хабар берсең болмас па еді?

	– Ой, Сүлеймен, айтасың-ау. Бекаба айтпақшы, одан ештеңе өнбейтінін білемін ғой.

	– Ішіп-жемді қайдан тауып жатырсыңдар?

	– Анау екі балам көшеге шығып, әркімге малайлыққа жалданып, нан-пұл тауып келіп жүр. Кей күндері аш қаламыз. Қазір сендерге не беретінімді білмей жатырмын.

	– Бізді қоя берші, өзің мен балаларыңа қиын екен-ау. Осы балаларыңның бірін оқтын-оқтын маған жіберіп тұрсаң қайтер еді. Бұлай жатқаныңды білгеніммен, қатыныңды әкетіп қалғанын білмеуші едім. Сен Сүлеймен екеуің әзірше отыра тұрыңдаршы. Мен базарға барып, жейтін бірдеңе алып келейін, – деп Андақұл тысқа беттеді.

	Құрақты көргенде жүрегінің шымырлағаны түк емес екен. Әңгімесін есіткенде, Сүлейменнің аза бойы қаза болды. Бір жағы – мұны аяп, іші қан жыласа, екінші жағы – Бекабаға деген өшпeнділігі одан бетер артып, орнында байыз тауып отыра алмай кетті.

	– Бекабаның мекені қай жерде, Құрақ?

	– Сабыр сақта, батыр. Ол жаз бен қыста мекенін өзгертіп отырады.

	– Бұрын-соңды қаншама қатыгездікті көрсем де, біреудің қатынын тартып алған қаныпезерлікті көрген жоқ едім. Қап, осынысы үшін астын кесіп, аузына тығар едім!

	– Ішім қанша қайнаса да, тұруға дәрмен болмай жатқаным мынау. Өкініштен мың өліп те жатырмын. Амалым қайсы? Саған оған жету оңай емес. Бекаба менен кейін Қоқанға сені өлтіруге тағы біреулерді жіберіпті. Күдік қылатын бір нәрсем – солар Пұсырманқұлға, Дилдаға залалдық қылмады ма екен?

	– Мен сол жайын ойламаппын-ай. Қазір елдегі Балдықыздан хабар алуға мұршам жоқ. Сені кездестіріп, біраз пұл тапсам, Қоқанға барып, Дилданы осында алып келемін деп едім. Оның да амандығы беймәлім десейші.

	– Жә, менікі тек күдік қой.

	– Ылайым күдігің теріске шыққай.

	– Тағы бір ұмытып жатқаным, Бекабаның сапында Тұрлыбай деген біреу жүр. Өзіңді танитынға ұқсайды. Оны білгенім, мені үйге әкеп қинағандардың ішінде ол да болды. «Баяғыда тау арасында мені суға тастап кеткен Сүлейменнің досы екенсің ғой-ә? Онда кегім кетіп еді. Сол кекті енді сенен қайтарам», – деп ол басқалардан гөрі көбірек соққы тигізді. Сондайды танитын ба едің?

	– Тұрлыбай дей ме? Ол кім болды екен? Е, енді есіме түсті. Осыдан көп жыл бұрын Құрамадан Елсапаны іздеп таба алмай, Шыршыққа қайтып келе жатқанымда, мылтық кезенген біреулер ұстап алып, екі-үш күн мұздай жертөле-зынданға қамап қойған еді. Кейін құтылып, Тұрлыбай деген басшысын аязды түнде өзенге тоғытып кеткенмін. Ойпырмай, ол қалай тірі қалды екен? Аяз бен судан құтылғанымен түн кезіп, өріп жүрген қасқырлар қалай түтіп тастамаған?

	– Ұзын бойлы, суық жүзді, қарасұр, мұртты кісі ме өзі?

	– Солай сияқты-тын.

	Құрақ Бекаба мен оның адамдары жайында ұзақ әңгімеледі. Бір уақытта сыртқы қақпаны біреу дүңкілдете соқты. Құрақтың үлкен баласы жүгіріп далаға шықты да, иығына қап арқалаған Андақұлды ертіп кірді.

	– Міне, сендерге оншақты нан, бес-алты келі күріш пен ет, май әкелдім. Біраз күн азық етіңдер.

	Ол қапшықты жерге қойғанда Құрақтың үш баласы үш жақтан қапқа бассалды. Әкелерінің «қоя тұрыңдар» дегеніне қарамай, әрқайсысы бір-бір наннан ұстап, қомағайлана асап жатты.

	– Байғұстар-ай, қарындарың ашып қалған екен-ау. Құр нан түк болмас қарындарыңа. Сендерге мен жақсылап палау істеп берейін. Үлкенің қайсың? Сен бе? Атың кім? Олжабек деймісің? Онда, Олжабек, қазаныңды дайында, сырттан отын тасы.

	Балалар Андақұлдың айтқанына қуанып кетіп, оның бұйрығын тез-тез орындауға кірісті. Олар ас-су қамымен болып жатқанда Құраққа:

	– Тәшкенде басқа барар жерім жоқ. Сенің үйіңде болайын. Ең болмаса, нан-суыңды тауып беріп тұруға септігін тиер, – деді Сүлеймен.

	– Қанша күн жатсаң да еркің. Тек Бекабадан өшімді қайтарып берсең болар еді. Бірақ мұнда жігіттеріңнің жоғы жаман да. Бір өзіңе қиындау ғой. Әңгімеге айналып отырып, сұрауды да жадымнан шығарып алыппын. Ажан, Төрекелділер абақтыдан кашан босайды?

	– Бәрімізді жиырма бес жылға кескен. Мені түрме бастығы қайтарарда олармен қоштасуға да мұрша бермеді. Жазғандар мені атып тастады деп ойлап жүрген шығар.

	– Өзің қалай ерте босандың?

	Сүлеймен болған оқиғаны бастан-аяқ айтып берді. Андақұл мен Құрақ «ойпырай-ә, ойпырай-ә» десісіп, таңданысып отырды. Әсіресе балалардың құдды бір ертегі естігендей, ауыздары ашылды.

	– Парманқұл қарақшы жатқан мынау Табақсайдағы түрмеде де сондай «түрме билері» болады екен. Бұрындары сол жерде Өсерқұл деген сарт боп кеткен қаңлы би екен. Парманқұл сонымен жекпе-жекке шығып, майып қылып тастапты. Ендігі би өзі екен, – деді Андақұл.

	– «Парманқұл, Қараман деген қарақшылар бар» деп бағана базарда да естіген едім. Олар жайында көбірек сұрастырып, білуге мүмкіндік болмады. Білсеңдер, олар жайында айтындаршы.

	– Қараман – мынау Келестегі шанышқылы. Оның ішіндегі – дархан. Өзі сидиған арық болғанымен қабыландай шапшаң, жаужүрек кісі. Титтей қорқуды білмейді. Көздері – от. Адам тіктеп қарап болмайды. Естуімше, жақында ғана оны бүкіл әулетімен Арал дей ме, Қарал дей ме, сондағы Барсакелмес деген жаққа жер аударыпты. Өзі – бидің баласы. Арғы атасы Тәшкеннің үш қақпасын билеген атақты Қошық деген датқа. Қошық датқалығымен бірге молдалық ілімді де терең игерген кісі екен. Соған қарап жұрт оны молда Қошық деп атапты. Ал Парманқұл – Сырдағы қоңыраттардың құлығаш руынан. Шіркін, нағыз ер дерсің оны. Қыры сынбайтын жайпақ төбелі киіз қалпағын тікірейте киіп, қос ауыз мылтығы мен қылышын асынып, кердиіп базарға кіріп келгенде, бүкіл сарт қоғадай жапырылып қалатын. Біраз болды, оны да өкімет абақтыға жапқалы. Бірақ Мамажан дөкей тұрғанда ол онда ұзақ жата қоймас.

	– Мамажан деген де қарақшы ма?

	– Жоқ. Ол қарақшылар арасында да, НКВД адамдары арасында да аса абыройлы, қадір-қасиет қонған адам...

	– Тоқтай тұршы. Осылардың бәрі жабылып, әлгi не еді, НКБД болып, Бекабаның бандысын жоя алмай жүргені несі?

	– Бекаба өкімет пен әлгіндей абыройлы кісілерге тиісе бермейді де.. Дегенмен Тәшкендегі Бекаба мен оған ұқсаған ірілі-ұсақты бандылық топты ауыздықтауға өкіметтің әзірше әлі келер емес.

	Құрақ пен Андақұл Тәшкендегі тіршілік жөнінде ұзақ айтты. Тіпті ол әңгіме Андақұл пісірген палауды жеп болғанша да жалғасты. Палауға тойған балалар бөстектерді жайып жіберіп, қисая-қисая кетті. Андақұл қайтуға жиналды.

	– Ертең сəске мезгілінде мені базарда күт.

	– Барма десем де, базарға бәрібір барасың. Абай болып кел, Сүлеймен.

	Азанда базарға қалай жетудің жолын Құрақтан сұрап алған Сүлеймен, қиқы-жиқы көшелерді кесіп өтіп, Алай базарға келді. Базарда адам көп. Әсіресе мал базар қызып тұр. Сүлеймен бірінші ұсақ малдар жаққа жүрді. Оны аралап, қара малдардан өтіп, жылқыларға жете бергенінде анадай жерде бұған қолдарын сермей сөйлесіп тұрған төрт-бес кісіге көзі түсті. Олардың ішінен кеше өзіне бесaқа ала ұмтылған адамды бірден таныды. Оның жанындағы ұзын бойлыға сәл қарап тұрып, оны да шырамытты. Баяғы – Тұрлыбай. «Бұл қызталақ сонша аязда қатып қалмай, қалай аман қалды?»

	– Сүлеймен, Сүлеймен! – деп айқайлады осы кезде біреу арт жақтан. Керме шетіне байланған бір топ жылқылардың жанында кешегі егде кісі тұр екен. – Бері келсейші. Қалай, іздеген тамырыңды таптың ба?

	– Таптым. Бірақ байғұстың ахуалы жүдә қиын екен. Төсектен тұра алмайды.

	– Кеше сен ұрып жыққан содырлар азанымен жиналып, осында жүр. Бүгін қатарлары көп-ау деймін. Байқадың ба, әне, анау тұр ғой, бір тобы, – деп егде кісі көзімен Тұрлыбайларды нұсқады.

	– Байқадым. Дегенмен осынша көп ішінде олар маған не істей қойсын.

	– Ойбүй, балам-ай! Көп ішінде не істей қояды дейтіндей оларға дауа бар ма? Алды-артыңды абайлап жүр. Қапылыста ту сыртыңнан пышақ ұрып кетіп жүрмесін. Бір өкініш қылатыным – қасыңда өзің сияқты екі-үш серігің де жоқ. Мұндағы қазақтарға сенбе. Бірі болыспайды саған.

	– Мені ойлап қам жемей-ақ қойыңыз, көке. Одан да айтыңыз, саудаңыз жүріп жатыр ма?

	– Екі сиыр, бір жылқымды саттым. Әлі біраз мал бар...

	– Ей, шал! Азаннан бері тапқан пұлдан шіріңке бермеймісің? Сиыр мен жылқы қаншаға өтті? – деп оның сөзін орта бойлы, көздері ойнақшыған жылмақай реңді бір жөйіт бөліп жіберді. Сөз бөлгені былай тұрсын, сөйлеп жүріп, Сүлейменді иығымен бір-екі рет қағып-қағып өтті. Сосын шалдың қалталарын қолымен сипап-сипап қойды: – Шығарсайшы пұлыңды! Жоқ әлде, бәрінен айрылғың келіп тұр ма?

	Егде кісі оны бұрыннан таныса керек, оған күмілжи үн қатты:

	– Базар аяғына дейін күте тұрсайшы. Үлестеріңді содан кейін-ақ берейін.

	– Оған уақытым жоқ. Мүмкін сен малдарыңды тез-тез сатып, зытып қаларсың. Мына дәу қасында неғып тұр өңкиіп? Кім бұл?

	– Шаһарға кеше келген қонақ қой.

	Жылмақай жөйіт Сүлейменге қарап бірдеңе деп міңгірледі де шалға қарап, қайта шүйлікті. Ол оны сөзбен қаузап жатқанда, тағы екі жігіт келді. Олар да Сүлейменді итере-итере кимелей өтіп, аналардың жанына барды. Шалдың әлі анаған пұл бермегенін білген соң:

	– Бұл қазақ мына дәуге сеніп тұрған шығар. Әйтпесе неге ақша бермейді? – деді біріншісі ұртында кекесін күлкі ойнатып.

	– Кімге сенсе де, бізден құтыла алмайды, – деді екіншісі. Сосын Сүлейменге бұрылды: – Сен неге тұрсың мұнда қақшиып? Бар, итіңді суғар.

	Бұл уақытта шал жанқалтасынан ақшасын шығарып, «қазірге осыны ала тұр» деп қасындағы жөйітке бір уыс пұл ұсына берген. Оны көрген Сүлеймен:

	– Бір сом да бермеңіз, көке! – деп ақырып қалды. – Бір сом беруші болмаңыз! Ей, сен, жаңа не дедің? Маған «итіңді суғар» деп тұрсың ба, нəлеті? Бәлкім, өзің суғарарсың! – деп өзіне қисық сөйлегенді қойып қалды.

	Дәл құлақ шекеден тиген соққыдан ол сорлы байлаулы тұрған аттардың астына бүк түсті.

	– Сен, сұмырай, кәрі кісіні жөн-жосықсыз бұл қай тонауың? – деп тістене кіжініп тұрып, ақша алайын деп тұрғанды да бір перді. Жаңа ғана зіркілдеп, батырсынған ол неме де шалдың аяғын құша құлады. Өзінің таяқтан құры қалмайтынын сезген үшіншісі қонышынан ұзын, екі жүзді пышағын суырып алды:

	– Кел, кел! Кәлләңді кесіп тастайын, – деп пышағын ары-бері сермей, біресе олай, біресе бұлай секіре бастады.

	Ол секіре құтырынғанда Сүлеймен шекпенін шешіп, оң қолына орады. Бір кезде анау «а-а!» деп айқайлады да пышағын алға созып, Сүлейменге тұра жүгірді. Сүлеймен оң жаққа ыршып, шекпенін оған қарата лақтырып жіберді. Шекпен жазылып барып, ананың бетіне сарт тиді. Алға қарай ентелей жүгірген ол, бетіне шекпен тигенде, кілт тоқтады да, жан-жағына алақ-жұлақ қарап, кейін шегінді. Шегініп-шегініп барып, ары қарай зуылдай қашты.

	– Сужүректігі бар екен, адамға пышақ алып ұмтылғаны несі-ей, бұл дәйістің.

	Төбелес басталған кезде жұрт бұлардың жанына жиналып қалған-ды. Жөйіттердің екеуі сұлап, үшіншісі қаша жөнелгенде, біреулер мырс-мырс күлісіп, «жүдә дауа болды бұларға» деп тараса бастады. Әлдеқандай екі кісі құлап жатқандарды сүйеп, тұрғызуға кірісті.

	– Бүгін де сазайларын бердің, балам. Алайда басқалары неғып келмегендерге таңым бар, – деді егде кісі. – Ойпырмай, шынымен-ақ сенен қорқайын дегені ме?

	– Олар осы үшеуін жіберіп, әдейі сынаған ғой.

	– Құдай-ай, осы базар ішінде қашан тыныштық болар екен? – деді біреулер.

	– Сіз, көке, бақылдаған мынадай жаман текесымақтарға ешқашан да ақша беруші болмаңыз. Әлімжеттік жасап, әбден басынған екен.

	– Ойбай, балам-ау! Ақша бермесек, күн көрсетпейді. Күнде жанымызда сен жүрген жоқсың...

	– Қаласаңыз, күнде осында боламын. Енді қорықпаңыздар. Сүлеймен бағанағы Тұрлыбайлар тұрған тұсқа қарады. Олар жоқ.

	– Мана менің көзіме бір дұшпандар түскен сияқты еді. Қазір көрінбейді. Қайда кетті екен-ә?

	Осы кезде кеше шайханада танысқан қазақтар сау етті.

	– Ой, жігітім, тағы да біразын қиратып тастадың ба?

	– Сендердің кісілеріңнің ақшасын тартып алмақшы еді. Жай, aрaғa түскенім ғой.

	– Тұмсықтарына таяқ тимей жүрген қабаған иттер сияқты бұлар. Жақсылап бір таяқ жесе, қайтып бас көтере алмайды.

	– Әй, қайдам? Солар бұл кісіге қайта жоламай кетеді дегенге мен сенбеймін. Түбі бір зұлымдықты істеп қалулары хақ.

	– Сендер осылайша олардың тепкілерін көріп, бүғып жүре бересіңдер ме? Қосылыңдар маған. Құтырынған қашқарлық жөйіттерді жуасытып қоялық.

	– Осы кісі жөн айтады. Қашанғы зәбір көріп жүре береміз. Біз де еркек шығармыз. Күшімізді үйдегі қатындарға көрсете бергенше, зорлықшыларға да көрсетейікте. Осы біз үймелеп неге тұрмыз? Ортамыздағы қонақты шайханаға шақырып, бір сыйлап жіберейік. Лажы болса, ауылымызға меймандыққа шақырайық. Мұндай күшті де батыр жігітті сыйламасақ, қазақтығымыз қайсы? – деді топ ішіндегі семіздеу келген жігіт.

	Оны бәрі қостады. Саудасын әлi бiтiрмеген егде кісінің орнына бір жігітті қалдырды да, басқалары Сүлейменді ортаға алып, шайханаға беттеді. Шайханаға кірмес бұрын шаштаразға бұрылып, Сүлейменнің өсіп кеткен шашы мен сақалын алдырды.

	– Сүлейменнің киімдері де кірлеп, әрі ескіріп қалыпты. Абақтыда жату оңай деймісіңдер. Бәріміз ортадан пұл шығарып, үсті басын жаңалап берейік. – деді манағы сөйлеген жігіт шатараздан шыққан соң.

	– Алдымен қарын тойдырып алайық.

	Қазақтар шайхана ішінде ұзақ отырды. Бәрі Сүлейменнің тамақ жесіне таңқалысып «е, батыр жігіт осылай тамақ жейді де» десіп, біраз қауқылдасты.

	– Сендер менің тамақты отырып жейтінімді әңгіме етісіп отырсыңдар. «Барда батып іш» дегендей, өздерің сыйлаған соң асап жатқаным да. Айтсам, сенбеулерің мүмкін. Айлап су ішіпейтін түйе секілді, кейде мен бірнеше күн нәр татпай жүре берем. Тамақтануға мұрсат болмаса, іздемеймін. Содан шығар, артық ет жинай алмай жүргенім.

	– Ойбай, Сүке, мына денеңе артық ет жинасаң, Құдай салмасын, қандай боласың? Бірақ таңқалып отырғаным. Осынша дәу бола тұрып, көп тәулік бойы қалай тамақ ішпей жүре бересің?

	– Қаратай, жақсы бураның артық еті болмайтынын сен білмеуші ме едің. Біздің Сүлеймен нар ғой, нар, – деді оған қатарласа отырған біреуі.

	Қазақтар осылайша даурығысып отырғанда, қолындағы үзеңгісінің таралғысынан шұбата ұстаған бір қашқарлық шайханаға кірді. Кірді де бос орын іздегендей, адамдар отырғaн əр нарды айнала өтіп, қазақтардың жанына жақындады. Бұлар оның кім екендігіне назар аудармады. Қашқарлық болса, бұлардың қапталындағы нарға тақап келіп, біраз тұрды. Келген-кеткенді күтіп алып, ілтипатпен шығарып салып жүрген шайханашының бірі оны қонақ деп ойласа керек: «Осы жерге жайғасыңыз, үка. Не ауқат ішесіз?» – деп иілді. «Жоғалт көзіңді!» – деп қашқарлық зірк етті оған. Шайханашы зып етті. Шайханашы кете салысымен, ол қазақтарға қарай тез-тез адымдап, Сүлейменнің арт жағына таяды да, бір сәт іркілместен үзеңгімен оның басына қойып қалды. Адам түгілі, көкжал қасқырды жер қаптыратын үзеңгі соққысы тигенде, Сүлеймен есінен танып барып, алға еңкейе құлады. Оның жанында отырған Қаратай ұшып тұрғанда, оған да үзеңгі тиді. Қаратай соққыға төтеп бере алмай, нардап аунап түсті. Ә дегенде не болғанын аңғара алмаған қазақтар, ол құлап түскенде, шу етісіп өре түрегелді. Қаскей үзеңгіні айналдыра сілтеп, есікке ұмтылды.

	– Ұста, ұстап қал итті! – деп айқайлады Қаратай.

	Бірақ бір де бір қазақ анаған жақындауға батылдары жетпей, үрпиісті. Осыны пайдаланған қашқарлық сып етіп, сыртқа шыға жөнелді.

	Бұл кезде Сүлеймен бір қолымен бет-аузын жуған қанды, бір қолымен үзеңгі тиген маңдай тұсын сүртіп, орнынан тұра берген. Оны көрген Қаратай:

	– Қозғалма, Сүлеймен! Отыр, отыра тұр, – деп өзі нар шетінен көтеріле, мұның иығынан басты.

	– Қап! Қайдағы біреуден таяқ жеп... Қап, ит-ай, қапыда ұрып кетті-ау...

	– Бұл пәле қайдан келе қалды?

	– Қалай байқамай отыра бергенбіз?

	– Әй, мына Сүлейменге бірдеңе қылайық та. Қан көп кетіп жатыр ғой, – десіп жан-жақтағылар шулап жатыр. Бір бұлар емес, шайханада отырғандардың бәрі дүрліге орындарынан тұрысып, Сүлейменнің жанына жиналды. Бір шайханашы таза орамал әкеп, Қаратайға ұстатты.

	– Қане, қолыңды алшы. Үзеңгі тиген жерге мына орамалды басайын.

	Сүлеймен қан аққан басынан қолын алды. Жұрт тағы шу етісті. Өйткені үзеңгі шекенің үстiн айырып жіберіпті. Мана ғана шашы тап-тақыр етіп алынған құйқаның еті екі жаққа ырсиып кетіпті. Қаратай сол жерге орамалды басып тұрып, тағы өкінішін білдірді:

	– Әттеген-ай, байқай алмағанымызды қарашы.

	Сүлейменде үн жоқ. Басы зырқ-зырқ етіп ауырып, көздері қайта-қайта тұманданды. Бірақ жанына батқан ауруына қарамастан, ішін алай-дүлей ашу кернеп, тістерін шықырлата тістеніп, ары-бері қозғалақтай берді. Дастархан үстіндегі кесені алақанымен жаба ұстап, мытып жібергенде, ол сынып кетті.

	– Абайла, қолыңды тіліп аларсың, – деді Қаратай оны жұбататын басқа сөз таппай.

	– Бекабаны... Қайсың білесің, Бекабаның қай жерде отырғанын? Бүкіл жандайшаптарымен қосып, дәл қазір бауыздап тастайын.

	Шайханадағы жұрт тым-тырыс. Бет-аузын қан жапқан мынадай дию секілді адамнан зәрелері қалмағандай. Біреулер ақырын-ақырын басып, тысқа беттеді. Қаратай бір қолындағы орамалымен Сүлейменнің жарасын басып тұрып, екінші қолымен қалтасынан өз орамалын шығарып, мұның бетіндегі қанды сүртті.

	– Қаратай, апар деймін мені Бекабаның ұясына.

	– Сабыр ет, бауырым, сабыр ет. Алдымен мына жарақатыңды жазып алайық.

	– Құрысын жарақаты. Білсең, кеттік қазір!

	Қаратай жаңа оның жарақатын орамалымен басқанда қан біраз тиылған еді. Сүлеймен орнынан тұрып кеткенде, қан қайта сау етіп, аға жөнелді. Соған қарамай, Сүлеймен далаға атып шықты. Ашудан, әрі таяқ жегендіктен көзіне түк көрінбей кетті ме, шайхана алдында тұрған кісілерге тап беріп, олардың кім екендіктерінде жұмысы болмай, шетінен ұрып жықты. Біреулерін қаптай лақтырып, шат-шәлекейлерін шығарды.

	– Тоқтат, Сүлеймен! Есің дұрыс па өзіңнің? – деп Қаратай мен бағанағы егде кісі жүгіріп келмегенде, көрінгеннің бәрін қыра берер ме еді, Құдай білсін.

	– Уа, көке! – деді Сүлеймен қалш-қалш етіп. – Күллі Сібірдің аюларын жер жастандырып, денеме бір дақ тигізбей келгенде, енді қайдағы бір жаман мені ұрып, қорлап кеткені ме?

	– Әзірше ашудан түк шықпайды. Қазір менің туыс інімнің үйіне барып, басыңның жарақатын таңып, жазуға әрекет жасайық. Одан соң не боларын көрерміз, – деді егде кісі.

	Бастан аққан қан тоқтамай, Сүлейменнің мазасын қашырды. Жаңа ашумен тұрып кетіп байқамапты, үзеңгі тиген жер сыздап ауырып тұр. Шалдың сөзінен кейін өз-өзіне келген ол, оның айтқандарына көнiп, соңынан ерді. Қаратай басқа үлкендеу орамал әкеп, басын таңды.

	Шалдың туыс інісі Қарақамыс өзенінің жанында екен. Құрақтың үйіндей емес, мұның үйі жинақы, тәуір там. Іші де жайлы. Шал Сүлейменге інісін таныстырды. Аты – Қарынтай екен. Қарынтай қонақкәдені жақсы білетін, жайдары кісі болып шықты. Сүлейменнің басына киіз күйдіріп басып, қан киімдерін тазалатып берді.

	Бір күннен кейінгі шал мен Қаратай: «Амандық болса, келесі базарда кездесерміз», – деп қайтып кетті. Сүлеймен осы үйде бір жеті жатты. Қарынтай екеуі әбден әңгімелесіп, дос болып кетті.

	Жеті күндей өткен соң жара орны қабыршақтанып біте бастады. Ал басының айналуы қоймады.

	– Үй өзіңдікі. Көп ұйықтай бер. Миды ұйқымен тыныштандырсаң, зақымы кетеді, – дейді оны сезген Қарынтай.

	Алайда Сүлеймен бұрi үйге масыл боп жатуды жөн көрмеді. Келесі базарда далаға шығуға жиналды.

	– Жата берсейші, Сүлеймен. Базар біткесін, көкем мен Қаратай өздері-ақ келеді.

	– Саған рахмет, Қарынтай. Әбден жаттым үйіңде. Мына денеме қарап, мені біреулер мешкей, жалқау, бейқам деп ойлайтын шығар. Ең жек көретінім – үйде бос жату. Бекабаға кегім қанша қайнаса да, мына жарақат бір жеті уақытымды алып, босқа жаттым. Енді мені жарылып өлсін демесең, ұлұқсат бер. Жөйіттерден кегімді алмайынша, мен тыныштық таппан. Осы, Қарынтай, сендерден сұрауды ұмытып кете беремін. Жөйіт деген кімдер?

	– Жөйіт дегендер бір қауым ел. Оларды Бекаба жұмсап отырады. Бекаба бұзық сарттар мен таулықтарды, қазақ-өзбектерді де өз қарамағына қаратып алған. Ал шын жөйіттердің кім екендіктеріне келсек, олардың түбі Бұхарадан тарайтынға ұқсайды. Өздері «ібрей» дей ме, «ебрей» дей ме, сарттанған басқа ұлт. Шетінен дәу келеді. Айына бір рет адам жейтін мейрамы болады екен. Жегенде ер кісіні емес, еті тәтті болады деп жас балалар мен қыздарды, семіз әйелдерді жейді екен. Естуімізше, Бекаба жас қыздарды сойып жегені былай тұрсын, алдымен зорлап алып, қыздың пәктігінен аққан қанды жалап, ішеді дейді. Көрген жоқпыз ғой, айтушыларға сенсек, ол өзі семіздіктен бе, әлде дәуліктен бе, зорға қимылдайды-мыс. Жандайшаптар оған жас қыздарды апарғанда, ол байғұстарды тырдай шешіндіріп, екі қол, екі аяқтарын кере байлап, анау сұмға дайындап береді екен. Байлаулы адамды өлiмшi бөрінің де талауға шамасы келеді емес пе? Бекаба əрең қозғалса да, байлаулы қызға асылуға шамасы келетін болса керек. Хайуанның қарнын жарып, сүйегін талқандайтын бір ер бар ма екен?!

	– Олар адамды кәдімгі малша бауыздап, етін пісіріп жей ме екен?

	– Естіген құлақта жазық жоқ. Тағы да естігенімді айтайын. Бала-шағамыздан бетін аулақ қылсын. Үлкен әйелдерді қалай соятынын есітпеппін. Ал балаларды ұн себілген үлкен сыпыраның үстіне шығарып қойып, өздері айнала тұрады екен. Шеттегі біреуі балаға iстiк темірді сұғып алады-мыс. Бала бақырғанда шетте тұрған бірі анаған ұрсып, балаға жақсы сөз айтып, өзіне шақырады екен. Бала сорлы алданып оған барғанда, ол да жасырып ұстаған бізін сұғып жібереді-міс. Содан үшіншісі әлгінің айтқанын қайталап, баланы өзіне шақырады. Қойшы, не керек, ортадағы баланы осылайша қорлап, әбден қансыратып, өлтіреді дейді. Жаны қысылған бала ары шапқылап, бері шапқылап жүргенде, денесінен аққан қан сыпыра үстіндегі ұнға әбден шыланып, қамыр боп иленіп қалады екен. Сол қан араласқан қамырды пісіріп, тамсана жейтінге ұқсайды, пәтшағарлар. Ал денесін кейін бөлшектеп жесе керек.

	Мына сөзге Сүлейменнің денесі тітіркенді.

	– Осыдан көр де тұр, Қарынтай. Сол жөйіттердің өз қандарын өздеріне іштірмесем, Сүлеймен атым құрысын!

	Қарынтайдан естіген сөздердің жаман әсерінен арыла алмай, Сүлеймен базарға жетті. Базар ығы-жығы. Көп адамдар мен малдар арасынан өзінің таныстарын іздестірді. Өткен жолы қашқарлықтарды ұрып жыққан тұста егде кісі тағы мал сатып тұр.

	– Ой, балам, бір жеті ішінде жарақатың жазылып қалған ба? Пәлі дерсің. «Батыр адам онша-мұнша тән жарасын елемейді» деген осы да. Таңған шүберекті шешіп тастағаныңа қарағанда, жара әбден біткен-ау деймін. Жақсы. Өзіңді ұрған адамнан кек қайтаруға жарап қалыпсың.

	– Жарауын жарадық-ау, көке. Бірақ ұрғанды қайдан табамыз? Еш болмаса түрін де көре алмай қалған жоқпыз ба?

	Шал жан-жағына қарап, Сүлейменге «құлағыңды тос» дегендей белгі жасады. Сосын сыбырлады:

	– Мана Қаратай сені ұрған адам туралы бірдеңе айтып келді. Сірә, ол оны тапқан-ау деймін. Қазір өзі келеді. Содан соң есітерсің әңгімесін.

	– Рас па? Анық тауып па?

	Сүлейменнің дауысы қаттырақ шықты.

	– Жәй балам. Айналада бөтен құлақ бар.

	Шалдың сақтығын сезген бұл әңгіме төркінін дереу басқа жаққа бұрды.

	– Тәшкендегі алғаш танысқан кісімнің бірі болсаңыз да, «көке» деуден әрі аспаппын. Атыңызды сұрамаппын дегенім ғой.

	– Атым – Төребек. О, міне, Қаратай да келе жатыр. Екеуің бұл жерде емес, оңашалау тұсқа барып әңгіме қылыңдар.

	Қаратай арсалаңдап келіп, Сүлейменмен құшақтасып көрісті. Ол да мұның төсектен ерте тұрып кеткеніне таң қалып, біраз сөз айтты.

	– Мейлі, тұрғаның бек жақсы. Жүр, шеткерірек барайық. Айтатын бір әңгімем бар.

	Екеуі шайхана артына шықты. Қаратай айналаға сақтана қарап тұрып, әңгімесін бастады:

	– Әнеукүні сені Қарынтайдың үйіне тастап шыққаннан кейін Төкең ауылға қайтты да, мен базарға қайта келгем. Ондағы ойым – шайханада қалдырып кеткен ер-тұрманымды ала кету еді. Оларды алып, шайханадан шыға бергенімде Мұзапар кездесті. Мұзапар деген тәшкендiк жөйіт. Жөйіт болғанда, Бекаба бандысының сапында емес. Қайта одан көп қорлық көрген кісі. Шайханадағы болған жайтты ол да көрген екен. Көргені былай тұрсын, сені ұрған адамды, тіпті оны кім жұмсағанын білетінін айтты. Бірақ алғашқыда олардың атын атап, түсін түстеуден қашқақтап, айтқысы келмеді. Мен ешкімге айтпаймын деп уәде беріп, олардың кім екендіктерін ақыры біліп алдым. Ұрғанның аты – Жәлелдин екен. Ал оны жұмсаған Бекабаның сенімді иті – қазақ Тұрлыбай. Мені Мұзапарға: «Тұрлыбайды танимын. Анау Жәлелдин дегеніңді сыртынан көрсетші», – дегенмін. Ол бүгін түске таман осында келіп, оны көрсетуге уәде берген. Сәлден соң Мұзапар келіп қалуы керек. Көрсетсе, Жәлелдинді қайтеміз? Не ойың бар?

	– Мені ұрған анық сол болса, оны заматта о дүниелік болды дей бер. Дегенмен, әлгі Мұзапарың жаңылысып басқа біреуді көрсетіп жүрмесін. Бекерден-бекерге әлдекімнің обалына қалып жүрмейік. Сол үшін де алдымен көрсеткен адамының ақ-қарасына жетіп алайық. Тұрлыбайға келсек, ол ит баяғыда маған қысастық жасап, кейін сазайын алған еді. Бірақ қалай тірі қалғанын білмеймін. Енді менен өшін алмақ та.

	– «Мұзапардың көрсеткен адамының ақ-қарасына жетейік» дейсің. Ондай мүмкіндік бар ма бізде? Ол сені көргеннен тұра қашар.

	– Амалын табайық. Сен Тәшкенді жақсы білесің. Адам көзінен таса, бір қалтарыс-бұлтарыс жерлер бар шығар.

	– Ондай жерлер көп. Оған оны апаратын амалды ойлау керек.

	– Жаңа айттым ғой, амалы табылар. Мұзапар Жәлелдинді маған емес, саған көрсетсін. Сен әбден танып алып, оның артынан аңды. Қай жерде тұратынын біліп ал. Қалғаны онша қиын болмас.

	– Тұрлыбайды ше?

	– Жәлелдинді соның жұмсаған-жұмсамағанын білейік те. Айдаушы нақ сол болса, оның да басын кесемін.

	– Шетінен қыра бермей, әшейін өлiмшi қып таяқтап тастай салсақ ше? Бекерге күнәға батамыз ба деп қорқам.

	– Менің де тектен-тек ешкімді қыра бергім келмейді. Алайда ту сырттан таяқ жұмсаған опасыздарға аяушылық білдіру – менің қанымда жоқ нәрсе. Егер жекпе-жек шығып мені жеңсе, онда кешірер едім. Одан соң мен бағана Қарынтайдан біраз әңгіме естідім. Бекабаға қосылған бандылардың бәрі бөріге ұқсап, адам етін жейді екен. «Жас балаларды ұрлап әкетіп, шырылдатып сойып жейді» дейді. Бұл не деген сұмдық?! Әлгі Жәлелдинiң мен Тұрлыбайың Бекабаға жас балаларды апарып жүрсе, оларды несіне аяймыз? Бірақ мұның да анық-қанығына жетейік.

	– Онда қазірше екеуміз екіге бөлінейік. Сен Төкеңнің жанына бар. Сол жерде кездесерміз.





VІ


	Қаратай шайхананың басқа жағына айналды. Сүлеймен базар ішін көктей өтіп, Төребек тұрған тұсқа беттеді. Төребекке жақындағанда қарсы алдынан пәренжі жамылған төрт әйел шықты. Пəренжі жамылған әйелдерді Қоқанда көруші еді. «Тәшкенде де әлі мұндай әйелдер бар екен-ау» деп ойлады да олардың алдын орай Төребекке жетті. Ол бір кісімен сөйлесіп тұр екен. Оған «Көке» деп сөйлей беріп еді, Төребек:

	– Абайла, Сүлеймен! Артыңда, артыңда келіп қалды! – деп айқайлап жіберді.

	Сүлеймен артқа кілт бұрылды. Бұрылғанда көргені – жаңағы көргенi пəренжі жамылғандар әйелдер емес екен. Пәренжілерінің алдыңғы ұзын жамылғысының астына бір-бір сойыл тығып ұстаған еркектер екен. Бұл өздеріне қарай бұрылғанда, олар бастарынан пәренжілерін сыпырып-сыпырын тастап, бұған тұра ұмтылды. Сүлеймен қорғанып үлгергенше басы мен денесіне сойылдардың бірнеше соққысы тиді. Жанына батқан соққыдан бұл жанұшыра айқайлап, сілтенген таяқтарға қарамай ұрып жатқандарға тап берді. Сүлейменнің айқайы арыстанның ақырғанынан бетер естілді ме, жоқ, әлде, оның осынша соққыдан құламай, қайта өздеріне қарай шапқанынан сескенді ме, шабуылдаушылар бір сәт тосырқап қалысты. Осыны пайдаланған Сүлеймен біреуінің жағасынан ала кетті. Ол бұлқына кері шегінді. Тап осы мезетте қайта ес жиып қалған қаскөйдің бірі атылып кеп, Сүлейменнің артынан пышақ сілтеді. Құдай қолдады ма, болмаса ішкі сезімі білдірді ме, Сүлеймен бұрылмаған күйі артқа қолын сілтеп жіберді. Жұдырық пышақ алып таянған ананың иегіне сарт етті. Ол да өлермен біреу екен, жұдырық тиіп, қалбалақтап кетсе де, пышағын сілтеп үлгерді. Қанжар деуге келерлік екі жүзді ұзын пышақ Сүлейменнің санына қадалды. Сүлеймен тағы да жандаусы шыға ақырып, кері бұрылды.

	Пышақ сұққан жөйіт қаз-қатар байлаулы тұрған жылқылардың арасымен зытып берді. Ол қашқасын, өзгелері де ары қарай зуылдап жоқ болды.

	Әп-сәтте олардан айырылған Сүлеймен: «О, әкеңнің көрі... о әкеңнің көрі...» – деп аһ ұра бұлқынып, отыра кетті. Артынша ақырып тұра келді. Жан-жақтағы адамдар мұның адам шошырлық түрінен сескеніп, кейін шегіншектеді. Бұл кім жолында тұрса да, езіп тастайтын атан бурадай тепсіне басып, ішіндегі айтып жеткізе алмастай буырқанған ашудың әсерінен кімге не дерін білмей, біраз уақыт бір жерді айналып жүрді де алды. Әлден соң пышақ тиген санының тұсы ашып, аяғы ауыр тартты. Осы кезде қозған ашудан тұманданған көзі ашылып, сәл-пәл өзіне келді. Қараса, маңында ешкім қалмапты. Жұрттың бәрі сонадайдан қарап тұр.

	– Жаңағы кімдер? – деп айқайлады қарап тұрғандарға.

	Оларда үн жоқ. Біреулері теріс бұрылып, әрмен қарай кетіп жатыр.

	– Төребек көке, Қаратай! Қайдасыңдар?

	– Мұндамын, Сүлеймен, мұндамын, – деді бір шеттен Төребек.

	– Уа, көке! Жаңағылардың менде ала алмай жүрген не ақысы бар? Батыр болса неге алдыма келіп, ұрыс салмайды? Қайда кетті сужүректер? Қайда, қайда деймін?

	Осы мезетте бір шеттен әскери киімді екі мілиса шыға келді.

	– Не болып жатыр мұнда? Басыңыз неге қан? Кіммен төбелестіңіз? – деді олардың бірі.

	– Базарларыңда бұзықтар көп екен. Бірақ бәрі өңкей арқадан тас ататын қорқақ бұзықтар...

	– Қандай бұзықтар? Сен өзің кімсің? Сендей дәу адамды көрмеуші едік қой бұрын. Қайдан келген жансың? Ақсаңдауың қалай? Аяғың ақсақ па? – деп екіншісі бастырмалата сөйледі.

	– Біреулер артынан келіп, пышақ ұрып кетті, – деді Төребек.

	– Неге ұрады? Өзі тиіскен де оларға.

	– Әй, не шатып тұрсың сен?! Мен өздігімнен ешкімге тиiспеймін.

	– Бақырма маған. Қорқатын адамың мен емес. Жөн айтып, болған жайтты баяндаудың орнына бақырады ғой бұл. Ашу тек сенде ғана бар деймісің. Әйдә, кеттік. Түс алдыма! Мілисаханаға барып, әңгімелесейік. Құдай біледі, осы өктемдігіңнен ғой, таяқ жеп жүргенің. Біздің базарда тентек көп болса, жұрттың бәрін азар-безер етпей ме. Жүр деймін! – деп бірінші сөйлеген мiлиса шарт кетіп, мұны алға итермелей бастады.

	– Итерме мені. Алдымен істің ақ-қарасына жетіп алсайшы.

	– Бізге қарап дауыс көтерме дедім ғой саған. Жүр деген соң жүр! Әйтпесе қазір аяқ-қолыңды байлап, сүйрелеп әкетеміз.

	– Мені емес, нəлеті, пышақ ұрғандардың аяқ-қолдарын байласайшы.

	– Не деп тұрсың? Həлеті дедің бе? Ай, бізге бұлай сөйлейтін кімсің сен?! Анау бақырайған екі көзіңді ойып алайын ба осы? – деп тұрған мілиса мұның жағасынан ұстап, сілкіледі.

	Өзі терісіне сыймай, әзер тұрған Сүлеймен ананың бас-көз жоқ басылғанына жынданардай халге түсті. Мілиса деп қараған жоқ. Қақ шекеден бір қонжитты. Жаман қораздай қоқиланған сорлы жалп етті. Оны көрген екіншісі:

	– Әй, мынау қайтеді?! – деп тап берді.

	Тап бергенін қайтейін, көзді ашып-жұмғанша ол да аузы-мұрнынан қан кетіп, топыраққа бөкті. Алдыңғы төбелесті у-шусыз тамашалаған жұрт, екі мілиса сілейіп түскенде гу етті. Ұры-қарақшыны емес, мілисалардың өздерін сұлатып түсірген Сүлейменнен одан бетер сескенгендей, бір-біріне сыбыр-сыбыр етісіп, бұдан ұзай түсті. Олардың ұзай түскенінде себеп бар екен. Екінші шеттен қолдарында қаруы бар алты мілиса осы жаққа жүгіріп келді.

	– Қап, құрыдың-ау, Сүлеймен. Қала алсаң, қашсаңшы. Адамдардың ара-арасымен қашып ұстатпай кетерсің, – деді Төребек дауыстап.

	– Қашпаймын. Мені қатын деймісің. Кінәм болса, қашам да.

	Мылтықтарын кезеніп, жүгіріп келген мiлисалар Сүлейменді қоршады. Қатырма жағасында үш жұлдызы бар біреуі бастық болса керек, сұлап жатқан екі мілисаға еңкейіп, күре тамырларын ұстады.

	– Тірі екен, – деді сосын Сүлейменге қадала. – Сен бе ұрған? Көрсетейін саған мiлисаға қол көтергенді. Байлаңдар қолын!

	– Жолдас бастық! – деді Сүлеймен өзін ақтауға тырысып, – Маған бір қарақшылар жабылып, саныма пышақ ұрып, қашып кетті. Мыналар өзімді кінәлап, қол жұмсады. Қол жұмсағасын, қарап тұрмай, мен де салып жібердім.

	– Қандай жағдай болса да заң адамдарына қол жұмсауға болмайды. Жұмсаған екенсің, енді кінәлісің. Кеңес үкіметі өз адамдарын кім көрінгенге таяқ жегізіп қоймайды. Білесің бе, сен осыны? Біттің, енді атыласың. Байлаңдар қолын! Апарыңдар абақтыға! Қанша арыстан болса да, бір күнде мысыққа айналдырып жіберейік! – деп басқаларға өктемси бұйырды.

	Екі мілиса келіп, қолын байлады. Сүлеймен қарсыласпады. Себебі түрме бастығы: «Абай болып жүр. Мілисаларға жанаспа. Бір жағдай болып оларға түсіп қалсаң, мұнда жатып шыққаныңды және қалай босанып кеткеніңді айтушы болма. Айтсаң, басым пәлеге тағы қалды дей бер», – деп еді. Сол есіне түсіп, бұл жолы үнсіз тұрды. Бастық жерде жатқандарды сүйеп тұрғызды. Оның бірі басын сілкіл-сілкіп алды да «Ах, әнәңнің...» деп Сүлейменге ұмтылды. Ұмтылып келіп, бір-екі қойып қалды. Сүлеймен кейін шегінді. Бірақ анау батпақ қатындай қолдарын сермеп, ұруын қояр емес.

	– Бастық, тоқтат мынауыңды!

	Бастық үндемеді. Ал анау үдей түсіп, ұруын қояр емес. Бір соққысы Сүлейменнің мұрнына қатты тиді. Мұндай соққы Сүлейменге шопақ құрлы болмағанымен тыз етіп, жанына батты. Бұған ашуы қайтадан қоза жөнелген Сүлеймен алға ентелеп барып, ананы басымен бір ұрды. Ол кесілген теректей тағы гүрс етіп құлады. Осы кезде екіншісі жетіп келді. Онысын бір теуіп ұшырды.

	– Жабылыңдар!

	Сол-ақ екен, алты мілиса алты жақтан жабылды. Оларға құлаған екеу тұра сап қосылды. Әттең, шетінен ұрып құлатар еді, қолы байлауда болған соң қарсы амал қыла алмады. Сонда да болса теуіп, алғашқыда ешқайсысын жақындата қоймады. Оның үстіне жаралы аяғы да епке келе бермеді. Ақыры сегіз мілиса жабылып жүріп, зорға жықты. Содан тепкінің астына алсын кеп. Егер бастық «тоқтатыңдар» деп айқайламағанда, Құдай біледі, ес-түссіз қалғанша тепкілей берер ме еді, кім білсін.

	– Өзі жаралы адамды неге сонша тепкіледіңіздер? – деді Төребек олар тоқтаған кезде.

	– Сенің жұмысың қанша? Бұл оған әлі аз. Көресіні ана жаққа барған соң тағы көреді. Мілисаға қол көтергеннің қандай екенін біліп жүрсін.

	Сүлеймен сүйретіле орнынан тұрды.

	– Апаратын жеріңе апар, нәлеті! Кеңес заңы әділ болса, əділіне жетіп көрейін. Бірақ мені артымнан айдамаңдар. Өліп кетсем де жүрмеймін.

	– Сонда қалай жүрмексің? – деп мысқылдады бастық.

	– Алдымда жүріңдер. Мен арттарыңнан ілесем.

	– Тапқан екенсің ақымақты. Әйда, жігіттер! Алдарыңа салып, көк өгіздей айдаңдар.

	Мілисалар Сүлейменді мылтықтарымен түртіп айдай бастады. Сүлеймен жүрмеді. Содан тағы ұра жөнелді. Бұл тағы қозғалмады. Бір орнында сіресіп тұр. Болмаған соң екі мілиса шекпенінің етегінен ұстап алға тартқылады. Әйткенмен қозғауға əлдері келмеді. Оларға екеуі көмектесіп, Сүлейменнің жамбасына қолдарымен жабысып игерді.

	– Не деген мызғымайтын адам. Жаңа қалай жықтық өзін? – дедi мiлисалардың бірі.

	Оның бұл сөзіне базар ішіндегі адамдардың біразы мырс-мырс күлісті. Әрі қарай тағы да күлкіге қалғысы келмеді ме, бастық сөйледі:

	– Жә, тоқтаңдар. Ал сен, міз бақпаған өгіз неме, біздің артымыздан шынымен жүресің бе? Онда біз алда жүрейік. Тек, байқа. Қашуға әрекеттенсең, атып тастай саламыз.

	Бұлардың бәрібір жібермейтінін Сүлеймен сезді:

	– Мен екі сөйлеген емеспін. Еремін соңдарыңнан.

	Мілисалар алға түсіп, Сүлеймен ақсаңдай соңдарынан ерді.

	Қарап тұрған жұрт бұған тағы күлісті. Құдды бір мілисалар Сүлейменді емес, Сүлеймен мілисаларды айдап бара жатқан сияқты. Олар кеткенде, Төребектің жанына Қаратай келді.

	– Пәлі, ақыры мыналарға айтқанын істетті ме?

	– Сүлейменге Құдай ерекше бір рух қондырған екен. Басқа небір дәулерді де көреміз ғой, мілисаның алдына түссе, зытып жүретін. Ай, ай, не деген қаһарман адам...

	Сүлеймен олардың сөздерін естімеді. Мілисаларға еріп, базар шетіндегі ескілеу, ұзын тамға келді. Мілисалар есік алдына кідіріп, бастық ішке кірді. Сүлейменге бұрылып, «жүр» дегендей белгі жасады.

	Мілисаханасы осы екен. Бастық іште отырған бір мілисаға бұйырды:

	– Мынаны түпкі бөлмеге апарып қама. Байлауын шешпей-ақ қой.

	Сүлеймен жолда «тағы да темір торлы есігі бар абақтыға қамалам-ау» деп ойлаған. Мұндағы есіктер темір торлы емес, кәдімгі ағаш есіктер. Әлгі мілиса солардың біріне Сүлейменді кіргізді. Іште екеу отыр. Біреуі – қаракөк бурыл сақалы мені қоңқақ мұрнына қарағанда таулық секілді. Екіншісі – кәдімгі сарт. Бұл кіріп келгенде екеуі де өре түрегелді. Сосын екеуі де қолдарын кеуделеріне қойып амандасты.

	Сүлеймін абақты өміріне біршама үйренген.

	– Уағалайкумассалам. Бірақ сендердің қолдарыңды алатын мұршам жоқ. Қолдарым байлаулы. Қамауға кіргізгенде мiлисалар байлауды шешуші еді. Бұл жолы шешпеді. Әлде мұндағылардың әдеті осындай ма? Қане, біреуің қолымды шешіңдерші.

	Қолын шешсек, мілисалардан бір бәлеге қалармыз деді ме, анау екеуіміз бақпады.

	– Немене, қорқып тұрсыңдар ма?

	Қаһарлы дауыстан дір еткен екеуі бастарын көтерді. Алайда тұрмады.

	– Қолыңызды шешсек, мілисалардың тоқпағына қалармыз, – деп міңгірледі біреуі.

	– Иә, иә, аямай ұрып тастайды, – деді қасындағысы оны қостап.

	Олардың мұншалықты қорқақтығына налыған бұл:

	– Шешіңдер деймін! – деді ызғарлана тістеніп.

	Оның мұнысы жаңағы қаһарлы дауыстан бетер әсер етті-ау əсті, екеуі де ұшып тұрды.

	– Жақсы, әка. Шешейік, шешейік.

	Қолы босағасын, Сүлеймен белбеуін шешіп, шалбарын төмен сырды.

	– Сендерді бекерге қинағаным жоқ. Көрмейсіңдер ме, саныма пышақ кіргенін. Нәлеті қаскөй, пышақты тағы терең ұра алмапты. Сонда да кесілген жер ашытып барады. Немен таңсақ екен?

	Қара саннан төмен қарай жылымсып аққан қанды көргенде бурыл сақалды сөйледі:

	– Етігіңізді шешіп, шалбарды сыпырып тастаңыз. Байлайтын бірнәрсе табармыз.

	Қан Сүлейменнің балағын бойлап, табанына дейін жетіпті. Пышақ кірген жері ырсиып тұр.

	– Іш көйлегімді шешейін. Сонымен таңбасақ, басқадай амал жоқ, – деп Сүлеймен киімін шешті.

	– Мына тұсқа қисайыңыз да қозғалмай жатыңыз. Қан дереу тиылады.

	– Нәлетi мiлисалар адам қамайтын тамға шөп емес, көрпе төсеп тастаса ғой, – деп Сүлеймен таулық нұсқаған бұрышқа жантайды.

	Шөп үстіне шалқалай жайғасқан соң анау екеуінен не үшін қамалғандарын сұрады. Олар базарда ұрлық істегендерін айтты. Айтыстарына қарағанда, істеген ұрлықтары түкке тұрғысыз. Бір кемпірдің сатып тұрған алашасын ұрлапты.

	– Алаша ұрлап күн көрмей-ақ қойсаңдар нетті.

	– Уа, әка, сол күні қолымызға одан басқа ілігер ештеңе болмады да.

	Жауаптары осы болды. Одан кейін де талай әңгімелердің басын қайырып, үшеуі кештi батырды. Кеш батқасын, үстеріндегі жеңіл шапандарын қымтанып, ұйқыға кірісті. Қалың ұйқыға батқан Сүлеймен түс көрді. Осы бір түс оған қайта-қайта кіретін. Бүгін тағы қайталанды. Ауылында, сонау Бадам жағасындағы Хантөбенің үстінде отыр екен. Ойда найза мен қылыш ұстаған көп сарбаз бір-біріне қырғын майдан салуда. Көп адам қырылып, қан ағып жатыр. Ортада қарагер атқа мінген бір батыр, қарсы жақтағыларды өлтіріп, қандарын судай ағызған сайын: «Осы керек сендерге, опасыздар! Осы керек» – деп айқайлап қояды.

	Әлгі батыр тура өзі сияқты. Сияқты емес, тура өзі, «Онда мен өз-өзімді сырттай қалай көріп тұрмын» деп жан-жағына бұрылса, анадайдағы Хантөбенің басында тағы өзі отыр. Қасында ақбоз атқа мінген қап-қара киімді, қара сақалды шал тұр. Ол шалға қарап: «Мен екеу болып кеткенмін бе өзі?» – деп қояды. Ол болса: «Отырған өзің, ал анау майдан ортасында жүрген сенің өмірің», – деді. Шал осыны айтып, ат-матымен аспанға көтерілді. Ол көтерілгенде жер-дүниенің барлығын дауыл қаптап, ойда ұрыс салып жатқан сарбаздардың бәрін көтеріп әкетті. Қатты дауыл мұны орнынан қозғай алмады. Тек демалысын қиындатып, демін тарылтып жіберді. Гуілдеп соққан дауыл аздан соң дем шығаруға да мұрша бермей барады...

	Ышқына оянды. Құдды біреу қылқындырып тастағандай ентіге демалып, жүрегі тарс-тарс соғып жатыр екен. Кішкене терезеден түскен бозамық сәуле таңның енді атып келе жатқанын білдіріп тұр. Сәл жатып, ентігі басылған соң жаңағы түсін есіне алды. Есіне алғанда, осы түстің айна-қатесіз көрініспен нешінші рет кіргенін санамақ болды. Дәл санай алмады. Бірақ он реттен аса кіргені анық. Бұрын қанша кірсе де, бұл жайын ойламайтын. Бүгін ойлады. Осы түс ылғи жаны қысылған немесе бір шырғалаңды оқиғаға тап болғанда кіретін. Әрі осы түс кіргенде кездескен кауіптен тез құтылатын. «Құдай қалап, осы жолы да мына пәлелерден құтылып қалармын. Бірақ міәлисаны ұрған адамды өкімет тектен-тек жібере қоюшы ма еді?»

	Бұл күні түсіне сенгісі келмеді. Бірақ тәтті үміттен қол үзгісі келмей, әрдеңені бір қиялдады. Содан кейін түсіндегі ақбоз ат, қара киіммен үнемі көрінетін әлгі шал туралы ойлады. Ол түсінде ғана емес, өңінде де осы кейіппен көрінеді. Ылғи көрінбейді. Жаны қысылған қысылтаяң шақта келеді. Баяғыда Билікөлде орыс балуанынан жеңілейін деп тұрған шақта көрініп еді. Ол көрінген соң орыс балуанын жеңген. Одан соң Тұрлыбайдың қолына түсіп, үш күн суық жертөледе қамалғанда да бір көрінген. Онда да ажал аузынан құтылып кеткен-ді. Бұдан кейін Алайда басмашы болып жүргенде талай рет өлім тырнағына іліккен сәттерде де осы шал көз алдына бір жарқ ететін. Сондайда қапиядан аман шығатын. Сібірде Қара Иванмен төбелесіп жатқанда да елестеген. Қарап тұрса, сол шал бір жебеушісі сияқты...

	Бір кезде есік сыртында дүңк-дүңк деп басылған аяқ дыбысы ойын бөліп жіберді. Артынша бұлар жатқан бөлменің есігі ашылды.

	– Кешегі қамалған кісі, атың кім еді сенің, Сүлеймен бе, шық бері!

	Сүлеймен басын көтерді. Есік алдында екі мілиса тұр.

	– Азанымен тергейiн дедіңдер ме?

– Тергеуге емес. Бір кісілер күтіп отыр сені. Талыстай болмай, тұрсаңшы тезірек.

	Ақсаңдай басып, мілисалардың соңынан ерді. Сыртқа шығар есіктің жанындағы бөлме тұсына келгенде аналар тоқтады.

	– Мына жаққа кіріңіз.

	Сүлеймен олар нұсқаған бөлмеге кірсе, үстел басында бір-біріне қарама-қарсы қарап, екі кісі отыр екен. Бірі кешегі өзін алып келген мілиса бастығы да, екіншісі – қарасұр жүзді, тікірейген мұртты, төртбақ келген бір қазақ. Екеуі де орындарынан тұрып, қолын алды. Бастық кешегідей қаһарлы емес, түсі жылы, күлімсіреп тұр. Соған қарағанда, мына қазақ одан үлкен дөкей болса керек.

	– Сүлеймен деген сен бе? Паһ, паh, біздің қазақтың осындай пілдей жігіттері бар-ау. Қалай сен, Кәтжар, осындай нар тұлғалы жігітті көзің қиып, қамауға жатпақсың? Кел отыр, Сүлеймен, қасымызға. Әңгімеңді тыңдайықшы. Мұнда қалай түскеніңді өз аузыңнан естиiн, – деді қазақ. – Айтпақшы, менің атым – Мамажан.

	– Атыңды бір жерден естіген сияқтымын.

	– Естісең, естіген шығарсың. Мені күллі Тәшкен таниды. Иә, әңгіме онда емес. Одан да менің сауалыма жауап бер.

	Сүлеймен базарда болған жайттың бәрін айтты. Мамажан бәрін үнсіз тыңдап, бастыққа бұрылды:

	– Менің естігенімнің бәрі рас екен. Сен алдымен базардағы бандылардың бұзақылығын тиып алсайшы. Түсінуімше, мұның түк кінәсі жоқ. Қайта бұл – жапа шегуші. Дәл қазір босат мұны. Өзіммен бірге ертіп кетемін.

	– Құп, Мамажан әка, құп. Сіз айтсаңыз болды, – деп бастық иілді.

	Мамажан екеуіне жалтақ-жалтақ қарап, түкке түсінбей отырған Сүлейменге көзiн қысты:

	– Көрдің бе? Сенің түк кінәң жоқ болса да, мыналар сені қамап қойыпты. Шеттен келген қазақ деп басынған да. Солай ма, Кәтжар?

	– Е, жоға, әка. Төбелесті осы шығарған екен деп қателесіп қалдық та. Fапу еткейсіз енді, Мамажан әка, – деп анау жағымпазданып өліп барады.

	– Аяғыңның пышақ кірген жері ауыра ма?

	– Жүрген кезде қатты ашиды.

	– Сен, Кәтжар, «ауыра ма» дегенің не? Доқтырыңды шақырып, жарақатын тазалатып, таңдырып бер. Содан кейін күймеңді шақырт. Бізді үйге апарып тастасын.

	Далаға шығып, Сүлеймен Мамажанмен қатар жайғасқанда, күйме бір шетіне қисайды.

	– Туһ, салмағың қанша өзіңнің?

	– Оны кім өлшепті дейсің? Одан да мені қайда апаратынынды айтсаңшы.

	– Біздің үйге барамыз. Үйде сен секілді біраз мықтылар отыр. Солармен таныстырамын.

	– Мені олармен төбелестірмекпісің? Жөніңді айта отырсайшы. Мілисадан не үшін босатып алдың? Екеуміз бір-бірімізді танымаймыз да.

	– Сен жайында Төребек пен Қарынтайдан естідім. Батыр екеніңді білген соң босатып алайын дедім. Жалпы, мен сен туралы көп білем. Бәрекелді, базардағы бұзықтардың шат-шәлекейін шығарыпсың. Өзіңді көрмесем де, сыртыңнан сол тірлігіңе риза болып қалдым. Біле білсең, қазақта сен сияқты жігіттер аз. Ал мұндай жігіттерді сақтау ләзім.

	– Ниетіңе рахмет. Бірақ атыңды білгенім ғана болмаса, өзі жайында бейхабармын. Өкіметтің қандай шен-шекпенді адамысың?

	– Оған біраз қызмет еткенмін. Әлі де етемін. Ашығын айтқанда, осында кеңестің сауда-саттық басқармасы бар. Сонда іс атқарамын. Ал мына мілисалармен жақсы қарым-қатынаста едім. Соның арқасында ғой, өзіңді ол тамұқтан алып шыққаным.

	Сүлейменнің есіне Төребектің әнеукүні осы Мамажан туралы айтқаны түсті. Сол мұны күллі Тәшкеннің жарым патшасындай етіп, әңгімелеп еді. Оның сөзі Тәшкеннің ең басты ұлығынан бастап, төменгі кішігіне дейін өтеді» деп еді. Төребектің сөзi рас-ау.

	Мамажанның мына маңғаз һәм сұп-сұр суық жүзі екпіндеп-екніндеп шығатын дауылдай үні соны айқындап тұрғандай.

	– Мен жайында кеңірек білгің келсе, үйдегі кісілерден есітерсің, – деді Мамажан күйме лайсаң бір көшеге түскен кезде. – Ал тегімді сұрайтын болсаң – қоңырат деген елденмін. Сыр жағасындағы «Жалғыз көде» деген жерде тұрғанмын. Жасым – отыз сегізде.

	– Менен төрт жас үлкен екенсің. Мен «өзіммен қатар ма» деп келе жатыр едім, «Сен» дегеніме айып етпе. Енді мені қайда орналастырмақ ойың бар? Мен дегенің, үйсіз-күйсіз жүрген жанмын.

	– Ол жайын үйге барған соң қозғайық.

	Қос ат жегілген күйме табаны былжырап жатқан көшені бойлай жүріп, қам қышпен соғылған ұзын дуалды үйге келіп тоқтады. Қосарлана күймеден түсті.

	– Мына үй ілкіде сарттың бір байпатшасынікі болған екен. Кеңес ортағаннан кейін өкімет алып берді. Жо-жоқ, менен бұрын рабкомның төрағасы тұрған. Төрағадан кейін кеңестің талай ұлықтары бұл үйге таласты. Алайда олардан басым түсіп, мен иелендім.

	Сүлеймен ішке енгенде көзіне зәулім сарайдай үй түсті. Үй болғанда сыртының бәрі күйдірілген қызыл кірпіштен салынған әсем там. Есік алдындағы бастырмасының ұстындары мен паруаз ағаштары оюлап жасалынған. Терезелері де үлкен. Бір бұрышта қара былғарымен қапталған пәуеске тұр. Оның ар жағында төрт ат байлаулы. Мұндай сән-салтанаты келіскен үйді Сүлеймен өмірінде көрген емес.

	Үйге жақындағанда иығына шашық iлгeн, қолында құманы мен шылапшыны бар ілмеген бір сарт алдарынан шықты.

	– Кісілер үйде отыр ма? – деді Мамажан қолын жуып жатып.

	– Иә, қожайын, үйде, үйде.

	Сүлеймен қолын жуып болғанда, үйден үш кісі шықты. Екеуі орта бойлы. Бірақ иықтары жалпақ. Бастары қазандай. Ал біреуінің бойы ұзын, әрі сүйекті. Көздері от шашып тұр. От шашқаны былай түрсын, тіпті зәрдей екен. Екі жаққа ширатылған мұртының ұштары жоғары көтерілген. Алдымен Сүлейменмен сол амандасты. Саусақтары ұзын, салалы болғанымен тастай қатты. Жалпақ алақандары күс-күс пе, әйтеуір бұдыр-бұдыр темiр сияқты. Одан кейін қол берген екеу де осал адамдар емес. Жүздерінде қан-сөл жоқ, қатқыл.

	– Амандасып болсаңдар, ішке кірейік. Сосын танысарсыңдар.

	Бәрі кіре беріс айуаннан өтіп, кең бөлмеге кірді. Бөлме іші жасаулы. Төрт бұрышта қалың-қалың көрпешелер жаюлы.

	– Қонақ, төрге шық!

	Қатарласа жайғасқан соң манағы сарт дастархан жасап, шәй әкелді. Шай құюды Мамажан өз қолына алды.

	– Ал, Сүлеймен. Мына жігіттерді саған таныстырайын. Өзіңнің жаныңа отырғанның аты – Қараман. Келестегі шанышқылы. Қазір сонау Аралдағы Барсакелмес деген жерде айдауда жүр. Бірақ оқтын-оқтын жасырын түрде елге соғып тұрады. Дегенмен әр келісі онша жасырын да емес. Жә, бұл жөнінде кейінірек.

	Естуімше, жұрт өзіңді «Сүлеймен қарақшы» дейді екен ғой. Ал мұны Тәшкен жұрты «Қараман қарақшы» дейді. Анау көздерін көрмейсіңбе, ашулы бөрінің көздеріндей шоқ шашып тұр:

	Ал мынау – Абдан. Шын аты – Пархад. Солай ма еді, Пархад. Ол өзіңнің туысың. Тау жақтан. Баяғыда семіздіктен жүре алмай жатып қалса да, он үш жыл ел билеген – оймауыт Тұрта деген датқаны естуің бар шығар. Содан Ағабек туған. Ағабек те көп жыл болыс болған. Пархад сол Ағабектің екінші баласы. Мұны тау барысына да, қамыс жолбарысына да, тоғай қабанына да теңесең болады. Жаужүрек. Қанша таяқ жесе де, қайтуды білмейді. Қалжыңмен айтсам, бұл тұрғыда ол денесіне таяқ тиген сайын ісіне беретін борсық сияқты. Соққы дарымайды. Көп мақтап қойдым ба-ей сені, Пархад? Онда сені қойып, Парманқұлға көшейін.

	Парманқұл батырымыз – қоңырат. Ілкіде Алай тауында өзіңмен бірге басмашы болып, кейін Сібірге айдалған Аязбек пен Төрекелдінің бұрынғы досы. Ілгеріде бәрі байлардың малдарын тонап, қарақшылықты бірге бастаған. Мұны да жұрт «қарақшы» дейді. Әлі күнге дейін өкіметтен қорықпай, көшеге шықса, мылтығы мен қылышын асынып жүреді. Осындай адамды көрген бе едің?..

	– Тоқтай тұр, Мамажан, тоқтай тұр. Осы Парманқұлды күні кеше ғана «абақтыда жатыр» деп есітіп едім.

	– Кеше шығарып алғам. Бұл түрмеге түсуден жалықпайды, мен шығарып алудан шаршамаймын. Мамажан осыны айтып күлді. Оған қосыла бәрі күлісті. Одан кейінгі әңгімелері тіпті жарасып, төртеуі түн ауғанша отырды. Ойлары да, сөздері де бір жерден шықты. Жарыса сөйлесіп, бір-бірлерінің өткен өмірлері жайында әбден қанығысты.

	– Өкіметке құл болмай-ақ, нанымды тауып жеймін, – деді Парманқұл.

	– Мені ешкім өзіне тәуелді ете алмайды, – деді Пархад.

	– Қалыпқа сыймайтын адамдармыз-ау. Бірақ кесілген жазамды өтемей, маған тыныштық жоқ. Еркіндік бір қолыма тисе ғой, – деді Қараман.

	– Тұрлыбай мен басыма үзеңгімен ұрған қаскөйдің сазайын бермей еш тынбаймын, – деді Сүлеймен.

	– Сен, Парманқұл, құл болмай нан тапқың келсе, жөн-жосықсыз зорлыққа бара берме. Пархад, сен болсаң, ұрлық атаулыға жолама. Онсыз да несібең мол адамсың. Ал, Қараман, сені «жер аударды» дегені болмаса, өз еркің өзіңде. Артыққа кетіп, тағы күйіп қалма. Сүлейменге келсем, білмеймін, бұған не айтарымды. Алдымен жарақатыңды жазып ал. Осында жатып жазыл. Үй кең. Бар жағдай бар. Қарап тұрсам, өштескен адамыңнан кек алмай қоймайтын жан екенсің. Мен «тиіспе» десем де, тиісесің оларға. Ол сұмдарға да бір зауал керек... Жә, бүгінгі әңгімемізді осымен бітірейік. Қараман ертең Аралға қайтуы керек, Парманқұлға әзірше жұрт көзіне көрінуге болмайды. Сүлейменнің жағдайы белгілі. Сондықтан да жатып дем алайық. Қалғанын кейін көрерміз.

	– Жарайды, Мамажан. Әзірше сенің айтқаның болсын. Бағаналы бері сенен бір нәрсені сұраудың реті келмеді. Енді сұрайын. Осында барлық бұзықтар мен баскесерлерді ашса–алақанында, жұмса–жұдырығында ұстап отыратын Бекаба деген жөйіт бар екен ғой. Ол жайында не білесің?

	– Оның бары рас. Бірақ соған өкіметтің де, мен деген мықты жігіттің де әлі жетпей қойды. Өзім оны көрген емеспін. Айтушылардың сөзіне қарағанда, сұмдық адам дейді.

	– Сол сұмдық адамның ажалына мен жетемін!

	– Қайдам?

	Мамажан бір күрсініп, басын төмен салды.

	Тәшкендегі қазақтардың ең атақты қарақшыларымен танысқан Сүлеймен, бір апта бойы Мамажанның үйінде қонақтап, Тұрлыбай мен өзін үзеңгімен ұрған сартты қалай қолға түсіруді әбден жоспарлады. Жоспарының көмекшісі – Пархад. Күнде көшеге шығып жүрген ол, бір күні кешке Қаратайды ертіп келді.

	– Тәшкенге келе сала, екі рет оңбай таяқ жедің. Бұл сені сорға батыратын шаһар болды-ау деймін, – деді ол амандасып болған соң, – О, Парманқұл да осында екен ғой. Мамажан бәріңнің бастарыңды қосып, жүдә, бағып жатыр екен-ау.

	– Бір қарақшымызды Аралына аттандырып, үшеуміз жатырмыз ішіміз пысып. Мына Сүлейменді таяқтап кеткендерді таптың ба? Көрсетші тезірек. Іш пысқанға қолдың қышығаны қосылып, Мамажанның үйіне сыймай отырмыз.

	– Сен, Парманқұл, өзіңе лайықты жанды енді таптың. Қашқарлықтардан кек алғыларың келсе, дайындалыңдар. Үзеңгімен ұрғыш қаскөйдің, Тұрлыбайдың, қойшы, не керек, Сүлейменге қастандық жасағандардың бәрінің қай жерде тұратындықтарын әбден біліп алдым. Өш алуды қайсысынан бастайсыңдар?

	– Үзеңгімен ұрғанның атын Жәлелдин деп пе едің? Алдымен соны тұзаққа түсірейік. Ал өткен базарда маған жабылып, пышақ ұрғандардың кімдер екенін біліп алдың ба?

	– Жәлелдинді көрсеткен Мұзапар оларды да білетін болып шықты. Бәрін жұмсап отырған – Тұрлыбай.

	– Онда бұл не отырысымыз? Уақыт болса, кеш түсті. Кеттік, Жәлелдиннің үйіне. Айтпақшы, ол қай жерде тұрады екен?

	– Қарақамыстың бойындағы махаллада. Тұрлыбай да сол жақта тұрады. Жалпы, оның көп бандысы бір-бірімен ауылдас. Мұзапар да солардың іргесінде отыр.

	– Мұзапардың бізге қажеті шамалы. Сен Жәлелдинді алдап, сыртқа шақырып шық. Оған бір сылтау табарсың. Махалланың маңында қалтарыс-бұлтарыс жер бар ма? – деді Сүлеймен Мамажан сыйлаған екі жүзді қанжарды қонышына сұғып жатып.

	– Махалла жағасын ну қамыс басқан өзенді бойлай орналасқан. Орылмаған, мал араламаған қамыс тығылғанды көлденең көзден жүдә әдемі жасырады. Соның арасына бір кіргізіп алсаңдар, ар жағын өздерің білесіңдер.

	Бұдан кейін біраз істерді тағы пысықтап алған төртеуі шаһардың батыс жағындағы Қарақамыс махалласына жол тартты. Көліктері – қос ат жегілген үлкен дөңгелекті қоқанарба. Ат айдаушының қызметін атқарған Пархад бұларды демнің арасында межелі жерге жеткізді. Арбаны махалланың бас жағына орналасқан Мұзапардың үйінің ауласына тықты. Сүлеймен мен Парманқұлды көргенде, Мұзапар қорқыныштан дірілдеп, әзер үн қатты:

	– Уа, үкалар, кімді таяқтасаңыздар да мені араластырмаңыздаршы. Бала-шағам бар. Оларды мен көрсеткенімді Бекаба есітіп қойса, үй-ішімізбен бауыздап кетеді.

	– Қорықпа, сені бұл іске араластырмаймыз, – деді Пархад. – Жәлелдиндікі сенікінен кейін нешінші үй?

	Мұзапар үйлерді іштей санап, күбірледі:

	– Тоғызыншы үй.

	– Бұл айтпаса да білем ғой, – деді Қаратай.

	– Жақсы, біз келгенше аттар мен арбаға қарай тұр.

	Жағасын қамыс басқан өзен мен ұзыннан-ұзақ созылған махалла арасын бір-ақ көше бөліп жатыр. Мұзапардың үйінен шыққан төртеу бір-біріне жабыса салынған тамдарды санап келіп, тоғызыншыға келгенде тоқтады. Дуалдың ар жағынан шәуілдеп иттер үре бастады.

	– Біз дуал жағалай тұрайық. Жәлелдин шыққанда, бізді бірден байқап қоймасын. Ал, Қаратай, шақыр оны.

	Қаратай аласа дарбазаны қамшы сабымен дүңкілдетіп ұрды. Ар жақтан:

	– А, кім-ә дүр бұ? – деген дауыс шықты.

	– Жәлелдин, бір сәтке бері шығып кетші. Тұрлыбай жіберді, – деді Қаратай.

	Тұрлыбайдың атын естіген анау атып шықты.

	– Нe, жайшылық па?

	– Жай тірлік болмай тұр ғой. Былайырақ жүріп, анау кісілермен сөйлесші.

	Ойында ештеңе жоқ Жәлелдин Қаратайдың соңынан ерді.

	– Қараңғыдан анық көрмей тұрмын. Бұрын екеуміз таныс па едік өзі?

	Жәлелдин осылай дегені сол еді, дуал түбінен шыға келген Сүлеймен, оның басынан бір қойып, жерге былш еткізді. Одан соң бір аяғынан ұстап, қамыс арасына сүйреледі. Қамыстың қалыңдау тұсына келгенде сілкіп-сілкіп, есін жидырды. Есін әрең жинаған Жәлелдин басын қысып, біраз отырды. Айқайлайын деп әрекеттеніп еді, бірақ жан-жағындағы төртеудің бәрібір өлтіріп қоятынын білді ме, Сүлейменнің аяғын құша құлады.

	– Кешіріңіз, әка. Айып менде. Сіз базардағы мен ұрған дәу емессіз бе? Құдай ақы, ұрам деп ұрғаным жоқ... Тұрлыбай әкам қоймады. Ойбай, өлтіре көрмеңізші.

	Басын Сүлейменнің тобық тұсына тіреп, етпеттей жатқан ол еңкілдеп жылады.

	– Жылама, хайуан! Сырттан келіп ұруға батыр едің ғой. Осы үшін қазір мына басыңдағы миды анау өзенге ағызып кетем.

	Сүлеймен басына бір тепті.

	Тепкі қатты болмаса да, оңай тимеді білем, Жәлелдин тағы талықсып қалғандай, үн шығаруға әлі жетпеді. Аздан coң жан бітіп, қозғалақтады. Сүлеймен оның желкесінен бүре ұстап тұрғызды да, қалай қинасам екен дегендей қолдарын жәй бұрай бастады.

	– Сүлеймен, қоя тұр. Бұл бізге Тұрлыбайды шығарып берсін.

	– Ә, үкам дұрыс айтады. Бәрін бастаған – сол. Шығар десеңдер, шығарып берейін. Тек өзімді аман қалдырыңдаршы, – деп Жәлелдин төртеуінің аяқтарына кезек-кезек жығылды.

	– Сен өйтіп бізді алдама. Оған бір жетіп алсаң, бір қулықты ойлап қаша жөнелерсің. Айт, Тұрлыбайдың үйінде мылтық бар ма?

	– Мылтығын білмеймін. Бірақ міне – иманым, міне – шыным, алдарыңызға әкеп берем. Керек десеңіздер, оны өзім-ақ ұрып берейін.

	– Бүйтіп жәдігөйлік жасама. Мені сендей опасызға сенеді деймісің? Одан да қалай шақыратыныңды айт!

	– Сіздер бергі жақта тұрасыздар. Мен шақырып келем.

	– Оттапсың. Біз сені ұстап тұрамыз. Сен айқайлап шақырасың. Басқа бірдеңе деп жүрсең, жон арқаңа қанжарды қадай саламын.

	– Бопты, үка, бопты.

	Төрт қарақшы алдарына Жәлелдинді салып, қамыс арасынан шықты. Азғантай жер жүрген соң: «Тұрлыбайдың үйі осы», – деп Жәлелдин таспен қоршалған бір тамның тұсына тоқтады.

	– Расымен осы ма? – деп Сүлеймен Қаратайға қарады.

	– Осы.

	– Біз ешкімді аямаймыз. Сатқындық жасағандарды айтам. Егер сөз арасында оған белгі беріп қойсаң, бала-шағаларыңнан түк қалдырмаймыз, – деді Пархад әдейі ананы одан бетер қорқытып.

	– Қам жемеңіз, үка, қам жемеңіз. Айтқанымда тұрам. Белгі бермеймін.

	Жәлелдин Тұрлыбайдың қақпасын өздеріне белгілі соққымен төрт-бес мәрте тарсылдата ұрды. Қақпаның ар жағынан қатқыл үн естілді.

	– Қайсың бұл?!

	– Тұрлыбай, әш-ү дарбазаны! Шаруа бар-үу.

	– Жәлелдинбісің? Әй, түннің жарымында сенің де ісің бітпейді екен. Бекаба жəкемнен бір хабар келіп қалды ма?

	– Шықсаңшы-ә. Әйтәм ғуй.

	Шиқылдап қақпа ашылды. Сүлеймен еңкейіңкіреп, Жәлелдинді паналап тұрған. Анау үшеуі сыртқа ашылған қақпаның тасасына тығылды.

	– Айт, не болды?

	– Әкеңнің... болды. Мә, сұмырай!

	Қақпадан жайбарақат шыққан Тұрлыбайды Сүлеймен осылай деп бір соқты. Анау қақпаға жабысып барып, сырғып жер құшты.

	– Пархад, Жәлелдинді ұста. Мен мұны сүйреп қамыс арасына апарайын.

	Сәл мезгілден соң Тұрлыбай мен Жәлелдин ну қамыстың арасында төртеуінің қоршауында отырды.

	– Сөйле, Тұрлыбай. Баяғыда аязды түнде су ішінде қатып қалмай қалай аман шықтың? Бәрінен бұрын қасқырлар қалайша саған тиіспеді? Әй, бірақ, сауал-жауап алып отыратын менде уақыт жоқ. Тек мынаны түсіндір. Маған өзің тиіспей, неге адамдарыңды жібересің? Тасадан тас ататын қорқақтың нақ өзі екенсің сен. Егер менімен өзің төбелеске шығып, жеңсең, яки жеңілсе, бәрін кешірер едім. Ал мен ешуақытта араға адам салып, қапияда бас салдыратын қорқақтарды кешірмеймін. Енді өлдім дей бер. Баяғыда аязды түнде мұздай өзенге батырып кеткенімде сау қалыпсың. Бүгін тағы суға батырам. Бірақ сол кездегідей аяз болмаса да қазір өлесің.

	Жоқ, әлде, Бекабаның алдына өзің ертіп барасың ба? Сұрашы менен. Қандай айламен өлу оңай? Суға батып па, әлде басың қырқылып па? Әй, жауап бер маған! Әлі есіңді жинай алмай отырмысың?

	Тұрлыбайдың бет-әлпетінде қандай өзгеріс бар екені қараңғылықтан көрінбейді. Бірақ іштей аһ ұрып, өкініп отырғаны даусыз.

	Сүлеймен бір нұқығанда жанындағы Жәлелдинге бассалды.

	– Аһ, сатқын! Сен мақұлыққа баяғыдан сенбеуші едім, – деп оны төмпештей берді.

	«Ит ашуын тырнадан аладының» керіне салынған оның басына Сүлеймен гүрс-гүрс еткізіп екі рет ұрды. Тұрлыбайдың миы аузына түсті. Оның шалқалай сұлағанын көрген Жәлелдин:

	– Өліп қалды ма, өліп қалды ма? Ә-ә-ә, енді мені өлтірмеңіздерші, – деп зарлана жылды.

	Пархад Тұрлыбайды ары-бері аударыстырып көрді.

	– Қазiрше өлмепті. Талып қалыпты. Парманқұл Тұрлыбайдың білегін ұстап, тамыр соғысын байқады:

	– Жалаң қолыңның өзі сойылдай екен.

	– Қап, Құдай-ай!.. Жәй ғана ұрған сияқты едім... – Сүлеймен қатты күрсінді. – Мұны естісе, Мамажан тамырымыз «бекер бопты-ау» деп ренжитін шығар.

	– Кім ренжісе де, болар іс болды. Әй, Жәлелдин неге сонша дірілдейсің? Тұрлыбайды сүйретіп бар да, анау өзенге таста. Көрген жұрт «суға батып өліпті» десін.

	Пархад осыны айтуы мұң екен, Жәлелдин Тұрлыбайдың аяқтарынан сүйреп, суға күмп еткізді. Су жағасынан бері қарай бұрыла бергенінде, Парманқұл артынан бір теуіп, өзін өзенге батырды. Содан шашала жөтеліп, жағаға тырбанып шығайын деп еді, Пархад қамшымен бастан салып жіберді.

	– Арғы бетке жүзіп жете алсаң, аман жібереміз.

	– Ойбай, әка. Судың ортасы терең. Жүзе алмаймын. Су мұздай. Суық тиіп, өліп қалам ғой.

	Жәлелдин су ортасында дір-дір етіп, осылайша қақсап тұр.

	– Онда, шық жағаға.

	Жәлелдин жағаға ұмтылды. Осы сәт Пархад маңдайынан бір теуіп, суға тағы шалқасынан түсірді. «Мыналар судан шығармайды» деп ойлады ма, ол қақала-мақала ары қарай жүрді. Өзеннің қараңғы бетінен оның жәй басып кетіп бара жатқаны бұларға анық көрініп тұрды. Бір кезде: «Ойбай, мына жер терең екен. Өте алмаймын, өте алмаймын», – деп бақырып, кері бұрылды.

	– Бақырыма, сұмырай. Біреу естіп қояды. Сөйлей бермей, кел бері!

	Ол жиекке жақындап келген кезде:

	– Тоқта сол жерде, – деді Парманқұл. – Судан шыққың келсе, бізге «Бекабаның отырған жеріне ертіп барам» деп уәде бер.

	– Оның отырған жеріне кірген емеспін. Мені онда кіргізбейді. Беймарал кіретін Тұрлыбай еді ғой.

	– Өтірікті соқпа.

	– Оллаһи, шыным.

	– Тұрлыбайдан басқа кім кіре алады?

	– Достұр кіреді.

	– Ол кім?

	– Базардағы мілисада істейді.

	– Мілисаның керегі жоқ бізге. Басқа адамды айт.

	– Пархад, Бекабаны қоя тұр. Қаратай, Сүлейменге пышақ ұрғанның атын кім деп еді? Кәрімхан дейсің бе? Жәлелдин, бізге қазір Кәрімханды Тұрлыбайға ұқсатып, далаға шақырып берсең, судан шығарамыз, – деді Парманқұл.

	– Мақұл, мақұл. Кімді айтсаңдар да шақырып беремін.

	Төртеуі Жәлелдиннің киімдерінің суын сорғалатып, дірдектеткен күйі Кәрімханның үйінің алдына айдап келді.

	Тістері тістеріне тимей қалшылдап, әзер сөйлеп тұрса да, Жәлелдин Кәрімханды көшеге шығарды. Кәрімхан сорлы да оның қандай жұмыспен келгенін біліп үлгергенше, арт жақтан тиген соққыдан есі ауып түсті. Қамыс арасында өз-өзіне зорға келді.

	– Мен ұрсам, бұл да өліп қалатын шығар. Сендер ұрып-ұрып, менің кегімді қайтарыңдар.

	Анау үшеуі оны әбден қинады. Жәлелдинге ұқсатып, әбден суға тоғытты. Айқайлайын десе, Парманқұлдың қолындағы маузерден қорықты. Пархат Кәрімханмен қатар Жәлелдинді де өлгенше таяқтады. Ол аздай, Кәрімханның аяқтарына пышақ сұққылап, жаралап тастады.

	– Осы таяқ жегендеріңді мілисаға айтсаңдар, болмаса базарда, көшеде бізге тосыннан шабуыл жасасаңдар, бұдан бетер азаптаймыз, – деп екеуін қосақтап байлап, қамыс ішіне тастап кетті.

	– Бұл иттер ашуым басылғанда кездесті. Базарда қолға түскенде аямас едім. Жаңа олардан сұрамаппыз ғой, Бекабаның адамдарына жейтін адамдарды осылар тасып жүрген жоқ па екен? – деді Сүлеймен қамыс шетіне шыққанда.

	– Ә, ондайға бұлардың да қатысы бар, – деді Қаратай.

	– Онда кері бұрылып, екеуін де байланған күйлері суға тастай салайық. Өлсе – өлер, өлмесе – жағаға шығар. Талай пәк сәбидің қанын шашып жүргендерді несіне аяймыз.

	Төртеуі осыған келісті де, ішшайлап жатқан екеуін домалатып, өзенге тастады. Қол-аяқтары байлаулы екі сорлы су ағысымен ағып кете барды...





VІІ


	Содан бері алты айдай уақыт өтті. Сол, 1932-ші, мешін жылының күзі жаңбырлы болды. Әдетте Тәшкенде қараша айының өзі де ыстық болатын. Ал осы жылы күн құрғатпай шелектеп құйған жаңбыр бір ашылмай-ақ қойды. Әр он-он бес жылда бір болатын мұндай жаңбырлы күз Тәшкен жұртын әбден мезі етiп-ақ тастады. Диқанның жұмысы, саудагердің базары оңды болмаған соң, көбіне осы екі нәрсені кәсіп ететін өзбек халқының көңілі қайдан көтеріле қойсын. Дегенмен Тәшкендегі әр жеті сайын болатын базар тоқтап қалмайды. Бірақ жайма-шуақ мамырлы күндерге қарағанда, жаңбырлы уақытта мұнда қызу сауда-саттық, қарбалас тіршілік бола қоймайды.

	Сүлейменге Мамажан «Әсті имам» мешітінің жанынан бір үй әперген. Ауласы тар, төбесі пәс демесең, бөлмелері кең. Пархад та, Парманқұл да осында. Соңғы кезде үшеуінің жұбы жазылмады. Қайда барса да бірге. Үшеуінің үнемі бірге жүргенінен сескенді ме, әйтеуір базарда да, көшеде де ешкім тиіспеді. Тұрлыбайдың, Кәрімхан мен Жәлелдиннің таяқ жегеніне Бекаба жөйіт кек алғысы келмегендей жым-жырт. Алты ай ішінде үшеуі қарап жатпады. Тәшкенге Қазақстандағы аштық зобалаңынан ауып келген, әлі де келіп жатқан ашқұрсақ қазақтар көп. Үшеуі алты ай бойы сол қазақтарды тойындырамыз деп, тыным таппады. Оларға базар саудагерлерінен, көше-көшелердегі шайхана-асханалардың қожайындарынан тартып алған малдар мен ас-ауқаттарды таратып беріп, қолдарынан келгенше көмектесіп бақты. Осылайша, басы ауған талай қазақ осы үшеуінің арқасында жат жерде аштан қатпай, аман қалды.

	Кеше Пархад пен Парманқұл «Қатағантөбе» жаққа кеткен. Сүлеймен үйде жалғыз отырып, көрші өзбек қатын дайындап берген ауқатын енді алдына алғаны сол еді, қақпаны біреу қатты тоқылдатты. Кебісін сүйрете шыққан Сүлеймен қақпаны ашса, көздері ойнақшыған орта бойлы біреу тұр екен.

	– Сүлеймен дәу сіз боларсыз?

	– Иә, мен. Өзің кімсің?

	– Менің атым – Қойсал. Шорабазардағы Өдімәт дәдәмді білесіз ғой. Сол кісі бүгін бейсенбі болғасын, базарда делдалы бар, қасапшысы бар, сондағы жұмыс істейтіндердің барлығын һәм тамыр-таныс кісілерін шақырып, тамақ беріп, құран оқытпақшы. Сізді де «келсін» деп мені жіберді.

	– Өкімет Құран оқып, құдайы беруге тыйым салды деп еді. Өдімəт қорықпай, қалай құдайы өткізбек?

	– Ол жағын кім біледі. Бір есебі бар шығар.

	– Сен сәл кідіре тұр. Мен киініп шығайын.

	Үстіне жеңіл шапанын іле салып, сыртқа шықса, Қойсал көшеде тұрған өгіз арбасын кері бұрып қойыпты.

	– Бүгін күндегідей емес, ауа ала бұлтты болып тұр. Жаңбыр жауа қоймас, сірә.

	– Қайдам, Сүлеймен әка. Жаңбырдың өстіп тұрып-ақ жауа салатын әдеті бар ғой.

	– Мен байқай алмай отырмын. Тәжіксің бе, өзбексің бе?

	– Түбіміз сонау Созақтағы Тама екен. Атамыз бай болыпты. Орыс келген кезде бар малымнан айырылып қалам деп, Xoжeнт жаққа қашыпты. Атамның да, әкемнің де өлігі сол Xoжeнтте қалды. Жаңа өкімет орнаған соң мен қуғынға түстім. Содан тау асып, Тәшкен келіп тұрақтадым.

	– Осы жердің қазақтары неге бірің өзбек, бірің тәжік болып бара жатырсыңдар өзі? Сенің түрің мен тіліңе қарап, түбіңнің қазақ екеніне ешкім сене қоймас.

	– Кім біледі, ортамызға қарай бейімделген шығармыз.

	– Қандай ортаны айтып отырсың? – деп гүж етті Сүлеймен. – Әркім ортасына қарай өз ұлтын жоғалта берсе, біздің елдің Сұлтанрабат, Сайрам жеріндегі өзбектер неге қазақ болып кетпейді. Қайта соларға жақын отырған кейбір қазақтap өзбек болып кеткен. Неге қазақтың намысын ұстамайсыңдар өздерің? Мысалға, менің осында келгеніме алты ай болды. Әлі бір ауыз сөзді өзбекше айтпаймын.

	Қоқанда екі жыл жүргенімде де өзбектің арасында жүр екенмін деп тілімді шұбарлағаным жоқ.

	Екпіндей сөйлеген Сүлеймен өзін бір ұрып жіберер ме екен деп қорыққан Қойсал өгізді тоқтата сап, жерге секіріп түсті. Ойнақшыған көздері енді мөлиiп, бұған жасқана қарап, арба шарабасына сүйенді.

	– Неге түстің?

	– Ойбай, сізден қорқып кеттім. Түріңіз әшейіннің өзінде қорқынышты көрінеді. Жаңа екпіндеп сөйлегеніңізде бір қойып қала ма деп...

	– Сені ұрып нем бар. Тек сен сияқты қазақтардың намыссыздығын айтам да. Ата-бабаңның тілін неге бөгде тілге алмастырасың?

	– Бір мен деймісіз? Әкем де тәжікше, өзбекше сөйлеп өтті. Жалпы, Әнгреннің арғы жағындағы қазақтардың бәрі сондай ғой.

	– Қорқақ пен сатқындар өз ұлтының намысына тұрақсыз келеді. Ондайлар басқа ұлтқа айналғанда да батыр болмайды. Өзіңді-ақ алайықшы. Мен сәл қатты сөйлегенге сонша қорықтың. Жеті айдың ішінде осында маған қаскөйлік жасағандар да сартқа айналған тәжік пен қазақ. Анау Өдімәттің де, жалпы осы Тәшкендегі сарттардың жарымынан астамының түптері – өзбек емес, басқа ұлттар. Неге бұлай болатынына қайранмын. Неге тұрсың қақиып?! Мін, арбаға! Кеттік!

	Содан Шорабазарға жеткенше екеуі ләм деспеді. Базар ортасындағы керуенсарай алдында ала шапан, ала топы киген адам көп. Сүлеймен арбадан түскенде танитыны бар, танымайтыны бар, бәрі жапырылып келіп, сәлем берді. Өдімәт қолтықтап ішке кіргізді. Керуен сарайдың төргі кең бөлмесінде үлкен етіп дастархан жасалыныпты. Бірақ Өдімәт Сүлейменді онда отырғызбай, төргі жақтағы кішкене бөлмеге алып келді. Мұндағы дастархан шағындау. Бес-алты кісіге ғана арналып жайылыпты.

	– Сен Тәшкеннің құрметті адамысың. Балуан, батыр жігіттер құрметті болады да. Ендеше, көппен бірге отырмай, сыйлы қонақтар отыратын осы жерге жайғас. Қазір мұнда өкіметтің емес, Тәшкендегі базар мен шайханалардың кәттә ұлықтары келеді. Солармен танысып, дастархандас болсын деп, өзіңді әдейі шақырттым, – деп Өдімәт мұны төрге шығарды.

	Сүлейменнің артынан төрт-бес адам кірді. Бәрінің жастары Сүлейменнен үлкендеу болса да, бұған ілтипатпен сәлем беріп, дастархан басына жағалай жайғасты. Қызметші отырғандардың бас-басына бір-бір табақ палаудан, жеке-жеке шәйнекпен шай әкелді. Қонақтар «биемилда» деп тамаққа бас қойды. Өдімәт болса, отырғандарды шетінен Сүлейменмен таныстырып шықты. Шынында олар Тәшкеннің ұлық саудагерлері, кәтта базар басшылары екен. Сүлейменмен танысып болған әлгілер мұның сырт парқын мақтай сөз етісіп, ұзақ қауқылдасты. Саудагерлердің мадақ сөздерін есіте отырып, бұл бір табақ палау мен бір шәйнек шайды тауысып та қойды. Бір кезде басы айналып, маужырай бастады. Денесінің бәрін зіл-батпан күш басып, қайта-қайта мүлги берді.

	– Уа, Сүлейман әка. Ыстық палау мен шайдан кейін ұйқыңыз келе бастады ма? Жүдаям, көзіңіз жұмылып барады ғой, – деді жанындағы бір кісі.

	– Өдімәт, қонаққа ащы етіп тағы ыстық шәй әкелдір. Ұйқысын ашсын, – деді тағы бірі.

	– Ұйқының бұлайша неге басып бара жатқанына таңмын. Түнде жап-жақсы ұйықтаған сияқты едім, – деп Сүлеймен екінші шәйнектегі шайды пияласына құйды.

	– Шайдан басып-басып ішіңіз. – Иә, кейде адамды ұйқы айналдырып алады...

	Бұдан арғы сөздер құлағына күмбірлеп, анық естілмеді. Бір жамбасына қисайып, құлап бара жатты. Содан қанша ұйықтағаны беймәлім, көзін ашса, қараңғы бір жерде жатыр. Басын біреулер сойылмен соққылап тастағандай ауыр. Тілі аузына сыймай, қурап кетіпті. «Қай жерде жатырмын» тұруға ыңғайланып еді, тұра алмады. Қол-аяқтары байлаулы екен. Іштей таңырқап, бұл жағдайға қалай түскенін қанша ойланса да, есіне Шорабазардағы керуен сарайда шай ішіп, палау жеп отырғанынан басқа ештеңе түспеді.

	Жалпы, Сүлеймен өмірде болатын қулық-сұмдықтарды екшеп, ой таразысына салуға дәрменсіз болатын. Иә, ол мынау өмірде ылғи итжығыс түсіп жататын қаскүнемдік пен мейірімділік, сатқындық пен достық атаулының қандай жолдармен келіп жататындығын пайымдай бермейтін. Оған нағыз дос адам – өзіне сенім көрсеткен адам. Сол сенім көрсеткен адамның арғы-бергісіне көз жүгіртіп, «шынында осы кім?» деген ой төңірегінде әсте ойланбайтын. Ал жау деп өзіне қарсы шыққандарды ғана есептейтін. Қысқасын айтқанда, ол өмірдегі қыбырлаған пенделердің ішкі дүниесіне үңілуді білмеймін. Бәрін бар күйінде қабылдайтын. «Батыр аңғал келеді» дегендей, осы аңғадығынан ол талай рет опық жеген.

	Дәл қазір осы жатысының түп мәнісі неде екенін ойлаудан гөрі «Мені осындай күйге түсірген бұзақының енді басын алмай қоймаспын» деп кіжіне:

	– Ей, кім бар? Ей, бұл қай жер? Мен неге жатырмын мұнда?! – деп айқайға басты.

	Айқайлап жатып, ары-бері аунады. Екі жаққа аунағанда да қабырғаларға тез соғылды. Осыған қарап, бір тар қапаста жатқанын пайымдады. Содан қанша тепсiне тыпырлап, қанша бұлқынса да, жіпті үзе алмады. Сірә, қаскөйлер қол-аяқты бекем жіппен шандып тастаса керек.

	Бір кезде оң жақтан шиқылдап есік ашылды да, қолына шам ұстаған біреу кірді.

	– Кімсіңдер-ей? Мен мұнда неғып жатырмын?

	– Неге айқайлайсың сонша?! Өлігіңе асығып жатырсың ба? Оған еш асықпа. Қазір біраз нәрселерді көресің. Содан кейін аяқ-қолдарыңды бір-бірлеп шауып, қансыратып өлтіреміз.

	Сөйлеген адамның даусы жіп-жіңішке екен. Құлағына жағымсыз естілді.

	– Қатынның даусындай үн шығарып, оттап тұрған бұл қай сұмырай?! Босат мені тезірек!

	– Сені босатып, бізді ақымақ дейсің бе? Жұрт сені «жүдә күшті» дейді. Күшті болсаң өзіңді матаған арқанды үзіп көрші. Ә, айтпақшы, бізді «қорқақ, опасыз» деп айтады екенсің. Қорқақ пен опасыздықты көрсетем саған. Мә, ал сыбағаңды, – деп әлгі Сүлейменді екі-үш тепті. – Біз қорқақ, опасыз емеспіз. Сен сияқты баладай аңқау, түйедей қопал немелерді қалай қолға түсіруді білеміз. Өдімәт әкам саусағының ұшын тигізбей-ақ сенi сiлейтiп түсірген жоқ па?

	– Өдімәтқа не істеппін? Оған еш жамандық қылмаған едім...

	– Өдімәтке қылмасаң, бізге қылдың. Өдімәт те біздің адам. Ай, осы атан бурадай болған қазақпен мен несіне сөйлесіп тұрмын. «Адам жегіштерді қырам» депсің ғой. Көрейік, қырғаныңды. Жоқ, алдымен біздің қалай адам жейтінімізді көр. Әйда, жігіттер, апарыңдар қасапханаға! – деп бұйырды әлгі адам артына бұрылып.

	Сүлеймен байқамапты, оның артында төрт-бес жігіт тұр екен. Бәрі бассалып, мұны есіктің сыртына дедектете сүйреді. Сүйреп әкеп, жан-жағында бірнеше шырақ жанған, жап-жарық кең бөлмеге жатқызды.

	– Пәленің сонша ауырын-ай!

	– Осының өзін сойып жей салсақ қайтеді? Еті көп шығар.

	– Түк еті жоқ. Денесінің бәрі сүйек. Біз ит емеспіз, сүйек кеміретін.

	Сүлеймен нағыз адам жейтін жөйіттердің ортасында жатқанын енді білді. Білді де, «адам жейтіндер қандай болады екен» деп, оларға бажайлай қарады. Олардың кәдімгі адамнан еш айырмашылығы жоқ. Бәрі кәдімгі екі аяқты пенде. Тек белдеріне түскен сақалдары ғана қораштау көрінеді. Көздері жанып тұрған анау шырақтар секілді жылт-жылт етеді.

	– Әй, сендер адам жейтін жөйітсіңдер ме?

	– Сенбей жатырмысың? Қазір көресің онда.

	Бөлме ішіне қолдарында ақ қойдың терісінен иленіп жасалған екі-екіден сыпыра ұстаған үш әйел кірді. Әйелдер сыпыраларын жерге жайып-жайып тастады. Содан соң сыпыра үстіне ұн шашты. Осыларды көріп жатып, Сүлейменнің есіне Қарынтай айтқан әңгіме түсті. Енді соны өз көзімен көріп жатыр. Көрді дегені болмаса, бойы ыза мен кекке толып, іштей назаланып, өртеніп-ақ жатыр. Бірақ байлаудан босана алмай, мысы құрып, амалсыз шыдауда.

	Әлден соң сыпыра айналасына адамдар толды. Әйел-еркегі бар жиырма қаралы адам ұн себілген сыпыраны қоршай тұрды. Олар айнала тұрғанда Сүлейменнің бас жағынан әлдеқандай әйелдің сыңси жылаған үні шықты. Бірақ сыңсу ұзаққа созылмады. Екі жігіт біреуді сүйреп әкеп, сыпыра үстіне лақтырып тастады. Сүлеймен қараса, тура көз алдында жап-жас қыз жатыр.

	Қарсы алдындағы беті ары қараған қыздың қай ұлттан екенін ажырата алмады. Өзін тырдай жалаңаш етіп, шешіндіріп тастапты. Байғұста үн жоқ. Тіпті демалысы да білінбейді. Сірә, қорыққанынан талықсып кеткен тәрізді.

	Сүлеймен қызға қарағысы келмей, көзін жұмды. Артынша селт етіп, қайта ашты. Себебі нақ осы сәтте жөйіттер түсініксіз тілмен өлең айта бастады. Қандай өлең екені белгісіз, әйтеуір бәрі қосылып қой маңырап, есек ақырғандай дауыс шығарып, сыпыраны айнала секіріп биледі. Өлеңдерін біраз уақыт айтты. Сонша уақыт секірді. Әлден уақытта өлеңдерін де, секірулерін де сап тиып, қайта дөңгелектеніп тұра қалысты. Жалаң аяқ біреуі сыпыра үстіндегі ұнды басып келді де, қырынан сұлаған қызды шалқасынан жатқызды. Сөйтті де оның есін жидырмақ боп, жағынан шапалақпен бір-екі рет ұрды.

	Қыз ыңырси көзін ашты. Қайқы кірпік, қасы-көзі қап-қара сұлу жан екен. Жас шамасы он бес-он алтыларда. Шапалақтың әсерінен көзін ашқан ол, айналаға жалтақ-жалтақ қарады да «аһ» деп қайта талықсыды. Жанындағы жөйіт аяғымен ішінен басы-басып жіберді.

	– Түнде Бекаба жəкем мұны қатын қылғанда да талып қалған. Енді мен зорлап, есін жиғызайын ба? Мұндай әдемі қыздың алдымен тірі жанын иеленіп алу керек-ә? Қалай қарайсыңдар? Мына дәу қазақтың алдында осының үстіне қона кетейін бе? – деп ол серіктеріне қарап, жағымсыз күлкімен ха-ха-халады.

	– Ей, сен, еркектігіңді көрсетіп, мейрамды бұзба! Тұрғыз оны орнынан! Егер тұрғыза алмасаң, екі-үш жігіт жабылып қолтығынан көтеріңдер де бізге жақындатып, сүйреп жүріңдер. Ұнды қандайық та, – деді біреу тұрғандардың ішінен.

	Қыздың жанына тағы біреу келді. Екеуі жабылып, қызды қолтығынан көтеріп жағалай тұрғандарға сүйреді. Сыпыра шетіндегі кішкене бойлы бір қатын қыздың санына істік темірді сұғып алды. Ес-түссіз қыз осы кезде жан даусы шыға бұлқынып-бұлқынып кетті. Шіркін, жан беру оңай ма? Жандәрмен бұлқынып қалғанда, анау екеуінің қолынан сытылып шықты да, кері қашты. Көлденең жатқан Сүлейменнің аяғынан секіріп өткенде, бұл жақтағы бір жөйіт әлгіндей iстiк темiрiн оның қарнына кірш сұқты. Жандалбасалаған қыз енді бері жүгірді. Бірақ айнала топталған жәйттер шетке жіберсін бе, біреуі біз, біреуі пышақ ұрып, қызды қандала етті. Аққан қан сыпырадағы ұнға тамшылап жатыр. Қыз әрі-бері жүгірген сайын қан араласқан ұн қанданып, илене берді.

	Дәл мынадай жауыздықты көрмеген Сүлейменнің тұла-бойы түршігіп, жүрегі аузына тығылды.

	– Тоқтатыңдар! – деп ол үйді басына көтере айқайлады. – Тоқтатыңдар, өңкей кәпірлер! Адам баласын бұлайша қорлау не деген жауыздық...

	Ақырған арыстанның үніндей болып шыққан дауыстан селк еткен жөйіттер бір сәт іркілді. Күндей күркіреген дауыстың шеттен емес, байлаулы Сүлейменнен шыққанын іле-шала ұққан олардың бірі:

	– Үйелеген бұқадай боп жатқан сорлы неме. Қызға жаның ашып жатыр ма? Қазір өзің де өлесің. Бақырмай жата тұр, – деп мұның ішіне бір тепті.

	Тепкі тура асқазанның үстінен тиді. Қанша мықты болсаң да, ол тұс қатты соққыға төтеп бере алмайтын осал жер емес пе? Сүлейменнің ішегі түйіліп, демі тарылды. Ал жөйіттер бұған қайта қарамады. Қызды шырқыратып, сыпыраның ана шеті мен мына шетіне қуып жүр. Аздан кейін бақыру мен қалбалақтап жүгіруден, оған қосылған тән ауыртпалығына шыдас бере алмаған қыз ортаға құлап түсті. Құлап түсті де, тістері-тістеріне тимей қалшылдап, дір-дір етіп, дөңбекши бастады. Жөйіттер оның енді тұра алмайтынын білді ме, бірі оған жақын келіп:

	– Қаны түк аққан жоқ. Қан жөнді араласпаған ұнның мантысы тәтті болмайды, – деді де қыздың мойын күре тамырының екеуін де пышақпен осып-осып жіберді. Ол аздай, екі тірсекті де қиып тастады. Күре тамырдан атқылаған қан ұн үстiн қып-қызыл түске бояды.

	Ішіне тепкі тигеннен, әрі мына қыздың аянышты халіне қатты назаланған Сүлеймен екі қолын бар күштен екі жаққа тартып жібергенде, жіп үзіліп кетті. Мықты байлау қиған қолдары әп-сәтте қызынып, төмен тартты. Соған қарамай, тұра берді де, қайта жатты. «Енді аяқтарымды босатып алайын» деп, тізе тұсындағы жіптің байлауын ақырын шешті.

	Бұл кезде жөйіттердің әйелдері қан араласқан ұнды қамыр етіп домалақтап жатқан. Ал еркектері қыздың етін боршалауға кіріскен. Олардың іске жан-тәндерімен кіріскендері сондай, Сүлеймен аяғындағы байлауды шешіп тастағанын байқамады. Аяғындағы жіптің ең соңғы орауын сыпырған Сүлеймен ыршып тұрды. Ыршып тұрып, қызды қаумалай қоршап, сойып жатқан жөйіттерге жетіп барды да, шеттегі біреуінің бүйрек тұсынан бір соқты. Ол артына қарап та үлгермей, сыпыраны сүзе құрады. Одан соң екіншісін, үшіншісі... Әп-сәтте жеті жөйіт өлген қызбен қатар жатты. Сүлейменнің жылдам қимылдағаны сондай, жеті жөйіт жер құшқанша, мұның босанып кеткенін ешқайсысы байқамады.

	– Ойбай, көтек. Мына дәу қазақ босанып кетіпті ғой, – деп баж етті сыпыра үстіндегі ұнды домалақтап жатқан бір әйел осы кезде.

	Сүлеймен оны ұстай алды. Қалған жөйіттер секіріп-секіріп шетке ығысты да, пышақтарын жалаңдатып, бұған қарсы тұра қалысты. Бәрі мұның қалай босанып кеткеніне таң қалысқандай, аз-маз сәт таңырқасып тұрды. Ішіндегі тез ес жиған бірі:

	– Жабылайық! – деп айқайлады.

	Сүлеймен олардың жабылғанын күтпеді. Қолындағы әйелді зат секілді көтеріп алды да, соларға қарап лақтырып жіберді. Әйел көлденеңінен ұшып барып, аналарға тигенде, қатарласқан жөйіттердің үш-төртеуі шалқасынан түсті. Қалғандары есікке қарай қашты. Бұл құлағандарға жетіп барып, тұра сап қашуға әрекеттенген біреуінің желкесінен бүре ұстап, екінші қолымен басынан періп қалды. Жөйіт бірден сылқ етті. Бірақ оны жібермеген күйі көтеріп алып, жерде жатқандарды бір ұрды. Жатқандар өлмесе де, өлердей болды. Бағаналы бері тұла-бойындағы жиналған ашудың әсерінен оларды бір-бір соғып алды. Жатқандардың бірі әйел екен. Оны ұрмады.

	– Сен, қатын, бері кел, – деп оның шашынан тартып тұрғызды. Әйел сорлы қалш-қалш етеді. – Қорықпа, сені өлтірмеймін. Маған шығар есікті көрсет.

	Сүлеймен әйелдің шашын жібермеген күйі алға итермеледі. Жаңа ғана жөйіттер адам сойған кең бөлменің бір шетінде киізбен жабылған есік бар екен. Әйел үн-түнсіз солай жүрді. Ол жерден өткесін, қап-қараңғы қуыспен біраз жүрді. Одан соң жоғары көтерілді. Бір кезде қуыс тарыла түсті де алдағы әйел қолымен сипаланып, бірдеңені ысырып қалғанда жарқырап дала көрінді. Әйелдің әлгі сыпырып ашқаны да киіз екен. Кіре беріс тесікті сонымен тұмшалап қойыпты.

	– Бұл қай жер? – деді Сүлеймен сыртқа шыққасын.

	– Ескі қорғанның орны ғой.

	– Шаһар алыста ма?

	– Анау өзенді жағалап жүрсеңіз, демде жетесіз.

	– Ол қай өзен?

	– Салар.

	– Жаңағы қашқан жөйіттер қайда кетті?

	– Бір жерге тығылып қалған шығар.

	– Бекаба осында ма?

	– Жоқ, ол кісінің үңгірі Бозсудың бойында.

	Сүлеймен айналаға көз тастады. Жан-жақтың бәрі төбешік-төбешік болып үйілген ескі тамдардың орны. Шетте айнала ескі қорғанның үйілген қалдығы көрінеді. Табан астында ескі қыштардың сынықтары шашылып жатыр. «Сұм жөйіттер адам жейтін орынды құп тапқан екен».

	– Жүр, маған шаһарға баратын жолды көрсет.

	Әйел алда, Сүлеймен артта жүріп, жиырма қадамдай өткенде, алдыңғы үйіндінің тасасынан бір еркек шыға келіп, оң жаққа қашты. Сүлеймен әйелді тастай салып, қуып берді. Анау желаяқ екен. Бұл оған жете алмасын білді де, бір қыштың сынығын ала сап, лақтыра ұрды. Қыш қашқынның тура жон арқасына тиіп, етпетінен түсірді. Сүлеймен жүгіріп барып, шап берді.

	– Өлтірмең, өлтірмең. Қызды әкелген мен емес, – деп жалынды ол.

	– Ә, өлімнен қорқасың ғой тағы. Жаңағы қыз өлімнен қорықпады деймісің. Басыңды жұлып алайын сені, – деп ұрайын деген оймен қолын көтеріп тұрып, сабыр сақтады.

	– Айтқанымның бәріне жауап берсең, өлтірмеймін.

	– Сұраңыз, сұраңыз. Білетінімнің бәрін айтайын.

	– Мені шаһарға қарай алып жүр. Сұрайтынымды жолай сұраймын.

	Сүлеймен оның артқы етегінен ұстап алды. Екеуі ескі қорғанның үйіндісінен асып түсіп, өзен жағасындағы жалғыз аяқ жолға шықты.

	– Бұл жерде қашаннан бері адам жейсіңдер?

	– Мен бұлардың қатарында бала кезден бері бармын. Сол уақыттан бері осында адам әкеп жейміз.

	Осы сөзі үшін Сүлеймен оны мыжғылап тастағысы келді. Бірақ бәрін біліп алайын деген оймен өзін-өзі тежеді.

	– Адам жеу сендерге кәсіп пе? Қай ұлтсыңдар өздерің? Бәрің осы жердің адамдарына ұқсайсыңдар ғой?

	– Біздің түбіміз Бұхара жақтан. Осыдан қанша жыл бұрын екенін білмеймін, бір кездері Бұхара ханы біздің адам жейтін қауымды қырып салған екен. Содан аман қалған бір топ аталарымыз бас сауғалап, осында қашып келіпті. Солардан өрбіген біздер де адам жеуді жалғастырып келеміз.

	– Өкімет білмей ме бұларыңды?

	– Білуін біледі ғой. Бірақ бізді ұстауы қиын. Қайбір жылы біраз туыстарымыз ұсталып қалған.

	– Оларды қайтті?

	– Көбісі ату жазасына кетті. Ал қалғандарын итжеккенге айдап жіберді.

	– Сендерді ата салу – аз. Өздерің адамды қалай сойсаңдар, сендерді де солай сойып, қинап өлтіру керек. Осы келе жатқан жерінде қазықтай қаға салайын ба?! – деп Сүлеймен тістене қолын көтерді. Жөйіт қолдарымен басын қорғаштап, төмен бұқты. – Сұмның жанының тәттісін қара тағы... Адам жеу сендерге не үшін кәсіп болып жүр? Күнде жесеңдер, бір күні Тәшкендегі әйелдер мен жас балалардан түк қоймайтын шығарсыңдар.

	Өзіне әзірше таяқ тимейтінін білген жөйіт бойын тіктеді.

	– Біз адамдарды күнде жей бермейміз. Әр ай жаңарғанда, біздің қауымның құрбандық мерекесі болады. Құрбандыққа адам шалып, етін жейміз...

	Сүлейменнің жыны тағы қозды. «Етін жейміз» дегенін есiткенде, жөйітті қалай бір ұрғанын өзі де білмеді. Eтпеттей құлап түскен оны көтеріп тұрғызды да, сілкіп-сілкіп жіберді. Реңі құп-қу болған ананың аздап жаны кірді. Содан бір-екі рет зорға дегенде терең тыныстады:

	– Ұрмаңызшы енді...

	– Мерекелеріңді адам жемей өткізсеңдер болмай ма?

	– Адам еті тәтті болады. Әсіресе семіз әйелдер мен жас қыздардың. Білмеймін, үйреніп қалғандығымыздан ба, әйтеуір соған аңсарымыз ауып тұрады.

	– Адам етіне аңсарыңды аудырған тәбетіңді біраздан кейін өз қаныңды ішіп басатын боласың. Әзірше әңгімеңді айта бер. Жейтін адамдарыңды қай жақтан ұрлап әкелесіздер?

	– Кейде шаһарға таяу ауыл-ауылдардан ұрлаймыз. Ал көбіне Тәшкендегі базарлардан əкелеміз.

	– Қайтіп?

	– Үлкендерінен сәл көз жазып қалған балаларды жылы сөзбен, болмаса тәтті мәмпәси берiп алдап, үлкендеулерін аңдып жүріп, оңашада қапыда бас салып, ұрып талдырамыз да арбаға артып аламыз. Ұрлаудың түрі көп қой. Көктемде, жазда шаһарға қаңғып кеп қалатын долылар да кейде бізге көмектеседі. Тіпті олардың кейбір уақыттарда өз балаларын да сатып жіберетін кездері болады. Қазір Шымкент жақтан ауып кеп жатқан аш қазақтар да, бізге жүдә, оңай олжа боп жүр.

	– Адамдарды дәл сол мерекелерінің алдында ұрлайсыңдар ма?

	– Қай кезде болса да ұрлай береміз. Жаңа өзіңіз болған үңгірдің ішінде қуыс-қуыс бөлмелер көп. Мерекеге дейін ұрланғандарды сол жерде бағамыз.

	– Оларды қашырмай, қайтіп ұстайсыңдар?

	– Қол-аяқтарын байлап қоямыз да. Содан соң оларға көбінесе қан көбейтетін шөптің қайнатпа суын береміз. Соятын адамның қаны көп болса, соғұрлым жақсы.

	– Қазір сені тура мілисаға апарып өткізем. Бәріңнің көздеріңді құртсын. Әй, жоқ, мілиса сендерді жеңіл-желпі жазамен соттап жіберуі мүмкін. Абақтыдан келген соң кәсіптеріңді тағы жалғастырып, талай адамның түбіне жетесіңдер. Одан да барлықтарыңның көздеріңді өзім құстам. Бірінші сенен бастаймын. Жоқ, бұл да болмайды екен. Егер сені өлтіріп қойсам, басқа жөйіттерді таба алмай қалам. Осыдан өлмей, тірі қалғың келсе, соларды көрсет маған. Уай, айтпақшы, басты нәрсені ұмытып барады екенмін. Шорадағы керуен сарайда Өдімәт маған не ішкізіп есімнен тандырып тастады?

	– Сізге меңдуана мен көкнәрдің қайнатпасы қосылған судан арнайы палау пiсiрiлдi. Шәйді де сол қайнатпадан демдеп, өзіңізге беріп отырды. Ондайдан пісірілген тамақ пен демдеген шәйді ішкен адам түк білмей ұйықтап кетеді.

	– Мені үңгірге қалай жеткіздіңдер?

	– Түнді күттік. Жеті-сегiзiмiз жабылып, арбаға зорға салдық. Біз сізді қанша көтеріп, қанша сүйрелеп жатсақ та, тұп-тура бір күн тұяқ серіппей ұйықтадыңыз.

	– Пайымдауымша, Өдімәт сендердің адамдарың-ау деймін. Ол да адам жей ме? Менімен бірге отырған базардың ұлықтары да жөйіт болғаны ма?

	– Өдімәт жөйіт емес. Оған сізді «ұстап бер» деп бұйырған Бекаба. Ал сізбен бірге отырғандардың да ешқайсысы ұлықтар емес. Сізге сырттай кектеніп жүрген біздің адамдар.

	– Өдімәт Бекабадан қорқа ма?

	– Қорықпай көрсіншi. Бір күнде түп-тамырымен құртып жіберсін. Өзіңізбен отырғандар Бекабаның ең сенімді адамдары. Бүгін кешірек олар сізді союға келуі керек еді. Осыдан біраз жыл бұрын Тәшкенде Қараман деген қарақшы қазақ болатын. Оны да бір рет жей жаздағанбыз. Бірақ ол да құтылып кеткен. Ол сіз секілді дəу, әрі күшті болмаса да сұмдық айлакер, оқ жылан сияқты шапшаң екен. Шетімізден ұрып, қашып кетті...

	– Қараман бұл жайын айтқан жоқ еді. Кейін сендерден кек алды ма?

	– Көбімізді танымай қалды-ау деймін. Сонда да болса, үш-төрт бауырымыздың көзін құртты. Қалай құртқанын білмейміз. Әйтеуір олар зым-зия жоқ болып кетті. Сөзіңізге қарасам, оны танитынға ұқсайсыз ғой.

	– Онда шаруаң болмасын. Қараман содан кейін неге үңгірлеріңнің тас-талқанын шығармады?

	– Оны басқа жерге апарғанбыз. Қараман құтылып кеткеннен кейін ол жерге бармай қойдық. Біздің тәсіл солай. Егер ішімізден бір адам сытылып кетсе, ол інге қайта бармаймыз. Шаһар төңірегінде өзімізге лайық жерлер көп.

	– Бекаба қай жерде отырады? Алдымен соған ертіп бар!

	– Ой, ол байпатшаның отыратын жерін мен білмеймін. Керек десеңіз, өзін көрген де емеспін. Оған ең жақын серіктері ғана бара алады. Біз секілді майда-пашақты байпатша не қылсын.

	– Қанішерді «байпатша» деп ұлықтайсыңдар ма? Осыдан қолыма түссін... Сен жаңа «бүгін кешірек сізді союға бір жөйіттер келуі керек еді» дедің. Мені қалай соймақшы едіңдер?

	– Сізді бағанағы қыз секілді соя алмас едік. Байлаулы күйіңізде ұн үстіне қансыратын тастар едік те.

	– Енді шеттеріңнен өздерің қансырайсыңдар. Сенің әңгімеңді тыңдаймын деп, шаһарға да келіп қаппыз. Ойпырай, әкеңнің аузын...дер. Үңгірлеріңді қаладан әжептеуір алыс жерден таңдағандарыңды қараңдар. Күн енді кешкірді. Біз екеуміз түн болғанша, анау жаман тамның ішіне тығыла тұрамыз. Әйтпесе мені көрген жөйіттер үйлерінен қашып кетер. Ал түн болысымен серіктеріңнің үйлеріне бір-бірлеп ертіп барасың. Түсіндің бе-ей. қанқұмар жөйіт! – деп Сүлеймен оны нұқып қалды.

	Бағаналы бері иманы ұшып, бар шынын айтқан жөйіт:

	– Лəппай, ләппай, – деп басын иді.

	Шаһар шетіндегі жаман там ішінде Сүлеймен қашан түн болғанша, жөйіттің етегінен тас қып ұстады да отырды. Жөйіт сорлыда ләм деуге шама қайда? Сүлеймені оны анда-санда ермек үшін мыжғылап-мыжғылап қойса да, ол қорыққанынан түн түсіп, қашан орындарынан тұрғанша мыңқ етпеді.

	– Ал, айт, кімнен бастаймыз?

	– Мен білсем енді олардың барлығы сіздің қашып кеткеніңізді естіп, дүрлігіп жатқан болар. Қазір үйді-үйлерінде отырмаған шығар дегенім ғой...

	– Әй, мені қашып кетті деп намысыма тиме. Мен ешуақытта қашпаймын! – деп Сүлеймен оны тағы бір ұрды.

	Жерге жатп етіп құлаған жөйіт тұруға қорыққандай тым-тырыс жатты. Құлды бір қыран тырнағына іліккен түлкідей дыбыссыз.

	– Тұр орныңнан! Мұндайда серіктеріңнің қайда болуы мүмкін?

	– Олар қазірше Бекабаға бармайды. Бекаба сіздің аман кеткеніңізді есітсе, шетінен қырып салады. Ә, таптым! Егер ол жерге ертіп барсам, бір өзіңізге қиын болмай ма?

	– Кегімді қайтармай тынши алман. Апар, апаратын жеріңе.

	– Жаяу ұзақ жүреміз. Шаһардың арғы шетіне бару керек.

	– Нақты қай жерге?

	– Шағатай қақпасы жаққа. Сонда еcкі зындан бар. Қиын-қыстау, көлденең бір жағдайлар болған кезде сонда жиналатынбыз.

	Сүлеймен ойланып біраз тұрды. Шынында, бір өзіне қауіпті емес пе? Алайда қасына ерте қояр бәрібір ешкім жоқ. Парманқұл мен Абдан келгенше күтейін десе, іштегі қайнаған кек маза бермей тұр. Әрі олардың қашан келері белгісіз. Бірақ қашанда Сүлеймен өзіне сенген. Бұл жолы да солай болды.

	– Шағатай қақпаға дейін көп болса екі сағат жүреміз. Түн ішінде біреу бізге ат берер деймісің. Түс алға!

	Жөйітті алдына салған Сүлеймен түн ішінде Тәшкеннің қиқы-жиқы көшелерінің бірінен соң бірінен өтіп, шаһардың батыс жағындағы кең алапқа шықты. Бұл алап көне шаһардың орны. Мұнда да үйінді-үйінді болып, кішкене-кішкене төбешікке айналып жатқан ескі тамдардың орны көп. Сол төбешіктердің шетін ала ұзыннан-ұзақ созылған қорғанның құландысы бар. Құландының орта тұсы ертеректе қақпа болған. Сүлейменнің естуінше, ілкіде Тәшкен шаһарының айналасы түгел қорған болыпты. Қорғаны он екі жерінде қақпа болыпты. Әр қақпаның – өз аты, өз билеушісі болады екен. Осы тұстағы қақпа – «Шағатай қақпасы» деп аталған. Қараман: «Менің – Қошық атам датқа болып тұрған кезінде «Шағатай қақпаны» билеген» деп айтып еді. «Қақпаның астында ұзыннан-ұзақ созылған жертөлесі көп» дегенді де сонда айтқан. Сол әңгіме есіне түскен Сүлеймен жанындағы жөйіттен сұрады:

	– Серіктерің тығылатын жер ескі қақпа астындағы жертөле ме?

	– Онда жертөле бар екенін қайдан білдіңіз? Әлде мұнда бұрын болған ба едіңіз?

	– Сен қарсы сұрақ қоймай, айтқаныма жауап бер. Әйтпесе...

	– Ә-ә-ә. Иә, мекеніміз сол жертөле ғой.

	Оған кірер есікте қарауыл тұра ма?

	– Әлбетте. Онсыз болмайды емес пе?

	– Бағаналы бері сенің атыңды да сұрамаппын. Ныспың кім өзіңнің?

	– Уақит.

	– Әке-шешең өзіңдi уақ, ұсақ итке ұқсатып, атыңды да құп қойған екен. Қап, кеше «Өдімәт Құдайыға шақырып жатыр» дегенде ештеңені ойламай, қонышымнан үнемі тастамай жүретін дəу қанжарымды да ұмытып жүре беріппін. Бағана ана жерде сендердің біреулеріңнің де пышақтарынды іле шықпағанымды қарашы. Ай, өкінгенмен пайда жоқ енді. Қазір жертөледе қанша адам отыруы мүмкін?

	– Бүгінгі мерекеміздің быт-шытын шығардыңыз. Ендеше, тобымыздағы бас көтереріміздің бәрі сонда болса керек.

	 – Оларда пышақтан басқа қару бола ма?

	– Басқа қаруды не қыламыз біз.

	– Жүр. Кіре беріс есікті көрест,

	Уақит кішкене төмпешіктерді айнала жүріп, жартылай құлаған қорғанның қасына тоқтады.

	– Мына қорғанның басына шығып, одан соң төменге түсуіміз керек.

	– Баста.

	Жартылай құлаған қорғанның төбесі жайпақ екен. Біраз жүргеннен кейін ескі қыш баспалдақпен төмен түсті. Төмендегі көне дуалдың түбі үлкен тесік. Уақит зып беріп, тесіктен өтіп кетті. Сүлеймен одан айрылып қалмайын деп, жалма-жан оны артынан тесікке ұмтылды. Тесіктен өте бергенде, қақ шүйдесінен ауыр соққы тиді. Бір қолымен шүйдесін ұстап, екінші қолымен жер тіреп, жандəрмен ышқынып, тесіктен өте шықты. Осы кезде соққы тағы бір тиді. Ұрып жатқанның кім болса да, оң жағында тұрғанын сезген бұл, аса шапшаңдықпен тұра сап, сол жаққа атылды. Сәтін салғанда, дуал түбінде жасырынған қасқой қолына оңай іліге кетті. Ұрып тұрған Уақит екен. Жыны қозған Сүлеймен оны бір ұрып, жазым етті.

	Осы мезетте артқы тұстан өзара сөйлескен кісілердің дауыстары естілді. Дауыстар бірте-бірте жақындап келеді. Сүлеймен жанындағы үлкен үйіндінің тасасына тығылды.

	– Рахман да айта береді. Дәу қазақ ол жерден бағана-ақ құрып кеткен шығар. Үңгірге барғанда не қыламыз енді? – деді келе жатқандардың бірі.

	Бағана алды-артымызға қарамай қаша беріппіз ғой. Қанша адамымыздың майып болғанын да білмейміз. Кеше айттым сендерге «сол пәлені ұйықтап жатқанында сойып тастайық» деп, – деді екіншісі.

	Сүлеймен жөйіттердің әңгімелері өзі туралы екенін білді. Қаннен-қаперсіз сөйлескен екеу тесік тұсына жақындады. Олардың бірі тесіктен өту үшін еңкейе бергенде, Сүлеймен артындағысының шекесінен бір қойды. «Ah» деуге шамасы болмай, жерге гүрс еткен оның дыбысынан тесіктен өтпек болғаны бұрылып қараған сәтте, оны да бір соққымен жерге жабыстыра салды. Бірақ кейінгісін өліп қалмасын деп қатты ұрмады. Сонда да болса, ол есін бірауықтан кейін жиды.

	– Сендердің әрқайсыңды тергеп жататын менде уақыт жоқ. Қазір тұр да, шыққан індеріңе мені ертіп бар!

	Анау сорлының таңданысында шек жоқ. Дегенмен Сүлеймен оны сөйлетпеді. Содан жөйіт бір ауыз сөз айтпаған күйі Сүлейменді жертөленің кіре берісіне ертіп келді.

	– Іште қанша адам бар?

	– Он шақты.

	– Қалғандарың қайда?

	– Барымыз осы ғой мұндағы. Қалғандарымыз Бозсу үңгіріндегі Бекабаның маңында. Ал қатындарымыз қазір мұнда жоқ.

	– Бұл жердегі басшы кім?

	– Рахман.

	– Қандай мәселені кеңесіп отырсыңдар?

	– Сіздің көзіңізді жою хақында.

	– Менен бұрын өздерің жойыласыңдар. Рахмандар отырған жерге дейін қанша есік?

	– Қазір тіке он бес қадамдай төмен түсеміз. Одан алға сәл жүрген соң оңға қарай бұрылып, кішкене баспалдақпен жоғары көтерілеміз. Содан сол жаққа кететін ұзақтау айналма дәлізбен біраз жүріп, тағы төменге түсетін баспалдаққа жетеміз. Сол баспалдақ мереке өтетін, яғни біз адам жейтін үлкен бөлмеге апарады.

	– Оған жеткен ше қап-қараңғы жерлермен жүреміз бе?

	– Өзіміз жиналған кезде жүрер жолдың әр тұсына шам жағып қоямыз. Себебі жолдан жаңылысып қалмауымыз керек. Неге десеңіз, тіке түсіп, алға жүрген соң жертөле үш бөлікке бөлінеді. Оның екі бөлігінде қанша қуыс бар екені белгісіз. Әрі онда ордалы жылан көп. Бірақ бері қарай шықпайды. Баратын жерімізге жету үшін оңға қарай бұрылғанымызда, тек сол жақтағы дуалды жағалай жүру ләзім. Өйткені оң жақпен жүрсеңіз, көз алдау үшін бетін қамыс баумен жауып, аздап топырақ сеуіп қойған ұраға түсіп кетесіз. Бір түссеңіз, ол жерден шығу жоқ. Бізді аңдып келген талай милиция сол жермен жүремін деп, қолымызға оп-оңай түскен. Кішкене баспалдақпен жоғары көтеріліп, айналма дәлізбен өткенде, оң жақтағы дуалға денені немесе қолды тигізбеу қажет. Онда төбеден сарт етіп түсіп, адам денесіне қадалып қалатын ағаш қадаларға байланған жіптердің ұштары ілінген қазықтар бар. Қазықтардың біреуін түртіп кетсеңіз, өмірмен қош айтыса беріңіз. Ал ең қиыны – мереке өтетін үлкен бөлмеге кіре беріс есіктен өту. Есік жақтауында екі тіреуіш тұр. Тіреуішке байқамай тиіп қалсаңыз, жоғарыдағы сол тіреуіштердің үстіндегі салмағы жиырма-жиырма екі пұттық кәтта тас құлап, кім болсаңыз да мыжып тастайды.

	– Осының барлығын ойдан құрап айтып тұрған жоқсың ба?

	– Өзіміз құрбандыққа шалатын адамдардың талайын сол өткелдерден өткізіп, көп сынап көргенбіз.

	– Осынша пәлені қалай ойлап тауып жүрсіңдер?

	– Ойлап тапқан біз емес. Олар Қоқан хандығы кезінен бар.

	– Ал, жүрейік, Рахман отырған бөлмеге. Егер мені алдайтын болсаң, менімен бірге сен де өлесің. Айтқан тілімді алсаң, екеуміз де қайта аман шығамыз. Одан кейін өзіңді қалаған жағыңа жіберемін.

	Жөйіт алға түсті. Тура жаңа өзі айтқан жерлермен жүріп, кең бөлменің аузына таяды. Бөлменің ағаш есігі бар екен. Арғы жақтан күбірлескен дауыстар естіледі.

	– Рахмандарда мылтық бар ма?

	– Жоқ. Қаруымыз – пышақ. Кіре берістегі есік жақтауында екі шоқпар дуалға сүйеулі тұр.

	Сүлеймен оның желкесінен ұстады.

	– Есікті ашып, ішке кір!

	Жөйіт есікті ашқанда, ар жақтан жап-жарық кең бөлме көрінді. Бөлменің төрінде оншақты адам отыр. Алғашқыда өздерінің адамымен келгеннің кім екенін ешқайсысы байқамады. Тек Сүлеймен жарық бөлмеге жөйіттің соңынан еңгезердей болып кіріп келгенде:

	– Әй, сен, неге тез оралып қалдың? – деп айқайлай берген біреуімен қоса бәрі өре түрегелді де, белдеріндегі қанжарларын суырып-суырып алып, қатарласа қалысты. Сүлеймен жанындағыны итеріп жіберіп, есік жақтауында сүйлеулі тұрған екі сойылды қолдарына алды.

	– Мені өлтіруді жоспарлап отыр ма едіңдер? Міне, өзім келдім. Қане, қайсың шығасыңдар жекпе-жекке?!

	Онсыз да үрейленген жөйіттер Сүлеймен екі сойылды қолдарына алғанда, кейін шегініп, төргi дуалға жабысты.

	– Ей, жөйіттер! – деп ақырды Сүлеймен тағы. – Мен сендердің біріңді де өз қолыммен өлтірмеймін. Сендер біріңді-бірің өздерің өлтіресіңдер. Рахман деген қайсың? Рахманға пышақ ұрып өлтірген адамды аман қалдырамын. Қане, қайсың барасың сондай батырлыққа?!

	Жөйіттерде үн жоқ. Қозғалмады да, Сүлеймен сол қолындағы сойылды тастай сап, жанында тұрған жөйітті есік жақтауына қарай итеріп жіберді. Ол тіреуішке сарт тиді. Құдай салмасын, дәл осы кезде төбеден жалпақ дәу тас жерге құлап түсті. Ана жөйіт тас астына мыжылды да қалды. Сүлеймен екінші қолындағы сойылды қоя салып, әлгі тастың екі шетінен ұстады да «ayп» деп көтеріп, жөйіттерге қарай лақтырды. Салмағы екі жүз келіден асатын дәу тас онша алысқа ұзамаса да, жеті-сегіз қадамдай жерге ұшып барды.

	– Болыңдар, тез! Айтқанымды істеңдер!

	Мынадай салмақты тасты көтеріп, лақтырып жіберген Сүлейменнен зәрелері одан бетер ұшқан жөйіттер бір-біріне алақтап қарап, отыра-отыра кетісті. Олардың бұл қылықтарына ызасы үдеген Сүлеймен сойылдарды қолдарына ала салып, жөйіттерге ақыра ұмтылды. Ақырып келе жатқан одан аман қалудың амалы осы деді ме, шетте отырған бір жөйіт жанындағысының қарнына пышағын сұғып алды. Анау да жанкешті екен. Пышағымен қарсыласының мойын күре тамырын осып үлгерді. Қан көрсе, арқалары қозып кететін жөйіттер емес пе, жоқ, әлде, қайсысы болса да аман қалуды ойлады ма, әйтеуір содан кейін адам жегіштер бір-бірін пышақтауды бастап кеп берді. Бірі ақырып, бірі – өкiрiп, оншақты адам қан майданға түсті де кетті. Жөйіттердің бір-бірімен пышақтасып қырылыса кеткендеріне риза болған Сүлеймен:

	– Осылай, осылай, ұрыңдар бір-біріңді! Ой, сен, қопалдау екенсің ғой. Пышағыңды қаттырақ серме! Әйтпесе, өлiп қаласың, – деп шаттана айқайлады.

	Шаттанғаны сондай, бағаналы бері ішіне толған ыза-кек лезде тарап, құдды бір ауыл балаларын төбелестіріп, рахат алатын ересек бозбаладай, риясыз күлкіге батты. Бұл күлкіге батып тұрғанда, өз серіктерімен жекпе-жек пышақтасқан бес жөйіт шаһит болды. Қалған бесеуі де сау емес. Әр жерлерінен қан тамып, «енді не істейміз?» дегендей, қан-қан пышақтарын жалаңдатып, Сүлейменге қарап тұр. Сүлеймен күлкісін сап тиды.

	– Жарайсыңдар! Бұл жолы бесеуің ер шықтыңдар. Шартым бойынша, осы жерден біреуің-ақ менімен бірге аман шығуларың керек. Айтпақшы, жаңа сұрап едім, жауап бермедіңдер. Рахман қайсың? Ол әлi тiрi ме?

	– Мынау, – деді шеттегі жөйіт жанындағы ұзын бойлыны көрсетіп.

	– Өлтір!

	Анау бір сәт кідірмеді. Ұзын бойлының бүйрек тұсына пышақ сұқты да, ар жағында тұрғанға ұмтылды. Лезде оны да сойып тастады. Үшіншісіне жақындай бергенде, ол мұны бір теуіп сілейтіп түсірді. Құлаған жөйіт қазірше өзіне еш қауіп қылмайды деп ойлады ма, үшінші тұрған өз жанындағысына бассалды. Екеуі алыса кетті. Бірін-бірі ала алмай, тіресс алысып біраз тұрды. Осы кезде әлгі сілейіп түскен жөйіт тұра келді. Бір-бірінің қолдарынан ұстап, тіресе алысқан аналарға жетіп барып, екеуін де пышақтап тастады. Өзара жұлысып, әлек болған екі сорлы жерге өкіре құлады. Ал анау олардың үндері өшкенше пышақтай берді. Тек олар жансыз қалғанда Сүлейменге қарады:

	– Енді мені тірі қалдыратын шығарсыз?!

	– Тірі қалдырам. Тек мені тап қазір Бекабаға ертіп барсаң болды.

	– Ой, көке. Оның отырған жеріне біздің топтан Рахманнан басқа ешкімді кіргізбейді. Тіпті ол маңға мен жолаған да емеспін.

	– Шын айтасың ба?

	– Оллаһи, шыным.

	– Мейлі. Жоламасаң, жоламаған шығарсың. Бірақ ол жерді сырттай білесің ғой.

	– Сырттай емес, үңгіріне апаратын жолды да білемін. Тек үңгірге кірген емеспін.

	– Бекабаны көргенсің бе?

	– Көрген емеспін. Әйтеуір «дәу» дейді. Бізге Рахман «Бекаба өйт деді, Бекаба бүйт деді» деп, ол айтқан небір бұйрықтарды алып келеді. Біз оны орындауға мәжбүрміз.

	– Сендердің бәрің оны көрмесеңдер, ол отырған жерге кірмесеңдер, сонда оның сыртпен байланысын кім жүргізеді? Кімдер күзетеді оны?

	– Кімдер күзететінін де, Рахманнан басқа оған кімдер кіріп шығатынын да білмеймін.

	– Қалай ойлайсың, Өдімəттің онымен қатынасы бар ма?

	– Ол жағын да білмедім, көке.

	– Өдімəттің үйін де білмейсің бе?

	– Оны да білмедім.

	– Сен сонда не білесің? Адам жеуден басқаны білмейтін болғаның ба?! Жүр, далаға шығайық.

	Жөйіт қуанып, қолының қандарын дуалдағы ілгішке ілінген орамалға сүрте сап, Сүлейменге жақындады. Пышағын тастамай, белбауына қыстырды.

	– Таста пышағыңды!

	Сасқан жөйіт, пышағын лақтырды.

	– Алға түс!

	Кең бөлмеден шығып, айналма дәлізбен жүргенде, Сүлейменге «бағанағы жөйіттің айтқандарын тексеріп көрейінші» деген ой келді.

	– Сен оң жақтағы дуалды жағалай жүр, – деді жөйітке.

	– Ойбай, көке. Ол жақпен жүруге болмайды. Төбедегі қадалма ағаштарға жалғасып тұрған жіптердің қазығына тиіп кетуім мүмкін.

	– Сондай қазықтардың мен бірін де көре алмай келемін. Қайда олар?

	– Қазір көрсетем. Жөйіт дуалға ілінген шамды алып, жарықты оң жаққа түсірді.

	– Міне, көрдіңіз бе? Бір қазық, екі қазық, үш қазық... Бұл жер қаракөлеңке болған соң қазықтар көзге онша көрінбейді.

	Сүлеймен дуалдың ең пәсіне қағылған жуандау ағаш қазықтарды енді көрді. Оларға байланған жіптер де дуалға жабысып тұр.

	– Осы қазықтарға байланған жіптердің ұштары жоғарыдағы қадалма ағаштарға қалай жалғасатыны белгісіз. Оны Рахманнан басқа ешкім білмейді. Бірде бір әйелді осы жақпен әдейі жүргізіп, төбедегі қадалма ағаштардың қалай жұмыс істейтінін көргенбіз. Сонда Рахман бізге көрсетпей, қадалма ағаштарды қайта орнына қойып, жібін қазыққа жалғаған. Не құдіреті бар екенін білмеймін, мынау қазықтарға сәл тисеңіз болды, төбеден істік ағаштар сарт етеді.

	– Тиіп көрсең, бері қашып үлгересің бе?

	– Жоқ. Екеуміз де өлеміз. Себебі қадалма ағаштар осы дәліздің (екі шетін тұтастай ала құлайды.

	Айналма дәліз біткен кезде жөйіт оң жақтағы дуал түбіндегі қазықтардың бірін түртіп қалды да бері қарай секіріп кетті. Қанша жылдам секірсе де, сорлы зорға үлгерді. Өйткені қалай қазықты түртті, солай төбеден көлденең қатарласа бекітілген, екі ұштары істік білектей-білектей темір торға ұқсас қадалма ағаштар сарт етіп, әткеншекше ары-бері тербеліп тұрды. Егер бұл біреуге қадалса, оның тірі қалмасы анық.

	– Ойпырмай, нәлетiлер. Қалай ойлап тапқан? – деді Сүлеймен таңқалып. – Мұның сырын Рахман қалай біліп жүр?

	– Әкесі үйреткен. Әкесіне атасы айтқан. Білуімше, Рахманның арғы аталары Қоқан ханы кезінде осы қорғанда қызмет еткен көрінеді. Қоқандықтар қолға түскен жауларын жаңа біз шыққан бөлмеге қамайды екен. Солар қашып кетпесін деп, олар осындай пәлені ойлап тапқан да. Екеуі тағы бір баспалдақпен төмен түсіп, жертөленің үш бөлікке бөлінетін тұсына келді.

	– Сыртқа шығу үшін қалай жүруіміз керек?

	– Бұл тұста ішке кіргенде, тек сол жақпен, ал сыртқа шыққанда, тек оң жақпен жүру керек. Сол жақта терең ұра бар. Сіз осы жертөледегі жолдарды жақсы білесіз-ау деймін. Әлде біреу айтты ма?

	Сүлеймен жауап бермеді. Оң жақпен келе жатты да, жөйітті сол жаққа итеріп қалды. Жөйіт сорлы айқайлап та үлгере алмады. Табан астындағы топырақ опырылып түсті де өзі төменге күмп берді.

	– А-а-а, неге итердіңіз?

	Дауыс сонау алыстан естіліп, ұра ішінде жаңғырып біраз тұрды. Соған қарағанда, ұра өте кең, әрі ұзын болса керек. Жөйіттердің айтқандарының бәрі дәл екеніне көзі жеткен Сүлеймен неге екені белгісіз, ұраға құлаған ана сорлыға жаны ашып кетті.

	– Әй, өзің тiрiмiсiң? Майып болған жоқсың ба? – деп айқайлады опырылған тесікке үңіліп. Жөйіт қолындағы шаммен құлап еді. Сол шам он құлаштай тереңдікте жалтырап жатыр.

	– Тірімін, тірімін. Тек мені шығарып алыңызшы. Әйтпесе өзім шыға алмаймын. Біреудің көмегінсіз бұл жерден ешкім шыға алмаған.

	– Қазір. Күте тұр.

	Сүлеймен жаңа баспалдақ тұсында дуалға ілінген арқанды байқап еді. Неғылған арқан екенінде жұмысы болған жоқ-ты. Тағы да ештеңе ойламай, соны алып келді.

	– Мына арқанның ұшын беліңе байла. Өзім тартып аламын.

	Сөйтіп, оны тартып сыртқа шығарды.

	– Бір жерің сынған жоқ па?

	– Жоқ. Ұра табанына қамыс төселген екен.

	Қосарланып далаға шықты. Қорғаннан асып, шаһарға жеткен соң:

	– Көрдің бе? – деді Сүлеймен. – Мен сөзімде тұрдым. Сен серіктеріңнің ішіндегі ең мықтысы болып, қарсыласқандарды жеңген соң, өзіңді тірі қалдырдым. Енді қалған жөйіттеріңе сәлем айт. Әсіресе, анау Бекабаңа. Бір күні оның да көзін құртам. Жалпы, бәріңді, адам жегіштердің бәрін құртпайынша, тынши алман. Серіктеріңе осылай дегейсің. Кет енді! Аман кететініне шынымен сенген жөйіт:

	– Мақұл, мақұл, айтам. Бірақ бұдан кейін өзім адам жемеймін, – деді де қараңғы көшелердің біріне түсіп, қарасын батырды.

	Ендігі кекті Өдімəттан алмақ боп бекінген Сүлеймен, ертесіне әдеттегіден ерте тұрып, Шорабазарға келді. Күн сенбі болатын. Бүгін және ертең мұнда базар әбден қызады-ақ. Жолай бiр сарттың жүн артқан арбасына мініп, базарға жетті. Базардың кіре берісінде Парманқұл жолықты.

	– Қашан келіп қалдың? Пархат қайда?

	– Кеше кешкісін келдік. Саған барайық деп едік, «сені үйде бола ма, болмай ма» деп ойладық. Пархат ағасының үйіне кеткен. Өзіңді бүгін осы жерде кездестіретін шығармын деп едім. Құдай ондап, оңай жолықтың. Біз кеткелі жалғызсырап, ішің пысқан жоқ па?

	– Қайдағы іш пысқан. Бір ажалдан қалдым.

	– Не дейді? Тағы да біреулер тиісті ме?

	Сүлеймен болған оқиғаның бәрін айтты. Үнсіз тыңдаған Парманқұл Сүлейменнің әңгімесіндегі оқиғалардың ішінде өзі жүргендей боп, біресе тістеніп, біресе жұдырықтарын түйе күшеніп, қатты дегбірсізденді. Әңгіменің аяғына дейін әзер шыдады.

	– Жүр, Өдімәт жаманның басын кесіп алайық.

	– Өзім де соны діттеп келгем. Бірақ бүгін базарда мілиса көп. Бәлкім алдымен Мамажанға хабар берерміз.

	– Ұсталып бара жатсақ көрерміз.

	Екеуі базар ортасын кесіп, керуен сарайдағы шайханаға жеткенше, біраз уақыт өтті. Өтпегенде қайтсін. Базардағы күллі жұрт екеуіне иіліп сәлем беріп, бір ауыз хал-жағдай сұрауға ынтығып, жолдарын бөгей берді. Екеуі қанша мықты болса да, біреудің сәлемін алмай кететін көкіректіктері жоқ.

	Шайханаға жеткенде алдарынан қызметші жүгіріп шықты.

	– Қожайының қайда?

	– Өдімәт дәдәмді айтасыз ба?

	– Енді кімді айтам?

	– Tөpгi тамда бір қонақтармен отыр.

	Төргi тамға кіріп барды. Мұнда бес-алты кісі қарқылдаса күліп, ауқаттанып отыр екен. Әсіресе аяқ жақта отырған Өдімәт мәз. Дастархан үстінде ас-сумен бірге буда-буда ақша жатыр. Сірә, отырғандар бір сауданы бітіріп, енді ақша бөліс жайын әңгімелеп жатса керек.

	Қазақтың қос қарақшысын көргенде, бәрінің күлкілері сап тиылды. Өдімəттің зәре құты қалмай, ішіп отырған шайына қақaлып, реңі қашты. Парманқұл беліндегі қылышын суырып алып, Өдімәтқа ұмтыла беріп еді, Сүлеймен оны жібермеді.

	– Тоқтай тұр, Парманқұл. Мен бұдан алдымен бір нәрселерді сұрап алайын. Сосын Өдімәтқа қарады: – Сен мынаған жауап бер. Мені жөйіттерге не үшін саттың?

	Ананың тіл-аузы байланғандай, жауап беруге шамасы келмеді. Реңі құп-қу, екі көзі ойнақшып, дір-дір етеді.

	– Айт, айт деймін!

	Тамдағылардың бірінде үн жоқ. Осы кезде ішке бір қолына үш-төрт жасар баланы жетектеп, бір қолына жылаған сәбиді көтеріп, үсті-басы әлем-жәлем, кір-қожалақ әлдеқандай долы қатын кірді. Отырғандардың қасында түрегеп тұрған Сүлеймен мен Парманқұлды Өдімəттің адамдары деп ойласа керек бірден сөйлей бастады:

	– Міне, сіздерге екі бала әкелдім. Әрқайсысын елу сомнан сатам. Өдiмәт жәке, кеше осылай уағдаласып едік қой-ә. Балаларды алып кететін жөйіттеріңіз келді ме?

	Түкке түсінбеген Парманқұл Сүлейменге бір, отырғандарға бір қарады. Ал, Сүлеймен бұл долы қатынның кім екенін түсінді. Күні кеше жөйіт Уақит: «Кейде долылар жас балаларын сатып жібереді. Біз ондай балаларды бағып-қағып, әбден семіртіп жейміз» деген.

	Енді, міне, сондай долыны өз көзімен көріп тұр.

	– Өй, мынау не айтып тұр? – деді түкке түсінбеген Парманқұл.

	Сүлейменнің тұла-бойын ашу биледі. Сол ашумен долы қатынды да, отырғандарды да мыжғылап өлтіргісі келді. Өлтіріп қояр ма еді, ұмтылып барып, еш уақытта әйелге қол көтермейтін әдеті тосқауыл боп, кілт тоқтады.

	– Түсінбей тұрмысың, Парманқұл? Долы қатын балаларын жөйіттерге, жөйіттерге емес, мына отырған делдалдарға сатып тұр. Ал мыналар балаларды жөйіттерге үстеме бағасымен сатады. Әй, қатын, құры көзіме көрінбей! Ендiгәрі балаңды сататын болсаң, шашыңмен дарға асамын.

	Сүлейменнің қаһарланған түрінен ыққан долы қатын бұрыла сап, шығып кетті.

	– Ойпырмай, Сүлеймен. Тәшкенде қанша жүрсем де жөйіттермен жолым қиылыспапты. Сөйтсем, олардың кісі таңқаларлық істері көп екен-ау. Әй, Өдімәт! Сенің жөйіттермен құпия қатынасыңның бар екенін бұрын білген болсам, басыңды шауып тастар едім. Өй, нəлеті...

	– Ол хайуанға сөзіңді қор қылып неғыласың? Осы күнге дейін шабылмаған басы қазір шабылады. Бір бұл емес, отырғандардың барлығы да осы жерден тірі шықпайды.

	Өдімәт шапшаң жылжып кеп, Сүлейменнің аяғына жығылды:

	– Ойбай, Сүке. Рахым ете көріңіз, рахым ете көріңіз. Бекабаның адамдары қорқытып, «өзіңізді қолға түсіріп бер» деген соң амал жоқ, айтқандарын істеп едім.

	Парманқұл оның басынан бір тепті. Өдімәт тепкіні елемей, Сүлейменнің аяғынан ажырар емес.

	– Біреу қорқытты деп, әркімнің обалына қала бересің бе?

	– Қайтем, енді. «Айтқанымызды істемесең, бала-шағаңмен қоса, құртып жібереміз» деген соң, меңдуана мен көкнардың қайнатпа суынан дайындалған палау мен шәйді беріп едім сізге.

	– Опасыздық жасадың ба, жасадың. Енді қанша ақталсаң да, мені кешіреді деп ойлама. Сөзіңе сеніп мүсіркейді деп және үміттенбе, «Бекабаның адамдары саған қастандық жасайын деп жүр» десең болмай ма, сонда. Сені олардан өзім-ақ құтқарып алар едім.

	– Сіздерде, қазақтарда, «Аяғыңа жығылса, бауырыңды өлтіргенді де кеш» деген мақал бар емес пе? Басын иіп, табаныңызды жалап жатыр ғой. Енді бір жолға кешіре салыңызшы, – деді төрде отырған тақиялы біреу.

	– «Араша түсіп, арамыздағы дауды шеш» деген жоқ ешкім саған. Менің ұстанған жолым бойынша, опасыз әр кезде өз ісі үшін жауап беруге тиісті.

	– Сонда немене, осы жерде басын кесіп алмақсыңдар ма?

	Тақиялы біреу қорқатын емес. Осылай өктем-өктем сөйлеп қояды. Өктемсінгенді еш уақытта көтермейтін Сүлеймен шарт кетті:

	– Басын кессем, қолымды қағайын деп пе едің?

	– Қолыңды қағуға менің əлім келмесе, өкіметтің әлі келеді.

	– Не оттап отырсың?! Мына сұм мені жөйіттерге талауға бергенде, сол жөйіттер күнәсіз балалар мен әйелдерді жеп жатқанда, айтып тұрған өкіметің қайда қарап калды?

	– Барып, соған шағымыңды айт. Сонда ол қарап қалмайды.

	– Мен біреуге шағым айтатын қатын емеспін. Сен осы, неге сөзден қалыспай отырсың? Әлде бірдеңе көргің келіп отыр ма?

	– Шағым айтқанның бәрі қатын емес. Одан соң мен неге сенен бірдеңе көруім керек. Тамырым Өдімәтқа болысу – парызым шығар.

	Сүлеймен бұдан ары шыдай алмады. Әлгіге жетіп барды.

	– «Басқа пәле тілден» дейді біздің қазақ. Тамырың үшін араша емес, пәле тілеп алдың, – деп тістеніп тұрып, оны мытып жіберді.

	Заматта ес-түсінен айырылған ол, дастархан үстіне құлап түскенде, қалғандары өре түрегелді. Бұл ай-шайға қарамай, түрегелгендердің шетінен қиратты. Біреуі зып беріп, далаға қашып үлгерді. Парманқұл оны қылышымен бір ұрды. Анау тигізбей кетті. Өз-өзінен шығып кеткен Сүлеймен:

	– Парманқұл, Өдімəттің басын шаба сал! – деп айқайлады.

	Парманқұл сөзге келмеді. Жерде опасыз тірлігі үшін өкiрiп жатқан Өдімəттің басын қылышпен бір шапты. Сатқынның басы кесіліп түсті. Ал бассыз қалған дене орнынан ұшып тұрды да, мойнынан қаны шапшып, үш-төрт қадам басып барып, гүрс етті.

	– Хайуанның жүрегінің мықтысын қара.

	Дірілдеп барып, тыншыған бассыз дене мен сұлап жатқандарға көз салған Сүлеймен:

	– Həлеті Өдімәтті өлтіреміз деп ойлаған жоқ едім. Бәрі мынаның кесірі болды, – деп өзі бірінші ұрып құлатқанды бір тепті.

	– Болар іс болды. Сатқындарға осы керек. Жүр, бұл жерден шығып кетейік, – деді Парманқұл қылышындағы қанды дастархан шетіндегі орамалға сүртіп тұрып. – Өдімəттің өлгеніне өкінбе. Өзің жөйіттерге таланып, о дүниелік болғаныңда қайтер едің.

	Өздеріне зияндық істеген опасыздарды әр уақытта қатал жазалайтын қос қаһарман далаға шыққан кезде алдарынан мылтықтарын кезеніп бес-алты мілиса шықты. Жандарында мана қашып құтылып кеткен кісі бар.

	– Міне, осы баскесерлер қылышымен қорқытып, бәріміздің үрейімізді ұшырды. Мына бір дәуі шетімізден ұрып, қандаламызды шығарды. Ұстаңыздар екеуін де, – деп аналарға жалпаңдап өліп барады.

	– Таста, қылышыңды! – деп бұйырды мілисалардың бірі. – Қару асынып жүретін баяғы заман өткен. Қазір – кеңес заманы.

	– Бұған қылыш асынып жүруге кім рұқсат берген? – деді екіншісі.

	– Өткен жолы саған «бұдан былай қылышыңды көрмейтін болайын» деп ескертіп едім ғой. Мынаусы анада осында төбелес шығарып жүрген дәу болса керек. Қолыма түспей жүр еді, тәуір болды. Түрмеге қамап, көресіні керсетейін енді, – деп үшіншісі Сүлейменге шүйіле қарады.

	Осы кезде мана ішке кіріп кеткен мiлиса шықты. Өңі құп-қу.

	– Анда, анда, – деп қолымен ішкі жақты нұсқап, сөйлей алмай біраз тұрды да: – Өдімəттің басын кесіп тастапты. Қалғандары да жайрап жатыр.

	– Не дейді? – деп таңырқаған екі мілиса шайханаға қойып-қойып кетті. Артынша, жүгіріп қайта шықты: – Масқара, масқара... Шынымен біреуінің басын шауып тастапты. Ей, сен, бөлімшеге жүгір! Командирге хабарла. Оған дейін біз хаттама жасап, мыналардан жауап ала берейік.

	Дүрліккен мiлисалардың бірі бөлімшеге жүгірді. Қалғандары мылтықтарын оқтап, Сүлеймендерді ертіп, шайханаға кірді. Біреуі болған жайдың мән-жайын сұрап, қағазға жаза бастады. Бір-екеуі Өдімəттің өлігін көрпешемен жапты. Сүлеймен ұрғандардың бәрі тірі екен. Мілисалардың сүйеуімен әзер тұрып, бергі бөлмеге барып отырды.

	Шайханадағы жұрт та дүрлігіп, бір-бірімен күбірлесіп, қос қарақшыға қарап-қарап қояды. Біраздан соң жағасында екі жұлдызы бар бір мілиса келді. Қасында бағанағы шабарман.

	– Не болып жатыр?

	Қағаз жазып отырғаны қолын шекесіне апарып, оған бар жағдайды түсіндірді.

	Келген мiлисалардың бастығы болса керек. Өліп жатқан мен оңбай таяқ жеген кісілерге қарады.

	– Мынау кісі өлтіргендердің қолдарын байлап, арбаға салыңдар!

	Үш мілиса кеп, қолдарын байлап жатқанда:

	– Сен бе, осылардың дөкейі? – деді Сүлеймен.

	– Әзірше – мен. Анда менен де зор дөкейлер бар. Не айтпақ едің?

	– Айтатынымды сенен зор дөкейлерге айтам. Апар соларыңа.

	Мілисалар қос ат жегілген үлкен арбасына Сүлеймендерді отырғызды. Ат айдайтын бір мілиса ғана арбаға мінді де, қалғандары оны қоршай жүрді.

	Мілисаханаға келгенде, екеуін камераға қамады. Бұл мілисаханада Сүлеймен өткен жолы болған. Онда Мамажан құтқарып әкеткен еді. Сол есіне түсті.

	– Енді Мамажанға қалай хабар береміз?

	– Бір мәнісі болар. Сыртқа кіріп, шығатын «құлақтар» бар. Солардан хабар айтармыз.

	– Мұнда бұрын қанша рет түстің?

	– Есебін өзім де білмеймін. Оншақты рет түсіп қойдым-ау.

	Жататын жері, отыратын орындығы жоқ мұздай камерада бір күн отырды. Ертеңіне Сүлейменді тергеушіге апарды. Бұрын сотталған емес пе, Сүлейменге мұндағы жағдайлардың бәрі белгілі.

	Тергеуші қартаң келген өзбек екен. Бірден сұрақтың астына алды. «Тәшкенде неғып жүрген жансың?» «Өдімәтті не үшін сойдың?»

	Сүлеймен оған бұрын сотталғанын айтпады. «Қыдырып келген қыр қазағымын» деді. Одан соң Өдімəттің не істегенін, жөйіттердің қылықтарын айтып берді.

	– Адам жегендері үшін оларды қырып салсам, несі бар? Сендер, мені ұстағанша, солардың көздерін неге құртпайсыңдар?

	– Кеңес одағының заңымен өмір сүріп жатқан біздің қоғамда «адам жейтіндер бар» деп айтуға қалай аузың барады? Тәшкенде жөйіттер патша заманында болған. Қазір жоқ. Түсіндің бе? Жалпы, сен маған сұрақ беруге тиісті емессің.

	– Мен сұрақ беріп жатқаным жоқ. «Жөйіттерді неге құртпайсыңдар?» деп отырмын.

	– Ондай жоқ дедім ғой, Тәшкенде. Қылмысыңды ақтауға басқа себеп таба алмадың ба? Одан да істеген ісіңе жауап бер.

	...Не керек, бұлар он бір күн тергеуде жатты. Сүлеймен мен Парманқұл өздерін ақтап ала алмады. Ақтап ала алмады емес, тергеушілер дегеніне жетті. Ертең сот деген күні:

	– Осы мілисалардың Тәшкендегі жөйіттерді білмейтініне таңым бар, – деді Сүлеймен.

	– Біледі. Бәрін біледі. Тіпті олармен сыбайластықтары да бар. Керек десең, жөйіттерден өздері қорқады.

	Иә, қадірлі оқырман! Тәшкен мен оның төңірегінде өткен ғасырдың отызыншы жылдары «жөйіт» деп атаған адам жейтін қауым болды дегенге кейбіреулер сенбейтін де шығар. Бірақ бұл – ақиқат нәрсе. Қоқан хандығы кезінен бар жөйіттерді, кеңес өкіметі тек отызыншы жылдардың аяғына таман ғана ауыздықтай алған. Десек те, олардың біраз қауымы өткен ғасырдың алпысыншы, жетпісінші жылдарға дейін жасырын жұмыс істеген...





ТӨРТІНШІ БӨЛІМ


	І


	Он екінші күні сот болды. Бес-ақ адам қатысқан сот Сүлеймен мен Парманқұлды он жылға кесті. «Жазаларын Табақсай түрмесінде өтесін» деген шешім шығарды сот.

	– Ойпырмай, Парманқұл. Біздің ісіміздің ақ-қарасын да тексермей жатып, он жылға кесе салғандары несі? Тергеушіге «жөйіттердің апандарын көрсетейін» деп қанша айтсам да, құлақ аспады. Әділ деген өкіметтерінің сиқы осы ма?

	– Көп нәрсені түсінбейсің, Сүлеймен. Олар жөйіттердің апандарын сен айтпасаң да біледі. Тергеушінің де, соттың да шикілігін көрмейсің бе? «Бай-құлақтар мен ұры-қарыны аяусыз қырамыз деп кәріне мінген өкімет, адам өлтіргенге ату жазасын, болмаса жиырма бес жыл беруі керек. Ал бізге он жыл берді. Жалпы, сот үкімі бізге Өдімәттің өлімін ғана танды. Басқа жөйіттер жайында жұмған аузын ашпады. Демек, соттың ісі шикілікке толы. Біз қайта оның он жыл бергеніне қуанайық. Ату жазасын бергенде қайтер едік? Ешкімге хабар беріп үлгертпей, ертең-ақ атып тастар еді. Ал түрмеге барған соң Мамажанға хабар береміз. Арғы жағын ол өзі ептейді.

	– Екеуміздің жағдайымыз оның құлағына тимей қалды-ау деймін. Әйтпесе, осы жерден құтқарып әкетер ме еді...

	– Енді есіткен күнде де ештеңе істей алмайды. Тек біз түрмеде біраз жатқаннан кейін ғана әрекет жасайды.

	– Taбaқсай деген қай жер?

	– Тәшкеннен онша алыс емес. Ондағы түрме – менің үйреншікті жерім. Сол түрмеде маған қастасып жүрген біраз адамдар жатыр. Барған соң солармен кейбір дауларды шешуге тура келеді. Өткен жолы мен ерте шығып кетіп, ерегісуіміз аяқталмай қалған.

	– Түрмеде жатқандардың арасындағы дау – мілисалармен арадағы дау емес қой. Оны шешуге болады Сібірде небір пәлелерді бастан өткергенбіз.

	– Иә, енді қасымда өзің барсың. Маған қыр көрсетіп жүргендерге оңайлықпен беріле қоймаспыз.

	– Олар кімдер еді?

	– Ол жердегі баскесерлер – таулықтар. Таласымыз – «түрмені кім билейді?» деген даудан басталған.

	– Бір басшысы бар шығар өздерінің.

	– Бар. Ахмад деген билеуші бар онда.

	– Денесі үлкен бе?

	– Бойы онша ұзын емес. Бірақ жуан. Түрі зәрдей. Қолына ұстаған адамын мытып, бір жерін сындырып жібереді. Өткенде екеуміз жекпе-жекті белгілеп қойған едік. Сол күнге жетпей, мен кетіп қалғанмын. Енді барсам, ол сол ерегісті қайта қозғайды.

	– Осы жолы жекпе-жекке шықсаң, бетін қайтарып таста.

	– Бара көрерміз.

	Ертесіне мілисалар екеуінің қолдарын байлап, камерадан шығарып, қос өгіз жегілген биік шарабалы арбаға салды. Қолдарын байлағандары аздай, ұзын арқандарымен бүкіл денелерін арбаға тағы шандып матады. Аяң жүрісті өгіз арбаға мылтықты төрт мілиса ілесіп, түстік жақты бетке алды. Содан діттеген жерлеріне кешке бір-ақ жетті. Жолда Сүлеймен Табақсай түрмесін «Сібір абақтысы секілді биік қорғаны бар, жан-жағы тікенекті сымтемірмен қоршалған шығар» деп ойлаған. Бірақ мұндағы түрменің сыртқы көрінісі Сібірдегіден бөлектеу екен. Бөлектеу болғанда, түрменің сыртқы қорғаны түгелімен таспен соғылған. Қорғанда үлкен бір-ақ дарбаза бар. Соған қарап:

	– Бұл түрме шағын ғана екен-ау, – деді Парманқұлға.

	– Саған бұл бір жағынан қарағанда ғана кішкентай көрініп тұр ғой. Әйтпесе, іші ат шаптырымдай, ой, ат шаптырымдай демін-ау, құла дүз. Бұнда мыңнан аса адам жатыр.

	– Сібірде ғой, ағаш кесетін едік. Ал мұнда түрмедегілерге не істетеді?

	– Шәниіп жатқызып қоймайды. Бірақ білектілер жақсы өмір сүреді...

	– Ай, тоқтатыңдар сөзді! Іштерің жарылып өліп бара жатсаңдар, қазір түрмеге жайғасқан соң айтарсындар айтатындарыңды, – деп мілисаның бірі бұлардың сөздерін бөлді.

	Онымен айтысуға арланған қос қаһарман сөздерін тыйды. Өгіз арба түрме қақпасына жеткенде, бесатар карабин асынған екі солдат бұларды тоқтатты. Мілисаның бірі оған әлдеқандай қағаз көрсетті. Әлгі солдаттар қақпаны ашты. Өгіз арба қақпаға таяу барып тоқтады.

	Іш жақтан бес-алты қарулы солдат шықты. Олар Сүлеймен мен Парманқұлды босатып, ішке алып кірді. Содан екеуін біраз тексерістен өткізген соң, түрменің кіре берісіндегі үлкен тамға кіргізді. Үлкен тамның іші бірнеше камераларға бөлінеді екен. Солдаттар екеуін солардың біріне қамады.

	Қаракөлеңкелеу камера ішінде оншақты адам жатыр. Қазақтың қос қарақшысы кіріп келгенде, олардың біразы орындарынан тұрды. Төрде жатқан екеу тұрмады.

	– Уа, Парманқұл əкə, амансыз ба? Уа, əкə, хош келдіңіз! – деп тұрғандар Парманқұлдың қолын алып жатыр. Одан кейін Сүлейменмен амандасты.

	Парманқұл өзiне сәлем бергендермен шүйіркелесiп, хал-жағдай сұрастырып жатыр. Сөз арасында өздерінің не үшін түскендерін де айтып өттi. Сүлейменнің байқауынша, мұндағылардың бәрі бұрын түрме көргендер секілді. Барлығы жайбарақат, тура өз үйлерінде жатқандай, еркін әңгіме айтып отыр.

	– Сүлеймен, осы жігіттердің бәрімен бұрындары осы түрмеде дәмдес болғанмын. Шеттерінен сенімен таныстырып өтейін, – деп Парманқұл отырғандардың аттарын атап шықты.

	Сүлеймен сегіз адамның аттарының бәрін бірден жадында сақтап қала алмады. Тек Кәрімбек, Пәрімбек деген ағайындылардың, Адамбай атты кісінің аттарын санасына бірден құйып алды.

	Парманқұл олардың аттарын атап қана қоймай кім екендіктерін де айтып жатыр.

	– Мынау Кәрімбек пен Пәрімбек қаңлының миям атасынан. Елдері – жоғары Шыршықтағы Қияңқыдан. Бүкіл Шыршық, Қамшық, Алай тауларының төңірегінде бұлардан асқан баукеспе жоқ. Арғы жағы – қырғыз, бергі жағы – тәжік ауылдарының бай-манаптары бұлардан көресіні әбден көрген. Сонау Ош жақтан үш-төрт үйір жылқыны екеуі-ақ бір түнде тау асырып, айдап келе береді. Ал, Жалалабад пен Ходжент маңынан айдаған малдарды екі-үш күнде қырғызға бір-ақ асырып тастайды. Әлі де сол кәсіптерін тастамай келеді. Ұрлық үшін қанша рет сотталдың, Кәрімбек?

	– «Сол кәсіпті әлі тастамай келеді» деп артық айтып қойдың, Парманқұл. Баяғыда байдың малдарына ұрлық жасаушы едік. Онда біздікі ұрлық емес, барымта болушы еді. Ал, қазір ұрлайтын ондай малдар жоқ. Өкімет кедей. Кəлхүз, әртілдердің малдары өңкей арық-тұрық бірдеңелер. Ұрлауға тұрмайды. Ірі-ірі барымта болмаған соң айналдырғанымыз – базар. Базарда әртүрлі істерге араласамыз. Ондайда ешкімге билік бергіміз келмейді. Осы жолы екі қоқандықты сойып тастадық. Сөйтіп жетінші рет осы – Табақсай түрмесіне келдік.

	– Келгендеріңе қанша күн болды?

	– Ертең бір жетіге толады.

	– Ендігі жетіде бәрімізді арғы түрмеге бірге кіргізеді екен ғой.

	– Осы, мен таңмын. Анада Сібірде де бізді бірден түрмеге кіргізбей, бір айдай осындай камераға қамап қойып еді. Бұл қандай тәртіп өзі? – деді Сүлеймен.

	– Сібірді білмеймін, мұндағы тәртіп осылай. Сотталушыларды алдымен осы жерде біраз ұстайды да, одан соң барып, іш жақтағыларға қосады. Ал, бұрын сотталғандарды алдымен осы өзіміз отырған камераға қамайды. Бірінші түскендер басқа камераларда. Мілисалардың мұнысы – сотталған адам осында біршама уақыт жатып, түрме өміріне үйренсін дегені-ау.

	– Ал мынау Адамбай не үшін жатыр мұнда? Бұл да барымташы ма?

	Адамбай «мені таныстыр» дегендей, Парманқұлға қарады.

	– Е, бұл сабаз да оңай адам емес. Төрт кісіні сойған. Ал, бұл жолы не үшін түскенін әлі сұрап үлгермедік.

	– Қойлықта біреумен ерегісіп қалып, қамшымен басына екі рет ұрып едім, осал екен дәйіс. Өліп қалды. Сол себеппен осында бесінші рет келіп отырмын.

	Адамбайдан кейін отырған қазақтардың бәрі өздерінің не үшін сотталғандарын айтып өтті. Тек әңгімеге араласпай, төрде шалқайып жатқан екеу ләм демеді. Сүлеймен оларға қарап еді, екеуі де таулық сияқты. Қаба сақалдары бет-ауыздарын түгел басқан.

	Осы камерада Сүлеймендер бір жеті жатты. Сегізінші күні бәрін түрме ішіне кіргізді. Сібір түрмесінде темір кереуеттер бар еді. Мұндағы барактың еденіне ши төселген. Сотталғандар сол ши үстіне жатады екен. Көрпе, жастық атымен жоқ. Әркім сырт киімдерінің бірін жастық, бірін көрпе етіп жата береді. Барак саны – он бір. Бір топ солдат бұларды ортаңғы баракқа әкеп кіргізгенде, орын бөліп берген жоқ-ты. «Жататын жерлеріңді өздерің тауып алыңдар», – деп олар бұрылып жүре берген.

	Парманқұл бастаған топ кірген барактағы қазақтардан гөрі бөгде ұлттар басым екен. Бірлі-жарым қазақтар болмаса, бұларға көпшiлiгi сәлем де бермеді. Дегенмен, отырғандардың бәрінің көздері Сүлейменде. «Бұл не деген дәу адам» деп таңданған сыңайлы.

	Парманқұл отырғандарды жағалай «қай жер бос, қай жер бос?» деп көп жүрді. Бір кезде:

	– Сүлеймен, мұнда келіңдер. Мына жер бос екен, – деп айқалады.

	Барак басында топтанған бұлар солай қарай барды. Алайда Сүлемендер онда жеткенде, арғы жақта отырған бір топ таулық орындарынан тұрды да, Парманқұл діттеген бос орынға келді.

	– Өй, сендердің өз орындары бар емес пе? Бұл жерге неге келдіңдер?

	– Мұнда ешқандай бос орын жоқ. Жататын жер іздесеңдер кіре беріс есіктің алды бос, сонда барып жайғасыңдар, – деді төртпақ келген біреуі Парманқұлға көздерін алартып.

	– Менің келе салып ешкіммен ерегіскім келмейді. Мүмкін өз орындарыңа қайта барарсыңдар.

	– Сен қай жерге жайғасу керектігін алдымен менен сұрауың керек еді. Бұл баракта менің рұқсатымсыз шыбын да ұшпайды. Енді мен қай жерді көрсетсем, сонда жайғасыңдар. Әйдә, барыңдар, кіре беріске!

	– Атың кім сенің?

	– Уа, жігіттер, – деп шаңқ еткен әлгі жанындағыларға бұрылды. – Мынау тікелей менен атымды сұрайды. Айтыңдаршы, осында өзіме тіке келіп, атымды сұрайтын адам бар ма еді? Жоқ, бұл қазақтар түкке түсінбей тұр екен. Өздерін есік алдына қуып, бұл жердің тәртібін үйретіп қойыңдар! Осы кезде сотталушы бір қазақ жүгіріп келді:

	– Ойбай, көкелер, үндемей айтқан жеріне бара беріңіздер. Атын сұрағандарыңыз не одан? Бұл атақты Шурхат қой. Барыңыздар енді, тезірек ана жаққа. Әйтпесе, бәріңізді оңдырмай қояды.

	– Сен араға түспей-ақ қой, бауырым. Шурхатың пірін танымай жүр екен, – деді Парманқұл әлгі қазаққа.

	Шурхаттың серіктерінің бәрі ірі-ірі денелі. Әсіресе, алдындағысы Сүлеймен секілді алып. Ол шеттегі Парманқұлды салып жіберді. Парманқұл тәлтіректеп кеткенімен құламады. Бірақ оған қалған таулықтар жабылып кетті. Ал, дәу таулық Кәрімбек пен Пəрімбекті, Адамбайды, сондай-ақ басқа қазақтарды пұшпақ құрлы көрмей, бір-бір ұрып құлатып түсірді. Сосын ыржиып Сүлейменге жақындады. Сірә, «мұны бір періп, сілейтіп салайын» деп ойласа керек. Сүлеймен ол қазақтарды ұрып құлатып жатқанда әдейі араласпай, сабыр сақтап, оның өзіне келуін күткен. Анау таяй бергенде «шоқпар тимей жүрген асау бұқа екенсің өзің» деп тістеніп тұрып, маңдайынан бір соқты. Таулық төрт-бес қадам артқа теңселіп, шалқасынан гүрс етті. Ол гүрс еткенде құлаған қазақтар тұра сап, басқа таулықтармен төбелесіп жатқан. Парманқұл біреуін қылқындырып, жанын көзіне көрсетіп тұр еді. Сүлеймен қарсыласын шалқасынан түсіргенде, олардың бәрі төбелестерін тия сап, шетке ығысты. Барлығы шешуші төбелес осылардікі деген сияқты. Бір олар емес, баракта жатқандар түгел орындарынан көтеріліп, осы жаққа қараған.

	Құлаған дәу әп-сәтте тұрды. Тұрды да, екі қолын жұдырықтап, алға соза Сүлейменге жақындады.

	– Қаныңды судай ағызамын қазір.

	Сүлеймен жайбарақат тұр. Аюдай болған анау неме секіріп келіп, мұны бір соғып үлгерді. Сүлеймен бір жағына қарай қисайып барып, әзер құламады. Бағаналы бері ашуы көтерілмеген Сүлеймен өзіне соққы тигенде, қаны басына шапшып шыға келді. Ақырып тұрып, өзін екінші рет ұруға ыңғайланған ананың дәл тұмсық түбінен қойып жіберді. Ашуланған кезде мұның күрзідей жұдырығының соққысына өзі секілді алыптар шыдай алмаса, басқаның төтеп беруі мүмкін емес. Бірақ таулық осал адам емес. Дегенмен Сүлейменнің жаңағы соққысынан есінен танып, бүк түсті. Сүлеймен оны қоя салды да, қатар тұрған таулықтарды бір-бір соққымен баудай түсірді. Қашып бара жатқан біреуін шап ұстап, қап сияқты жоғары көтерді де, төрдe манағы басынып сөйлеп отырғанға жетіп барды. Өзінің сенген дәуін бір-ақ соққымен талдырып түсірген Сүлейменнен зәре-құты қалмаған ол, өзбектер жаққа қанша бергенде бұл қолындағы көтерген адамымен оны бір ұрды. Лақтырылған адам көлденең ұшқан күйі қашқынның желкесіне барып тиді. Жер құшқан екеуін қырандай бүрген Сүлеймен сілкіп-сілкіп орындарынан тұрғызды.

	– Әй, нəлеті, – деді Сүлеймен Шурхатқа шүйіліп. – Осы түрмені өзің тұрғызып, баяғыдан өзің билеп келе жатыр ма едің? Неге бірінші келгендерге адамға ұқсап сөйлеспейсің? – деп оның желкесінен мытып-мытып жіберді. Шурхат талып қалды ма, әйтеуір былқ-сылқ. Оған қараған Сүлеймен болмады. Жағына шапалақтап-шапалақтап жіберді. Анау есін жиғандай, көзін ашты.

	– Бүгіннен бастап маған бағынатын боласыңдар. Бағынбайтындарың өлдім дей беріңдер. Естідіңдер ме-ей?!

	Таулықтар бастарын изедi. Шурхаттың басынан Сүлеймен тағы бір ұрып, етпетінен жалп еткізді.

	Қатты ашуланғанда Сүлеймен ентігіп кетуші еді. Осы жолы ентігін зорға басты.

	– Құп қираттың-ау, бәрін. Жаман айғырдай кісінеген сұмдарға осы керек еді. Жүр, енді біз бұлардың төрдегі орындарына барып, жайғасып алайық, – деді Парманқұл.

	Екеуі тобын ертіп төрге беттегенде, қастарына бір жағымпаз жүгіріп келді.

	– Уа, əкə. Бүгіннен бастап, бұл барактың қожайыны – сізсіз. Ал, қожайын ең төрдегі жұмсақ орынға жату керек. Жүріңіз, сол орныңызды көрсетейін, – деп ол жағымпаздана иіліп, алға жорғалай жөнелді.

	Сібір түрмесінде мұндайларды «шестерка» дейтін. «Шестеркалар» кім мықты болса, соның аяғын жалап күн көреді. Түрмеде болған оқиғалардың бәрін билеушіге жеткізіп тұрады. Сондай-ақ билеушінің кір-қоңын жуып, жататын жерін тазартады. Бір сөзбен айтқанда – қатынша жұмыс істейді. Сүлеймен әлгіннің сондай адам екенін бірден білді. Тағы бір білетіні – билеуші «шестеркалардың» аттарын атауға тиіс емес. Басқа, қорлау аттармен атай беруге болады. Бірақ Сүлеймен біреуді мазаққа айналдыруды жек көреді. Дегенмен бұл жер – түрме. Қанша мықты болсаң да, түрме заңын ұстау керек.

	Жағымпаз төрдегі жаюлы үш-төрт көрпешені қағып-қағып, қайта салды.

	– Бүкіл баракта бар көрпеше осылар-ақ. Бұрын бұларға Шурхаттар жатушы еді. Енді бұлар – сіздердікі. Жақсылап жайғасып алыңыздар. Бұдан былай бір нәрсе керек болса, қызметтеріңізге дайынмын.

	– Сен мынаны айт, – деді Парманқұл оған қарап. – Пияз бен Ахмад қай баракта жатыр?

	– Уа, Паяз бен Ахмад əкəмдар екінші баракта. Ол кісілер бүкіл түрменің билеушілері ғой. Шурхат солардың адамы. Оның сіздерден таяқ жеп қалғанын қазір-ақ есітеді. Сосын... Иә, ол жағын өздеріңіз шеше бересіздер ғой. Сіз Парманқұл əкəм емессіз бе? Сізді білем. Ахмад әкәмен ерегістеріңізді де білем. Бірақ мен үлкен кісілердің істеріне араласпаймын ғой.

	Бұл уақытта таяқ жегендер үсті-бастарын қағып, шетінен далаға шығып жатты. Дәуі бұл жаққа бір қарады да сүйреттіліп барып, таулықтардың ортасына жатты. Сірә, қатты соққының әсерінен әлі өз-өзiне келе алмаған-ау.

	– Сенің үлкен кісілердің ісінде, әлбетте, шаруаң болмайды. Бірақ үлкен кісілердің айтқанын істеуге міндеттісің. Қазір далаға шық та, анау таулықтарды аңды. Олар Паяз бен Ахмадқа бара ма, барса, не жайлы әңгімелеседі, нендей істі ойластырады, соның бәрін біліп кел.

	– Мені өз қорғауларыңызға аласыздар ма? Әйтпесе, аналар өлтіріп қояды.

	– Қорықпа. Айтқанымды істей бер.

	Қолын қусырып, басын қайта-қайта изеген жағымпаз ары кеткенде:

	– Ахмадты айттың. Ал, Паяз дегенің кім еді? – деді Сүлеймен.

	– Әнеукүні саған «түрмеде біреулермен ерегісім бар еді» деп едім ғой. Паяз, Ахмад деген билеушілермен өткенде ерегісіп қалғанмын. Жаңа Шyрхат мені танып, бізге әдейі тиісті. Бірақ сенің арқаңда жеңіске жеттік. «Жеңіске жеттік» дегеніммен, олар осымен тыныш қалмайды. Сондықтан да айқастың бәрі алда. Түрме ішінде ары-бері жүргенде, дүзге шыққанда сақ болу керек. Бұлардың тығылып тұрып, тасадан пышақтап кететін әдеттері бар. Бәрінің пәпектерін басып, жуасытып қоймайынша, далада жалғыз-жарым жүрмеңдер.

	– Иә, ойламаған жерден пышақ ұрып кететін сатқындықтары бар бұл пәтшағарлардың, – деді Кәрімбек.

	– Олар түгілі қаруға біз де сүйенеміз ғой. Біз қарусыз болсақ, тым қауқарсыз екенбіз. Жаңа Сүлеймен болмағанда быт-шытымыз шығар еді.

	– Оның рас, Парманқұл.

	Шурхат бастаған топ далаға шығып кеткенде, барактағылардың бәрі Сүлейменге келіп, сәлем бере бастады. Бәрінің жүздерінде жағымпаздықтың табы бар. Сүлейменге қошемет көрсетіп, өліп барады.

	– Парманқұл, мен Сібірде қара Ибанды ұрып жыққанда, ондағылар маған бұлай қошемет көрсеткен жоқ еді. Ал, мыналар бір таулықты сілейтіп салғаным үшін мені қаһарманға балап жіберді-ау.

	– Е, ол жақта бұл жердегідей жәдігөйлер жоқ та.

	– Осы мен барған, жүрген жерлеріміздегі адамдардың мінез-құлықтарына назар аудара бермеймін. Шынында таулықтардың басқаға, әсіресе өзінен күштілерге деген көзқарастары мен қарым-қатынастары өзгеше болады-ә.

	– Иә. Бірақ өздері әлі келетіндерге, ой, күн бермейді-ау, пәлелер.

	Бұдан кейін әркім опасыз таулықтар туралы өз пікірлерін айтып отырды. Сүлеймен Шурхаттың орнына жайғасқан соң, қалған жігіттері де оның айналасындағы орындарды иемденді.

	– Біз таулықтардың орындары алдық. Енді ол сорлылар қайда жайғасады?

	– Туһ, Сүлеймен, оларға жанашырлық сөз айтпай-ақ қойшы. Кім бізге тиіссін деген. Енді қайда жайғасса, онда жайғассын. Өз обалдары өздеріне. Мүмкін бәрін жаңа өздері бізге айтқан кіре беріске жатқызып қоярмыз.

	– Шынында, Парманқұл, солай зорлық көрсетеміз бе?..

	– Біздікі – зәбір емес. Біздікі шайқас үстіндегі – таза жеңіс, – деді Кәрімбек.

	Бір кезде бағанағы «шестерка» келді.

	– Сіздерге жақындауға бола ма? – деді ол анадай жерде тұрып.

	– Кел. Ахмад пен Паяз жақтан не хабар бар? – деді Сүлеймен дауыстап.

	– Ойбай, қожайын, жай сөйлеңіз. Мені сіздерге не айтатынымды бөтендер естуге тиіс емес.

	– Атың кім сенің? – деп сұрады Кәрімбек.

	– Рахматолла.

	– Айт әңгімеңді. Не көріп, білдің?

	– Айтсам былай: Шурхат осы жерден шыққаннан кейін тура Ахмад пен Паязға барды. Бірақ қастарына жақындай алмадым. Сондықтан не айтқандарын естімедім. Дегенмен Шурхат болған оқиғаның бәрін айтты-ау деймін. Ахмад ашуланып кетіп, Шурхатты да, жанындағыларын да ұрып тастады. Ұрып-ұрып алды да: «Сол қазақтарды енді мен барып төбелеуге тиіспін бе? Өздерің қатырыңдар. Ертең солардың бірінің басы менің алдымда жататын болсын», – деп айқайлады. Шурхаттар бастарын изеп, тұра бергендерінде мені көріп қоймасын деп сыртқа шығып кеттім. Бар көріп, білгенім – осы.

	– Оттапты хайуандар. Біздің басымызды кесіп үлгергенше, өздерінің бастары кесілер.

	– Әзірше ашуланба, Парманқұл. Бар нәрсені уақытында көреміз. Шурхаттар бізге қайтіп тиісуге беттей қоймас. Бірақ Ахмад пен Паяздың айтқанын орындайтын болса, олар біздің біреуімізге қапыда бір зияндық жасап қалуы кәміл. Сондықтан да олар мақсаттарына жету үшін кез келген мүмкіндікті пайдаланып бағады.

	– Менің қауіптенетінім, Сүлеймен, түн мезгілі. Сол үшін де бүгін, бүгін ғана емес, алдағы түндерде де сергеқ ұйықтауымыз керек.

	– Бұлар кәнігі баскесерлер. Қанша сергек ұйықтасаң да, бауыздап кетудің бір амалын табары хақ, – деді Адамбай Парманқұлдың сөзіне қосылмайтынын білдіріп. – Одан да әр түні әрқайсымыз кезектесіп қарауылдыққа тұрайық.

	– Е, мұның жөн. Біз бүгін Сүлеймен екеуміз қарауыл болайық. Басшы әрқашанда тобының міндетін бірінші атқаруға тиіс қой.

	Сүлеймен оны қостағандай ишара білдірді.

	– Мына Парманқұл біледі, мені біреу сөзге айналдырып отырмаса, ұйықтап қаламын. Ал, бір ұйықтасам, Құдай салмасын, бір жерімді кесіп әкетсе де, түк білмей қатамын. Ал, енді, мені дереу оятып жіберетін бір тәсіл бар. Соны сендерге айтып қояйын. Ұйықтап жатқанымда алқымынан сәл қысып қалсаңдар болды, атып тұрамын.

	Кешке жақын Шурхаттар келіп, орты тұстағы бос орынға жайғасты. Олардың бәрінің жүздерінде «қайтсек те сендерден кек аламыз» дегенді білдіріп тұрған өшпенділіктің табы бар. Қазақтарға қарап-қарап қойып, өзара күбірлесіп жатыр.





ІІ


	Бір уақытта казармаға тексеруші солдаттар кіріп, сотталушыларды түгендеп шықты. Жұмыстарын тындырғасын, қабырғаларға ілінген шырақтарды сөндiрiп шығып кетті.

	– Сен енді мені әңгімеге айналдырып жат, – деді Сүлеймен Парманқұлға.

	Парманқұл не жайында айтсам екен дегендей біраз уақыт үнсіз жатты.

	– Не айтарыңды білмесең, өзім аузыңа әңгіме салып берейін. Анада Тәшкенде бір кісілер сендер туралы бірдеңе айтып еді. Сендер дегенім – Сыр бойында сенен басқа тағы бір Парманқұл бар екен ғой. Айтушылар сені – «батыр Парманқұл», а оны «осал Парманқұл» деді. Соны есітіп, «анау Парманқұл не сенің құрдасың, не қастасың шығар» деп ойладым. Өйткені, халық бір нәрсенің себебінсіз аттас адамдарды екі бөлек атаумен атамайды.

– Дұрыс пайымдаған екенсің. Жұрттың сол Парманқұл екеумізді басқа Парманқұлдардан бөле-жара атауында бір себеп бар. Ел ішінде Парманқұлдар көп қой. Бірақ Сыр бойының әмбе жұртына біз екеуміз белгілі Парманқұлдармыз.

	Ол Парманқұл шынында да менің құрдасым. Өзі сен сияқты дәу. Алайда сенен жұқалау. Түсі зәрдей. Қолдары күректей. Бұрындары жорыққа бірлесіп шығатынбыз. Бірде екеумізге бір бай қатты қысастық жасады. Бай деп отырғаным – оразгелді, жандардың Әкімбай деген болысы. Парманқұл екеуміз қысастығы үшін Әкімбайдан кек алуды ойладық. Дегенмен болыққа жету оңай емес.

	Жанынан үнемі жандайшаптары мен шабармандарын тастамайды.

	Бір күні оның үйін аңдуға кірістік. Үшінші күні болыс тоқалының үйінде жалғыз қонып қалды. Тоқалымен жатқан жерінде бассалуға арландық та, далаға шығатын мезгілін күттік. Қас қылғанда, қуығы бекітіліп қалды ма, сол түні болыс далаға шықпады. Ал, біз үйінің сыртындағы ағаш түбінде күтіп жата бердік.

	Таң атты. Жалшы-малайлар болыстың малын өріске айдап, тірлікке кіріскен уақытта ол үйден шықты. Үстінде ақ дамбал, ақ көйлек. Зәрi қатты қыстап жіберді ме, болыс аулағырақ бармай, үй артына тұра сап, шаптыра берді. Сәл кешіксек, ол ісін бітіріп ішке кіріп кетуі мүмкін. Мен қылышымды қынабынан суырып алдым да: «Мә, жүгіріп барып, мына қылышпен болыстың басын шауып таста» – дедім Парманқұлға. Ол қылышты ала сап, тұра жүгірді. Оның жүгіріп келе жатқанын болыс байқап қалды да, малайларын шақыра бастады. Өзі сиіп болмаса да, асығыс-үсігіс дамбалын кие сап, анадай жердегі арбаға жетті. Арба үстінде бесaқа жатыр екен. Ол соны ала сап, Парманқұлға қарсы ұмтылды. Ол бір жақтан ұмтылғанда, қолдарында сойылдары бар екі жалшы екінші жақтан ұмтылды. Сәл шапшаңдық, болмаса батылдық көрсеткенде Парманқұл болысты шауып тастар еді. Бірақ ол қылышын тастай салып, кері қашты. Бәлкім үш жақтан қарсы тұрған аналардан қаймыққан шығар. Бәлкім кісі өлтіргісі келмеген шығар. Осыдан кейін мен оны «осал» деп ат қойып едім, аузым дуалы ма, білмеймін, ел де оны солай атап кетті.

	– Ол шынымен «осал» болса, бұрындары сенімен қалай жорыққа шығып жүрді?

	– Ол осал емес, нағыз қаһарманның өзі. Сол жолы неге бұндай қылық көрсеткенін білмеймін.

	– Ол байдан қашып кетті. Сен кейін не істедің?

	– Парманқұл маған қарамай қашып кеткесін, қарусыз қалған мен, анадай жерде жатқан ұзын таяқты алып, оларға жүгірдім. Болыс өзін аңдыған тағы біреудің бар екенін ойламаса керек. Парманқұл қашқасын, өзара жайбарақат сөйлескен олар мені көргенде, сасып қалды. «Бір Парманқұл қашып еді, екіншісі де осы жерде екен ғой. Әйдә, жабылайық бұған үшеулеп», – деп айқайлады.

	Шынымды айтсам, сонда «қашып кеткен Парманқұл артына бір бұрылып қараса, оларға жүгірген мені көріп, көмекке келер деп ойлағанмын. Ол көрінбеді. Мен сол жүгіргеннен қолдарындағы сойылдарын ары-бері сермеген жалшылармен айқасқа түсе кеттім.

	Бірінші кездескен жалшы сойылын маған сілтей бергенде, таяғымды көлденең тосып қалдым. Сойыл таяққа тиді. Ол екінші рет ұрмаққа әрекеттенгенде, таяқтың ұшымен ішіне қойып жібердім. Жазған ішін басып, отыра кетті. Арт жағынан келген екінші жалшы мені ұрып үлгерді. Оның сойылы тура жауырыныма тиді. Ұруы қатты болмады ма, әлде бары сол ма, әйтеуір соққы аса қатты тимеді. Дегенмен сойылдың аты сойыл емес пе, ауырсынып қалдым. Бірақ ашуым қатты қозып кетті. Айқайлап жібердім де, таяғымды олай-бұлай сермеп, оған ұмтылдым. Ол пәле де жанкешті екен. Сойылымен тура басыма ұруға әрекеттеніп, тікесінен ұрды. Мен жалт бердім. Жалшының сойылы ауа құшып, жерге сарт етті. Осы сәтте оны таяқпен бір пердім. Сорлы жалп етті. Бұл кезде Парманқұл тастап кеткен менің қылышымды алып алған болыс: «Екеуің жабылып, осыған түк істей алмадыңдар-ә, нәлетілер. Қане, тұрыңдар, тез орындарыңнан!» деп ақырып, өзіме шапты. Семіз адам қайбір тез қимылдап оңдырсын. Қорбаңдап келе бергенде, таяқты лақтыра жіберіп ұрдым. Таяқ бетіне тиді. Болыс қылышты тастай сап, бетін басып, тұрып қалды. Жүгіріп бардым да қылышыма жармастым. Оны алып үлгергенім сол еді, жалшының бірі келіп қилікті. Киліккенде, сойылымен мені ұрып қалды. Қас қылғанда, сойыл қылыш ұстаған оң қолыма сарт етті. Жаңағыдай емес, бұл жолғы соққы күшті болды. Қолымнан қылышым түсіп кетті. Құдайдың қалай маған көмектескенін, әрі не ойлағанымды білмеймін, қолымның ауырғанына қарамай, жандәрмен болысқа атылып барып, бетін басып тұрған оны құшақтай алдым. Құшақтай aлдым да, жалшының екінші рет ұрған соққысына болысты тоса қойдым. Осының бәрі көз ілеспес жылдамдықпен болғаны соншалық, жалшы сілтеген сойыл болыстың басына тақ етті. Ол заматта құлап түсті. Оны көрген жалшылар не істерлерін білмей, жан-жақтарына алақ-жұлақ қарап, шарасыз хал кешті. Мен еңкейіп қылышымды көтердім. Екі жалшы сойылдарын тастай салып, болысқа да қарамай, қаша жөнелді. Мен жерде ес-түссіз жатқан оның басын шауып кетейін деп тұрдым да райымнан қайттым. Себебі ол қорғансыз, қарусыз жатты. Әйтсе де «менің кегімнің белгісі болып жүрсін» деп бір аяғының тірсегін қиып жібердім. Талып жатқан ол осы сәт селк етіп, ес жиды, да бақырғандай дыбыс шығарды. Мен қылышыма жұққан қанды оның үстіне сүртіп-сүртіп, сай жақтағы байлаулы атыма беттедім...

	– Аяғының тірсегін қиып жіберсең, бай сорлы кейін ақсақ болып қалған шығар.

	– Сөзімді бекер бөлдің. Мейлі, бөліп қойдың ғой. Сұрағыңа жауап бере салайын. Болыс сол құлағаннан қайта тұрмапты. «Сол құлағаннан» дегенім, жатқан жерінде өлген емес. Басына тиген соққыдан он-он бес күн өз-өзiне келе алмай, жүріп кетіпті. Әйтпесе, тірсегі қиылғаннан адам өлуші ме еді, тәйірі.

	– Өлгенін сенен көрген жоқ па?

	– Әрине, көрді. Ағайындары Шымқала мен Тәшкеннен қайта-қайта жасауыл шығарып, мені әбден іздетіпті. Ал, мен, ол оқиғадан кейін Жызаққа кетіп қалғам.

	– Жызақта осы Тәшкен сияқты шаһар ма?

	– Жызақтың өзі кішігірім елді мекен. Ал оның маңындағы құс ұшып жетпес, ат айналып өтпес ұланғайыр даланың бәрін Жызақ жері дей береді. Ол жақтың түпкілікті халқы – қоңыраттар. Мен сол ағайындардың арасында көп жүрдім. Айтпақшы, сенен сұраймын деп үнемі ұмытып кетемін. Сен Төле бидің нешінші ұрпағысың?

	– Төле бидің бесінші әйелінен Қожамжар, Алдамжар деген екеу туған. Алдамжардан тұқым жоқ. Ал Қожамжар Төле бидің шаңырағын ұстаған кісі. Қожамжардан – Дербісәлі. Мұратәлі, Сүгір, Дауылбай атты төрт бала, Бұлардың Дербісәлісінен тарағандардың көпшілігі датқалықты ұстаған атақты кісілер болған. Біз Дауылбайдан тараймыз. Одан – Олжабай, Құлжабай, Кенжебай атты үш бала. Құлжабайдан – Сұлтан, Сұлтаннан – Мәмен, одан – мен. Сонда Төле би менің алтыншы атам болады.

	Бұдан кейін екеуі түрме жайындағы әңгімеге ауысты. Ахмад пен Паяздың кімдер екенін және олар осы Taбaқсaй түрмесінің қалай бастысы болып жүргендіктері жайында әңгіме бөлісті.

	– Мен мұнда алғаш рет жиырма екі жасымда келдім. Онда кеңестің орнағанына төрт-бес жыл болған. Тәшкен маңындағы басмашылардың бәрінің тоз-тозы шығып, көп бөлігі тау асып кеткен кез. Мен келгенде, мұнда бұрын сол басмашылардың қатарында болған баскесерлер жүдә көп еді. Расул деген сондайлардың бірі осы түрмеге билігін жүргізеді екен. Түрме басшылары мен қызыл солдаттар онда жатыналардағы сотталушылардың ішкі тәртiптерін көп тексере бермейтін. Күнде тексермейді дегенім ғой. Тіпті тексергенің өзінде де түрмедегілер өз-өздеріне дегендерін істейді. Былайша айтқанда, түрме зәкүнімен күн кешеді. Ал зәкүн дегеннің бәрі Расулдың қолында. Өзі еңгезердей, жүзі қап-қара еді. Ал көздері тұздай көкпеңбек. Сақалы кеудесіне түседі. Жалпы, рәпәті жаман еді, сұмның. «Cұм» депті-ау. Мейлі, Құдай өзі кешірсін. Өлген адамға қаратып жаман сөз айтпайды деуші еді. Әй, бірақ ол менің туысым дейсің бе. Одан да әңгімемді айта берейін.

	Сол Расул еркектерді кәдімгі қатынша зорлауға сондай құмар-ды. Түрме ішінде аяғын сәл шалыс басқанды немесе байқамай өтірік сөйлеп қойғанды көтек қылып жіберетін. Талай адамның ажалына да жетті. Бірақ өзiме зияндық істеген емес.

	Мен сол жолы үш жыл жатқам. Шығуға екі-үш ай қалғанда түрмеге елушақты таулық келді. Құрғырлар, топтасып алса, жүдә, жаман. Келе сала, бұл жердегілерді адам құрлы көрмей, әркімді басынып, қоқаңдай бастады. Мұны Расул тірі көтерсін бе. Дереу оларды жөнге салып қоюға кірісті. Бірақ жеңе алмады. Өзі ажал тапты. Ол былай болған-ды:

	Жаңағы Ахмад пен Паяз дегендер сол уақытта келген. Расулдың адамдары таулықтың бірсыпырасын ұрып-соғып, түрме заңына үйретіп қоймақ болды. Алайда елушақты таулық ұйымдасып, әлгі өздерін ұрып-соққандарды қиратып тастады. Содан бұзықтарды қалайда жусатып салуды ойлаған Расул, олардың топ басшысымен жекпе-жекке шығуды ойластырды. Таулықтарды Ахмад пен Паяз басқарып жүрген. Ол екеуінің жастары біз құралпы. Сол кезде жиырма алты-жиырма жеті жастағы жігіттер еді. Расул болса, қырық беске таяған. Ахмад Расулдың ұсынысын бірден қабылдап, былай деді. «Сен осындағы ең кəттə бастық екенсің. Сенен кейін Рахымжан дегенің тағы бар екен. Мен – сенімен, ал менің Паяз бауырым – сенің Рахымжаныңмен шықсын. Егер сен жақтан – біреу, мен жақтан – біреу жеңсе, жеңгендер жекпе-жекке қайта шықсын. Сонда кім жеңсе, түрмені сол билейтін болсын. Егер Паяз екеумізді сендер бірдей жеңсеңдер, біз сендерге бағынамыз. Ал біз жеңсек, сендер бағынасыңдар», – деді.

	Расулдың оған көнбеуге амалы қалмады. Сөйтіп бір күні кешке анау шеткі барактың артындағы тегіске Паяз бен Рахымжан жекпе-жекке шықты. Төбелесті түрмедегі қатын еркектерден басқаларының бәрі тамашалап тұрды. Төбелес шарты – өлімге дейін еді. Жарты сағаттай төбелесте Паяз анадан басым түсті. Басмашы болып жүргенде, әбден көкнар ішіп, қорқор тартқан Рахымжан алдында әжептеуір қарсылық көрсеткенімен, соңынан шаршап қалды. Паяз мұны сұлатып түсіріп, тепкінің астына алды дейсің. Ананың бет-аузын қан жуып кетті. Бірақ Паяз сонда да тоқтамай, басына тепкілей берді, тепкілей берді. Қарап тұрғандардың ешқайсысы да, тіпті Расул да ара түсейін демеді. Ал менің Рахымжанға жаным ашып кеткені соншалық, ортаға жүгіріп шықтым да, теуіп тұрған Паязды ары итеріп жібердім. «Ой, нəлеті-ау. Жатқан адамды тепкенді қай мұсылмандықтан көріп едің. Жеңілгенін бағана мойындап қойды ғой», – деп ақырдым.

	Құданың құдіреті, сонда маған таулықтар тиіспеді. Тек Ахмад: «Расул, бүгінгі жеңіс – біздікі болды. Осыны мойындайсың ғой-ә», – деді. Расул басын изеді. Ахмад тобын ертіп, шетке шықты. Шығып бара жатып: «Ей, қазақ, бүгін біз өзбектермен төбелестік. Сондықтан саған әзірше тиіспейміз. Ертең мен Расулды жеңсем, одан кейін жұмысым сенімен болады», – деді.

	Мен одан қорықпадым. «Жұмысыңды көріп алдым сенiң». – дедім мен де. Сосын Рахымжанды түрттім. Әлі жаны бар екен. Ыңырсып көзін ашты. Өзбектер оны көтеріп баракқа алып кетті. Екі күннен кейін ол қайтыс болды.

	– Ал Ахмад пен Расул төбелеспеді ме?

	– Қызықтың бәрі ертесіне болды. Кешке Паяз бен Рахымжан төбелескен жерде екеуі жекпе-жекке шықты. Төбелестің бас жағында Расул Ахмадты қаңбақша үйірді. Дегенмен Ахмад пәле жылдамдық қылып, ананың қатты соққыларын тигізбей жүрді. Қанша дегенмен жасы қырықтан асқан адамның шамасы белгілі емес пе. Ахмадты қуа-қуа шаршап қалды. Содан шабуылға Ахмад шықты. Расулдың сақалынан ұстап еңкейтіп, әбден тепкіледі. Сосын тізелерінен тепкілеп, тізерлетті. Тізерлеткен соң жығу оңай ғой. Жығып алып, бас-көз демей ұрып-соқты. Расул да жанкешті екен. Ананың ұрғанын елемей, тұрып кетуге қайта-қайта әрекеттенді. Бірақ тұра берсе, Ахмад желкесінен, болмаса арқасынан тартып, ойлағанына жеткізбеді. Ол да кешегі Паязға ұқсап, оны тепкілеп өлтірмек болды-ау деймін. Алайда Расул тепкіге төтеп беріп, сұлай қоймады. Қайта бір-екі рет Ахмадты ұстап қап, құлатып тастағысы келді. Ал Ахмад жығыла қоймады. Ары секіріп, бері секіріп, Расулға дес бермеді.

	Eгер Расул сонда тұрып кетіп, ананы бір ұстап алғанда, жеңіс сонікі болар еді. Еңгезердей болған пәле қопал екен. Құлаған соң тұрудың амалын таппады.

	Оның не сұлап түспей, болмаса талып қалмай, өзімен алыса бергеніне жыны келген Ахмад төбелес шартын бұзды. Бағаны – мынау: төбелесте қару қолданылмайтын болып келісілген. Ал Ахмад төбелесті қызықтап тұрған өз серіктерінің біріне жүгіріп барды да, одан пышақ алды. Бұл кезде Расул тұрып үлгерген еді. Бірақ кеш қалды. Ахмад оған айқайлап жүгіріп келіп, ішіне пышақ сұғып алды. Расул екі бүктеліп отыра кетті. Ахмад оны желкесінен тартып шалқасынан құлатты да тамағын осып жіберді. Содан соң: «Енді біреуің бізге, жоқ, маған қарсы шығатын болсаңдар, бәріңді осылайша бауыздаймын!» – деп бақырды. Қараймын, ешкiмде үн жоқ. Бұған жыным келген мен: «Ахмад, сен төбелестің шартын бұздың. Hеге пышаққа жүгінесің?!» – деп айқайладым.

	«Сен қазақ кеше де бізге қарап айқайлап едің. Бүгін де соныңды қайталап тұрсың. Осы үшін сені де сойып тастайын ба?» – деп бақшиды ол маған. Мен тайсалмай, оның істегені еркектік еместігін қайталап айттым. «Бүгін екі адамды соймай-ақ қояйын. Бірақ келесі кезек сенікі», – деген ол тобының алдына түсіп, барагына беттеді.

	– Расулды өлтіргеніне түрме бастықтары еш шара қолданбады мa?

	– Ахмад пен Паязды біраз күн жертөлесіне қамады. Бар болғаны – сол. Сірә, мілисалар да Расулдан құтылғандарына куанса керек. Әрі онда түрме қожайындары сотталушылардың бас араздығына көп араласа бермейтін.

	– Таулықтар жертөледегі қамаудан шыққан соң өзіңе тиісті ме?

	– Мен онда бұлардың соншама кекшіл болатынын білмеуші едім. Оның үстіне шығатын мерзімім де таяп, «бір пәлеге ілігіп қалмасам екен» деп ойлап та жүргем. Бір күні кешке әлдеқандай таулық келіп: «Сені сыртта Ахмад шақырып жатыр», – деді. «Керек болса, Ахмадыңның өзі келсін», – дедім мен. Ол кетті. Аздан соң қасына үш таулықты ертіп, қайта келді. Бұл жолы ол сөйлемеді. Қасындағы сидиған арық біреуі: «Сен неге Ахмадтың тілін алмайсың? Әлде өлгің келіп жүр ме?» – деп діңкілдеді. «Мен Ахмадтың тілін атағын оның құлы емеспін. Керек екенмін, өзі келсін», – дедім тағы. Арық таулық басқа сөз айтпады. Жанындағыларға қарап, «жабылыңдар бұған» дегендей, басымен белгі жасады. Сол-ақ екен, аналар жабыла кетті. Үшеуіне де бой бермей, шашып тастадым. Одан кейін арықты алып ұрдым да, табаныммен аузын езгiледiм. Сөйтіп тұрғанда, баракқа оншақты таулық кіріп келді. Кіре сала мені тоқпақтай жөнелді. Қайсыбіріне төтеп берейін. Сандаған соққыдан құлап түстім... біраздан соң талып қалыппын.

	Есімді жисам, жанымда жататын Олжабай деген қазақ бетіме су бүркіп тұр екен, сүйретіле орнымнан тұрдым. Таулықтар кетіп қалыпты. «Құдай сақтады, Парманқұл сені. Олар өзіңді өлтірдік деп кетіп еді, әйтеуір тірі қалдың», – деді Олжабай. «Сендер маған неге болыспадыңдар?» – дедім оған. Бір ол емес, баракта жиырмашақты қазақ бар едік. Сөзімді естіген олар бастарын төмен салып, үнсіз тұр. Бірақ ешқайсына ұрыспадым. Денемді ауырсынып, жатып қалдым.

	Содан үш-төрт күн тұра алмадым. Денемнің ауырғаны басылып, жүріп-тұруға жараған соң Ахмадты іздеп, барагына бардым. Ол бес-алты серіктерімен көкнар ішіп, мәз болып отыр екен. Мен қастарына барғанда жанындағылар ұшып-ұшып тұрды. Ахмад пен Паяз тұрмады. «Сонша тепкіден тірі қалған мына қазақ шынында ер екен. Тағы бір өзі келіп тұрғанын қара. Айт, неге келдің? Келуіңді ойлапсың, бірақ қалай кетуіңді ойламапсың-ә. Осы жерде басыңды кесіп алайын ба?» – деді. «Кімнің басы кесілетінін көреміз. Шық далаға!» – дедім. «Жүр» – деді ол да.

	Қатарласа далаға беттедік. Есіктен сыртқа аттай бергенде, ол мені құлаштап бір ұрды. Еңкейіп үлгердім. Қолы басымнан асып барып, есік жақтауына сарт етті. «Ойбай, қолым, қолым», – деп тыжыранды ол қолын сілкілеп. Осы кезде тұмсығының астынан періп жібердім. Мықты екен, құламады. Тағы бір соқтым. Теңселіп кеткенімен, тағы құламады. Үшiншi рет ұрғанда оған еріп шыққан серіктері өзіме бассалды. Аянбай соққыласып жатырмыз. Осы кезде ысқырықтарын шырылдатып, бес-алты солдат келіп қалды. Олардың келгені мен үшін тәуір болды. Әйтпесе тағы таяқ жеп қалар ма едім...

	– Солдаттар бәріңді жертөлеге апарып қамаған шығар?

	– Жоқ. Қолдарындағы таяқтарымен бәрімізді сабалап, таратып жіберді. Мені және біраз таулықтарды ұрғандарымен, найсаптар Ахмад пен Паязға тимеді. Қайта Ахмадтың айтуымен мені көбірек сабады.

	– Демек, Ахмадтың түрме бастықтарымен қарым-қатынасы жақсы болғаны да.

	– Солай екен. Мұны кейін білдім.

	– Со күйі оған ештеңе істей алмадың ба?

	– Мені ертесіне түрмеден босатты. Неге екенін қайдам, сол жолы мерзімімнен сәл ертерек босандым. Екі жылдан кейін бір сартты ұрып тастағаным үшiн iсті болып, осында қайтым келдім. Сонда үш ай отырдым. Үш ай ішінде қалайда Ахмадтан кек алуды ойладым. Неге екенін қайдам, ол да үш ай бойы маған қарсы ештеңе істемеді. Сөйтіп, бір нәрсе тындыра алмай, түрмеден шықтым. Үшінші рет келгенде де оны сілейтудің реті келмеді. Төртінші рет осы түрменің табалдырығын аттағанымда таулықтардың саны бұрынғыдан көбейіп қалыпты. Мен де қазақтардың басын қосып, бір ортаға ұйымдастырдым. Үш-төрт мәрте олармен топтасып төбелестік. Ол жақтан да, біз жақтан да таяқ жегендер көп болды. Бірақ Ахмад та, Паяз да менімен жекпе-жекке шығудан ылғи тартынып жүрді. Бір күні бұл жерге бағана сенен таяқ жеген дәу таулық келді. Алғашқыда бұл жазған момындау еді. Ешкіммен жұмысы болмай, өзімен-өзі жүретін. Кейін мыналар миын әбден айналдырып қойды ма, қазақ-өзбектерге басымдық көрсететінді шығарды. Екеуміз талай ерегістік. Бұл да біздің ауылдағы осал Парманқұл сияқты күшті болса да, батылдығы жоқ жүрексіздеу ме, әйтеуір менімен төбелеске түсе қоймады. Бірақ шындап төбелессе, мені жеңіп кетуі әбден мүмкін.

	Күндер өте Ахмад ол екеумізді жекпе-жекке шығармақ болды. Бір төбелесетін күні қатты боран соқты да, ұрысымыз болма қалды. Екінші жолы түрмеден біреулер қашып, солдаттар барактардағы тәртіпті қатты нығайтқандықтан, жекпе-жегіміз тағы болмады. Көп ұзамай мен шығып кеттім де, сол жоспарымыз аяқсыз қалған-ды. Міне, енді бесінші рет Ахмадпен кездесуге тура келіп отыр.

	– Содан бері осы түрменің билігі Ахмадтың қолында ма?

	– Иә, осыған дейін одан өтер ешкім болмай тұр.

	– Өзінің денесі дәу ме?

	– Бойы онша ұзын емес. Менімен қатарлас. Бірақ кең иықты, жалпақ. Паяз да сондай. Сүйектері ірі. Екеуінің де түстері суық. Бақырайып қарағанда, зәрлі жүздеріне адам қарап тұра алмастай. Ертең-ақ көресің, олардың қандай екендіктерін. Туһ, уақыт қанша болды? Мені ұйқы қыстап бара жатқанын қарашы.

	– Мен де әзер шыдап жатырмын.

	– Онда, Сүлеймен, сен ұйықтай бер. Таң қылаң бергенше, мен ұйықтамауға тырысамын. Таң сәл атса болды, қауіп жоқ, – деді Парманқұл даусын көтеріп. Сосын Сүлейменің құлағына сыбырлады. – Әдейі қатты сөйледім. Таулықтар да ұйықтамай жатыр. Өтірік ұйықтағансып қалайық. Не істер екен. Бірақ қара басып, ұйықтап қалма.

	Екеуі ұзақ уақыт өз ойларымен болып, ояу жатты. Парманқұлды кім білген, Сүлеймен ұзақ ойлана алмайды. Ояу жата беруге шыдамы жетпеді. Көзі ілініп кетті.

	Әлі қатты ұйықтамаған еді. Басынан тиген қатты соққыдан оянып кетті. Бәлкім ажалы жоқтығынан осылай болды ма, кім білсін, көзін ашса, Парманқұлдың бас жағында біреу төніп тұр. Біреу емес, екі адам тұр. Сүлеймен сәл кешіксе, бір қатердің төнетінін сезді де: «Ой, Парманқұл, мыналар кімдер?» – деп атып тұрды. Тұра бергенде, бас жақтағы біреу өзін бір ұрды. Қолын тосып үлгерді. Қолы оның қолына тигенде, алақаны шым етті. Ананың пышағы бар екенін бірден сезді. Ойлануға шамасы болмады. Екінші қолымен оны құлаштай соқты. Анау «ойбай» деп жатқан қазақтардың үстіне гүрс құлады. Осы кезде Парманқұл да тұра берді. Ал бас жақта тұрған екіншісі ары қашты. Сүлеймен үш аттап, оны желкесінен бүрді. Сосын басынан аямай соққылап, жер жастандыра салды.

	Бұл уақытта өздерінің үстіне құлаған адамның бақырғанынан оянып кеткен қазақтар: «Әй, кім бұл? Әй, не болды өзі?» – деп дабырласып жатқан. Қараңғылыққа әбден көзі үйренген Сүлеймен қолындағы адамды тартып тұрғызды да, періп қалды. Соққысы сәл қиыстау кетіп, дәл тимеді. Осыны пайдаланған анау пышағын бұған қарата сілтеп кеп жіберді. Абырой болғанда, ол да мүлт кетті. Сүлеймен тағы ұрды. Бұл жолы соққы діттеген жерге тиді. Тура басына күрзідей жұдырық тиген қаскөй дыбыс шығаруға мұршасы келмей, жер қапты.

	Осының бәрі жарты минуттың ішінде болды.

	– Ей, қайсыңда кеуірт бар? Жағыңдаршы. Мыналардың кімдер екенін көрейік, – деді Парманқұл дауыстап.

	– Маған «ұйықтай бер» деп, өзің ұйықтап қалғаның қалай? Сәл болмағанда сен де, мен де сойыла жаздадық.

	– Ойпырмай, Сүлеймен. Бір Құдай сақтап қалыпты-ау. Япырау, қалай көзім ілініп кетті? Ой, өзі, маубаспын ғой мен маубаспын, – деп Парманқұл өзін-өзі кінәләп сөйледі.

	Қазақтардың бірі кеуірт жағып, құлап жатқандарға жарық түсірді. Екеуі де таулық. Бұларды көрген Сүлеймен:

	– Әйдә, жігіттер, еріңдер соңымнан. Түн жамылып келіп, бас кеспек болған бұлардың қалған серіктерін талқандап шығайық – деп таулықтар жатқан жерге қарай жүрді.

	Таулықтардың бәрі ояу ма, әйтеуір шетінен тұра сап, есікке қашты.

	– Тоқтаңдар, хайуандар, тоқтаңдар! – деп айқай салды Сүлеймен.

	Қайдан. Олардың қараңғы барак iшiн дүрсілдетіп қашқан дыбыстарынан ұйықтап жатқандар тегіс оянды.

	– Ой, кімдер-ей, жүгіріп жүрген?

	– Нe болып қалды, өзі?

	– Тағы төбелес басталды ма?

	– Ойбай, мына біреу аяғымды мыжып кетті.

	– Аяғың ешнәрсе емес қой. Біреу менің тура ішімнен басып өтті, – деп сотталғандар бірінен соң бірі дабырласты.

	– Бұл баракта шырақ бар ма? – деді Сүлеймен дауыстап.

	– Шырақты солдаттар әкетiп қалған, – деп жауап берді көпшілік ішінен біреу.

	– Әй, Парманқұл, Адамбай, Кәрімбек... бәрің жиналыңдар жатқан жерімізге. Тастай қараңғылықта қашқандардың қайсыбірін ұстаймыз. Таң атсын. Содан соң дау салармыз оларға.





ІІІ


	Сол түні қазақтар таңға дейін ұйықтамай шықты. Таңға дейін қашқан таулықтар да келмеді. Тек солдаттар келіп, сотталушыларды тұрғыза бастағанда, олар баракқа кірді. Солдаттардың көзінше өздеріне ешкім тиісе алмайтындарын біледі.

	Бір сағаттан кейін солдаттар бәрін сапқа тұрғызып, асханаға әкелді. Асханаға бірден кіргізбей, топырлатып тұрғызып қойды. Әлден соң басқа барактардағы сотталушылар да тізіліп кеп, асхана алдына тұрды. Сүлеймен жан-жағына қарап, «тұрғандардың саны мыңнан асады-ау» деп ойлады. Олардың біреуінің бойлары бұған жетпейді екен. Тек кешегі өзінен таяқ жеген таулық қана серейіп, мұнымен тұрғылас болып тұр.

	– Бүкіл түрмеде ең ұзын адам мен болғаным ба.

	– Ұзының не? Ең дәуі де сен. Өзін дәумін деп жүргендер сенің жаныңда мысықтай екен, – деді Адамбай.

	– «Мысықтай» деп тіпті кішірейтіп жібердің-ау.

	– Мысықтай болмаса да, өзін дәумін дегендер сенен бес қарыс кем.

	– Иә, Парманқұл. Мына сөзің қатып кетті.

	Тамақтан соң солдаттардың қоршауымен баракқа қайта келді. Сосын топ-топ етіп, бұларды жұмысқа бөлді. Кешегі келген қазақтарға тағы екі-үш адамды қосып, түрме шетіндегі зауыт секілді бір үлкен үйге кіргізді. Үйдің ішінде неше түрлі темір кесетін станоктар бар екен. Сүлеймен мен Парманқұлды бір станоктың басына қойды. Станоктың тілін білетін бір адам бар. Бұл екеуі оған көмекші.

	Станок темір жонып, әртүрлі құрал-сайман істейді. Сүлеймендер станок басындағы адамға темір тасып, дайын болған құралдарды бір шетке жиыстырады. Бар міндеттері – осы.

	Бұл жердегі жұмыс кестесі Сібір түрмесіндегідей екен. Түскі тамақ кезінде бір сағат демалыс. Бірақ бір сағат тамаққа барып, келгенше өтіп кетеді. Ал кешкі сағат сегізде жұмыс тоқтатылып, сотталушылар баракқа қайтады.

	Екі-үш күн өтті. Сүлеймендер жұмыстың кезінде де, түнде де ешқандай оқыс оқиғаға кезікпеді. Таулықтар моп-момақан күйлері тыныш жүр. Олар тыныш жүргесін, бұлар да оларға тиіспеді. Төртінші күні жұмыстан қайтып келе жатқанда Сүлеймен Парманқұлға айтты:

	– Анау таулықтар сабасына түсті-ау деймін. Жүдә, тыныш қой, Саған қастасқан Ахмад пен Паяздан да бір хабар жоқ.

	– Мен олардың бұлай тыныш жүре беретініне сенбеймін. Көресің, бір күні бізге қарап бір лаңды салары кәдік.

	Парманқұл дұрыс айтқан екен. Сол түні жатар алдында бұларға Шурхат келді. Қасында анау дәуі бар. Келе салып:

	– Уа, Сүлеймен, Парманқұл әкәлар. Біздің анадағы тірлігімізге қапа болып жүрсіздер ме? Ол үшін сіздерден кешірім сұраймыз. Бұдан былай тату болайық, – деді.

	Сүлеймен аңғал ғой. Олардың кешірім сұрап келгендеріне шын сенді.

	– Ә, біздің қазақта «ер шекiспей бекiспейді» деген сөз бар. Кешірім сұрап келсеңдер, кештім. Бірақ енді құтырушы болмаңдар. Мына дәуіңнің аты кім?

	– Аты – Низам. Мұны күшті ме деп жүрсек, сіз одан да күшті екенсіз.

	– Кешірімді шын көңілдеріңмен сұрап келдіңдер ме? – деп сұрады Парманқұл.

	– Әрине, әкә.

	– Біз кешіргенімізбен, Ахмад пен Паяз бізге бас игендеріңді кешіреді деп ойлайсыңдар ма?

	– Біз бұдан былай оны тыңдамаймыз. Қайта сіздермен дос болып, оларға қарсы тұрсақ па дейміз. Себебі, Ахмад пен Паяз бізді адам құрлы көрмей барады. Ит секілді жұмсағысы келеді. Мықты болса, сізбен өзі төбелеспей ме?

	– Маған тек адалдық керек. Өзіме арамдық істегендерді, болмаса басынғандарды ешқашан аямаймын.

	– Оны көрдік, Сүке. Енді біз сіздермен біргеміз.

	Олар Ахмад пен Паязды тағы біраз жамандап, бұдан былай қазақтармен дос болатындықтарына ант-су ішісіп, орындарына кетті.

	– Сен, Сүлеймен, осылардың сөзіне сеніп отырсың ба?

	– Иә, Парманқұл. Мен жігіттің еркектік сөзіне сенемін. Алда-жалда сөздерінен тайып кетсе, өз обалдары өздеріне.

	Екеуі осылай сөйлесіп отырғанда, Шурхаттың жанында жататын екі таулық сыртқа шығып кетті. Бұған Сүлеймен де, Парманқұл да назар аудармады. Жатқанша сотталушылардың казармадан бірі шығып, бірі кіріп жатады. Біраз уақыттан соң олар қайта оралды. Оралған екеу Шурхатқа бірдеңе айтты да, сыртқа ертіп кетті. Сүлеймендер оған да мән бермеді.

	Түн түсіп, солдаттардың сотталушыларды түгендеп, жатқызатын кезі де болды. Бірақ солдаттар келе қоймады. Сағат он екіге таяды. Олар әлі жоқ. Шурхаттар да оралмады.

	– Солдаттар бүгін міндеттерін ұмытып кеткен бе?

	– Білмеймін ғой, Сүлеймен. Білетінім – бұл тегін нәрсе емес...

	Парманқұл сөзін аяқтап, үлгермеді. Даладан бес-алты сотталушы жүгіріп келді.

	– Ахмад пен Паяз осында келе жатыр. Қолдарында біреудің кесілген басы бар. Ал Шурхаттың дамбалын шешіп, жалаңаш артына теуіп, алдарына салып алыпты, – деді олар.

	Сол-ақ екен, әр жерде күбірлесіп, әңгімелескен сотталушылардың дымдары өшіп, әркім өз орындарына жата-жата кетті. Сөйтіп лезде барак iшiнде өлі тыныштық орнады.

	– Не дейді? «Біреудің басын кесіп, қолына ұстап алыпты» дей ме? – деді Сүлеймен.

	– Жаңа айттым ғой, «Солдаттардың кешігіп жатқандары тегін емес» деп. Демек, Ахмад пен Паяз түрме қожайынымен келісім қойған. Түрмеге бүгінгі тәртіпті өздері орнатпақ болған да.

	Кешікпей баракқа оншақты таулық сау етті. Алдарында – Шурхат. Ол сорлының бұты жалаңаш. Бет-аузының бәрі қан-қан. Оның желкесінен бүріп келген таулықтың екінші қолында адамның басы бар. Кесілген бастың құлағынан ұстап алыпты. Тамағынан қан әлі сорғалап тұр. Ал арттағы таулықтың бәрінің қолдарында сойыл іспеттес бір-бір қысқа таяқ.

	– Həлетiлер, ойламаған жерден басқандарын қарашы, – деді – Парманқұл күрсініп.

	Сүлеймен кесілген басқа қараса – Низамның басы. Сорлының көздері бақырайып, жұмылмай да қалыпты. Тілі сыртқа шығып кетіпті. Сірә, өлгенде тілін тістеп қалған-ау.

	– Сүлеймен деген қайсың? Бері шық! Парманқұл, сен де шық? – деп айқайлады басты салбыратып ұстағаны.

	– Бұл кім? – деді Сүлеймен.

	– Ахмад деген – осы.

	– Шақырды ғой, шығайық.

	– Қап, қолымызда ештеңе болмай қалғанын қарашы.

	– Менің қолдарым олардың таяқтарынан мықты, – деп Сүлеймен Ахмадтың алдына жетіп барды.

	Сүлейменді көргенде Ахмад селк етіп, қолындағы басты түсіріп алды. Артынша есін тез жинады. Тіксініп қалғанын басқаларға білдіргісі келмеді ме, кіжіне сөйледі:

	– Менің бұл түрмені билегеніме он жылға таяды. Содан бері ешкім де айтқанымды екі еткен емес. Жолымды да ешкім кеспейді. Кесе алмайды. Сен де кесе алмайсың. Бүгін мына көтек Шурхат пен басы кесілген Низам сенімен дос болмаққа сөз беріпті. Маған осындай хабар жетті. Мен бұл түрмеде адам түгілі, қай тышқан қай жерде жорғалап бара жатқанын да есітіп отырамын. Алдымен мына екі сатқынның бірінің басын кесіп, бірін көтек қылдым. Ендігі кезек – сендердікі. Бүгін Парманқұл екеуіңнен бастап бар қазақтың басы кесіледі. Болмаса, көтектер қатарына қосылады.

	– Не дейсің-ей?! – деп ақырды Сүлеймен мұны естігенде. Не дeп оттадың, сен хайуан?! Кімді көтектер қатарына қосқалы тұрсың?!

	Шыдай алмай кеткен ол, Ахмадтың бетінен аямай бір соқты. Ахмад шалқалай құлап, өз адамдарына тірелді. Таулықтар аяқтарын оңтайлап ұмтыла берді. Сүлеймен саспады. Ахмадты тағы бір ұрып, сұлатып түсірді де қалғандарына шүйлікті. Олардың таяқтарының соққыларын елең де қылмай, жайпап шықты. Осы кезде Парманқұлдар да таулықтарға жабылды. Лезде қоқаңдап келгендер тепкінің астында қалды. Біреулері бақырып, жалынып жатыр. Сүлеймен Ахмадты басынан асыра көтеріп алды да жерге бір ұрды. Ахмад сонда да есін жоғалтпай тұруға әрекеттеніп, көтеріле берген. Сүлеймен оның сақалынан тартып тұрғызды. Сосын шекесінен қойып қалды. Ахмадтың тілі салақтап, мұрнынан боғы ақты. Сақалынан жібермеген күйі Сүлеймен тағы бір ұрды. Сосын көтеріп, анадай жерге лақтырып жіберді. Қабырғаға барып соғылған Ахмад дуал түбіне көлденең құлады.

	Бұл уақытта қазақтар оның адамдарын әлі төбелеп жатқан. Бір кезде Адамбайдың: «Ойбай, мынау маған пышақ сұғып алды» деген ащы даусы шықты. Сүлеймен сол жаққа бұрылды. Қолында пышағы бар Паяз оны екінші рет ұрмаққа дайындалып тұр екен. Бес-алты қадамдай тұрған Сүлеймен оған бір сәтте жетіп барды. Барды да пышақ ұстаған қолына шап берді. Паяздың қолынан әл кетіп, пышағын түсіріп алды. Ал өзі бұлқынып, босанбақ болды. Ашуы тарамаған Сүлеймен оның қақ төбесінен бір ұрып, кескен ағаштай жалп еткізді.

	Бұрындары мұның құлаған адамды ұратын әдеті жоқ еді. Осы жолы көзіне түк көрінбей кеткен ол, жерде жатқан Паяз бен оның пышағын бірдей көтерді.

	– Әбден дандайсып кеткен екенсіңдер. Сәл нәрсеге бола адам өлтіруге әдеттенген сен найсапты да қатыра салайын, – оны да көтеріп алып, лақтыра салды.

	Парманқұлдар да қалған таулықтарды өлгенше таяқтады. Бір де бір дұшпан тұруға жарамады. Сүлеймен болса, оларды шетінен қолына іліп ап, лақтырып жатыр. Бұлай ете берсе, олардың бір де бірін тірі қалдырмайтынын сезген Парманқұл оның алдына келіп тұра қалды:

	– Болды, Сүлеймен, болды. Шетінен қиратып тастадық. Уай, болды деймін.

	Сүлеймен әзер тоқтады. Таулықтардың бәрі қирап жатыр. Ахмад та, Паяз да қанға бөгiптi. Қалғандары да шалажансар. Қимылдап-қимылдап қояды. Ал барактағылардың жүздерін үрей басқан. Дымдарын іштеріне тартып, тынып қалған.

	Осы сәтте баракқа оншақты солдат жүгіріп кірді. Оң қолының қарына қызыл мата байлаған алдыңғысы:

	– Мыналардың бәрін өлтіріп қойғансыңдар ма? Қане, сап түзеп тұра қалыңдар! Кім төбелесті бастаған? Кезекші қайдасың?! Шақыр, қосымша күштерді! – деп бұйырды.

	Барактағылар сапқа тұрғанша, мұнда тағы отыз солдат келді. Бәрінің қолдарында мылтық. Бірақ олар сотталушыларға жоламай, алысырақ жерде тұрды. Олармен қоса қатырма жағасына үлкен бір жұлдыз қадаған солдаттардың ұлығы да келді.

	– Түрменің екінші бастығы, – деді Парманқұл оны көргенде.

	– Бұның не қазаққа, не өзбекке ұқсамайды ғой.

	– Татар ол.

	Не керек, сол түні таң атқанша барактағылардың бәрінен жауап алынды. Қатты жараланған таулықтар мен Адамбайды, шалажансар Ахмад пен Паязды зембілге салып, ләзіретке әкетті. Таң ата Сүлеймен мен Парманқұлды түрме ортасындағы бір кішкене үйге айдап келді. Татар бастық «бәріне кінәлі осы екеуі» деп шешті.

	– Бұл не үй? – деп сұрады Сүлеймен Парманқұлдан.

	– Бұл үйдің астында дуалдары таспен қаланған ұра бар. Түрмеде тәртіпке бағынбағандарды осында қамайды. Бізді де осында қамамақ.

	– Солдаттар істің ақ-қарасына қарамай ма? Олар да Тәшкендегі сот сияқты екен де.

	– Бір-екі күн осында жатамыз. Одан кейін жауапқа тағы шақырады. Сонда ақталып көрерміз.

	Екеуі тас дуалды ұра ішінде екі күн жатты. Үшінші күні алдымен Парманқұлды, сосын Сүлейменді сыртқа шығарды. Сүлейменнің қолын артына байлаған төрт солдат оны түрме қақпасы маңындағы ұзынша тамға әкелді. Там ішіндегі бір солдат бөлмеге ішіне кіріп шықты да Сүлейменді кіргізді.

	Бөлме ортасында үстел тұр. Үстел басында бір тал шашы жоқ әскери киім киген кісі отыр. Мұны көргенде Сүлейменнің есіне баяғы Сібір түрмесі түсті. Онда да осындай бөлмелер, бөлмелердегі үстел басында дәл мынау сияқты бір әскери адам отыратын. Түрме мен ондағы да, мұндағы да әскери адамдар бір-біріне қатты ұқсайды. Тіпті терезедегі темір торлар да бір-бірінен аумайды. Осыған қарап, сонау қиялдағы Сібір түрмесі мен осы Taбaқсaй түрмесін бір адам салған ба деп қаласың.

	Бұл Сүлейменнің ойы. Ал үстел басындағы әскеридің ойы бөлек. Оның ойы – барактағы төбелестің себебін ашу.

	– Аты-жөнің кім?

	Сүлеймен нақты жауап берді.

	– Төбелесті кім бастады?

	– Таулықтар.

	– Не үшін?

	– Бізді бағындырғысы келді.

	– Осы үшін оларды өлтіре соқтың ба?

	– Жоқ. Басқа себебі болды.

	– Қандай? Сүлеймен болған оқиғаны бастан-аяқ айтып берді.

	– Таулықтар «Низамның басын кескен Ахмад емес – сен» дейді ғой.

	– Бұған барактағы күллі жұрт куә.

	– Егер олар сендерді басынып жүрсе, бізге, яғни түрме бастықтарына неге шағым айтпадыңдар?

	– Бастық, баланың сөзін айтпашы. Түрме заңын менен жақсы білесің ғой, – деді Сүлеймен бойын қысқан ашуды әзер тежеп.

	Мұның бұлай сөйлегеніне тергеуші ашуланып шыға келді.

	– Не деп отырсың, сен маған? Аһ, албастыдай болған неме. Мұрныңа шынжыр өткізген бұқадай қып, «одиночкаға» қамап, көзіңе көк шыбын үймелетермін қазір. Қара мұны. Мені «балаша сөйлеме» деп мазақтауын. Жауап бер сөзіме. Ахмад пен Паязды не үшін ұрдың?

	– Жаңа айттым ғой, саған, – деп Сүлеймен орнынан ұшып тұрды.

	Ол қатты ашуланғанда көзіне түк көрінбегенімен қатар, жүзіне адам қарай алмастай сұстанып, қаһарланып кететін. Қазір де сондай боп кетсе керек, тергеушінің екі көзі бақырайып, артқа қарай шалқасынан түсті. Сосын тыпырлап, орнынан тұра беріп: «Қарауыл, қарауыл», – деп айқайлады.

	Екі солдат ішке жүгіріп кірді. Сүлеймен бұл уақытта орнына отырып қойған. Ал тергеуші түрегеп, үстерінің шаңдарын қағып жатқан.

	– Жолдас бастық, не болды? – деді анау екеуі қолдарын шекелеріне апарып. – Шақыруыңызбен келіп тұрмыз.

	Тергеуші өз ісіне өзі ұялып қалды.

	– А-а, ештеңе емес. Бара беріңдер, бара беріңдер.

	Солдаттар кері бұрылды. Олар кеткесін, орнына жайғасқан тергеуші, қолына қаламын алып, әлдене жаза бастады. Сүлеймен байқап отыр. Ол заты қорқақ адам екен. Жазу жазған қолдары дір-дір етіп, ырқына көнбеді. Тек біраз уақыттан соң ғана басылды.

	– Сөйтіп сен, Низамның басын кескен де, бізге келiп тиіскен де Ахмадтың өзі дейсің ғой.

	Бұл жолғы үні бәсең шықты. Манағы әкіреңдеген қарқыны басылғандай.

	– Тап солай.

	– Ал Ахмад пен Паязды мүгедек еткеніңді мойындайсың ба?

	– Оларды мүгедек етем деп ойлағам жоқ. Ашумен қаттырақ ұрыппын... Егер мен ұрмағанда олар мені, бір мені ғана емес, бәрімізді өлтірер еді. Менiкi қорғану ғана болды.

	– Қорғанған адам сен секілді болмайтын шығар. Пышаққа қарсы пышақ жұмсау – совет заңына қайшы.

	– Сонда «iсiмiз заңға қайшы» деп өле беруіміз керек пе. Зандарың мықты болса, неге Ахмад пен Паязды бұрын ауыздықтап қоймадыңдар?

	– Cұрақты сен емес, мен беруге тиіспін.

	Содан тергеуші біраз уақыт жазумен болып, тіл қатпады. Үш-төрт бетті толтырып жазған соң:

	– Сауатың бар ма? Оқып, жаза аласың ба? – деді.

	– Аздап арапша жаза аламын.

	– Арапша жазу – молдалардың ісі. Біз жаңа жазуы бар жаңа өкіметтің адамдарымыз. Жарайды. Мына сияны бармағыңа жақ та, қағаздың шетіне бас.

	– Не деп жаздың мұнда? –

	– Сенің жауаптарыңды жаздым.

	– Мұнша жазатындай менен көп сұрақ алған жоқсың ғой.

	– Не жазылғанды сұрай беру шарт емес. Бас деймін бармағыңды!

	– Неге басамын. Не жазғаныңды оқып бер. Одан соң көремін.

	– Жаңағы солдаттарды қайта шақырайын ба? Олар келсе, өзіңе – не көрсететінін білесің бе?

	– Олар не көрсетсе, соны көрсете берсін. Бірақ сен оқымай, мен қағазға бармағымды баспаймын. Кім біледі, сен онда бар пәлені маған үйіп-төгіп жазған шығарсың.

	– Қарауыл! – деп айқайлады тергеуші. Ішке қолдарында мылтықтары бар бағанағы екі солдат кіріп келді.

	– Шақыруыңызбен келіп тұрмыз.

	– Мынау қағазға қол қоймай жатыр. Қол қоюды үйретіңдерші.

	Алдындағы солдат жанындағысына мылтығын ұстата сап, Сүлейменге жақындады.

	– Мұндай қабандардың терісі қалыңдау келеді. Бірақ жанды жерін оп-оңай табуға болады, – деп ол Сүлейменнің құлақ астынан бір ұрды.

	Қапысыз отырған бұған соққы қатты батты. Мұндай кезде Сүлейменді ешкім тоқтата алмайды.

	– Уай, атаңа нәлет. Көрсетейін саған ұрғанды, – деп opнынан атып тұрды да әлгі солдатты басымен қойып жіберді. Солдат еденге гүрс құлады. Сосын тергеушіге бұрылды: – Хайуан сені де өлтіре салайын.

	Шошып кеткен тергеуші үстелді айнала қашты.

	– Ат, атып таста! – деп бақырды ол солдатқа.

	Солдат мылтығын оқтады. Сүлеймен сұсты жүзбен оған қарап еді, солдат қолынан мылтығын түсіріп алды. Сірә, ол да Сүлейменнің ашулы бет-жүзінен зәре-құты қалмаса керек. Түсіп кеткен мылтығын алуға да жарамай, есіктен атып шықты. Артынан тергеуші де зу етті. Сүлеймен солдаттың түсіп кеткен мылтығын есікке қарай бір тепті.

	– Хайуан, сужүректер. Қолым байлаулы болмағанда екеуіңді де есіктен шығармас едім.

	Осылай кіжініп кеп, үстеліне отырды. Жерде жатқан солдат қозғалып, есін жиды. Бұның оған жаны ашып кетті. Жиырма екі-жиырма үштердегі жас жігіт.

	– Heң бар еді мені ұрып? Солдат басын көтеріп, сілкіп-сілкіп алды.

	– Мыналар қайда?

	– Қашып кетті.

	Орнынан тұрған ол, үн-түнсіз есікке беттеді. Есікке жете бергенде арғы жақтан топырлап бес-алты қарулы солдат кірді. Олар Сүлейменге мылтықтарын кезеніп, дуалды жағалай тұрды. Артынан кірген тергеуші таяқ жеген солдатқа қарады.

	– Ей, сені тағы ұрған жоқ па?

	Солдат басын шайқады.

	– Қалай ұрамын. Қолым байлаулы емес пе.

	– Сен, өгіз, жап аузыңды. Айда, солдаттар, мұны жеке жертөлеге қамаңдар! Бес күн бойы сонда жатсын.

	– Орныңыздан тұрыңыз! – деді бір солдат.

	– Тұрамын. Бірақ артымда жүрсеңдер, атып тастасаңдар да жүрмеймін. Ал алдымда жүрсеңдер, қайда апарсаңдар да ілесіп жүре беремін.

	Тергеуші мұның сырын білсе керек.

	– Мейлі, алда жүріп-ақ апарыңдаршы апаратын жерге.

	Солдаттар оны бағана өзі шыққан кішкене үйге алып келді. Бірақ күнде жатқан жеріне емес, басқа қап-қараңғы тар камераға кіргізді. Сүлеймен мұнда кіргенде бір-ақ байқады. Камера іші өте тар екен.

	Табаны да, дуалы да тас. Дуалға арқа сүйеп отырмасаң, жатуға болмайды. Былайша айтқанда, Сүлеймен жатса бұл жерге сыймайды. Еш болмаса ары-бері жүретін кең болсайшы. Бұрындары түрмелерде осындай камералар бар деп көп еститін. Енді мұны да көзі көрді.

	Біресе тұрып, біресе жүрелей отырып, бір түнді зорға өткізді. Қанша қиналса да дуалға сүйене отырып, ұйықтай да алмады. Тек бостандықты ғана жаны сүйетін бұл жарылып кетердей күй кешті. Бірақ адам неге болса да шыдайды емес пе. Шыдап бақты. Бар ермегі – ой ғана. Осы бір түннің ішінде ойына нелер келіп, нелер кетпеді десейші. Қанша мықтынын десе де, тағдыр алдында осал екендігін енді мойындады. Бірақ Сүлейменнің осал болғысы келмейді ешқашан... Алайда мынадай шарасыз халде тұрғанда тау қопарып, тас жаратын мықтылық туралы ойлау да әбес екенін біледі. Дегенмен, бәрібір, Сүлеймен жасуды сүймейді...

	Камера іші қап-қараңғы. Сыртта күндіз бе, түн бе, уақыттың қай мезгіл екенін білу де қиын. Камераның бір жерінен жылт етіп сәуле түспейді. Құдды көр дерсің.

	Бір кезде сықырлап есік ашылды. Ашылған сыртқы есік. Одан соң бұл жатқан камераның есігі ашылды. Камера iшi жарыққа толды. Есіктің бергі жағында темір торлы тағы бір есік бар. Келген солдаттар оны ашпай тұрып:

	– Мәменов, екі қолыңды артыңа ұстап, торға жақында, – деді.

	Бұл олардың айтқандарын істеді. Екі солдат темір торлы есіктің арғы жағында тұрып, мұның қолын байлады. Содан соң темір торды ашты.

	– Ер соңымыздан!

	Сыртта тағы төрт солдат тұр екен. Олар артына ере беріп еді, Сүлеймен тоқтай қалды.

	– Неге тұрып қалдың? – деді бір солдат. Сосын есіне бірдеңе түсті ме: – Ә, мұны артынан айдауға болмайды. Екеуің жанында, қалғандарың алдында жүріңдер, – деп өзі бірінші боп алға түсті.

	Бұл жолы да тергеушінің бөлмесіне келді. Қасында әскери киімді тағы екі адам отыр. Әдетте сотталушы кіргенде тергеушіннің бет-әлпеттерінен сұстары төгіліп, қаһарланып отырушы еді. Ал мыналар бүгін жайдарлы секілді.

	– Отыр, ә, жоқ, отырыңыз, – деді олардың бірі үстелді нұсқап.

	Сүлеймен отырды. «Бүгін не сұрар екен? Тағы да Ахмад пен Паяз туралы әңгіме айтылатын шығар».

	– Мамажан әкә сізге кім болады? – деді жаңа үстелді нұсқаған тергеуші.

	Тергеушілердің кейде әлденені алдап сұрайтыны Сүлеймен жақсы біледі. «Мамажанды да түрмеге тарту үшін менен әдейі сұрап отырған шығар» деп топшылады.

	– Ондай кісіні танымаймын.

	– Оны танымасаңыз, ол сізді таниды екен.

	– Мені танитындар көп қой.

	– Қысқасы, сол кісінің көмегімен бізге жоғары жақтан сізді босатуға үкім келді. Бүгіннен бастап азатсыз. Сендер бұл кісінің қағаздарын толтырып, шығарып салыңдар, – деп манадан бері сөйлеп отырған тергеуші орнынан тұрып, жанындағыларға қарады да, Сүлейменге жақындады:

	– Мамажандай танысыңыз бар сіз, жолы болғыш адам екенсіз. Тек бұдан былай тыныш жүріңіз. Анау шыға берісте сізді Парманқұл күтіп отыр. Бірге кетесіздер.

	Сүлеймен іштей қатты қуанды. Онысын сыртқа білдірмеді. Тергеуші қағазын жазып толтырып біткенше, мызғымай отыра берді. Әлден соң жазып бітті.

	– Баракта қандай заттарың бар еді?

	– Ешқандай затым жоқ.

	Бұдан соң ол қарауыл солдаттарды шақырып, Сүлейменнің қолын шештірді.

	– Сыртқа дейін шығарып салыңдар.

	Солдатқа ілесіп, асыға басып, сыртқа шықты. Шыға берісте Парманқұл отыр екен.

	– Мамажан бізге күйме жіберіпті. Мұндай күймеге мініп көргенің бар ма еді?

	– Анада Мамажанмен бірге осындай күймеге мінгем.

	Екеуі күймеге отырды. Божы ұстаған айдаушы аттарға «шу» деп қамшы басты. Күйме шаһарға қарай зулай жөнелді.

	Күйме бір сағатқа жетпей-ақ Мамажанның үйіне жетті. Екеуін есік алдында Мамажанның өзі күтіп тұр екен. Құшағын жайып қарсы алды.

	– Бұзықтықты бір жаныс пен бір құлығаш істейді. Ал оларды бір алғи құтқарып алады. Бұрындары бір құлшығашты құтқарам деп шаршаушы едім. Бұл жолы «біреу еді – маям, екеу болды – қаям» дегеннің кері келді. Жә, мейлі, қалай, аман-саусыңдар ма, әйтеуір?

	Сол күні үшеуі түн ауғанша әңгімелесті. Жатар кезде Мамажан:

	– Сендерді құтқару маған оңай болған жоқ. Сол үшін қазірше сендерге Тәшкенде жүруге болмайды. Қоқандағы қатыныңды сағынған шығарсың, Сүлеймен. Екеуің де ертең сол жаққа аттанып, сонда бір жылдай тұрып келіңдер, – деді.

	– Қоқанға емес, өзімнің ел жағыма барсам қалай болады екен? Бір-екі белсендіден алатын кегім бар еді. Әлі кедейлерді шулатып, басынып жүрген шығар. Айтпақшы, сен білесің ғой, Мамажан. Елде аштық әлі жүріп жатыр ма екен? Жоқ әлде жағдай жақсарайын деп не?

	– Жалғыз өзіңнің қолыңнан күллі елді тойдыру келе қоймас, Сүлеймен. Дегенмен естуім бойынша, Қазақстанға жаңа басшы келіп, жұрт тойына бастаған сыңайлы.

	– Сен не десең, о де. Менің бір өкінішім – елімді аштық жайлаған кезде нәр таппай қырылған жұртқа титтей де көмек бере алмағаным. Орта шаруаның соңғы лағына дейін тартып алған белсенділердің көзіне көк шыбын үймелете алмаған болсам, менің күштілігім қайда. Өмірдің бәрі кілең баскесерлерден алысумен өтіп барады. Әй, Парманқұл, айтшы. Сен екеуміз қазақ игілігі үшін қашан тірлік қыламыз?

	– Е-е, Сүлеймен, біле білсең, қазақ намысы үшін аз тірлік істеген жоқсың. Жөйіттерді жайратып, басынған бұзықтарды сабасына түсіріп жүргенің, Тәшкендегі ауғынды аш қазақтарға көмектескенің – халқыңды биікке көтергенің емес пе? Қай қазақтың қаһарманы саған ұқсап, оларға қарсы тұра алды. Рас, сен бір ұлттың аузына іліккен, бетке ұстар батыры да, ел бастаған көсемі де емессің. Бірақ бәрібір, баскесерлер арасында әділдік орнатсам деп, ылғи күресіп жүретін қаһармансың. Заманыңа қарай пешенеңе жазылғаны осы болса, қылар амалың бар ма? Әттең, қалың жауға қарсы найза білеп, атойлап қол бастайтын дәуірде тумаған екенсің. Сол кезде қаһарыңнан қалың жау ығатын хас баһадүрдың нағыз өзі болар едің. Ал мына заман сенің ерен күшіңе тұсау салған кер кезең болып тұр. Сендегі бұла күштің тасқыны бөгесін таппай арқыраған сел ғой. Құдай өзіңе осындай қасиет берген. Оның берген тағы бір жақсы қасиеті – сені ақылды тентек қылып жаратқаны. Өздігінен ешкімге тиіспейсің. Біреуді біреу басынғанын жек көресің. Бір есерсоқ сәл шамыңа тисе, басын кесіп алуға дайынсың. Иә, қайсыбірін айтайын. Дегенмен кейде артық кетіп қалатын жерің де бар. Иә, бірақ, қалай айтсам да, сенде бір құдіреттің бары рас...

	– Мұның құдіреттілігі қара күшiнде ғой, – деді Парманқұл.

	– Бір ғана қара күшінде емес, жүректілігінде де бар. Әйтпесе, қазақта бұдан да мықты жігіттердің болуы кәміл. Тек оларда жаужүректілік, содан соң бұл сияқты бір ұрғанын қатыра салатын соққы жоқ. Ең ақыры ондайлардың көбінде бұндағы сияқты сұстылық жоқ. Түріне қарашы, дәулігін былай қойғанда, көзiне адам тіктеп қарай алмайды. Сүлейменнің жанында сенің, Парманқұл, жүзің әншейін шақар баланың беті-әлпеті сияқты.

	– Шақар баланың бет-әлпеті секілді болса да, бұдан да талай адам ығады.

	– Жай айтып жатқаным да, Сүлеймен. Әйтпесе, екеуің қатар келе жатсаңдар, айналаның бәрін қара бұлт басып тұрғандай болады. Жүрістерің ауыр, түрлерің суық, жүздерің зәрлі.

	– Жә, Мамажан. Бізді түрмеден шығаруыңды шығарып алып, енді бой тұрқымыз бен дене пішімімізді сынайын дедің бе, – деп күлді Парманқұл. – Бұрындары менi түрмеден мезгілінен бұрын шығарып алғаныңда, «Бір жаққа кетіп, бас сауғалай тұр» демеуші едің. Бұл жолы басқа шешімге келгеніңнің төркінін аңдамай отырмын.

	– Мені өкімет басқа жұмысқа ауыстырып жатыр. Сендер үшін ол қызметті құпия етпей-ақ қояйын. Тәшкендегі милициялардың бастығы болмақшымын. Менің де досым бар, дұшпаным бар дегендей, артымнан көп сөздің ере бергені де жөн емес. Сол үшін уақытша бұл жерден кете тұрыңдар. Ертең екеуіңді біреулер Тәшкеннен көрсе, өздеріңді түрмеден мен шығарғанымды бірден біледі. Жан-жағымыз күйіп тұр. Бәріміз бірдей жанып кетпейік. Орайлы іс болса, жең астынан жалғаса берерміз.

	Сүлеймен де, Парманқұл да үнсіз. Тек біраздан соң екеуі:

	– Е, жаңа орынтағың құтты болсын! – десті.

	– Орынтағымның құтты болуы сендерге байланысты болып тұр. Сондықтан да тілімді алып, Тәшкеннен кетіңдер. Сүлеймен, сен «еліме барсам» дегенді қой. Екі-үш жылға дейін ол жақты ұмыт. Қоқанға барғыларың келмесе, Самарқан жаққа кетіңдер.

	– Ол жақта не қыламыз? Барсақ, Қоқанға барамыз, – деді Сүлеймен.





IV


	Мамажан дайындап берген екі атқа мінген Сүлеймен мен Парманқұл ертесіне Қоқанды бетке алды. Қоқанға жету оңай емес. Алда ұзақ жол.

	– Ал Құдай алдарыңнан жарылқасын. Тек жол-жөнекей абай болыңдар. Заманның тынышы кетіп тұр. Жол торыған ұры-қары да көп. Жә, сендерге оны үйретіп қажеті не. Әйтеуір аман оралғайсыңдар.

	– Рахмет, Мамажан саған. Түрмеде жатқаннан гөрі көкжал бөрідей дала кезіп жүрген мың есе артық. Алла жазса, кешікпей діттеген жерімізге жетіп қалармыз. Біз үшін алаң болма, – деді Парманқұл.

	Сол күні кеш бата екеуi Toйтөбеге жетті. Парманқұлдың бір танысының үйіне бір қонып, Әнгрен асты. Әнгренде Парманқұлды танитындар көп екен. Соларға кезек-кезек екі-үш қонды. Соңғы қонғандары Бектемір деген кісінің үйі еді. Бұлардың Қоқанға кетіп бара жатқанын білген ол:

	– Қыс ауасында олай қарай жол жүру қиын. Ең қиыны – мына асудан өту ғой. Мұнда қар жұқа болғанымен тауда қалың, әрі тап қазір аң-құс та құтырып тұр. Осында қыстай салсаңдар қайтеді? – деді.

	– Сенің ас-суыңа ортақтасып, талыстай боп жатып алу – біз үшін ұят. Ниетіңе рахмет. Асудан төрт-бес күнде өтіп кетерміз. Шамаң келсе, бізге біраз азық дайындап бер.

	Бектемір басқа ештеңе демей, Парманқұлдың айтқандарын дайындап, қоржынына салып берді. Онымен қоштасқан қарақшылар Құрама асуына қарай жолға түсті.

	– Бұрын сен, Қоқанға қай жолдармен жүріп, барып едің? – деп сұрады Парманқұл жолай.

	– Барғанда Түлкіжортқанның үстімен өтіп, Тарақорған арқылы жетіп едік-ау. Ал қайтарда Наманганның батыс бетімен өтіп, Шыршық тауымен асып түскенбіз.

	– Осы жолы да Тарақорғаннан өтеміз. Бергі жақтағы тәжік ауылдарға екі-үш түнесек, Құрмантөбенi басып, Сырдарияға құлаймыз. Сырдарияны көктей жүріп, Қоқанға жетеміз.

	Жолаушылар тоқтамастан үш-төрт сағат жүрді. Бір кезде Сүлейменнің астындағы ат шаршағандай, артқы екі аяғы қайта-қайта бір-біріне шалынысып, қисалаңдай берді.

	– Мына жануар мені ауырсынып келеді-ау. Иә, маған алыс жолға төтеп бере алатын ат сирек. Аттың бәрі баяғы өзімнің қарагерімдей болар ма еді, шіркін. Осы, Парманқұл, жақын маңда ауыл болмаса да бір жерге түсіп, аттарды демалдырып алмасақ болмас. Әйтпесе мына аттың құлап түсері кәдік.

	– Оның шаршағанын бағана-ақ сезгем. Өй, өзіңді де шешең өгіздей етіп туғанын қарашы. Әй, өгіздей болғаныңның пайдасын да талай көрдік-ау, – деп Парманқұл әзілдеп, жан-жағына қарап тұрды: – Әне бір жартастың түбінде бізге пана болар қуыс табылар. Сонда ат шалдырайық.

	Жартас түбінің табанына қар тимеген қуыстау екен. Қоржындарын астыларына төсеніп, отыра кетісті. Айналада аттар да оттай алатын боздар мен жас тал шыбықтары қылтиып тұр. Бұл жақтың тауларын қар онша көп баса бермейді. Әлде тау тұтас емес, әр-жер – әр-жерде шоқиған құз-шыңдардан ғана құралған жоталы болғаннан соң ба, әйтеуір, қыста ойдағы қар қандай болса, мұнда да сондай болады. Бірақ бұл жер елсіз. Елсіз болған соң небір қауіп-қатерді күтуге болады. Оның үстіне бұл жерде жыртқыш аңдардың неше түрі кездеседі. Әсіресе, тау қабыланы мен жолбарысы өте қауіпті. Парманқұл соны сезгендей, мылтығын жанына ала отырды.

	– Бүгін осында түнеп шығамыз.

	– Әлбетте. Енді кеш болғанда, жол жүрмейтініміз хақиқат қой.

	Қарақшылар Тәшкеннен шыққанда, біраз артық-ауыс сыртқы киімдер де алып шыққан-ды. Солардың бірін төсеніп, бірін жамылып, жартас түбіне жайғасты. Қоржындағы ауқаттарының біразын жеді.

	– Ал, Парманқұл, әңгіме айт. Сен менен гөрі әңгімешілдеусің ғой.

	– Алдымен аттардың шідерін қысқартып келейін. Әйтпесе алысқа ұзап кетер, – деген Парманқұл аттарды қайта шідерлеп, орнына келді. Содан екеуі әрдеңенің басын бір шалып, ұзақ отырды. Одан соң жатты.

	– Ертеректе біздің елдегі алғи руының Қонас деген байының бір жүйрік биесі бар еді. Биеден туған жылқылар да еркек-ұрғашысына қарамай, аламан бәйгеге түсетін сәйгүліктер болып шығатын. Қонас сол биені он үшке толғанда, Шыршық маңындағы дулаттардың ішіндегі бір құдасына сыйлапты. Дәл сол ауылда ертеректе тай кезінде Қонастан сатып алынған Ақжал деген атақты бір жүйрік бар екен. Тай кезінде кетіп қалған жылқыны бес-алты жылдан кейін кім танысын. Бірақ Қонастың дулаттағы құдасы Ақжалдың өз құдасы берген биеден туған жүйрік екенін біледі. Алайда Ақжалдың иесіне ол жайын айтпайды. Жүйрік бие өз қолына тиген соң бір күні ол жануар күйлейді. Ол биеге ешбір айғырды жолатпай, Ақжалдың иесіне барады. Олар ағайынды адамдар екен. Бара сала, «Осылай да осылай, Сырдағы қоңыраттардан құдалық мініске келген бір жүйрік бием бар еді. Соны күйек шалып тұр. Соған Ақжалды салайық. Жүйрік бие – тұлпар Ақжалдан тоқтаса, екеуінен желден озар сәйгүлік туар» – деп ананы айналдырып, Ақжалды биеге алып келеді. Әдетте күйлеген бие мен шабар айғыр кісінесіп, бір-біріне тебісе жақындайды ғой. Ал Ақжал мен әлгі бие бір-біріне оқырана, мұрындарымен иіскесіп, құдды бір көптен көрiспеген ағайын адамдардай, шұрқырай кісінесіп, қасынасып табысады. Ақжал оған шаппайды. Олардың мұндай сырларын түсінбеген адамдар таң қалысады. Бұл сырды ұққан биенің иесі ғана: «Мен білсем, Ақжал мынаған шабуға намыстанып тұр. Оны биеге көзін байлап салайық» дейді. Содан Ақжалды аулағырақ кетіп көзін байлайды да, биеге қайта әкеледі. Бұл жолы айғырлығын көрсетіп, биеге шабады. Түк ұқпаған Ақжалдың иесі ол ісін бітіріп болған кезде көзіндегі байлауды шешіп жібереді. Осы сәт өзінің не істегенін білген Ақжал екі аяғын аспанға көтере тебініп, күңірене кісінейді де тауға қарай шаба жөнеледі.

	Ұзақ шапқан Ақжал содан бір құздың басына шығып, жартастан өзін-өзі тастап жібереді.

	– Ойпырмай, жануар, арада талай жыл өтсе де, өз анасын танып, оған шауып қойғанына қайсар адамдай қатты намыстанған текті жануар екен-ау. Пай-пай, «жылқының ақылдысында намыссыз адамнан артық ес, арлы өжеттік болады» деген рас-ау.

	– Иә, жылқының тектісі ғана мұндайға ақылы жетеді. Дегенмен, мен бұл әңгімені неге айтып отырмын де? Сөзімнің төркінін түсінген жоқсың ба?

	– Бір нәрсенің шетін шығарғалы тұрғаныңды сезіп жатырмын. Сірә, сол жүйрік биеден туылған бір жылқыға ауыз салайын деп отырсың-ау.

	– Дәл таптың. Әнеукүні Әнгренде болғанымызда осы нәрсенің есімде болмағанын қарашы. Енді кері жүруге тура келеді.

	– Кері жүргенде, қайда барамыз? Ойыңды жұмбақтамай, ашып айта берсейші.

	– Қонастың құдасына берген жүйрік биеден қазір жасы үшке толған Желтимес деген атақты тұлпар бар. Желтимес бұл күндері Шымған маңындағы Ақсай кәлхөзінің бастығының астында жүр. Егер оны қолды қылсақ, екеумізге Құдайдың бергені дей бер.

	– Бұл аса қиын шаруа емес шығар.

	– Сен солай айтасың. Әлгі бастық түнде Желтиместің тура жанына жатып қарауылдайды екен. Кей кездері өзі бір жаққа кететін болса, оны күзетшілер күзететін кәлхөздің мал базасының ішіне байлап қояды екен.

	– Егер мен шындап кіріссем, Желтиместі алты қорғанның астынан, жеті жотаның жырасынан да алып шығармын.

	– Иә, қалай күзетсе де, тұлпарды қолды етуіміз керек. Бұл ертеңгі амал. Ал қазіргі амал – жатып ұйықтау. Сен жаурайын деген жоқсың ба?

	– Далада түнегенім бір осы деймісің. Маған тақалыңқырап жат. Бораннан ыққан түз бөрісіндей бұйығып жатсақ, жылы жатамыз.

	Бұдан кейін қарақшылар бірдей қор етіп, ұйқыға кетті. Сүлеймен Парманқұл оятқанша, тұяқ серіппей ұйықтады.

	– Саған қай жерде жатсаң да, бәрібір ме деймін? Мен ғой, түн баласы мың оянып, мазасызданып шықтым. Ауық-ауық аттарды да қарап тұрдым.

	Сүлеймен орнынан тұрып, қармен бетін ысқылап-ысқылап алды. Сосын екеуі қоржындағы еттен біраз жеп, атқа қонды. Әудем жер жүрген соң Парманқұл, Сүлейменге бұрылды:

	– Бұрын Шыршықта болғансың ғой, ә?

	– Уа-ха, Шыршық менің сергелдең өмірімді бастатқан жер емес пе? Мен Шыршыққа алғаш рет үлкен ұрлыққа аттанғам. Сонда бізді Көбек нағашым жорыққа бастап келген еді. Құраманың бір байының елу қаралы жылқысын ұрлаған едік. Кейіннен мені талай қауіп-қатерден құтқарған баяғы қарагерім сонда жол бойында туған құлын еді.

	Қайран, қарагер-ай! Ондай қазанат жоқ енді өмірде.

	Сүлеймен терең күрсінді. Дегенмен, Сүлеймен қандай қиындықтарды көрсе де, басына қаншама істер түссе де көп күрсінбейтін. Оның жасуды білмейтін жаны нәзік ойларға да көп берілмейтін. Бірақ сол қарагер есіне түссе болды, күрсініп сала беретін. Сүлейменнің қарагерді айтқанда біртүрі беймаза күй кеше қалатынын білетін Парманқұл бұл жолы үндемеді.

	Екеуі үш күндей жүріп, Түлкіжортқан тауының беткейіне ілікті. Бұл жер Шыршықтың етегі. Енді тағы екі-үш сағаттай жүрсе, Шымғандағы Ақсайдың тура үстінен түспек.

	– Ат шалдырып аламыз ба, Сүлеймен?

	– Осыны айтуды мен де ойлап келе жатыр едім.

	Бие сауымдай демалыстан соң аттарына қайта қонып, Ақсайға беттеді.

	– Ақсай кәлхүзін білетін бе едің? – деп сұрады Сүлеймен.

	– Е, білмегенде ше? Ол жердің әрбір жотасы мен тас-құмына дейін маған таныс. Мал базасының да қай сайда екенін білемін.

	– Бұрындары мынау етекте шоғыр-шоғыр боп отыратын ел көп болушы еді. Қазір бәрі бір жаққа көшіп кеткен бе?

	– Елдің бәрі былтыр Тәшкен ауып кеткен жоқ па. Қалғандарын өкімет кәлхүздандырамыз деп, бір орталыққа жиған. Қазір сол өкімет бұл жерге Бостандық ауданы деп ат қойыпты. Нəлеті белсенділер өз халқын өздері қырып алып, жұртты тамұқтан азат еткендей, бұл жерді «Бостандық» деп атағандарын қарасайшы. Кім кімнен бостан? Құдайым білсін.

	– Жалаң ұранды белсенділердің ығында жүрген осы қазақ әлі тойынған да жоқ шығар. Бір ғана Желтиместі емес, базадағы малдарды да айдап кетіп, жұртқа таратып жіберсек қалай болады?

	– Ай, Сүлеймен. Ленгірде осылай істеймін деп қармаққа ілінген жоқ па едің. Жарайды, малдарды жұртқа таратуға әрекеттеніп көрейік. Бірақ екеуміз бұған үлгере аламыз ба?

	– Үлгергенімізше тырысып бағайық.

	– Мейлі, алдағы істі жағдайға қарап көреміз.

	Кеш бата екеуі Ақсайдың іргесіндегі жыраға келіп, ат ауыздығын тартты. Бұл жерде әлі қар жаумапты. Жыра іші жапырақсыз сидам-сидам долана ағаштарға толы. Қарсы беткейде қалың арша. Еңіс жақ жазық дала. Жазықтың төр тұсында жүз елудей қаралы үй тұр.

	– Ақсай кәлхүзі – осы, – деді Парманқұл сол үйлерді нұсқап. – Ал мына беткейдің астында мал базасы бар. Сен осында қал. Менің Ақсайда жақсы танысым бар. Соны іздегенсіп барып, Желтиместің қай жерде екенін біліп қайтайын. Екеулеп барсақ, көзге түсіп қалармыз.

	Парманқұл кетті. Содан түн ауа бір-ақ оралды. Қасында өзі секілді төртбақ денелі біреу бар.

	– Неге кешіктің сонша? Енді болмағанда ұйықтап қалатын едім.

	– Е, мына досым қой сойып күтті. Бас піскенше бұған сырымды ақтардым. Бас жеп болғанша осынша уақыт болды. Мә, жас еттен сен де жеп ал. Желтиместің амалын содан соң айтармыз.

	Сүлеймен Парманқұл әкелген етті асап-асап жіберді. Оның бірталай етті екі-үш-ақ асағанына Парманқұлдың досы таңқалып тұр.

	– Мына жігіттің аты – Айдабол. Қазір Желтиместі ұрлауға үшеуміз бірдей барамыз.

	– Ол қайда екен?

	– Мал базасында.

	– Базада қанша күзетші бар екенін білдің бе?

	– Онда қанша күзетші бар екенін айтшы, Айдабол.

	– Базада төрт күзетші бар. Олардың екеуі мылтықпен қаруланған.

	– Олай болса, алуымыз тез екен оларды.

	Үшеуі беткейден асып, таспен қаланған ұзын дуалға келіп тірелді. Дуалды жағалай біраз жүрген соң солға бұрылды. Бұл жерде де тағы дуалды қуалап, көп жүрді.

	– Мұнша дуалды қашан тұрғызып үлгерген?

	– Дап-дайын тасты қалап шығу қиын деймісің. Мұны тұрғызуға он емес, жиырма емес, жүздеген адам жабылған.

	– Әй, Парманқұл, жай сөйлесеңдерші. Түнгі дауыс алысқа кететінін өздерің білесіңдер ғой, – деді Айдабол.

	Сол жақтағы дуал біткенде қорған оңға қарай тағы созылған екен.

	– Енді сәл жүрсек, қақпаға тірелеміз, – деп Айдабол атының басын тежеді. – Ары қарай жаяу барайық. Аттарды ана ағаштарға байлап кетейік.

	Үшеуі дыбыссыз басып, база қақпасының маңына келді. Осы жерде, Сүлейменнің есіне Ленгірдегі базадағы малдарды босатып, ауылға қарай айдап жібергендері түсті. Сол база мен мына база ұқсас тәрізді. Онда күндіз, ал қазір түні болса да қарайып көрінген мына дуалдар Ленгірдің базасындағы дуалдар сияқты.

	Айдаболдың қақпа дегенi ұзын шарбақ есік екен. Шарбақ есіктің ар жағында кішкене үйшік тұр. Үйшік терезесінен жылтыраған жарық көрінеді.

	– Анау үйшік қарауылдар отыратын жер, – деп сыбырлады Айдабол. – Ал Желтимес базаның сонау түкпіріндегі қамба қорада. Оған жету үшін сиыр қорадан өтіп, қойлар қамалған тұсқа жетуіміз керек. Желтимес тұрған жерде мылтығы бар тағы бір күзетші отырады.

	– Базада қанша жылқы бар?

	– Жүзге тарта бар-ау деймін.

	– Бекерге сыбырласа бергенше, мына күзетшілерді қалай байлап тастаймыз? Соны айтсаңдаршы.

	Сүлеймен мен Айдабол тым-тырыс қалды.

	– Бұларды улатпай-шулатпай байлау керек. Әйтпесе Желтиместің жанында отырған күзетші есітіп қоюы мүмкін. Қанша дегенмен оның мылтығы бар ғой.

	– Үйшікке баса-көктеп кіріп барайық. Айдабол, сен сойылыңды, Парманқұл, сен, мылтығыңды оңтайла. Бұлай тұра берсек, бекерге таңды атырамыз.

	Сүлеймен шарбақ есіктен асып түсті. Артынан аналар ілесті. Үйшік есігіне келгенде тұра қап, тың тыңдады. Іштегілер күбірлесіп сөйлесіп отыр. Кейде қарқылдасып күлісіп қояды. Бәрі қаннен-қаперсіз. Сүлеймен есіктің тұтқасын бар күшпен тартты. Есік іштен байланбапты. Шалқалай ашылды. Осы кезде бірінші боп, өзі ішке кіріп барды. Үйшікте жанып тұрған шамды айнала төрт кісі отыр екен. Түрі адам шошырлық еңгезердей Сүлейменді көргенде олар сасып қап, аңтарыла қалысты. Екінші боп кірген Парманқұл оларға мылтығын кезенді:

	– Біреуің қит етсеңдер, атып саламын. Айдабол, мыналардың мылтықтарын тез жиып ал.

	Күзетшілердің мылтықтары төр жақта болуы керек деп ойлаған Айдабол, оларды айналып өте берген. Осы сәт күзетшінің бірі орнынан қарғып тұрып, Айдаболға бассады. Оның шапшаңдығы сондай, әп-сәтте Айдаболдың арт жағынан құшақтай алып, бір қолымен оның тамағын қысып, тырп еткізбеді.

	– Həлеті ұрылар. Енді атып көріңдерші. Мыналарының желкесін үзіп жіберейін.

	Парманқұл не істерін білмей, Сүлейменге бір, аналарға бір, алақ-жұлақ қарады. Осы кезде күзетшілердің бірі төр жаққа еңбектей жөнелді. Сірә, қаруына ұмтылып бара жатыр-ау. Сәл кешіксе, өздерінің опық жеп қалатындарын білген Сүлеймен атылып барып, оның желкесінен бүре, шап берді. Екінші қолымен ауына жармасты. Сол күйі оны қаңбақ құрлы көрмей көтеріп, отырған екеудің үстіне былш еткізді. «Ойбай» деген үні шықты біреуінің. Қирап түскен үшеуі де тұрмады. Тұруға да шамалары болмады. Сүлеймен оларда ісі де болмады. Екі аттап, Айдаболды құшақтағанға жетті. Ол сорлы Айдаболды ары айналдырып, бері айналдырып, Сүлейменнің алдына тоса берді. Сүлеймен қолын Айдаболдың басынан асыра созып жіберіп, ананың иығынан ұстай алды. Сосын шетке қарай тартып қап еді, ол жазған құлаған теректей қиралаң етті.

	– Менен айлаңды асырайын дедің бе, – деп тістене сөйлеген Сүлеймен оны жатқан жерінде дүңк еткізіп бір қойды. Ана жазғанның бірден аяқ-қолдары жансызданды. Оны жайғаған соң: – Сендерді де қырып тастайын ба, осы, – деп анау үшеуіне ұмтылған еді, ол сорлылар қолдарымен бастарын жауып, жата-жата кетісті. Осыған қарамай, «күзетшілерді төмпештеп тастар» деп ойлаған Парманқұл:

	– Әй, әй, тоқта, Сүлеймен! Ашуыңды бас, ашуыңды бас. Біреуін өлтіріп қоярсың, – деп жолын кес-кестеді. Содан соң жатқан күзетшілерге қарады: – Бәрің байынан таяқ жеген қатындарға ұқсап, етпеттеп жатып алмай, ана бұрышқа барып отырыңдар. Егер қарсылық көрсетпесеңдер, сендерге тимейміз.

	Жатқан үшеуі тұруға қорқып, Парманқұл көрсеткен бұрышқа еңбектеп жетті. Жеті де бір-біріне тақаса отырды. Жүздерін үрей жайлапты.

	– Мылтықтарың қайда?

	– Анау бұрыштағы киіздің астында.

	Айдабол күзетші көрсеткен бұрыштағы киіздің астындағы екі мылтықты шығарды. Мылтықтар кәдімгі аңшы мылтықтары екен. Мылтықтарда бір-бір оқ бар.

	– Басқа оқтарың жоқ па?

	– Барымыз – осы.

	– Арқандарың бар ма?

	– Арқан деген көп. Анау кіре берісте ілулі тұр.

	– Айдабол, арқандарды әкел де, мыналарды байла!

	Әп-сәтте Айдабол үш күзетшіні бір-біріне қосақтап, матап тастады. Оларды матап болғанда, Сүлеймен ұрған күзетші ес жиып, қозғалақтай бастады. Айдабол оны сүйретіп әкеп, аналарға қосақтады. «Айқайлап жүрмесін» деп, жіңішке арқанмен ауыздарын да керіп байлады.

	Күзетшілерді осылай жайғаған соң Сүлеймен мен Айдабол олардан олжалаған мылтықтарды арқаларына ілді.

	– Есікті сыртынан бір нәрсемен тіреп кетейік, – деді Парманқұл далаға шыққандарында.

	– Тіреп кететін сол нәрсе табылса де, – деп Айдабол жан-жағына қарады. Анадай жерде бірдеңе дүңкиіп қарайып жатыр. Жақындап барып еді, дәу тас екен.

	– Сүлеймен, мынаны көтере аласың ба?

	– Не нәрсе екен? Алдымен көрейік те, – деп Сүлеймен Айдаболға жақындады. – Тас па, немене жатқан? Иә, тас екен ғой. Ары тұршы, көтеріп көрейін, – деген ол тасты сəл қозғап көрді. Сосын «ауп» деп көтерді де, оны үйшіктің есігіне тіреп қоя салды.

	– Парманқұл, мынауың шынымен алып қой.

	– Бізбен бірге жүре берсең, мұның алыптығын әлі талай көресің. Сен, бізді енді Желтимес тұрған жаққа баста.

	База іші атшаптырымдай кең екен. Қарақшылар сиырлар тұрған қорадан өтіп, қойлар қамалған шарбаққа жетті. Алда келе жатқан Айдабол тоқтап, қолымен оң жақта тұрған төбесі жабулы, атхананы көрсетті.

	– Желтимес осы атхананың ішінде. Бір нәрсеге соқтығысып қалмай, абайлап жүріңдер. Аздан кейін үшеуі атхананың ауыз есігіне жетті.

	– Әй, Байкелді, бері шық!

	Іштен біреу күркілдей жөтелді.

	– Ай, қайсың бұл? Омат сенбісің? Не болып қалды? Тағы бір қойды жасырып қойып, бас пісіріп жатырсыңдар ма? Омат сенбісің деймін. Даусыңды ажырата алмай тұрмын.

	– Мен, мен ғой.

	– Бері кіре берсейші. Есік байланбаған.

	Айдабол бірінші кірді. Оның артынан күзетші байқап қоймасын дегендей, Сүлеймен мен Парманқұл бұқпантайлап ерді. Бұқпантайлап келе жатып, сол жақта жылқылардың көп екенін байқады.

	– Келе бер, келе бер. Мен қазір шырақты жағып жіберейін, – деді күзетші тағы сөйлеп.

	– Жақпай қоя тұр, – деді Айдабол.

	– Неге жақпаймын. Жоқ, бірден үйшікке барамыз ба?

	Айдаболды өз адамы деп ойлаған ол сорлы орнынан көтеріле берген. Осы сәт Айдабол оған бассалды.

	– Әй, әй, кімсің, кімсің?

	– Кім екенімізді кейін танисың. Кеуіртіңді әкел бері! – деді Парманқұл,

	Бұл кезде оған Сүлеймен де жабыла кеткен. Қараңғыда өзін әзірейілдей боп басқан Сүлейменнен зәресі ұшып кетті ме, күзетші: «Астапыралла, астапыралла, Ағузи биллаһи мин аш шайтани ражим» деп күбірлей жөнелді.

	– Дұғаны қор қылмай-ақ қой. Біз шайтан емеспіз, – деп Парманқұл оның өн-бойын тінткілеп, кеуiртiн тауып алды.

	Шырақты жаққанда көргендері – күзетшінің жатқан жері қораның тура шеті екен. Бас жағындағы ақырда бір ат байлаулы тұр. Оның Желтимес екенін Сүлеймен бірден білді. Шырақ жарығы әлсіз болса да оның сұлу мүсінді жылқы екені білініп тұр.

	– Ей, қайдан келген ұрысыңдар? – деді осы кезде өз-өзіне келген күзетші.

	– Біз ұры емеспіз, – деп бір ұрды Парманқұл оны. – Біз ел жұртты тонаған сендер сияқты харам ұрылардан өш алатын қаһармандармыз. Айдабол, жiбер оны. Сен, Сүлеймен, бұған бізді «ұры» дегені үшін көресіні көрсетші.

	– Өй, мынау Айдабол ма? О, баукеспе неме. Ертең Мырзатай белсендіге айтып, итжеккенге айдатып жіберемін сені, – деп шаңқ етті күзетші.

	– Мына күзетші, Парманқұл, қырсық па деймін. Қырсықтығын қазір-ақ сығып алайын, – деді де Сүлеймен оның тамағын мытып жіберді.

	Күзетші өлгеннен ары болды. Сол сұлап жатқан жерінен Айдабол оны байлап тастады. Сосын Желтиместі ақырдан босатып, жетектеп Сүлеймендердің алдына әкелді:

	– Жылқының қандай екенін түр-тұрқынан танисың ба? Қарашы, жануар қандай өзі? Пай-пай, аяқтарын көрші. Жалы мен жамбасын қара. Тұлпар ғой жануар, тұлпар.

	Сүлеймен Желтиместен көзін ала алмай тұр. Шынында, келісті ат екен. Жал-құйрығы төгілген. Мұндай атты күнделікті мініске салу обал-ақ.

	Желтимеске салатын ер-тоқым да осында екен. Айдабол Желтиместi ерттеп болғанша, бұл аттан көз алмады.

	– Ал, Сүлеймен ойымызды іске асырдық. Енді не істейміз? Желтиместі жетекке алайық та, қорадағы жылқылардың біразын айдап кетейік. Ал Айдабол, сен атқа мін де, анау қойларды шығарып, ауылдың ішіне кіргізіп жібер. Жұрт шетінен ұстап жей берсін.

	– Бұл да бізбен бірге кетеді ғой.

	– Бала-шағасын қайтпек?

	– Мұның үйінде шешесінен басқа ешкім жоқ.

	– Белсенділер ертең оған зияндық істеп жүрмей ме?

	– Олар өлмелі кемпірді не қылсын.

	– Мейлі, онда далаға шығып, аттарымызға мінейік те, жылқыларды айдайық тауға қарай.

	– Мен қойларды ауыл шетіне кіргізіп келгенше, сендер ұзап кетпейсіңдер ме?– деді Айдабол.

	– Біз жайлап Аршасаймен жоғары өрлей береміз. Сен қуып жетерсің.

	Үшеуі Желтимеске мінбей, сыртқа жетектеп шығарды. Өз аттарына мінген соң базаға қайта кіріп, Айдабол қойларды, Сүлеймен мен Парманқұл елу шақты жылқыны айдап шықты. «Жылқыларды не істейміз? Қай жерге дейін айдап барамыз?» деп бір-бірінен сұрамады. Қарақшылар мұндайда бір-біріне сұрақ қоймайды.

	Елу шақты жылқыны айдаған қарақшылар сол түні Шыршық тауынан асып, Шатқал жоталарына жетті. Бұл бір де таулы жер. Қырғыз бен Қоқанға асатын төте жолдың үсті. Таң ата терең шатқалға жылқыларды қамап, өздері аттан түсті.

	– Біз түнде жүріп өткен тау аңғарын ақсайлықтар жақсы біледі. Егер қазір ол жақтан артымызға қуғыншы түссе, олар түс мезгілінде осы маңға жетіп қалары хақ. Сол үшін де үш сағаттан артық мұнда аялдап қалуға болмайды.

	– Айдабол, бұл өңірі Парманқұл екеуің білмесеңдер, мен жақсы білмеймін. Енді айтыңдаршы, Желтимес пен мына жылқыларды не қыламыз?

	– Анау қар басып жатқан шыңдарды көрдің бе? – деді Айдабол күнгей беттегі тауларды нұсқап. – Таудың осы бөлігін Faрaмты дейді жергілікті халық. Ал Ғарамтының ар жағындағы жазық Беcтоғай деп аталады. Бестоғайда қаңлылар мен біраз сейіт қожалар тұратын үш қазақ ауылы бар. Былтырлар қазақ даласын ашаршылық жайлаған кезде Қаратау мен Сарысу жақтан ауып келген көптеген қазақтар сол ауылдарға келіп тұрақтады. Ата қоныстан ауған жұрттың жай-күйі бірден оңала қойсын ба? Мына жылқыларды соларға таратып берейік.

	– Е, мұның жөн. Ал Желтиместі қайтеміз?

	– Беcтоғайда Бейісқожа деген тамырым бар. Соны тауып алсақ. Желтиместің жайын содан кейін ойластырамыз. Ал қазір бір сәт мызғып алайық.

	Түс қайта аттарына қайта қонып, шатқалдан жылқыларды айдап шығарғанша, бірталай уақыт өтті. Содан Ғарамты тауларына қарай барымта жылқыларды айдаған үшеу, кеш батқанша аттан түспеді. Ғарамтыға тек қараңғы түсе жетті.

	– Бағана бұл таулар жақын көрінген сияқты еді. Ұзақ екен-ау.

	– Сен байқамапсың, Сүлеймен. Біз төте жолмен жүрмей, көптеген қия-беткейлерді айналып өттік. «Себебі артымыздан қуғыншы түскендей болса, ізімізден адастырайық» деп ойладық мына Парманқұл екеуміз.

	– Бестоғай әлі алыс па?

	– Жолдың қиыны енді басталады. Дегенмен үш күнде жетіп қалармыз.





V


	Шынында сол түні Ғарамты етегіне ат шалдырған бұлар үш күн бойы небір құз-жартастардың арасындағы қиын өткелдерден өтіп, Бестоғай жазығына тұяқ iлiктiрдi. Бестоғай деген жан-жағын тау қоршаған кең алап екен. Таудан өтіп, жазыққа тірелген қарақшылар, тағы да аттан түсті. Осы жерде жатып, біраз көз шырымдарын алған соң Айдабол Парманқұлды сонадайдан көрінген ауылға жұмсады.

	– Бұл ауыл қырғыз өкіметіне қарайды. Менің естуімше, қырғыз өкіметінің ауыл-ауылдарға әлі онша көп белсенділігі жоқ. «Бұл маңда осы күнге дейін басмашылар жұрттың мазасын алып тұр» деп естігенмін. Мейлі, қалай болса да, мұнда Қазақстандағы сияқты зіркіл қаққан шолақ белсенділер жоқ. Қобалжымай ауылға бара бер. Ауылдың бас жағында қаңлы Мұрсат деген кісі тұрады. Соны тауып ал да, Бейісқожаны шақырт. Содан соң екеуін осында ертіп кел.

	Парманқұл кеш түсе бір-ақ оралды. Қасында екі кісі бар. Олар аттарынан түсе сап, Айдаболмен құшақтасып көрісті. Бірауық амандық-саулық сұрасып болған соң оларды Сүлейменге таныстырды:

	– Мынау ұзынтұра – Бейісқожа. Ал мынау тәпелтек – Мұрсат. Екеуі қай жағынан болса да, осы өңірге белгілі адамдар. Батыр десең – батыр. Қаһарман десең – қаһарман. Ал енді, Мұрсат, жағдайларыңды айтыңдар. Елдерінде не гəп?

	Мұрсат пен Бейісқожа елдеріндегі жағдайды айта бастады. Олардың айтуынша, қазақтардың үш ауылы үш кәлхүз боп құрылыпты. Бірақ үшеуінің де бастықтары сырт жақтан келген адамдар екен. Олар елге жайлы болғанымен, ауылдарға түн мезгілінде ауық-ауық шабуыл жасап, жұрттың барын тонап кететін басмашылар мен бандыларға болысып кетеді екен. Басмашылардың дені таулықтар болғасын, жергілікті қазақтарға қырғидай тиіп, кей кездері жас қыз-келіншектерді әкетіп қалады екен. Сондайда жергілікті жұрт Шұстыдағы, Терексайдағы мілисаларға хабар берейін десе, әлгі қорқақ бастықтар қазақтардың жолына тұрып, ол жаққа жібермейді екен...

	Бейісқожа бұдан басқа да көп жайттарды айтты. Бірақ қандай әңгіме айтса да, қазақтардың таулық басмашыларынан көріп жүрген зәбірлері жайына қайта-қайта тоқтала берді.

	– Қырғыз, өзбек мiлисалары басмашылардың зомбылығы жұрт айтпаса білмей ме?

	– Білмеуші ме еді, Айдабол. Бірақ көздерін құрта алмайды. Осыдан бес-алты жыл бұрын Хоженттен, Тәшкеннен көп отряд келіп, оларды тас-талқан еткен еді. Алайда басмашылардың тас-талқандары шыққанымен, солардан қалған азғантай-азғантай топтар тау шатқалдарына тығылып алып, өкіметке қарсы әлі күресуде. Олардың «өкіметке қарсы күресеміз» дегендері жәй далбаса. Олай болатұғын болса, анау үш кәлхүз бастықты өлтіріп кетпей ме. Бастықтарды өлтірмейтін себебі – олар өздерін асырап отыр. Бастықтар бандыларды немен асырайды дейсің. Жұрттың жиған-тергенімен асырайды. Қит етсең, сол түні басмашылар келіп, жаныңды шығарады. Осыдан запы болдық. Қазір мына жылқыларды жұртқа таратып берсек, ертең-ақ басмашылар келіп, бәрін сыпырып әкетер.

	– Олар бір келгенде қаншау болып келеді?

	– Әртүрлі. Кейде он шақты, кейде он бес шақты.

	– Үш ауылдың адамдары он-он бес басмашыдан қорқып жүр ме?

	– Жұртта қару жоқ. Ал бандылардың бәрінде мылтық, пүлімет бар. Былтыр тал түсте бір басмашының өзі ауыл үстіне пүліметпен оқ жаудырып, күллі халықты жерге жатқызып қойған.

	– Басмашыларды кім басқарып жүргенін білмейсің бе? – деп сұрады Сүлеймен Бейісқожадан.

	– Бұрын тәжік жеріндегі Жылыкөл жақта өкіметпен әбден шайқасып, ақырында ауған қашып кеткен Отанбек құрбашының оң қолы болған Озғар деген таулық басқарады оларды. Озғардың өзі мейірімсіз, қатал, әрі қатынқұмар адам. Ауылға келген сайын бір қызды сүйремей кетпейді.

	– Баяғыда өзім басмашылық қылып жүргенде Отанбек жайында талай естігенмін. Кор Шермет, Егемберді батыр, Махмұтбек, Есенжарты дегендер де болушы еді.

	– Не дейсіз?! Сіз де басмашы болып па едіңіз?!

	Бейісқожаның таңырқай берген сұрағына Сүлеймен күліп, өзі жайында аз-кем айтты.

	– Біз тауда жүргенде кедей-кепшікке, жазығы жоқ ауылдарға шабуыл жасаған емеспіз. Кімге тиісуді білетін едік. Арамызда әлгінде сен айтқан Озғар секілді озбырлар болса, бір пәсте жөнге салып қоюшы едік. Озғардың өзі мен бандысы қай таудың қай шатқалында тығылғанын білесіңдер ме?

	– Ойбай, Сүлеймен-ау, олар сені бір-ақ оқпен жайрата салар, – деп шап етті Мұрсат. – Озғар деген қорқу-үркуді һәм адамды аяу дегенді білмейтін жауыз. Одан соң оның дәулігі де сенен кем емес.

	– Реті келсе, ондай жауыздарға олардың өздерінен өткен жауызбын мен. Ал оның дәулігі мені қорқыта аламайды.

	– Мұрсат, – деп сөзге араласты Парманқұл. – Сүлейменнің не ойлап қойғанын мен біліп қойдым. Мұны ешқандай жауызбен қорқыта алмайсың. Біз сендерге жылқы таратып бір көмектессек, сол Озғарыңды ауыздықтап, екі көмектесейік. Сендер бізге Озғардың тұрағын көрсетіңдер.

	– Мен сені сыйлаймын, Парманқұл. Бірақ жаңағы айтқандарыңды іске асыра алмайсындар-ау деп қорқам.

	– Сен осыны іске асырудың амалын ойлан. Басмашыларға қыздарыңды күң, ұлдарыңды құл етіп, ал өздерің қашанғы қорқумен күн кешіп жүре бермексіңдер?

	– Сен, Парманқұл, дұрыс айтасың, – деді Бейісқожа Мұрсат үшін жауап беріп. – Әттең, ауылда Озғарға қарсы бас көтерер бір ердің болмай жүргені жанымызға батады. Өзім бастайын десем, мына Мұрсат қолдамайды. Мұрсат қолдаса, басқалар соңымыздан ермейді. Содан жүрміз, ішіміз күйіп, сыртымыз жанып. Мына Сүлеймен досың ештеңедей тайынбайтын батырға ұқсайды екен. Ұқсайды емес, хас батырдың өзі. Осындай хас батыр біздің кегімізді қайтарып берем деп тұрса, Мұрсат, неге көнбейміз? Егер осы отырған бәріміз Озғарға қарсы тұрайықшы, қаны қарайса да мәжбүрліктен бұғып жүрген жұрт соңымызға еріп, ду көтеріледі. Қане, Озғардан кек алудың жолын ойластырып көрейікші. Анамыз бізді «жиырмашақты басмашыдан өмір бойы үрейлері ұшып өтсін» деп туған жоқ шығар.

	– Әп, бәрекелді, – деді Парманқұл. – Осы жол нағыз еркектің сөзін айттың. Ал енді, ел сендердікі, ауыл өздеріңдікі, тауларың да өздеріңе таныс. Озғардан қалай кек алуға болатынын болжамдап көріңдер.

	Парманқұлдың сөзінен кейін Бейісқожа әртүрлі болжамды айтты. Алғашқыда көңіліне күдік ұялатқан Мұрсат та бірте-бірте ашылып, Бейісқожамен бірге сөйлей бастады. Бір кезде Бейісқожа былай деп байлам айтты:

	– Былай етейік: Тап қазір сендердің айдап келген жылқыларыңды кембағал отбасыларға таратып берейік. Сөйтіп өзіміз ауылдан ұзақтау кетіп, жасырына тұрайық. Елге таратылған жылқылар жайлы кәлхүз бастықтары заматта-ақ есітеді. Әлбетте, оларға жылқы бермейміз. Олар жылқылардың қай жақтан келгенін сан-саққа жүгіртіп, іштері әбден күйеді. Бәрін жұрттан тартып алуға дәттері бармайды. Терекcайдан мілиса шақыртып әуреге де түсе қоймас. Олай етсе, өздеріне бір де бір жылқы тимейді. Ал жұртқа таратылған жылқылардың бір-екеуіне еге болып қалулары үшін олар Озғарға хабар берері анық. Өйткені Озғар өздеріне қалаған жылқыларын қалдырып кетуі әбден мүмкін...

	– Бастықтар басынып, жұрттан жылқыларды өздері-ақ тартып алып қоймай ма? – деп Бейісқожаның сөзін бөлді Айдабол.

	– Ондайға шамалары жетпейді. Сендердің Қазақстандарыңда бастықтардан жұрттың жүрегі ұшып кетеді білем ғой. Бұл жерде олар халыққа ашық түрде тізе батыруға қорқады. Біреуден өш алу керек болса, басмашылар арқылы істейді.

	Бейісқожа өз болжамына серіктерін көндіріп, бәрі орындарынан тұрды. Отырған жерлеріне Желтимеспен бірге Айдаболды қалдырды. Жылқыларды елге таратып болған соң, бәрі осында қайта оралып, Желтиместің жайын одан кейін ойласпақ болды.

	Ертесіне барлық нәрсе Бейісқожаның болжамдағанындай болды. Жылқыларды үй-үйге таратып болған соң ауылға Мұрсатты қалдырып, қалғандары Айдабол мен Желтимес қалған жерге келіп түнеген. Түс ауа атын қамшылап Мұрсат жетті.

	– Не болды? – деп сұрады Бейісқожа.

	– Сенің кешегі айтқаның тура келді. Әлгінде ғана ауылға Озғар он шақты бандысымен келіп кірді. Жұрттың басына қамшы үйіріп, аспанға мылтық атып, таратылған жылқыларды тартып алмақ боп, дүрбелең салып жатыр. Пұштай бастық оларға мені ұстап бермек еді, зорға қашып үлгердім. Озғар «Бейісқожа қайда?» деп саған сұрау салуда. Түрі қай кездегіден де жаман нәлетінің.

	– Пүліметтері бар ма?

	– Ол жағын байқай алмадым.

	– Мен білсем, қазір бандылар екі-үшеуден бөлініп, үй-үйден жылқыларды жинауға әрекеттеніп жатқан шығар. Біз олардың әр жер-әр жерде бөлініп жүрген кездерін пайдаланып, шетінен қиратып салайық, – деді Сүлеймен.

	Қарақшылар тоғай ішімен ауылға беттеді. Сүлеймен кеше көп жылқының ішінен өзіне лайық бір дәу атты таңдап, мініп алған. Дәу аттың жүрісі жайсыздау болғанымен, Сүлейменнің салмағына шыдамды. Тіпті мұны ауырсынбай шаба да алады. Шапқанда да төрт аяғын кең тастап, көсіле шабады. Дәу ат бірінші болып, ауыл шегіне жетті. Сүлеймен атының басын тартып, артындағыларды күтті.

	– Үйлерді тасалап жүрейік, – деді оған бірінші жеткен Бейісқожа.

	– Ауылда қанша үй бар? Үйлер көше-көше болып орналасқан ба?

	– Жүз елудей үй бар. Бірақ шаһардағыдай көше бар деймісің мұнда. Үйлер қалай болса солай орналасқан. Бір жерлерде тамдар бір-біріне жақын, ал бір жерлерде алыс орналасқан. Бірақ ауыл арасы тегіс. Ұрыс жүргізуге жеңіл.

	Осы кезде жақындау тұрған үй жақтан бір әйелдің сыңсуы естілді. Артынша бір еркектің әлдекімді балағаттап, боқтаған даусы шықты. Сүлеймендер шеткі тамды тасалап, дауыс шыққан жаққа барды. Тамды айнала бергенде, алдарынан бір әйелдің бұрымын тақымына басып, сүйрелеп бара жатқан аттылыны көрді. Аттылы жалғыз емес. Жанында өзі сияқты торы атқа мінген, арқасына мылтық асынған қаба сақалды біреу бар. Онысы әйелді қамшысымен сабап-сабап қояды.

	– Әй, қаншық, өлейін демесең айт! Жылқы қайда?

	Мұны көргенде Сүлеймен шыдамады. Атына қамшысын басып, ол екеуінің жанына жетіп барды. Аналар әйелдің сыңсуынан мұның атының дүбірін есіткен жоқ-ты. Тек Сүлеймен жандарына жеткен кезде ғана байқады. Артта келе жатқаны қамшысын тақымына тыға сап, арқасындағы мылтығын ала берген. Бірақ үлгермеді. Үлгермеген себебі Сүлеймен оның желкесінен шап берді де атынан жұлып алды. Аттан жұлынғанның аяқтары жерге тие бергенде Сүлеймен оның басын тақымына басты. Ал екіншісі әйелді жібере сап, ары қашпақ болған-ды. Алайда қасына жеткен Парманқұл мылтықтың дүмiмен оның бетінен бір соғып, жерге жалп еткізді. Бейісқожа аттан түсе сап, оны шоқпарымен екі-үш мәрте періп-періп жіберді де мылтығын алды. Демде басы қан-жоса болған басмашының демі бітті. Сүлеймен де тақымына басқан басмашыны өлтіріп қояр ма еді, егер:

	– Оны өлтірме, Сүлеймен, оны өлтірме. Ауылда Озғардың қанша адамы бар екенін біліп алайық, – деп Бейісқожа жүгіріп кеп, араша түспегенде.

	– Алдымен мылтығын алсайшы, одан соң жіберемін бұл найсапты.

	Бейісқожа оның мылтығын алғанша, тақымындағы басмашыны жібермей тұрды. Бейісқожа оны қарусыздандырғанда, тақымын көтеріп қап еді, анау сорлы екі құлағын басып, шалқасынан түсті. Сүлейменнің бір қысқанынан тіл-аузынан айрылып қалғаны былай тұрсын, екі мұрнынан қан сорғалап, екі көзі төңкеріліп қалыпты.

	– Шамаң келсе, сөйлет оны.

	Бейісқожа басмашының екі бетін шапалақтап, ары-бері сілкілеп, есін жидыруға қанша әрекеттенсе де, анау өзіне-өзі келмеді. Былқ-сылқ күйі қорылдап жатты.

	– Сен тақымыңа бір қысқанда, сорлының миына қан құйылып кеткен-ау, шамасы. Енді қалсын осылай. Жұртқа бекерден-бекерге зәбір көрсеткеннің қандай болатынын ұғып, қиналып жатсын. Ой, жаңағы әйел қайда? Мұрсат, сен байқамадың ба, оның қайда кеткенін?

	– Үйіне қашып кетті. Бізді таныса да, мына Парманқұлды басмашы деп ойлады-ау, деймін. Жә, не қыласың оны. Мына екеуінің денесін анау арыққа сүйреп, тастай салайық. Басқалары байқамасын.

	Екі басмашыны оңай жайғаған қарақшылар ауыл ішін аралап, бес-алты үйден өткенде, оншақты жылқыны қуып келе жатқан үш басмашыны көрді. Бір тамның тұсына олар жылқыларды иіріп, біреуі тамның ауласына кірді. Басмашылар үй-үйдегі жылқыларды шетінен жиып, айдап келе жатқан сияқты. Сүлеймен тобы тағы да бір тамның тасасына жасырынды.

	– Басмашылардан басқа жан адам көрінбейді ғой. Ауыл тұрғындары қайда кеткен?

	– Сүлеймен, тұрғындардың бәрі үйді-үйіне тығылып алған да. Бұлар келгенде сыртта бір адам жүрмейді, – деді Мұрсат.

	– Жаңағыларды оп-оңай алдық. Мыналарды қалай алсақ екен?

	Әркім «не істесек болады?» дегендей үнсіз. Қиыннан жол табатын Парманқұл да жуық арада ештеңе айта қоймады. Осы кезде басмашы кірген үйден айқай-шу шықты. Айқай-шумен бірге тарс етіп атылған мылтықтың даусы бірге естілді. Бергі жақта жылқыларды иіріп, бетін қайтарып тұрған екі басмашының бірі мылтық даусы шыққан сәтте қаруын оңтайлады да, атын тебінтіп, үй жаққа шапты. Ал айқай-шу басылар емес.

	– Әй, осылай шарасыз тұра береміз бе. Жақындайық та аналарға, – деген Сүлеймен жылқы иірген басмашыға қарай құйғыта жөнелді.

	Айқай-шу шыққан үйге мойнын созып, атын ары-бері ойқастатып тұрған басмашы Сүлейменді өзіне жақындаған кезде ғана байқады. Дәу аттың үстінде алпамсадай болып отырған Сүлейменге көзі түскенде, ол сорлы сасып қалды ма, атын бұра беріп, қамшысын қолынан түсіріп алды. Тізгін ұстаған қос қолымен атының мойнын ұра бастады. Алайда астындағы аты иіріліп тұрған жылқылардан ұзағысы келмегендей, табандап жүрмеді.

	Басмашы қорыққанынан мылтығын алып, кезенуді де ұмытты. Аты ыңғайына көнбеген соң жерге секіріп түсті. Ойы – серіктеріне қарай қашпақ еді. Онысы орындалмады. Өйткені бұл кезде Сүлеймен жанына жетіп қалған. Басмашының қап-қара сақал-мұрты болғанымен жас жігіт екен. Атын өңмеңдетіп қасына жетіп келген Сүлейменнен жүрегі ұшып кетті ме «Ә-ә-ә» деп біртүрлі үн шығарып, аттың тура алдына жата кетті. Шауып келген Сүлейменнің аты оны басып қалуға шақ қалды. Зады ат адамды баспайды. Дәу ат екпінімен келсе де, шетке бұрылып үлгерді.

	Ат шалт бұрылғанда, тақымын бос ұстаған Сүлеймен ерден ауып түсті. Ерден ауғанда тура жерде жатқан басмашының үстіне түсті. Басмашы бұның салмағынан жаншылып қалғандай, «уә-ә» деген бір дыбыс шығарды да, талып қалды. Енді оның қауіпсіз екенін көрген Сүлеймен орнынан тұрды. Бұл сәтте Парманқұлдар да жетіп үлгерген. Ал аула жақтағы басмашылар жұртты әлі шулатып жатқан. Бейісқожа жерде демсіз сұлаған басмашыға қарады:

	– Қалғандарының бері шығуын күтейік те, келе бергенде тарпа бас салайық.

	Үй жақтан мылтық тарс етіп, тағы бір рет атылды.

	– Ойбай, хайуан. Өлтірдің ғой, өлтірдің, – деген әйелдің ащы даусы естілді артынша.

	Мұрсат жердегі басмашының мылтығын алды.

	– Мен білсем, мыналар біреуді атып өлтірген тәрізді. Тасалап барып, өз мылтықтарымен өздерін жайратып салайық.

	Осы кезде тағы да мылтықтың даусы шықты. Әлгінде ғана ойбайлаған әйелдің үні бірден өшті. Сірә, басмашылар оны да атып тастаған секілді.

	– Бұл кімнің үйі еді? Отағасын танитын ба едіңдер?

	– Сен де болмайтын сұрақты береді екенсің, Парманқұл. Мұның кімнің үйі екенін білмеуші ме еді, бұлар. Кім болса да бұл жердің тұрғындары қазақтар ғой. Оларды улатып-шулатып қоямыз ба?

	Сүлейменнің артынан серіктері ілесті. Бірақ бұлар үйдің бұрышына жеткенде, аула жақтан үш жылқы шауып шықты. Жылқылардың артынан екі басмашы көрінді. Мұрсат мылтығын жылдам оқтап, екеуін екі оқпен жайратып салды.

	– Ойпырмай, Мұрсат, мерген екенсің-ау.

	– Уа-а, Сүлеймен, құралайдың көзін ататын мерген ғой бұл.

	– Осыларға қашаннан бері қаным қарайып жүр еді. Көргенде шыдай алмай кеттім, – деді Мұрсат аттан ауып түскен екі басмашыны аяғымен кезек-кезек түртіп. – Оқты тура шекелерінен тигізген екенмін.

	Сүлеймен үйді айналып, аула жаққа барды. Есік алдында бір еркек, бір әйел өліп жатыр.

	– Алда, жазғандар-ай! Бұ байғұстар осы ауылға былтыр ғана келген кісілер еді. Мына кісінің аты – Оңғарбай, «Сарысу жақтың ыстысымын» деуші еді, бейшара. Нəлеті басмашылар, өзін де, әйелін де атқан екен ғой.

	– Қап, Бейісқожа. Араша түсуге үлгере алмағанымызды қарашы.

	– Қойыңдар, бұлай тұра беруге болмас. Басмашылардың ерттеулі аттарын осында әкеп, панаға байлап қояйық та, қалғандарын ауыздықтауға әрекеттенейік.

	– Менің де, жоқ, бәріміздің де ойымыз сол ғой, Парманқұл, – деген Бейісқожа ауладағы қораны нұсқады:

	– Аттардың барлығын анау қораға қамайық. Басмашыларды бір жақты қылсақ, бәрін қайтадан елге таратып береміз.

	– Мына өліктерді осылай ашық күйлерінде тастап кете береміз бе?

	– Сүлеймен, оларды жерлеуге қазір мүмкіндігіміздің жоқ екенін білесің. Жаңағы айтқанымыздай, басмашыларды бір жақты қылайықшы.

	Бесеуі жылқыларды қораға айдап кіргізді.

	– Бағана сен мұндағы басмашыларды он шақты деп пе едің? Бесеуін жайғадық. Енді бесеуі қалды ма? – деді Парманқұл Мұрсатқа үйден шыға бере.

	– Нақты санын кім білген. Маған солай көрінген. Бәлкім одан да көп шығар.

	Әр жерге шашыла салынған тамдардың бірталайын айналып өткен Сүлеймен тобына басқа басмашылар кездесе қоймады. Тіпті ауыл адамдарының бір де бірі ұшыраспады. Ойнап жүрген бала атаулы да көрінбейді. Ит екеш иттер де ұяларына тығылып алғандай ма, қалай, алдарынан шықпады. Осындай тыныштыққа таңырқаған Сүлеймен қатты таңырқады:

	– Бейісқожа, Мұрсат, ауылдарының балалары мен иттері де басмашылардан ығып, үйлері мен үйшіктеріне тығылып алған ба?

	– Мылтық даусынан алдымен бала мен ит қорықтаушы ма еді. Басмашылар бүкіл ауылдың үрейін ұшырып қойған. Мұны мана айттым ғой.

	– Әне бір үйдің бұрышынан сығалап тұрған кім?

	Бейісқожа Сүлеймен нұсқаған үйге қарады. Сығалап тұрған кісіні көрген соң:

	– Ей, Елемес, бері кел! – деп қол бұлғады.

	Алау жігіт бұрыштан атып шықты да бері жақындады. Жүзінде үрей бар сияқты.

	– Беке, «сізді Озғардың адамдарына қосылып кеткен бе» десем, жаныңыздағылар өзіміздің қазақтар екен ғой. Мұрсат көкем де сізбен бірге екен. Жол болсын. Озғармен атысуға бара жатырсыздар ма?

	– Олар көрінбейді ғой. Қайда өздері?

	– Екі-үш басмашы қазір ғана кеше сіздер бізге берген жылқыларды айдап әкетті. «Біз ауылдан шығып кеткенше, бір де біреуін үйлеріңнен шығушы болмаңдар» деп кетті. Мен зәр қыстап далаға шығып едім, сіздерді көріп қалдым. Олар сіздермен кездескен жоқ па?

	– Жоқ, әлі кездеспеді. Озғардың өзі қайда екенін білмейсің бе?

	– Ол Пұштай бастықтың үйінде-ау деймін.

	– Басмашылар жылқыларды қайда айдап кетті?

	– Пұштайдың үй жағына. Сірә, оларды кәлхүздың қорасына жинап жатыр-ау деймін. Айтпақшы, бағана бір басмашы «сізді тап» деп Әнесқожаны әбден сабады. Жеңешемді де аямады.

	– Әйтеуір өлтіріп қойған жоқ па? – деп шап етті Мұрсат Бейісқожадан бұрын.

	Бейісқожа ерінің қасын қолымен сығымдай ұстап, тістеніп отырды.

	– Әнесқожа деген кім?

	– Бейісқожаның інісі ғой, – деді Елемес Мұрсат үшін жауап беріп.

	– Бірақ Бәке, басмашы оны қатты ұрмады. Қамшымен екі рет салып жіберді. Ал жеңешемді бір-ақ рет ұрды. Мен «әбден сабады» деп қатты айтып жіберіппін. Шынын айтқанда, оларға ештеңе де болған жоқ.

	Бейісқожа әлі үнсіз. Түнерген қалпынан айнымай отыр. Мұрсат та сөз айтпады. Оның да бетінен ашудың табы байқалады. Болмашы нәрсені айтып қойғаны үшін өзін мына екеуі таяқтап тастай ма деп ойлаған Елемес:

	– Атаңа нәлет ит басмашылар. Адамды сөзінен де жаңылыстырып қояды ғой. Одан соң сіздің жаныңыздағы мына бір дәу кісіні көріп, жүрегімнің ойнап кеткені. Жалған айтсам, кешіресіз, – деп қипақтады екі көзін Сүлейменнен алмай.

	– Әнесқожа басмашыларға не деді?

	– «Көкемді кешеден бері көргенім жоқ» деді. Басқа ештеңе айтпады.

	– Сен жұрттың бәріне хабарла. Қорықпай үйлерінен шығып, Пұштайдың там жағына келсін. Біз қазір сол жерде Озғардың басын кесеміз.

	– Е, мейлі, көке. Мен айтуын айтам ғой. Бірақ олар барса деңіз. Бейісқожа қайтып оған сөйлемеді. Өз серіктеріне бұрылды:

	– Есіттіңдер ғой, басмашылар Пұштайдың үй жағына кетіпті. Олар біз жайратқан сарбаздарын күтіп отырған болар. Сәл кешіксек, басмашылар оларды іздеп шығуы мүмкін. Ал біз бұрын қимылдап, Озғарды бандысымен қоса, өзін де қолға түсіруге ұмтылайық.

	– Сонда Пұштайдың үйіне қарай осылай ашық жүре береміз бе?

	– Саған «ашық жүрейік» деген ешкім жоқ, Мұрсат. Сақтық амалдарын жасап жүретініміз хақиқат қой.

	Пұштайдың үйі еңістеу жерде екен. Еңіске түсе бере жердегі бір үйдің жанына келгенде Бейісқожа атын тоқтатты. Төменгі еңістегі бес-алты үй алақандағыдай көрінеді. Арғы жақтағы таспен қоршалған колхоз қорасы да көзге айқын шалынады. Қора іші жылқыға толы. Ал оның маңында мылтық асынған үш-төрт кісі жүр. Олар жылқыларды қарауылдап жүрген басмашылар екенін бұлар бірден сезді.

	– Алдымен соларды қолға түсірейік.

	– Мұның жөн, Сүлеймен. Бейісқожа, Пұштайыңның үйі қайсы? – деді Парманқұл.

	– Бес үйдің ортасындағы үлкені соныкі. Үй алдында бес-алты aт байлаулы тұр ғой. Көрдіңдер ме?

	– Көрдік.

	– Көрсеңдер, «құрбашымын» деп, өз көкірегін өзі қағып, өзін осы өлкенің қожайыны санайтын Озғар сол үйде отыр. Біз осы жерге аттарымызды қалдырайық та, қораға жаяу жақындайық.

	Аттарын Бейісқожа көрсеткен жерге байлаған қазақ қарақшылары, бұқпантайлап қораға жетті. Осы жерде біраз ойласып алды да, қораның дуалынан асып, ішке түсті. Ойлары – қораның iшiндегi жылқыларды тасалап, ауызда отырған басмашыларға жету. Мылтықтарын оңтайлап алған бесеуі діттеген жерлеріне тез келді. Қора аузында ағаш есік бар екен. Ар жағында үш басмашы мылтықтарын алдарына қойып, беймарал сөйлесіп отыр. Бейісқожа мен Парманқұл шарбақ есікке асылып тұрып:

	– Қолдарыңды көтеріңдер! – деп айқайлады оларға. – Кім де кім мылтығына қол созса, атып саламын.

	Үш басмашы сасқалақтап, не қолдарын көтермей, не мылтықтарына жармасарларын білмей, бір-біріне қарады. Мұрсат шарбақ есіктен жылдам асып, отырғандардың мылтықтарын жинап алды.

	– Қолдарыңды көтеріңдер дедік ғой сендерге, – деп біреуінің ішіне мылтықтың ұңғысымен бір ұрды.

	Анау екі бүктетілді. Қалған екеуі қолдарын көтерді. Мұрсат оларды да бір-бір тепті. Ішін басып, бүктетілген бойын тіктеуге шамасы болмаса да, екі қолын басынан асыра көтерді. Басмашылардың енді қауқарсыз екенін білген Бейісқожа мен Парманқұл да шарбақтан бері өтті. Одан кейін Сүлеймен келді. Бұл кезде мылтықтың ұңғысы ішіне тиген басмашы бойын жазып, бұларға қарады:

	– Уай, Бейісқожа әкамбісіз? Сізді бағаналы бері Озғар әкам іздетіп жатыр.

	– Іздесе қайтем. Мені тапқанда атып тастамақ па едіңдер? Енді өздеріңді атамын! Озғар қайда?

	– Пұштайдың үйінде.

	– Онда тағы кім бар?

	– Ерсін мен Ордаш бастықтар да келген анау ауылдардан. Қазір бәрі көкнәр ішіп, кәйіп қылып отыр.

	– Озғарда мылтық бар ма?

	– Пүлiмөт бар.

	– Сүлеймен, бұларды не істейміз?

	– Үшеуін де атып тастайық, – деді Мұрсат Сүлеймен аузын ашып үлгергенше.

	– Уай, Бейісқожа әка. Ататындай сіздерге не жаздық? Жібере салыңыздаршы. Тура қазір Озғарға да қарамай, тау жаққа кетіп қалайық. Білесіз ғой, Озғар бізді зорлықпен қарамағына қосып алған. Содан құтылсақ, мылтығымызды тастап, қышлақтарымызға тарап кетер едік.

	– «Озғар өзіне зорлап қаратып алды бізді» дейсің-ә? Қолдарыңда – мылтық. Қышлақтарыңды сағынып жүрсеңдер, оны атып өлтіріп, тарап кетпейсіңдер ме? Сен, қатынның сөзін айтпа. «Өзімде билік жоқ итаршымын» десейші, одан да. Айтшы, қанша қазақты, бір ғана қазақты емес-ау, қанша жазығы жоқ адамды өлтірдің? Қанша адамның қатынын тартып алдың?

	– Уә, әка, мен өздігімнен күнә іс істегенім жоқ. Бәрі Озғардың айтуымен болған.

	– Міне, көрдің бе, сен біреу айтақтаса шаба беретін нағыз иттің өзісің. Қожайының жұмсаса – адам өлтіресің, қыз зорлайсың. Бірақ осының бәріне біреуді кінәлі санайсың. Ай, сенімен неге айтысып тұрмын мен. Әйда, анау қораның дуалына қаз-қатар тұра қалыңдар. Тізіп қойып, атып тастайын.

	Бейісқожаның сөзіне басмашылар не айтарларын білмей, ahiлел-үһілеп күрсінді. Аздан соң жаңағы сөйлегені Бейісқожаның аяғына жығыла кетті.

	– Ойбай, әка, біз сізге жаманшылық қылған жоқ едік қой. Рахым қыла көріңізші. Керек болса, қазір барып, Озғарды атып келейін. Басын кесіп, алдыңызға әкеп тастасам, күнәмді кешесіз бе?

	Бейісқожа оның басына бір тепті. Бір тепкенімен тоқтап қалмады. Онымен қоса, анау екеуін де оңдырмай тастады. Сүлеймен Мұрсатқа қарады:

	– Мынау бағаналы бері қақсап жатқанның аты кім өзі?

	– Бейісқожа, осы сұмның аты кім?

	Ол біраз ойланып тұрды. Жауапты басмашының өзі берді.

	– Ә, менің атымды сұрап тұрсыз ба? Құрбан – менің атым. Мені осындағылардың бәрі біледі.

	– Онда, Құрбан..., әй, Бейісқожа, қоя тұршы тепкілей бермей. Сен, Құрбан, жаңа не дедің? Озғардың «басын кесіп әкелейін» дедің бе?

	– Иә, иә, әка. Егер мені өлтірмей тірі қалдырсаңыздар, қазір барып, Озғарды атып саламын. Оның онсыз да күні бітіп барады.

	– Осы сөзінде тұрасың ба?

	– Ой, Сүлеймен, сенбе бұған. Ит иесін қабушы ма еді?

	– Жоқ, жоқ, мына әкам «сөзіңде тұрасың ба» деп дұрыс айтады. Әлбетте, тұрам. Тек жіберіңіздерші.

	– Онда, тұр орныңнан!

	Құрбан орнынан көтеріліп, үсті-басын қақты. Оған ілесіп, анау екеуі де тұра беріп еді, Бейісқожа оларды тепкілеп-тепкілеп, қайта жатқызып қойды.

	– Сендерге әлі ешкім тұр деген жоқ. Содан кейін қазақ қарақшылары өзара айтысып біраз тұрды.

	Бейісқожа мен Мұрсат Құрбанды Озғарға жіберуге қарсы болды. Екеуінің ойынша, бұл сатып кетеді. Ең жақсысы – бұларды атып тастап, Озғарға өздері шабуылдауы керек. Сүлеймен болса, өз айтқанынан қайтар емес.

	– Сен екеуің мынаны ойлаңдаршы. Мақұл, үшеуін де атып тастайық. Сосын Озғарды өлтірейік те, жылқыларды жұртқа қайта таратайық. Ал сонда, кәлхүз бастықтарына не істейсіңдер? Біз Парманқұл, Айдабол үшеуміз ертең бұл жерден кетеміз. Сендер қаласыңдар. Сол кезде кәлхүз бастықтары өздеріңе тыныштық береді деп ойлайсыңдар ма? Бұл – бір. Екінші, Озғардың тауда қалған сарбаздары келіп, шауып жүрсе, не істемексіңдер? Екеуің-ақ оларға қарсы тұра аласыңдар ма?

	Бейісқожа мен Мұрсат үндемеді. Шынында Сүлеймен айтқан жәйттерді ойламаған сияқты.

	– Сонда не істе дейсің? Бірақ бұларға қарсы ақыры бас көтердік пе, енді оны аяғына дейін апарамыз. Дегенмен, расында, кәлхүз бастықтары туралы қаперімізге кірмепті.

	– Күні ертең iс насырға шауып бара жатса, колхоз бастықтарын қарабет қылатын бір амал бар. Ол амалды қазір жасап алуларың керек. Ал қазір Озғарды бір жақты етіп алайық. Менің әдетім бар, өзіме жалынған қауқарсыз адамға қол көтере алмаймын. Егер шектен шығып, жынымды бір қоздырып жіберсе, онда оның өлгеніне қарамаймын. Мына сорлыларға қазір жаным ашып тұр. Бәлкім бұлардың қылмысын көрмеген соң солай боп тұрған шығар.

	– Осылар жасаған күнәһарлықты көрсең, болмаса естісең, төбе шашың тік тұрады. Қазір ғой, сұмдар моп-момақан болып тұрғаны.

	– Сонда да қолымызды қанға мала берген жақсы емес. Одан да басмашылар бір-бірін өлтірсін.

	Сүлейменнің сөзінен өзінің аман қалатынын білген Құрбан, екі қолын қусырып, тізерлеп отыра кетті.

	– Жөн айтасыз, әка, жөн айтасыз. Өз кінәмді мен Озғарды өлтіріп қана жуа аламын. Жіберіңіздерші мені оған тезірек, Тура барамын да, ай-шай жоқ, қақ шекесінен атып саламын. Сөйтіп басын кесіп аламын да, дәл сіздің аяғыңыздың астына тастаймын.

	– Сүлеймен, сенбе оған.

	– Қоя тұршы, Бейісқожа, бір сөзді қайталай бермей. Алдаса, өз обалы өзіне, Құрбан «сөзімде тұрамын» деп Құдай атымен ант-су ішші.

	– Ант етем, ант етем, – деп Құрбан бетін қайта-қайта сипады. Ол аздай жерді алақанымен қайта-қайта сабалады: – Aнттан тайсам, қызығымды қара жер көрсін, қызығымды қара жер көрсін.

	– Енді орныңнан тұр! Қолыңа мылтық пен бір-ақ оқ беремін. Мылтықты қолыңа, оқты қалтаңа саласың. Үйге жеткенде мылтықты оқтап ал. Мынау Мұрсат құралайды көзге ататын мерген. Сен үйге кіргенше, бұл сені қарауылға алып тұрады. Антыңнан тайып, шалт кетсең, о дүниелік болдым дей бер. Парманқұл, мылтығыңдағы оқтарды шығар. Бір оқты қалтасына сал. Сен, Мұрсат, іліп тұр мұны қарауылыңа.

	Құрбан қуанып кетіп, Парманқұл берген мылтықты иығына ілді. Оқты қалтасына салды.

	– Аз уақыттан кейін Озғардың басы аяғыңыздың астында жататын болады.

	– Мен сені сөзіңде тұратын еркек деп жіберіп отырмын. Ал мына екі серігің бізде кепілде болады. Осыларды аясаң, айтқаныңды істе.

	Құрбан Пұштайдың үйіне қарай жүгірді. Бейісқожа мен Айдабол екі басмашыны дуал түбіне отырғызды. Сүлеймен мен Парманқұл жүгіріп бара жатқан Құрбанның артынан қарап, ал Мұрсат оны мылтығымен қарауылға алып тұр. Құрбан үйге жақындағанда, алдынан иығына мылтық iлген бір кісі шықты. Ол сол кісімен азырақ сөйлесті де, Сүлеймендерге қаратып, қолдарын сермеп-сермеп қойды. Сосын екеуі үйді айналып кетті...

	– Ой, анау басмашы мылтығын оқтаған да жоқ қой. Қасындағысына біз туралы айтты-ау. Үйді айнала бергенде бекер ата салмаппын да. Бұлай ашық тұрмай, қалтарысқа паналайықшы. Кім біледі, не боларын. Құрбан бізді сатып қойса, Озғар бәрімізді пүліметпен жайпап салар.

	Бәрі Мұрсаттың сөзін жөн көріп, дуал түбіне жасырынды. Бірақ көздерін үй жақтан алмады. Ал үй жақ тым-тырыс. Атылған мылтықтың даусы да естілмеді. Ешкім бері шықпады да.

	– Қызық, Құрбан серіктеріне не айтып жатыр екен? – деді Бейісқожа.

	– Соның өзін бекер жібердік. Сен, Сүлеймен, сенбейтін адамға сенеді екенсің.

	– Қазірше бүлініп бара жатқан ештеңе жоқ, Мұрсат. Сәл сабыр сақтайық та. Сөзінде тұрмаса, өзінің анты ұрады.

	– Бұлар антқа тұратын адамдар деймісің. Ей, айтыңдаршы, сендер антқа беріксіңдер ме?

	Мұрсат екі басмашыға қарады.

	Басмашылар қазақтарға жауап бермек түгілі, тура қарауға да қорқатын сияқты. Жүректері ұшып отырған сорлылар не десін? Осы кезде Құрбан кірген үйден төрт кісі шықты. Алдында – Құрбан. Бәрінің қолдарында мылтық. Үй артына қаз-қатар тұра қалған олар Сүлеймендерге қаратып оқ ата бастады. Бұлар жата-жата қалысты.

	– Қап, жаңа айттым ғой, «сенбеңдер Құрбанға», – деп кіжінді Мұрсат.

	– Жә, болды. Қазір айтысатын уақыт емес. Одан да шын мерген екеніңді көрсетіп, аналарды бір-бірлеп жер жастандыршы.

	Бейісқожаның сөзінен кейін Мұрсат мылтығын алға кезеніп, басмашыларды көздей бастады. Үш-төрт рет оқ атқан басмашылар бері қарай ентелей жүрді. Қорықпайтын сияқты. Ашық келе жатыр.

	– Нәлеті таулық, жаңа «антымды бұзсам қызығымды жер көрсін» деп пе еді. Көрсін, енді, жер қызығыңды.

	Алдағы Құрбан шалқасынан түсті. Оны көрген қасындағылар бір сәт тоқтап қалысты. Осы мезет Мұрсат екінші біреуін жер құштырды. Оның өкіре құлағаны сондай, даусы бұларға анық жетті. Тік тұрған екі басмашы ол сұлап түскенде, оған қарауға да шамалары келмей, артқа қашты. Мұрсат тағы бір рет атты. Енді қашқанның бірі етпетінен түсті. Сол-ақ екені төртінші басмашы жата қап, алға еңбектей бастады. Ал жаңағы құлағаны әлі тірі екен. Ол да жер бауырлай алға жылжыды.

	– Həлетiлердi еңбектеген күйлерінде жерге қадай салайын.

	Мұрсат мылтығын тағы оқтай бергені сол еді, үй бұрышынан үлкен жүн қалпақ киген біреу шыға келді. Еңбектеген басмашы оған бірдеңе деп айқайлады. Жүн қалпақгы зып беріп, үй бұрышына тығылды. Бұл кезде Мұрсат мылтығын оқтап үлгерген-ді. Жараланса да, жандәрмен алға жылжығанды бір атып, қозғалтпай тастады. Оның алдындағыны да бір атып, сеспей қатырды.

	– Мынау шынымен-ақ мерген ғой.

	– Ә, мені бекерге айтады деймісің, Сүлеймен.

	Бейісқожа сөзін аяқтағанша, үй бұрышынан манағы дәу қалпақты қайта шықты. Қолында жуандау бірдеңе бар. Сонысын қазақтарға қаратты.

	– Пүлімет, пүлімет. Кейін шегініп, дуалдың арғы жағына өтіңдер, – деп айқайлады Мұрсат.

	Дүрсілдеген пүлімет даусы жер-көкті жарып жіберді. Артқа еңбектей шегінген қазақтардың үстілерінен ысылдап оқтар өтіп жатыр. Денесі ауыр Сүлеймен серіктерінің соңында қалып қойды. Ең алдағы Айдабол дуал бұрышына бірінші жетіп, ары бұрылып, көрінбей кетті. Сүлейменге сол бұрышқа жету үшін әлі біраз жер. Өмірінде қанша қауіп-қатерді көрсе де, дәл бұлай қашпаған бұл, тоқтай қалды да, артына қарады. Тура үй бұрышында тұрып алған дәу қалпақты пүліметінен оқты бір жаудырып, бір тоқтатып тұр. Сүлеймен артына қарағанда, ол атуын тоқтатып тұр еді. Артынша қайта атты.

	Бірнеше оқ ысылдап мұның тура құлақ үстінен өтті. Не істеуді ойлауға мұршасы келмеген ол, басын төмен бұғып, дуалға қарай аунап түсті. Сонда байқады. Бағана өздері отырғызып қойған екі басмашының жанына келіп қалған екен. Дуат түбінде қатар отырған екеуі бір жаққа бірдей қисайыпты. Біреуінің басы мылжа-мылжа. Сорлыға пүліметтің оғы тиіпті. Ал біреуі тірі. Соны паналап жатыр. Сүлеймен жатқан күйі тірісін өзіне қарай тулақша тартып алып, жанына жатқызды. Оққа қалқан болсын дегені ғой. Бірақ осы сәтте пүлімет атуын тағы тоқтатты.

	– Атып тұрған кім? – деді Сүлеймен басмашыға.

	– Озғар ғой, – деді анау үнін әзер шығарып. – Ойбай, ол қазір жүгіріп келсе, мені де атып тастайды.

	– Несіне жылайсың? Бәрібір өлетін адамсың.

	Алайда Озғар жүгіріп келмеді. Қайта оқ та атпады. Сүлеймен басмашының белінен басын асырып, үй жаққа қараса, Озғар жоқ. «Пәле бiр шeттен келе жатқан жоқ па» деп жан-жаққа көз салды, Озғар еш жерден көрінбеді. Бірдеңені тасалап келетіндей, алдыңғы жақта сай-сала, ор-жар да жоқ.

	– Әй, сенің Озғарың қайда кетті?

	– Оғы таусылған шығар. Бағана белдемшесіндегі пүліметтің оғы азғантай-ақ еді.

	– Шынында солай ма еді?

	– Оқ тола белдемшені тауда қалдырып кеткен.

	– Сендердің ешқайсыңның сөздеріңе сенуге болмайды екен. Ант-су ішкен Құрбанды көрдің ғой. Демде-ақ ант ұрды.

	– Мен оған ұқсас алдамаймын сіздерді. Шынымен-ақ, Озғарда пүліметтің оғы азғантай-ақ болатын.

	– Анау төртеуден басқа Озғардың жанында кім бар?

	– Ауылда жылқыларды жинап жүргендер келіп қалмаса, үйде кәлхүз бастықтарынан басқа ешкім қалмады-ау.

	– Ей, сен, мұнымен не сөйлесіп жатырсың? – деген дауыс шықты осы кезде төбе жақтан.

	Сүлеймен басын көтерді. Сөйлеген Парманқұл екен. Дуалдың ар жағынан асылып, бұларға қарап тұр.

	– Бұл қай тұрысың-ей, сенің?! Озғар өзіңді бір оқпен жайрата салсын деп тұрсың ба? Түс, ары. Ой, тығыл деймін саған!

	– Келсейші, бері. Не істейтінімізді ақылдасайық та, – деп Парманқұл ары сырғып түсті.

	Сүлеймен орнынан көтерілді. Тік жүріп, бұрышқа жетті. Дуалдың арғы бетінде серіктері отыр. Сүлеймен оларға жаңағы басмашыдан есіткенін айтты.

	– Оған сенуге болатын сияқты. Расында, Озғарда оқ көп болса, тағы біраз атар еді.

	– Сендер, Парманқұл, Сүлеймен екеуің жүдә, сенгіш екенсіңдер. Озғарда оқ жоқ екен деп, енді үйге қарай ашық жүгірейік, – деп кейіді Мұрсат.

	– Қалай болғанда да, бір амалын жасауымыз керек.

	Парманқұл осылай дегесін, не істеу керектігін ақылдасып, біраз отырды. Ақыры бесеуі бес жақтан үйге жақындамақ болды. Осыған келісіп, орындарынан тұрғанда, үй жақтан айқайлаған дауыс естілді.

	– Бейісқожа, Мұрсат жандарындағы кімдер еді тағы... Мейлі, кім болса ол болсын. Атпаңдар. Менің сөзімді тыңдаңдар. Жоқ, алдымен көрiнiңдер маған. Айтатынымды содан кейін айтамын.

	– Кім айқайлап тұрған? – Бейісқожа дуалдан сығалап қарады. – Айқайлап тұрған – Пұштай. О, сорлы. Бұл бізбен атысқан жауға ұқсап, қолына ақ орамал көтеріп алыпты. Сірә, мұны Озғар жұмсап тұр-ау.

	– Білші, не айтар екен?

	– Ей, Пұштай! Сен де басмашы болып кеткенсің бе? Ақ орамал көтеріп, не көрінді саған? Кімнің жаушысысың?

Пұштай Бейісқожаның даусын таныған сияқты:

	– Ей, Бейісқожа! Мен ешқандай жауың емеспін. Мен ауылда ешқандай қан төгілмесе екен деймін. Атысты тоқтатып, мәмлеге келіңдер.

	– Мына сүмелек қашаннан бері ақжүрек болып қалған? Былай тұршы, Бейісқожа. Бір атып, көрге тыға салайын, – деп Мұрсат алға ұмтылды.

	Бейісқожа алдын кес-кестеді.

	– Тұра тұр, тұра тұр. Не айтар екен, соны тыңдайықшы...

	– Оны тыңдап керегі не? Сатқын сатқындық сөзден басқа не айтады дейсің. Озғарды қазақтарға басындырып жүрген сол емес пе? Енді келіп, кімді қорғағысы келеді. Озғарды қорғап тұр да. Былай тұршы, Бейісқожа. Қақпашы қолымды.

	– Оның сазайын беретін мезгіл келер. Бейісқожа дұрыс айтады. Пұштай не дейді екен, тыңдайық – деді Сүлеймен.

	– Ей, Пұштай айта бер. Құлағымыз сенде.

	– Көрінсейші көзіме, Бейісқожа!

	– Неге мен сенің алдында қасқиып тұруым керек? Арт жағындағы Озғарыңа мені оңай нысан болсын дейсің бе?

	– Озғар үйде отыр. Мен – жалғызбын. Сендерге Озғардың сөзін жеткізгелі тұрмын.

	– Айт. Ол не дейді?

	– Бағана Құрбан айтты: «Сендердің араларында аю секілді дəу біреу бар» деп. Озғар «сол дәумен жекпе-жекке шығамын» дейді. Дәуің кім қасыңдағы? Айт оған, Озғармен жекпе-жекке шығар ма екен?

	– Ол басмашың неғып жекпе-жекке шыққыш бола қалды?

	– Білмеймін. Мен тек оның сөзін жеткізуші ғанамын.

	Бұны есіткен Сүлеймен елең етті:

	– Не дейді? Озғар менімен жекпе-жекке шығуға сұранды дей ме? Қане, шақырсын онысын.

	– Қоя тұр, Сүлеймен. Мен білсем, бұлар бір қулықты ойлап тұр.

	Бірақ кім білген, Озғардың денесі де сенен кем емес. Соған қарағанда, айтуы да мүмкін. Дегенмен...

	– Ей, Бейісқожа. Келісіп болдыңдар ма? Болсаңдар, шығыңдар бері!

	– Ой, мынау бізге бұйрық береді ғой. Қап... ой, жіберіңдерші мені. Тіліне топырақ сеуіп тастайын.

	Алға тағы ұмтылған Мұрсатты бұл жолы Сүлеймен ұстады. Сүлеймен мұндай сәттерде көп ойланбайтын. Яғни, айналадағы оқиға қалай өрбитініне көз жібере бермейтін. Өзімен біреу күш сынасам десе болды, ай-шай жоқ, сонымен алыса кетуге бейім тұратын. Осы жерде де сол мінезіне салды.

	– Шақыр Озғарды, Бейісқожа! Көптен бері ешкіммен жекпе-жекке шыққан жоқ едім. Қолдарым жұмсарып қалған жоқ па екен, сынап көрейін.

	– Жә, тоқташы, сен де, – деп кейіді Бейісқожа оған. – Алдымен аналардың қулығы бар ма, жоқ па, соны білейік. Мүмкін Озғар бізді алдап тасадан шығарып алып, пүліметімен қырып салатын шығар. Не болса соған сене беретініңе таңмын, осы.

	– Онда Озғардың өзі бізге көрінсін.

	– Ол көрінер-ау. Бірақ оның артында біреу тұрмағанына кім кепіл. Пүліметті одан басқа ата алатын басмашы жоқ дейсің бе?

	– Бейісқожа, мен жауап күтіп тұрмын, – деп айқайлады Пұштай тағы.

	– Жауапты естігің келсе, алдымен мынаны айт. Үйде Озғардан басқа кім бар?

	– Ерсін мен Ордаш бастықтардан басқа ешкім жоқ. Озғардың бар адамдарын өздерің атып тастадыңдар ғой.

	– Озғар шынымен біздің дәумен төбелескісі келсе, анау екеуін ертіп, бері шықсын. Қаруын тастап келсін. Біз оны қарауылға алып тұрамыз. Ешқандай айлакерлік ойламай-ақ қойсын.

	– Жоқ, пүліметін алып шықсын да, біздің көзiмiзше оны шетке лақтырсын де, – деді Мұрсат.

	Бейісқожа өз серіктерінің шартын Пұштайға жеткізді. Шартты жеткізгелі ол Озғарға кетті. Көп ұзамай, үйден үш адам шықты. Үшеуі де кәлхүз бастықтары. Орталарында Озғар жоқ. Үш бастық қолдарын көтеріп алыпты. Қазақ қарақшылары мына көрініске таң қалып, бір-біріне не айтарларын білмей тұр. Артынша, үй бұрышынан дәу көк атқа мінген Озғар көрінді. Қолында – тапанша. Анау үшеуін айдап келеді.

	– Ей, Бейісқожа! – деп айқайлады Озғар. – Егер айтқанымды істемесең, мына үш бауырыңды атып саламын. Бұлардан айрылғың келмесе, көрсет қасындағы дәуді!

	– Атсаң, ата бер. Бұлар маған бауыр емес, сенің достарың ғой. Бірақ одан кейін «өзім құтылып кетемін» деп ойлама.

	Бір-біріне дауыс анық естілер тұсқа келгенде, аналар тоқтады. Үш бастық қолдарын түсірер емес. Озғар оларға тапаншасын кезеніп тұр. Сүлеймен оған қарап еді, ол шынында нән адам екен. Аттың үстінде таудай боп, өңкиіп отыр.

	– Озғар, тұрған жеріңде жалп еткізейін бе?

	– Қалтарыста тұрып, ашық жерде тұрғанды атып жіберу оңай. Шын жаужүрек болсаңдар, бері шығыңдар!

	– Сен қашаннан бері ашық шайқасқа шығатын батыр болып қалдың?! Мейлі, шығайық. Кел, жақында бізге!

	Бейісқожа осыны айтты да, Мұрсатқа бұрылды:

	– Өңкиген немені қарауылға алып тұр. Арамдық қылатындай болса, басып қал.

	Сөйтіп өзі бірінші болып, бұрыштан шықты. Артынан серіктері ерді. Серіктері иығынан ғана келіп тұрған Сүлейменді көргенде, Озғар тапаншасын лақтырып жіберді. Сосын атынан секіріп түсті.

	– Мынау ма, дәуің? Шығар бері ортаға!

	– Озғар, қулық қылсаң, бірінші өзің ажал табасың.

	– Қойшы, Бейісқожа, соған әрдеңені айта бермей. Артында маған десе он адамы тұрсын. Шығамын мен ортаға. Әр нәрседен күдіктеніп тұратын мені қорқақ деймісің.

	Сүлеймен алға атып шықты. Аттан түскен Озғар бұл уақытта бұларға қарай жүрген. Сүлеймен де оған қарсы жүрді. Бейісқожалар соңынан ілесті. Әп-сәтте екі алып бір-біріне қарама-қарсы тұрды. Бірінші болып Озғар сөйледі:

	– Сен бе, менің адамдарымды қырып салған?

	– Мен.

	– Бәсе, мен келгенде алдымда тышқанша жорғалайтын мыналар бүгін неғып құтырды десем, сен екен ғой, бұларды әңгідей ақыртып жүрген. Қазір басыңды кесіп аламын. Содан соң беремін бұл екеуінің жазасын.

	– Тіліңді тарта сөйле, Озғар. Біз сенің алдында ешқашан тышқандай жорғалаған емеспіз.

	– Бейісқожа, қоя тұр. Бұл оттай берсін, – деді Сүлеймен. Сосын Озғарға қарады: – Қане, айт, қандай шартың бар?

	– Ешқандай шартым жоқ. Арманым сені – өлтіру. Бұл өлкеде менің алдымда тұратын ешкім болмауы керек. Тұрған адам – азаппен өледі.

	– Басқа айтатын ештеңең жоқ қой.

	– Жоқ.

	– Қалай төбелесеміз? Жалаң қолмен бе, әлде пышақпен бе?

	– Менің қолдарымның өзі – пышақ. Қорықсаң, қолыңа қалағаныңды ал.

	Бет-әлпеті жаман екен найсаптың. Аузы-басын жатқан сақал-мұрты тікірейіп, көздері құтырған бұқаның көздеріндей қып-қызыл болып кетіпті. Бірде тістерін шықырлата тістеніп, бірде тілін жалақтатып, шығарып-шығарып қояды. Тайсақтайын демейді. Қайта мысымен басқысы келгендей, ұмтылып-ұмтылып тұр. Оның бұл қылығын Сүлеймен басынғандық деп ұқты. Ал біреудің мұндайын көрсе, Сүлейменнің шыдай алмай кететіні бар.

	– Жақында бері, ит басмашы! Кімнің-кім екенін көрейік қазір.

	Таясып қалған екеуі бір-бірін құлаштай соқты. Екеуінің де соққысы бастан тиді. Екеуі екі жаққа тәлтіректеді. Өз-өзіне тез келген Озғар айналып тұрып, бір ұрып үлгерді. Жұдырығы Сүлейменнің иығына тиді. Соққысы сойылмен соққандай екен. Сүлеймен тағы тәлтіректеп, құлауға шақ қалды. Озғар құлатам деп ойлады ма, ақырып тұрып және ұрды. Сүлеймен қолын тосып үлгерді. Екі жуан қол бір-біріне тигенде, тақ еткен дыбыс шықты. Озғар қолын ауырсынып қалды ма, дереу кейін шегінді. Сосын қолын сілкіп-сілкіп жіберіп, Сүлеймен шабуылдаса, қарсы алуға дайын болайын дегендей, екі қолын алға жіберіп, сәл еңкейді. Сүлеймен бірден шабуылға шықпады. Аңысын аңдып, сәл тұрды. Алайда Озғар шыдай алмай, тағы айқайлап ұмтылды. Сүлеймен періп жіберді. Жүгіріп келе жатқан Озғар, бір жағына жалп етті. Сүлеймен оны жатқан жерінде ұрмады. Тұруын күтті. Озғар сүйретіле әрең көтерілді. Осы кезде желкеден тиген соққыдан жер сүзе құлады. Бірақ жаны бекем екен. Қолымен жер тіреп зорға орнынан көтерілді. Қаны қарайған Сүлеймен тұмсықтан бір перді. Озғардың аяғы жерден көтеріліп барып, шалқасынан құлады. Дәу адамның құлағаны да жаман. Жер ойылып кеткендей гүрс етті.

	Озғар сонда да тыпырлап, тұрмаққа әрекеттенді. Алайда миы шайқалып кеткен бе, басын көтере алмады. Оң аяғын жиып, қолын етегінің қонышына жүгіртті. Оның қонышынан бір қару шығаруға әрекеттенгенін сезген Сүлеймен жетіп барды да, қолының білек тұсын табанымен басты. Озғар айқайлап жіберді.

	Айқайлауын айқайлағанымен артынша үні өшіп, Сүлейменнің табанынан қолын тартып алмаққа әрекеттеніп, бұлқына бастады. Босқа бұлқынды. Қанша әрекеттенгенімен қолын шығара алмады.

	– Ей, дәу қазақ, мені бәрібір жеңе алмайсың. Айқас әлі біткен жоқ, – деп екі аяғын көтеріп алып, Сүлейменді бір тепті.

	Қарын тұсынан тиген тепкіден Сүлеймен артқа теңселді. Осыны пайдаланған Озғар атып тұрды. Атып тұрды да, бірден атылды. Екеуі тағы да ұстаса кетті. Бұл жолы екі дәу күреске түскен балуандардай бір-бірін ары-бері біраз ырғасты. Аздан соң Озғар Сүлейменді жамбасқа алып, атып ұруға ыңғайланды. Алайда тәсілі іске аспай, өзі етпеттей құлады. Бірге құлаған Сүлеймен дереу оның үстіне қонып, басынан аямай үш-төрт мәрте соқты. Алдымен жүдырықпен соққан-ды. Кейін шынтағымен екі рет ұрды. Бағаналы бері Сүлейменнің дүлей соққысына төтеп берген Озғар, осы жолы серейді де қалды. Мұны көрсе де әлі ашуы басылмаған Сүлеймен:

	– Ит басмашы. Піріңді танымай жүр екенсің, – деп және бір-екі рет сабалады. Сосын дереу көтеріліп, Пұштайдың жағасынан алды.

	– Сен, итаршы сүмелек! Мына басмашыны ат құйрығына алып, ауылдың арасымен сүйре! Қазір өлмесе, сонда өлсін. Әйдә, істе айтқанымды!

	Сүлеймен өлтіріп қоя ма деп қалтыраған Пұштай:

	– Мақұл, көке, мақұл, – деуден басқаға шамасы келмей, анадай жердегі Озғардың атына жүгірді. Ол атқа жеткенде, Сүлеймен не істерін білмей аңтарылған Ерсін мен Ордашқа жақындады.

	– Сендер неге өз жұрттарыңды жылатып, басмашыларға болысып жүрсіңдер?! Екеуіңді де қазір жер жастандыра салайын ба?! – деп қатар тұрған екеуін екі қолымен ұстап, бір-біріне соғып жіберді.

	Сүлеймен ұрмақ түгілі, айқайлап жіберсе де жүректері жарылуға шақ тұрған Ерсін мен Ордаш жерге жалп-жалп етті. Сүлеймен оларды тартып тұрғызды. Бұл кезде Пұштай Озғардың атын әкеп, ердің қасындағы ілулі арқанмен жердегі басмашыны байлауға кіріскен. Арқанды Озғардың мойнына байлай берген оған Сүлеймен ақырып берді:

	– Ай, итаршы. Арқанды мойнына емес, қолына байла! Әлі жаны бар өзінің. Мойнына байласа, бірден өліп кетеді. Ал қолынан байлап сүйрелесең, шыбын жаны көзіне көрініп, жұртты қинаған қандай қиын болатынына көзі жетіп өлер.

	Қарсы бір сөз айтуға шамасы болмаған Пұштай дірілдеп тұрып, Озғардың қолдарын байлады. Сосын аттың тартпасын жақсылап тартты да ерге қонып, арқанның бір ұшын тақымына басты.

	– Тура осы бойда шауып, ауылды бір аралап өт те, осында қайта орал! Егер әудем жер ұзаған соң Озғарды тастай қашсаң, жердің астына кіріп кетсең де тауып аламыз. Әйда, шап!

	Пұштай атқа қамшы басты. Озғардың денесі ат соңынан сүйретіле кетті. Ол кеткесін, Сүлеймен Ордаш пен Ерсінге бұрылды:

	– Ал, сенген Озғарларың өлді. Енді кімнің артына кіріп өмір сүресіңдер? Жә, сендерге сұрақ беріп, нем бар. Өз қазақтарыңды басмашылармен бірге тонап жүрген екеуіңе зауал келетін күн туды бүгін. Бейісқожа, Мұрсат, айтыңдаршы, бұларға не істейміз?

	– Қатар қойып, екеуін де атып тастай салайық.

	– Жоқ, Мұрсат, қатын, бала-шағаларын жетімсіретіп не қыламыз. Одан да бұларды да ат көтіне байлап ауыл арасымен сүйрейік. Қаны қарайған ауыл жұрты екеуінің беттеріне түкірсін.

	Осыған келіскен қазақ қаһармандары Пұштайдың есік алдындағы байлаулы аттарды әкеліп, екеуінің қолдарын байлады. Мұрсат пен Бейісқожа атқа қонып, байлаулы екеуді ауылға жаяу сүйретіп әкетті. Содан Озғардың өлігін сүйреткен Пұштай, Ерсін мен Ордашты жаяу сүйрелеген Бейісқожа мен Мұрсат келгенше, Сүлеймендер аман қалған басмашыға әлгінде ғана өлген Озғардың адамдарын көмдiрдi. Пұштай үстiнiң бәрiн дал-далын шығарып сүйрелеп келген Озғарды да, солардың жанына көмдіріп тастады.

	Басмашы оны көміп болған кезде Сүлеймен сұрады:

	– Кәне, Бейісқожа, Мұрсат, айтыңдаршы. Жұрт екеуінің бетіне түкірді ме?

	– Қатындар беттерін жұлып, балалар арттарына теуіп, әбден мазақ қылды. Енді бұлардың бұл ауылда тұруға дәттері жетпейтін шығар.

	– Бейісқожа-ау, бұларда бет бар деймісің? Масқара болғандарына қарамай, көресің, екеуі де осында тұра береді. Тәшкен асып кетпесе, баратын жерлері жоқ, – деді Мұрсат.

	Ат құйрығына байлаулы күйде сүйретіліп келу оңай ма? Өкпелері өшкен Ерсін мен Ордаш ентіге демалып, жерде етпеттей жатыр. Сөйлеуге шамалары жоқ. Осы кезде ауыл жақтан бері шұбырған адамдар көрінді. Еркектер бір топ, әйелдер бір топ. Оларға қосылмаған балалар бір бөлек.

	– Мына жұрт жүдә, жақсы келе жатыр, – деді Сүлеймен. – Қазір қорадағы жылқыларды бәріне бір-бірлеп таратамыз.

	Асыққан жұрт қора алдына тез жиылды. Сақалы беліне түскен бір қария алға шықты. Көзінен жас ағып тұр.

	– Осы ауыл жұрты талай уақыттан бері Құдайдан күндіз-түні «басмашылардан құтқара көр» деп жалынып жүруші еді. Сендердің арқаларыңда сол тілегіміз қабыл болды-ау деймін, қарақтарым. Сендерді осы ауылға тап қылған Құдайға мың алғыс...

	Қария сөзін ары қарай жалғастыра алмай, еңкілдеп кетті. Сүлеймен қасына барып, арқасынан қақты. Көз жасын тыйған қария тағы сөйледі:

	– Біз бұл Бестоғай жеріне менің жігіт кезімде келген едік. Ол кезде Сыр бойына келген орыстар қазақтарға қатты тізе батырған соң әкем рахметтік оларға қарсы қол жинап, шайқасқа түскен-ді. Бірақ от қаруы бар орыстар қазақтардың қолын быт-шыт қылған соң туған жерден бір ауыл боп үдере көшіп кеткенбіз. Осында келіп тұрақтағалы бері бұл ауыл жұрты тау паналаған қарақшылар мен жергілікті басбұзарлардан тыныштық көрген емес. Міне, он жылдай болды, сол қарақшылардан қалған сарқыншақтар басмашы болып, елді жүндей түтіп жүр еді. Озғарға күндіз-түні нəлеті айтушы едік. Сол қарғысымыз бүгін оған тап келдi. Сен қарағым, баяғының батырындай екенсің. Атаңа мың алғыс. Бірақ ертең сен кеткен соң бұл елдің күні не болмақ? Қалған басмашылар – келіп, тағы ту-талапайымызды шығармай ма?..

	Сүлейменге қарап сөйлеген қарияның сөзін Бейісқожа бөлді:

	– Жоқ, Әнуар көке. Озғар өлді. Енді келіп, бізді басынатын басмашылар жоқ. Қазір мынау Ордаш пен Ерсін бастықтарға өздерінің басмашыларға болысып, елді қинайтын жүгенсіздіктері туралы өз қолдарымен хат жаздырып аламыз да, екеуiн мiлисаға өткізіп жібереміз.

	Бейісқожаның сөзін жұрт іліп әкетті.

	– Дұрыс, екеуін абақтыға жаптырып, тәубелеріне келтірейік.

	– Өз жұртын сатқан мұндайларға аяушылық етпейік.

	– Жұртқа әкіреңдеп, құдайсынған екеуі сазайын әбден тартсын.

	– Абақтыға жіберерден бұрын қос сатқынды біраз төмпештеп алайық та,

	– Өздері абақтыға кеткен соң, үй-жайларын ауылдан көшіріп жіберейік.

	– Жә, тоқтаңдар! – деп қолын көтерді Бейісқожа. – Ордаш пен Ерсінді төмпештеп, болмаса бала-шағаларын елден көшіріп жібергенде ұтпағымыз не?! Онсыз да бұлар ендігі – қарабет. Ал қазіргі өздеріңізге болысқан мына Сүлеймен «қорадағы жылқыларды елге таратып жіберейік» дейді. Ендеше, жұртым, тараңдар да жылқыларды екі-үш үйден бірігіп, сойып алыңдар. Ал Ордаш пен Ерсінді қазірше қамай тұрамыз.

	Әрдеңені күбірлескен жұрт тарай бастады. Бәрі кетiп болған кезде Бейісқожа колхоз бастығына бұйырды:

	– Пұштай, баста, сенің үйіңе барайық. Білемін, үйіңде ауқат мол. Біздің қарнымыз ашты. Сыйла бізді. Мына екі сатқынды да бірге алып жүреміз. Үйіңде қағаз-қалам бар ғой. Үшеуің жасаған қылмыстарыңды баяндап, өкіметтің атына хат жазасыңдар. Ертең Мұрсат екеуміз үшеуіңді сол хаттарыңмен бірге Терексайға айдап барамыз.

	Одан соң Пұштай, үйіңе барғанда бізден құтылайын деп бір қулықты ойласаң, мына мұрсатты білесің ғой, бір атып жер жастандыра салады. Болды, кеттік жігіттер! Ой, айтпақшы, мына басмашыны да Ордаштарға қосып байлап алайық. Мілиса алдына барғанда, бұл тірі куә болады.





VІ


	Сүлеймен, Парманқұл. Айдабол үшеуінің Қоқанда жүргеніне он айға жуықтады. Былтырғы Бестоғайдағы оқиғадан кейін бұлар сол ауылда үш-төрт күн болып, Қоқан асқан. Озғардың бандыларын күйреткен соң Бейісқожа мен Мұрсат Желтимес жүйрікті еш жаққа өткізе алмайтындықтарын айтқан-ды. Содан жүйрікті қоқанға өздерімен бірге ала келген. Ала келгендері тәуір болды. Сүлеймен мұнда баяғы досы Пұсырманқұлмен табысты. Пұсырманқұл Желтиместі бір тәжікке сатып берді. Тәжік ауған-тәжік шекарасынан ары-бері жасырын өте алатын саудагер екен. «Мұндай атты ауған асырып жібермесек болмас. Бұл жерде мұны мініп жүру қауіпті. Өкіметтің көзіне түсіп қаламыз», – деген ол. Сөйтіп ол Желтимес үшін қомақты ақша берді. Сүлеймендер Желтиместі қимай біраз тұрған. Алайда, амал не, оны бағып-күтуге шамалары жоқ.

	Сүлеймен Қоқанға келе сала-ақ, жайсыз хабар естіген. Оны айтқан Пұсырманқұл. Алғашқы күні ол бұларға Қоқанның басқа жаңалықтарын айтып, Дилда жайына келгенде кібіртіктей берген. Сүлеймен осыдан-ақ бірдеңені сезгендей еді. Ертесіне Дилда жайында ашық сұраған. Пұсырманқұл күмілжіп біраз отырды да: «Е, Сүлеймен, өздерің кеткен соң Тұрдақтың артында қалған сарқыншақтары біраз лаң салды. Олар алдымен Дилданың көзін жойды. Содан соң мені өлтірмекке әрекеттенді. Екі-үш мәрте төнген қауіптен Құдайдың арқасы ма, әйтеуір аман шықтым. Олардың Дилданы өлтіргенін кейін білдім. Екі-үш күн сайын бір хабар алып тұратын Дилда бірде жеті-сегіз күн көрінбеді. «Неге бұлай көрінбей кетті? Әлде баласы ауырып, шыға алмады ма?» деп үйіне бардым. Есігінде қара құлып тұр екен. «Бір жаққа кеткен шығар» деген оймен қайтып кеттім. Ертесіне тағы бардым. Есігі әлі құлыптаулы. Ойым әрі-сәрі болып тұрғанда, жаныма қоңсысы келді. Мен одан Дилданы сұрадым.

	«Қайда кеткенін білмеймін. Бір жұмадан бері көзіме түспеді. Бір жұмадан бұрын үйіне пәренжі жамылған екі адам кіргенін көргем. «Таныс әйелдері шығар» деп, оларға мән бермегем. Со күні кешке бір жұмысым болып, Дилдаға бардым. Есігінде құлып ілулі екен. Содан күнде қараймын, үйге ешкім кіріп, шықпайды. Сіз кім боласыз? Үй жағына кіріп көрейікші. Тегін емес-ау, осы. Дилда мұнша күн жоқ болып кетпеуші еді», – деді ол.

	Екеуміз есікке жақындап, құлыпқа назар аудардық. Қалыптың көптен бері ашылмағаны білініп тұр. Шаң басып қалыпты. Әлгі қоңсысы екеуміз тесіктен ішке сығаладық. Бірінші анау сығалаған еді. «Қараңызшы, пеш түбінде адамның аяғы көрініп жатыр», – деген оның сөзінен кейін тесіктен қарасам, шынында, адамның екі табаны мен башпайлары көрінді. Бір сұмдықтың болғанын бірден сездім. «Сен тағы екі-үш көршіңді шақыр. Құлыпты бұзып ішке кірейік», – дедім мен. Ол екі-үш емес, бес-алты адамды ертіп, тез келді. Құлыпты бұздық та, ішке кірдік. Ішке кіргенімізде, Құдай салмасын, қанның жаман исі мүңк ете қалды. Иістен ішке кіру мүмкін емес. Содан жаңағы көршi екеуміз мұрнымызға орамал байлап, арғы бөлмеге кірдік. Қарасам, масқара, пеш түбінде тура тамағынан сойылған Дилда жатыр. Оң қолтығында баласы. Оны да пышақтап өлтіріпті. Киімінің қарын тұсына қан қатып қалыпты.

	Қойшы, қазір олардың өліктері со кезде қандай күйде болғанын айтқым келмейді. Әйтеуір әлiмiз келгенше, бар рәсімін жасап, екеуін «Құдияррабаттың» үстіндегі молаға бірге жерледік. Ал өлтіргендер туралы еш дерек таба алмадым. Расын айтқанда, табу қолымнан келмеді. Мілисалар да істі жаба салды. Дегенмен бір адамнан күдігім бар», – деген-ді.

	Дилда мен баласының өлiгiне қатты қайғырған Сүлеймен, ертесіне-ақ Пұсырманқұл күдіктенген адамды ұстауға кіріскен. Бірақ ол пәле еш ұстатпай-ақ қойды. Сүлеймендер ендігі одан күдер үзгендей болып, Тәшкенге қайтуға жиналған. Ертең атқа қонамыз деген күні азанымен үйге Пұсырманқұл келді. Амандық-саулықтан соң ол айтты:

	– Былтырдан бері ұстатпай жүрген кісіні кеше орталық көшеде көріп қалдым. Найсап, менен күдіктенді ме, қалың адамның арасынан адастырып кетті. Мен көргенде ол базар алдында отыратын етiкшімен сөйлесіп тұрған. Сол етікшіге біраз ақша беріп, оның тұрағын білдім. Шынымен сонда тұра ма екен деп, етікші айтқан мекен-жайға бардым да, әбден аңдыдым. Нәлеті қашқарлық, расында сонда тұратын болып шықты.

	– Үйі қай жерде екен? – деп орнынан атып тұрды Сүлеймен.

	– Хансарайының астындағы махаллада. Тура қазір барамыз ба?

	– Әлбетте. Он ай соны іздеп, уақытымыз бекерге өткен жоқ па?

	Tөpтеуі үйден асығыс шығып, хансарай тұрған төбе етегіндегі махаллаға келді. Пұсырманқұл көрсеткен үйге жеткенде, күн сәскеге көтерілген кез еді.

	– Үйіне баса-көктеп кіре береміз бе, әлде бері шақырасың ба? – деді Сүлеймен Пұсырманқұлға дарбаза жанында.

	– Шақырсам, шыға ма, шықпай ма, кім білсін. Оның үстіне ол найсап үйінде жалғыз ба, ол жағын да білмейміз. Бәлкім қарулы да шығар. Әй, не болса ол болсын, апыл-ғұпыл кіріп барайық.

	Сүлеймен дарбазаны бір теуіп ашты. Бәрі топырлап ішке енді. Ауладан өтіп, төр жақтағы үйге таяғандарында, есіктен ұзын сақалы беліне түскен орта бойлы бір кісі шықты. Ол дереу ішке еніп, есікті жауып қалмақ болды.

	– Ұста, Сүлеймен. Аңдып жүрген кісіміз – осы. Сүлеймен ішке ене берген ананың иығынан ұстай алды.

	– Қайда қашпақсың, ит? – Анау Сүлейменнің қолынан босанбаққа ниеттеніп, бұлқына түсті. – Ой, мынау маған қарсылық көрсетпек пе?

	Сүлеймен оның желкесінен бір қойды. Сақалды кісі бетімен есікке соғылды да жерге сусыды. Сүлеймен желкесінен ұстап қап, бойын тіктеді.

	Осы кезде іш жақтан қолында ұзын қылышы бар біреу көрінді.

	– Әй, жібер оны. Әйтпесе шауып тастаймын сені.

	Сүлеймен ойланбады. Қолында ұстап тұрған кісісін көтеріп алып, соған қарай лақтырып жіберді. Сақалды анаған көлденеңінен соғылды да, екеуі де сұлап түсті. Жетіп барған Сүлеймен екеуін екі қолымен баса қойды:

	– Парманқұл, Айдабол, байлаңдар мыналарды!

	Парманқұлдар оларды байлап жатқанда Сүлеймен жердегі қылышты алып, арғы бөлмеге кірді. Там үш бөлмелі екен. Үшеуін де қарап шықты. Бөтен ешкім жоқ.

	– Парманқұл, әкеліңдер екеуін бері!

	Айдабол мен Парманқұл қосақталып байланған екі қашқарлықты Сүлейменнің алдына сүйреп әкеп, дуалға сүйеп отырғызды. Қосақталған екеу келген қазақтардың кім екендіктерін әлі білмегендей, таңырқаулы жүзбен қарап отыр.

	– Неге қалшылдайсың?

	Сүлеймен бұлай әдейі сөйледі. Себебі кінәсіз адам нағыз қорқақтың өзі болмаса бұлай қалшылдамай, сөзбен болса да қарсылық көрсетіп бағар еді. Ал мынау істеген ісіне зауал келгенін түсініп, енді құтылмасын білгендей күйге түсіп отыр. Сүлейменнің жәй сөйлегенінің бір мәнісі – оны сәл де болса қорқыныштан сейілту еді. Әрі сұрағына дұрыс жауап алайын деген ойы бар-ды. Алайда анау қалшылдауын қояр емес.

	– Әй қалшылдама деймін саған! Атың кім?

	Сүлеймен гүж еткенде дірілдеген қашқарлық жанындағысының кеудесіне басын тықты. Паналағаны ғой оны.

	– Не сұрап тұратын сенен?! Атыңды айт!

	– Жақар, – деді ананың тілі әзер сөзге келіп,

	– Сенің атың Жақар болды. Ал мынаның аты кім?

	– Қорасан.

	– Жақар, біз саған тиіспейміз. Тек менің сұрақтарыма дұрыс жауап берсең болды. Ал егер өтірік айтсаң. Өздеріңнің мына қылыштарыңмен бастарыңды шауып кетеміз.

	Жақар осы сөзден кейін дірілін сәл басты.

	– Сіздердің кім екендеріңізді білмеймін. Ал мынау жəкемді танимын. Пұсырманқұл жəке, былтырғы татар қатынның өліміне менің қатысым жоқ. Сіздер осыны білмекке келіп тұрсыздар ғой-ә?.

	– Сол іспен келгенімізді қайдан білдің?

	– Білем. Сіздің мені іздеп жүргеніңізді есітіп, осылай ойлағам.

	– Дұрыс ойлапсың, хайуан. Содан бір жыл бойы қашып жүрдім де. Сүлеймен, мұның зарын тыңдап тұратын уақытымыз жоқ. Дилданы кім және не үшін өлтіргендері туралы тезірек айтып берсін. Оған мұның да қатысы бар.

	– Ә, Пұсырманқұл жəке. Айттым ғой, «оған қатысым жоқ» деп. Ал кімдер өлтіргенін айт десеңіздер, айтып берейін.

	– Айт.

	– Айтсам былай: Қайбір жылы осындағы Исламқұл құрбашы мен «Тұмарабаттағы»Тұрдақ бaйпатшаны Шыршық жақтан келген бір қазақтың дәуі өлтіріп кеткен еді. Ол дәуді мен көрген емеспін. Бәлкім ол мына кісі болар. Мейлі, сол дәу жаңағы кісілердің көзін жойған соң Қоқаннан кетіп қалыпты. Ол кеткенімен, осында екіқабат қатыны қалған екен. Тұрдақтың өліміне кектеніп жүрген оның туған інісі Жардақ бір күні маған келді. «Саған Тәшкендегі Бекаба дөкей сәлем айтып, мына кісіні жіберіпті, – деп өзімен ертіп келген қап-қара, үлкен денелі жігітті көрсетті. – Бекаба осы Қоқанға Исламқұл мен Шалпарды, Тұрдақ көкемді өлтірген бір қазақтың дәуін көзін жоюға Құрақ деген жансызын жіберген екен. Бірақ Құрақ әлгі қазаққа сатылып кетіп, Бекаба жәкемді жерге қаратыпты. Саған анау дәу қазақты табуға осы жігітке көмектессін депті», – деді.

	Сөйтіп біз сол дәу қазақты көп іздедік. Бірақ таппадық. Таппағанымызбен, оның мына Пұсырманқұлдың жақын досы болғанын білдік. Пұсырманқұлды жақсы білетін адамдардан сұрастыра жүріп, дәу қазақтың Қоқаннан кетіп қалғанын, осында әйелі мен туылған бір баласы бар екенін есіттік. Осыны естіген соң мен Тәшкендегі Бекабадан келген жігітке айттым: «Көрдiң ғой, дəу қазақ кетіп қалыпты. Енді Тәшкенге қайт», – деп. «Жоқ, бұл бекерге қайтпайды, – деп шап етті Жардақ. – Ағамды өлтірген дәу қазақтың қатыны мен баласының көзін құртып қайтады бұл. Жақар, сен де бірге жүресің. Егер менімен бірге жүрмесеңдер, Бекабаға сәлем жіберемін екеуіңді айыптап».

	Мен оның айтқанына көнбедім. «Жас баламен жазығы жоқ әйелді өлтіруге қалай қолың барады? Құдайдан қорықсайшы» – дедім. «Ә, Құдайдан қорқасың ба?» – деп Жардақ мені бассалып, ұрып тастады. Анау жігіт те қарап қалмады. Екеулеп соқты мені. Олардың соққысынан есімнен танып қалыппын. Есімді жисам, бір аяқ пен бір қолымды сындырып кетіпті. Олардың кейін әйелдің үйін қалай тапқанын білмеймін. Қол-аяғым таңулы, үйде жүре алмай жатқанымда мына Қорасаннан болған сұмдықты есіттім. Ал өзім жақында қол-аяғым сауығып, көшеге шыққам.

	– Қол-аяғыңды емес, мойныңды бұрап кеткенде болар еді сенің. Егер Қоқаннан тапқандарыңда мені өлтіруге қатысар едің ғой-ә, – деп Сүлеймен оған шүйліккенде Жақар бүрісе түсті.

	– Жо-жоқ... Көке, менің еш кінәм жоқ қой.

	– Тура қазір маған Жардақты тауып бересің. Әйтпесе, екеуің де өмірмен қоштасасыңдар.

	– Жардақты табуын тауып беремін-ау. Бірақ ол сіздерді көргенде үйінен шықпай ма деп қорқам.

	– Ал сен үйінен шығатындай айла тап. Біз оған көрінбей тұрамыз. Егер жолай көшеде қашатын болсаң, мына Айдаболдың қойнында шолақ мылтық бар. Тура желкеңнен атып, топырақ құштыра салады. Ал, жүр енді! Жардақтың үйі қай жерде?

	– Қазір сəске мезгілі болып қалды. Ол қазір дүкеніне келген шығар.

	– Ол қай жердегі дүкенде істейді?

	– Құдиярсарайдағы дүкенде. Қант, май сатады.

	– Сол дүкенге күндіз адамдар көп баратын шығар-ә? – деп Сүлеймен Пұсырманқұлға бұрылды.

	– Әлбетте. Егер оның мынау айтқандай, дүкенші екені рас болса, оны сонда ұстау қиын. Басқалар байқап қойса, мілисаға айтып жүрер. Ең оңайы – кешке үйіне қайтып бара жатқанда ұстау. Сен Жардақтың үйін білесің бе? – деп Пұсырманқұл Жақарға қарады.

	– Білемін. Үйі шаһар шетіндегі тәжік қышлақта.

	Пұсырманқұл енді Сүлейменге бұрылды:

	– Мынаны ертіп, Жардақтікіне түнде барсақ қайтеді?

	– Сонда түнге дейін осында отыра береміз бе?

	– Басқа амал жоқ. Жақар мен Қорасан да үйден шықпай, бізбен бірге отырады. Осылай етсек, секемсіз отырамыз.

	– Мейлі, айтқаның болсын. Ей, Жақар үйіңде ет-пет, нан-шай бар ма?

	– Бар, бәрі бар. Пұсырманқұл жəкем «кешке дейін осында боламыз» деді ме? Жарайды, болыңыздар. Түн түсе, Жардақтікіне ертіп барайын. Ал енді бізді босатыңыздаршы. Қорасан екеуміз сіздерге дастархан жасап, ауқат істейік.

	– Әй, сенің қатын, бала-шағаң жоқ па? Қайда олар?

	– Менің әйелім алдыңғы жылы бала туа алмай, қайтыс болған. Содан бері лайықты әйел іздеп таба алмай жүрмін.

	Парманқұл мен Айдабол екеуін байлаудан босатты. Жақар төргі тамға кіріп, дастархан жасаудың қамына кірісті.

	Қорасан дәу самауырынға су құйып, шәй қойды.

	– Мен сиырымды әлі сауған жоқ едім. Шәй қайнағанша соны сауып келейін, – деп Жақар шелегін алып, тысқа беттеді.

	– Ей, тоқтай тұр, – деді Сүлеймен даусын көтере. – Парманқұл, Айдабол! Анау Қорсанды, ә, кім еді, Қорасан ба, иә, соны далада шәй қойып жатыр деп беймарал отырмыз ғой. Қараңдаршы, қашып кеткен жоқ па, ит? Содан соң сиыр сауып болғанша, Жақардан да көз жазбаңдар. Біз үйде отырғанда кім біледі, бұлардың сыртта не істеп, не қоятындарын.

	– Әсілі, Сүлеймен дұрыс айтады. «Шәй қоям» деген қашқарлық үйге әлі кірмеді. Жақар, анауың қашып кеткен жоқ па? Осыдан қашып кетсін, көресіні көрсетеміз саған, – деді Айдабол.

	– Жоға, Қорасан ешқайда кетпейді. Мен де қашпаймын. Сенбесеңіздер. тұрыңыздар қасымызда. Сиырымды сауып келейінші енді.

	– Жүр. Біз де бірге барамыз. Үшеуі далаға шықты. Қорасан есік алдында самауырынның отын үрлеп отыр екен. Жақар қорасына кіріп, бұзауын байлаудан ағытты да, сиырға біраз емізді. Сосын оны сауды. Ұзақтау сауды. Сиыры сүтті екен. Сүтi дәу шелекке толды. Осы кезде Сүлеймен үйден шықты.

	– Көке, сіздерге сүт пісіріп берейін бе? – деді Жақар.

	– Сүттің керегі жоқ. Одан да тезірек шәйіңді қайнатшы.

	– Ә, жарайды. Сүтті кейінірек пісірейін. Қорасан, шайың қайнайын деді ме? Оттыққа үстін-үстiн от салсайшы. Тезірек қайнасын. Мен жертөледен ет алып шығайын да қазанға салайын. Айтпақшы, қазанға су құйып, от жаға берші.

	Жақар сүт толған шелекті есік алдындағы ұстынның ілгiшіне іліп, жертөлеге кірді. Айдабол одан бір елі қалмайды. Парманқұл болса, Қорасанды аңдып тұр. Жертөледен біраз ет алып шыққан Жақар оны жуып, қазанға салды. Бұл кезде шәй де қайнап, бәрі дастархан басына жайғасты. Төрт қазақ анау екеуінен әрдеңе сұрай отырып, шайға әбден қанды.

	Ет піскенше, бірталай уақыт өтті. Ауыз тамдағы қазан басына барып, келіп жүрген Жақарға Сүлеймен бүй деді:

	– Ей, сен, бізге құры етті ғана пісіріп бермекшімісің? Oған бірдеңе қоспайсың ба?

	– Уа, көке-ау! Етке қосатын үйде ештеңе жоқ. Кеше қаптың түбін қағып, соңғы ұнмен көже істеген едім. «Бүгін базарға шығып, аз-маз азық тауып келем» деп ойлағам. Оған сіздер келіп қалдыңыздар да....

	– Е, мейлі. Етті нанмен қосып жеп, сорпасын ішсек те болады.

	Ақыры қатының жоқ екен, саған не айып.

	Мезгіл шаңқай түс болды. Осы уақытта ет те пісті. Жақар мен Қорасан төрт табаққа ет салып, төртеуіне тартты. Сүлейменге еті майлы сүйек түсіпті. Нан қосып, оны соғып алды. Басқалар да несібелерін ашқарақтана жеді.

	Ет жеп болған соң бәрі кешке дейін ұйықтап алмақ болып келісті.

	– Біз ұйықтаймыз дейміз. Ал мына екеуін не істейміз?

	– Байлап тастаймыз, Айдабол. Байлап тастасақ та, сен екеуiн бiраз күзетіп отыр. Ұйқың келсе, мені оятарсың. Одан соң мен күзетемін, – деді Парманқұл.

	– Ә, көкелер, бізді байламай-ақ қойсаңыздаршы. Сіздермен бірге жата береміз. Уай, ештеңе істей алмаймыз ғой, сіздерге. Дау көке, айтыңызшы серіктеріңізге. Бізді байламай-ақ қойсыншы. Үйбай-ау, байлап қойсаңыздар, менің сынған аяқ-қолдарым ауырады. Қатты қиналамын сосын. Жалынамын, көкелер. Бос жата берейінші, – деп Жақардың Сүлейменге қарап шыж-быжы шықты.

	– Ақыры біреуің күзететін болсаңдар, екеуін байламай-ақ қойсаңдар қайтеді.

	– Байламай болмайды, Сүлеймен. Кім біледі, екеуі не ойластыратынын. Ей, Жардақ, əкел қол-аяғыңды. Байлаудан сынған жерлерін ауыратын болса, аяқ-қолыңның сол тұстарын қыспай байлаймыз, – деп Парманқұл мен Айдабол оған қосып, Қорасанды да байлады.

	Сүлеймен отырған жеріне жата кетті. Айдаболдан басқалары да бастарын жастыққа қисайтты.

	Қанша уақыт өткені белгісіз, ұйықтап жатқан Сүлеймен өзін біреу қылғындырғандай сезініп, тұншыға демалып, көзін ашып жіберді. Көзін ашқанда сезінгені – тамағын ащы нәрсе қырнап, лоқсып жатыр екен. Басы да мең-зең. Құлағы шуылдап тұр. Парманқұл біреуге айқайлап жатқан сияқты. Ал Пұсырманқұл өзіне бірдеңе айтып, жағынан салып-салып жіберді. Осы кезде түк естімей тұрған құлағы «мыналар сендерге у берген» деген Парманқұлдың даусын шалды. Басын сілкіп-сілкіп жіберіп, алдына қараса, Айдабол шалқалай жатқан Қорасанның кеудесінде көлденең етпеттей жатыр. Жақардың бет-аузы қан дала. Осыны көргенде Сүлейменнің түйсігіне «уланған екенмін» деген ой келді. Бірақ артынша тамаусырап кеткендей болды да, ышқына демалып, қайта есін жиды. Басының мың-дыңы шығып, есі бір кіріп, бір шығасылы болып тұрса да, есіне есік алдындағы ұстынға Жақар ілген сүт түсті. Дереу соған жетпек болып, тұруға әрекеттенді. Тұра алмады. Парманқұлға сол жайында айтпақшы еді, тілі сөйлеуге келмеді. Сөйлемек тұрмақ, жүрегі қысылып, ауа жетпей, маңдайынан суық тер бұрқ етті.

	Басы қатты айналып, көзі жұмылды. Біреу қолтығынан демеп көтермек болып еді, көтере алмады. Дәл осылай қауқарсыз отыра берсе, міне, міне, ажал құшатынын санасының ең соңғы түйсігімен сезген ол, ышқына орнынан қозғалды. Тұрып кетті. Көзі түк көрмесе де теңселе басып, дуал жағалап, сыртқа шықты. Далаға шыққанда көзі сәл-пəл ашылды. Ұстында ілулі тұрған шелекті көзі шалды. Үш-ақ қадам аттаса, оған жетері хақ. Бірақ аяқтары құрғырлар қалтырап, бастырмады.

	Есік жақтауына сүйенгенде, құлай жаздады. Құламауға тырысты. Бар күшін сарқа, бойын тіктеді де ұстынға жақындады. Қолып созып еді, шелекке ілікті. Ала сап, шелектегі шикі сүтті қотара сімірді. Қанша ішті белгісіз, бір кезде лоқылдатып, құса жөнелді. Ұзақ құсты. Әлден соң есі кірді. Аяқ астына қараса, құсқан сүті көкпеңбек. Шелекке көз салып еді, сүт әлі көп екен. Тағы ішті. Тағы құсты.

	– Тоқтамай іше бер, тоқтамай іше бер, – деген дауысты есітті осы кезде.

	Оның кімнің даусы екенінде шаруасы болмады. Жоқ, оған бұрылып қарауға шамасыз еді. Құсқан сайын аяқ-қолдары дірілдеп, өн-бойын тер басты. Сүтті бір-екі ұрттаса, төрт-бес мәрте құсып, әбден мазасы кетті. Алайда әр құсқан сайын, сүтті іше берді, іше берді. Сөйтіп бір шелек сүтті ішіп қойды. Құса-құса өкпесі суырылып, өңеші жарылардай болды.

	Біраз уақыт өткенде басының айналғаны қойып, құлағының шуылы басылды. Өз-өзіне келді. Ал лоқсуы тоқталады. Лоқсып тұрып байқаса, Парманқұл мен Пұсырманқұл мұны айнала жүгіріп жүр екен.

	– Ой, нəлеті, қашқарлықтар! Ой, нəлетi, қашқарлықтар! Бәсе, «бізді байламаңдаршы» деп, сонша жалынып еді. Ойпырмай.

	Сүлеймен, сүт қалай есіңе түсті? Біз абдырап ештеңе істей алмай қалыппыз ғой. Сендерге берген уды бізге қалай бермеген? Ай, осы, барып анау Жақардың басын кесіп тастай салайын ба? – деп Парманқұл кіжініп, тепсініп жүр.

	– Жақарды өлтіру қашпас. Мынау шарадағы айранға мұздай су қосып, шалап жасап қойдым. Сүлейменді етпетінен жатқызып, енді осыны іштірейік. Ішіндегі заһар әбден жуылсын, – деді Парманқұл. – Жүр. Сүлеймен. Анау нардың үстіне етпетіңнен жатып, шалапты ішші. Саған әлі де құсу керек.

	– Cүтті ішкен соң адам болып қалған сияқтымын. Шалапты тағы ішуім керек пе?

	– Керек, керек. Сен әзірше шалапты іше бер. Парманқұл, апаршы Сүлейменді нарға. Мен самауырынға от қойып, су жылытайын.

	– Әй бұл қалай болды өзі? – деді Сүлеймен нарға жата беріп.

	– Әзірше сөйлеме. Болған жәйтті кейін айтамыз. Мә, іш, мына кеседегі шалапты.

	Шалаптың бір кесесін емес, үш-төрт кесесін бір-ақ ішті. Ішкісі келмеп еді, Парманқұл қыстап қоймады.

	– Мұны неге ішіп жатырмын? Түк құстырған жоқ қой.

	– Қазір құсасың, Сүлеймен. Тағы да көбірек құсуың керек. Енді мынаны ішші, – деді Пұсырманқұл басқа кесе ұсынды.

	– Бұл не?

	– Жылы су ғой. Мұның да үш-төрт кесесін бірден іш.

	Жылы суды ішкен соң ал құссын кеп тағы. Құсуын тоқтатса, анау екеуі шалап пен жылы суды тағы төрт-бес мәрте беріп, әбден құстыртты. Құса-құса сілесі қатты.

	– Болды, енді ішкізбей-ақ қойыңдаршы. Өмірімде ауру дегенді білмейтін мен ешуақытта бұлай қиналған емеспін.

	– Ішектерің, өкпелерің ашып жатқан жоқ па?

	– Қойған сияқты. Тек, көріп тұрсыңдар ғой, дірілім басылатын емес.

	– Діріл кетер. Сонда да мен барып, Жамал тәуіпті ертіп келмесем болмас, Ай, «оны ертіп келемін» деймін. Анау екі өлікті не істейміз, Парманқұл?

	Сүлеймен елең етіп басын көтерді.

	– Немене, екі қашқарлықты өлтіріп қойдыңдар ма?

	– Қашқарлықтар өлсе жақсы болар еді. Айдаболдан айрылып қалдық қой.

	Сүлейменнің өн-бойы шымырлап кетті.

	– Қалай?

	– Аналар уды екеуіңнің табақтарыңа салған екен. Бәрімізге бірдей салмағандарына шүкір де. Мен ұйықтап жатқанда біреу жұлқылап оятты. Көзімді ашсам, Айдабол дем ала алмай, бүкшиіп қиналып отыр екен. Аузы-басы қисайып, реңі қашып кетіпті. Бірдеңе айтайын деп еді, айта алмады. Сол қолымен жүрек тұсын ұстаған күйі, оң қолымен қонышындағы пышағын шығарды да, жанында жатқан Қорасанның кеуде тұсына кірш еткізіп қадап, өзі оның үстіне сұлады. Мен не болғанын түсінбей, дереу Пұсырманқұлды ояттым. Бұл да аң-таң отырғанда. Жақар шыңғырып қоя берді. Екеуіңнің табақтарындағы етке у салғанын айтты. Ашумен оны өлтіріп қояр ма едім, Пұсырманқұл ұстап қалды. Сөйтіп тұрғанымызда, сен теңселіп далаға шықтың. Сүт есімізге келмепті. Жақардан айран сұрап жүргенімізде сен сүтті ішіп, құсып жатырсың. Қасыңнан кете алмадық. Айдабол жазғанның жатысы анау. Енді оны қалай, қайда жерлейміз? Ал сен екі-үш күн жатып, өз-өзіңе келмесең болмайды. Ол үшін Пұсырманқұл тәуіп ертіп келмесе тағы болмайды.

	– Алда, жазған-ай! Бізге еремін деп, ажал тапты десейші. Әй, анау Жақар әлі тірі отыр ма? Мойнын неге үзіп алмайсыңдар оның?

	– Оны өлтіру қашпac. Айдабол текке өлген жоқ. Бір жауын өзімен бірге ала кетті. Қой, бір жағына шығайық та. Не істейміз? Әлде үйге кетеміз бе? Тәуіпті сонда алдырамыз.

	– Айдаболды бір жақты етейік алдымен. Қазір екеуміз барып, анау өліктерді жертөлеге апара тұрайық. Содан соң Сүлейменді үйге кіргізіп жатқызайық.

	Қиналған Сүлейменге мына хабар оңай тимеді. Тән ауруыңа жан ауруы қосылып, бей-жай күйге түсті. Парманқұлдар айтқандарын істеп, өзін үйге жатқызғанда да үн шығармады. Кешке дейін жақ ашпады. Айдаболдың өліміне қатты қайғырып, ойына қайдағы-жайдағы түсіп, аһ ұра күрсінді. Тек кеш бата Парманқұл шырақ жаққанда ғана сөйледі.

	– Парманқұл, жалғызбысың? Пұсырманқұл қайда? Қашқарлықтың бірі тірі деп едіңдер. Оны не істедіңдер?

	– Пұсырманқұл тәуіпке кеткен. Ал Жақарды қол-аяқтарымен қоса, аузын да байлап, жертөлесіне қамап қойдық. Өліктерді күзетіп отыр.

	– Айдаболды не істейтін болдыңдар?

	– Пұсырманқұл келсінші. Содан кейін ақылдасармыз. Көп ұзамай Пұсырманқұл келді. Қасында кішкене бойлы, арық кісі бар.

	– Жамал тәуіп деген осы. Менің бауырым. Руы – Қыпшақ. Сенімді адам. Екеуміз бағаналы бері құры жүрмей, көрқау іздедік. Екеуін таптық. Ақша беріп, шаһар шетіндегі молаға жұмсадық. Қазір олар Айдаболға арнап, мола қазып жатыр. Әзір Жамал Сүлейменді қарап болсын, Парманқұл екеуміз Айдаболды жерлеп келеміз. Күндіз жерлей алмаймыз. Бұл үйден қалай шығарамыз оны. Дұрыс па, ойым, Сүлеймен?

	– Өзің «басқа амал жоқ» деп тұрсың ғой. Қайтеміз енді. Айдаболды жерлеуге мен де барайын.

	– Саған әзірше жүруге болмайтын шығар. Жамал, көрші сырқатың, қатты уланған ба, өзі?

	Жамал Сүлейменнің тамырын ұстап, не күйде болғанын, қалай құсқанын сұрады.

	– Жүрегіңіз өте мықты екен. Денеңіз де шағындау болғанда аман қалуыңыз неғайбыл еді. Пұсырманқұл, сұрадыңдар ма? Қашқарлықтар бұларға қандай у берген екен?

	– Cұрауға да мұршамыз болмады.

	– Мейлі, кейін сұрарсыңдар. Ал бұл кісі енді тырп етпей үш күн жатуы керек. Тек айран мен сүт, одан соң майлы сорпаны беріңдер. Ет дегенді қазір жемейтін болсын. Биенің саумал сүті болса, қатып кетер еді. Құса бергеннен тамағы ісіп қалған. Майлы сорпа мен жылы сүт сол үшін керек. Айранды, биенің сүтін көбірек ішсе, өтін, бауырын, ішектерін әбден тазалайды. Оларды қанша сұраса да, бере беріңдер. Тағы айтамын, үш күн тапжылмай жатсын.

	Осылайша, Жамал тəyiп Сүлейменге үш күнге дейін қозғалуға тиым салды. Сөйтіп, Айдаболды жерлеуге бара алмады. Оны қолдарынан келгенше рәсімін жасап, үшеуі жерлеп, таң атар кезде келді. Сол күні түнде үйінің артынан Жақарға көр қаздырып, Қорасанды көмдіріп тастады.

	Тек айран мен сүт, Парманқұл істеп берген майлы сорпаны үш күн бойы орнынан қозғалмай ішкен Сүлеймен, төртінші күні аттай боп тұрды.

	– Парманқұл, сендер жертөледегі қашқарлыққа нәр сыздырмай, аштан қатырып қойған жоқсыңдар ма? Тірі болса, сүйреп әкеліңдершi. Жауап алайық.

	– Е, үш күн бойы жуынды беріп, әйтеуір өлтірген жоқпыз. «Алып кел» десең, қазір алып келейін.

	Арада аз уақыт өткенде Жақарды желкелеп әкелді. Жақар келе сап, Сүлейменнің аяғына жығылды.

	– Еркек болсаң, өксімей, мынаған жауап бер. Көп нәрсе сұрамаймын. Уды неге тек Айдабол екеумізге ғана бердіңдер?

	– Уды етке сепкен – Қорасан. Оның неге тек екі табаққа ғана салғанын білмеймін.

	– Тағы бір сұрақ. Жардақтың Құдиярсарайдағы дүкенде істейтіні рас қой.

	– Рас, рас. Оллаһи, рас. Бүгін кешке оны сіздерге ұстап беремін.

	– Ұстап бермей-ақ қой. Сен ендігі сенімнен шыққан адамсың. Парманқұл, жертөлеге қайта апарып қама. Жата берсін сол жерде. Аяқтарын да байлап таста. Аузына мақта тығып қой. Жертөленің еciгін сыртынан мықтап бекіт.

	Жақар бұрынғыдан бетер өксiп берді. Оған назар аударған Парманқұл болмады. Сүйрей жөнелді. Олар кеткесін, Сүлеймен Пұсырманқұлға өтініш айтты:

	– Пұсырманқұл, сен Құдиярсарайға барып, Жардақты жақсылап танып келші. Оны біреуден емес, сезік тудырмай, бірнешеуден сұра. Сөйтіп түнде көрсең де, жазбай танитын бол. Кейін басқа адамды ұстап жүрмейік. Біз сені осы жерде күтеміз.

	Пұсырманқұл сол кеткеннен бесін ауа бір-ақ оралды. Келе сала көрпешеге сұлай кетті.

	– Құрысын, ат, арба секілді көлігім болмағасын, сонау Құдярсарайға жаяу барып келдім. Жардақ деген анық сол жерде істейді екен. Әбден танып алдым. Енді оны түнде түгілі, тастай қараңғы көр ішінде көрсем де жазбай танимын. Парманқұл, даяр шәйің бар ма? Аңқам кеуіп, бір жағы қарным да ашты.

	– Қай жерде тұратынын біле алмадың-ау, ә, бірақ. Жұмыстан қай мезгілде қайтады екен?

	– Жақар дұрыс айтыпты. Жардақ тәжік қышлақта тұрады екен. Ал жұмыстан кешкі сағат жетіден асқанда қайтатынға ұқсайды. Жалпы, біздің оның үйіне баруымыздың қажеті жоқ. Сағат жетіге таман, ол дүкенді жабар кезде сонда барайық. Жардақты ұстасақ, оны қалай тергесек те, жан адам көрмейтін қуыс таптым сол маңнан.

	– Жетіде күн әлі жарық болып тұрмай ма? Жардақты ұстап алғанымызды біреу-міреу көріп қойса...

	– Ойыңды түсіндім, Парманқұл. Біз оны жан адам көрмейтіндей етіп, жаңағы қуысқа кіргізбейміз бе.

	Парманқұл әрі қарай дүкеннің есігі қай жаққа қарап тұрғанын, өзі айтқан қуыстың қай жерде екенін екеуіне түсіндіріп айтты. Оның айтуынша, егер Жардақ дүкенді жабар уақытта бір өзі болса, оны қуысқа апару оп-оңай екен.

	– Егер сол кезде қасында біреу болып қалса ше?

	– Онда, Сүлеймен, қуысқа екеуін де алып кетеміз. Басқадай амал жоқ. Қалай десек те, Жардақты үйінен ұстағаннан гөрі, дүкен маңында қолға түсірген әлдеқайда абзал.

	Осыдан кейін үшеуі алдағы істерін біраз пысықтап, орындарынан тұрды.

	– Айтпақшы, жертөледегі Жақарды солай қалдыра береміз бе?

	– Бар ойым Жардақта болып, ол жайын ұмытып бара жатқанымды қарашы. Иә, Парманқұл, екеуміз ісімізді бітірсек, Қоқаннан кетеміз. Ал мына Пұсырманқұл осында қалады. Әгәрки, Жақар тірі қалса, кейін пәлесі осыған тиіп жүрер. Өзің қалай ойлайсың? Көзін жоя саламыз ба?

	– Солай ете салайын, – деп Парманқұл жертөле жаққа бұрылды.

	– Әй-әй, қоя тұр. Маған бір ой келді. Байлаулы адамды өлтіру – қатынның ісі. Оны түн жарымына дейін аман қалдыра тұрайық.

	– Немене, Сүлеймен, түннің жарымында осында қайта келеміз бе?

	– «Қоя тұршы» дедім ғой. Жүріңдерші, жолымыздан қалмайық.

	Үшеуі Қоқанның қуыс-қуыс көшелерін аралай өтіп, сағат жетiгe таяғанда, Құдиярсарайға келді. Сарай маңында адам қарасы аз. Бергі жақта екі-үш өгіз арба тұр. Олардың жанында дөңгелектері шарабасынан биік есек жегілген тағы бір арба тұр.

	– Анау есекті қоқанарба Жардақтікі, – деді Пұсырманқұл. – Бағана бұл арба анау бұрышта тұрған. Қазір есік алдына әкеп қойыпты. Сірә, Жардақ дүкенін жабуға дайындалып жатыр-ау.

	– Оның арба айдаушысы бар ма? Әлде өзі айдай ма?

	– Айдаушыны не қылсын. Жүріңдер, дүкенге барған адамдарға ұқсап, сарайға кірейік.

	Сарай бастырмасына жете бергендерінде, алдарынан қап көтерген үш-төрт кісі шықты. Қаптарын арбаларға салған олар, өгіздерін қамшылап, жүріп кетті. Пұсырманқұл қатар есіктердің үшіншісіне кірді. Артынан Сүлеймендер ілесті. Бұлар дүкен ішіне кіргенде қарасұр жүзді, үлкен кісі таразысын жиыстырып жатыр екен.

	– Дүкеннің жабылатын уақыты болды. Ертерек келмейсіңдер ме? Не алатын едіңдер? Тез-тез айтыңдаршы. Мен асығып тұрмын, – деді ол шақ-шақ етіп.

	– Сенің атың – Жардақ па? – деді Сүлеймен.

	– Не қылайын деп едің?

	Осы сөзді айтты да есіне бірдеңе түскендей, Сүлейменге қарап тұрып, шекесін сипады.

	– Қоқанда сен сияқты дәу қазақ жоқ сияқты еді. Өзің кімсің? Баяғыда Тұрдақ əкəмді...

	Сөзін аяқтатпаған күйі таразы тұрған тақтайдың астына қол жүгіртті.

	Оның қару іздеп жатқанын бірден түсінгендей, үшеуі оған жабыла кетті. Әлбетте, ол осы үшеуінің қайсысынан да мықты емес, сонда да болса, қолын қаруына жеткізбеуді ойлаған үшеуі оны тақтайдан бері тартып алды. Үш қазақтың кім екеніне енді көзі жеткен Жардақ босанбақ ниетпен бұлқынып берді. Мұнысынан түк шықпады. Сүлеймен желкесінен бір қысқанда, тілі салақтап, көздері жұмылды.

	– Абайла, Сүлеймен. Өліп қалмасын.

	– Өлетіндей қысқан жоқпын. Пұсырманқұл, әлгіндегі қуысың қайда?

	– Мұны онда апарардан бұрын мен арбасын жасырайын. Сендер әзірше осында тұра тұрыңдар. Сырттарыңнан құлыптап қояйын. Әй, Жардақ, құлпың қайда? Ә, мынау жатыр екен ғой. Мен кеттім. Жауыздың дымын шығармай, ұстаңдар.

	Пұсырманқұл тез оралды.

	– Арбаны сарайдың артына апарып қойдым. Жардақты алып жүріңдер. Маңайда қазірше ешкім жоқ.

	Жардақ дүкен төрінде түнеріп отыр. Сүлеймен оған қарады.

	– Далаға шыққанда айқайлап, болмаса қаламын деп әрекет етсең, біттім дей бер. Өлгің келмесе, үндемей жүр.

	Сүлеймен Жардақтың қолтығынан алып, далаға сүйреді. Парманқұл да Жардақпен қатар жүрді. Бірақ Жардақ өлермен екен. Далаға шыққанда, сол жанындағы Парманқұлды оң қолымен періп жіберді. Күтпеген жерден тиген соққыдан Парманқұл бетін басып, бір сәт іркілді. Оны бір ұрған Жардақ заматта Сүлейменнен де құтылғысы келсе керек, тізесімен бұтының арасына бір тепті. Қанша дегенмен бойы биік Сүлейменнің жанды жеріне тепкі жөнді тимеді.

	– Ой, мынау мені теуіп кетем дей ме?! – деп Сүлеймен ақырып, Жардақтың құлақ шекесінен бір қойды. – Пұсырманқұл, апаратын жер әлі алыс па? Сол жерге дейін аяғынан сүйреп апарайын.

	– Сарайды айналсаң болды.

	Парманқұл құлаған Жардақтың басына бір тепті.

	– Қазiрше тимеші! Сорлы өліп қап жүрер, – деп Сүлеймен Жардақтың аяғынан сүйрей жөнелді.

	Пұсырманқұлдың қуыс дегені – сарайдың артқы жағындағы қаңырап тұрған бес-атты бөлме екен. Жардақты сүйреткен үшеу түпкі бөлмеге келіп тоқтады. Парманқұл кеуірт жақты.

	– Көрдіңдер ме? – деді сосын иегімен бөлме бұрышын нұсқап. – Анау қарайған тесік сарай астындағы жертөлеге түсетін есік. Жардақты сонда түсірейік.

	– Жертөлеге түсіп не керек? Мұны осында тергей берсек, біреу көріп қояр деймісің?

	– Уай, Сүлеймен, «сақтықта қорлық жоқ» демейтін бе еді.

	Пұсырманқұл үңірейген тесікке жақындады. Бұл кезде Жардақ ыңырсып, көзін ашқан. Пұсырманқұлдың үңгірге кіріп жатқанын байқаған ол, бір нәрседен секемденгендей, қинала тіл қатты.

	– Ей, менің қазынамды бәрібір таппайсыңдар. Сол үшін келіп пс едіңдер?

	– Мынау не деп сандырақтап жатыр? – деді Парманқұл. – Сүмелек, қазынаң не сенің? Біз сенің жаныңды алуға келдік. Сүйреші, Сүлеймен!

	Жертөле онша терең емес екен, сірә, бұрыннан тұрса керек, қабырғада қадаулы балауыз шамды Пұсырманқұл жағып қойыпты. Сүлеймен Жардақты сол шамның тура түбіне жатқызды. Сосын қонышындағы қанжарын қолына алды да, Жардақтың алқымына тақады.

	– Сенімен көп сөйлесіп жататын уақыт жоқ. Мынаны айт: Тәшкеннен мені іздеп келген адамның аты кім? Ол екеуің Дилда мен баланы қалай өлтірдіңдер?

	Жардақ өзіне шын қауіптің төнгенін енді сезді білем, дірілдеп кетті.

	– Рақым етіңіз, рақым етіңіз! Оларды өлтірген мен емес. Жайран бауыздаған.

	– Ол кім?

	– Тәшкендегі Бекабадан келген жөйіт. Оған Бекаба айтыпты: «Сүлеймен Қоқанда бір татар қатынмен тұрады. Екеуін де өлтіріп кел» – деп. Сізді таппаған соң ол қатыныңыз бен балаңызды өтірді.

	– Ит, қашқарлықтар! Сен де, Жақар да істеген істеріңді еш мойындамайсыңдар-ә. Мен қандай қанішер болсам да, өз ісін мойындаған адамды сыйлаушы еді. Ал сендер сыйлауға да, сөйлесуге де тұрмайсыңдар. IIIын батыр болсаң, ақыры іздегендерің мен ғой, орнынан тұр да мына қанжарды алып, мені сойшы. Ә, көрдің бе? Орныңнан тұруға да, пышақты қолыңа алуға да батылың жетпейді. Парманқұл, қатыным мен баламды өлтіргені үшін мұны қалай азаптайын? Саусақтарын бір-бірлеп кесіп, терісін жайлап тіліп, әбден қинап, мерт етейін бе?

	– Жанымды қиыңызшы, əкə, жанымды қиыңызшы. Жаңа айттым ғой, «қатын, балаңызды өлтірген – Жайран» деп. Осы жертөленің ана бұрышында бір келідей таза алтын мен бір қап ақша тығулы. Соларды айыбыма алып, мені тірі қалдырыңызшы?

	– Қатын мен баламды жазықсыз опат етіп, ал мені дүниеге жығыт алмақпысың?! Мен сен секілді дүниеқоңыз емеспін. Дүние үшін жақын достары мен туған-туыстарын да аямайтын мұндағы қарақшыларға теңеп тұрмысың мені, әлде. Ой, сен тағы бірдеңе демекпісің. Алдымен тіліңді кесіп алайыншы. Содан соң жан тәсілім қылғаныңша, текеше бақылдап жата бер.

	Сүлеймен Жардақтың екі жағын қысып, қанжарын аузына тақады. Осы кезде:

	– Сәл сабыр ет, Сүлеймен. Бұл бәрібір өледі. Өлмей тұрғанда, жаңағы алтын мен пұлдарын иеленіп алайық та, – деп сыбырлады Пұсырманқұл. Сосын даусын көтерді: – Ей, қашқарлық, алтының мен пұлдарыңның бары рас па? Рас болса, көрсет. Сонда өлмеуің мүмкін.

	– Рас, рас. Мына әкәмә айтыңызшы. Мені босатсын. Мен сіздерге алтынды, пұлды көрсетемін.

	– Босатшы, Сүлеймен.

	Сүлейменнен босанған Жардақ жертөле бұрышына жүгіріп барды. Қолымен топырақты аршып-аршып жіберіп, үлкендеу тақтайды суырып, шетке қойды да, еңкейіп қолын төмен созды.

	– Міне, әкәләр, міне, алтын мен пұл, – деп бір қапшық пен түйіншекті сыртқа шығарды.

	Парманқұл ол шығарған заттарды шам түбіне сүйреп әкелді. Қапшық іші толған ақша. Ал түйіншекті жазып жіберіп еді, төрт-бес тұяқ алтындар шам жарығына шағылысып, жалтылдап кетті. Пұсырманқұл біреуін қолына алып, ары-бері төңкерді.

	– Мына тұяқтар таза алтындар екен.

	– Әлбетте, әлбетте, таза алтындар, – деп шап етті Жардақ. – Сіздерді алдап нем бар...

	– Өшір үніңді! Саған айтып тұрғаным жоқ. Бірақ маған салса, осыны берген сені өлтіргім келмей тұр.

	– Не айтып тұрсың, Пұсырманқұл? – деді Сүлеймен. – Осы бір боқ дүние үшін мұны жазасыз қалдырамыз ба?

	Жардақ Сүлейменнің аяғына жығылды.

	– Рақым етсейші, əкə! Рақым етсейші! Бар дүниемді бердім қой.

	– Адамның өмірін ешқандай дүниемен сатып алуға болмайтынын сен, хайуан, білмейтін бе едің? – деп Сүлеймен Жардақты бір қойды.

	Жардақ тоңқалаң асты.

	– Енді шын өлген шығар.

	– Өлмейтіндей етіп ұрдым. Біраздан кейін есін жияды. Мен бағана «Жақарды қазірше тірі қалдыра тұрайық» деп едім ғой, Парманқұл. Оны мынадай оймен айтқам. Осында түн жарымына дейін отыра тұрайық. Одан соң мына сүмелекті Жақардың үйіне ертіп барамыз да екеуін жекпе-жекке шығарамыз. Төбелесіп бір-бірін өлтірсін.

	Содан түн ауа, Жардақты ерткен үшеуі Жақардың үйіне келді. Жақардың төргі бөлмесі кең. Жардақты сонда отырғызып, Парманқұл Жақарды сүйретіп әкелді. Екі қашқарлық бірін-бірі көргенде қатындарға ұқсап, шақылдасып, ұрсыса жөнелді. Сүлеймендердің алдында әрқайсысы өзін ақтап алуға тырысып-ақ жатыр.

	– Шуламаңдар! – деді Пұсырманқұл. – Қайсыңның – ақ, қайсының – қара екендіктеріңді қазір көреміз. Жардақ сен де, Жақар сен де білесіңдер. Ақ адамның ісі де ақ. Ал ақ адамды әркез Құдай да жақтайды. Қайсыңның ақ екеніңді көрейік. Екеуің жекпе-жекке шығып төбелесіңдер. Өзін ақпын деген адам, қара деп есептеген адамын өлтіріп тастасын. – Парманқұл екеуін де байлаудан босатты.

	Екі қашқарлық ортаға атып шықты. Тек жеңсе ғана тірі қалатындықтарын ойлаған екеуі құтырған қораздарша бір-біріне атылды. Неше күннен бері қалмауда байлаулы жатқан Жақардан әл кетіп қалса керек, Жардақ бір соққанда, тура Сүлейменнің алдына шалқасынан түсті. Сүлеймен қанжарын алдына қойып отырған. Шалқасынан түскен Жақар сол қанжарды ала салды да, өзіне тағы ұмтылған Жардақтың санына сұғып жіберді. Жардақ бақырып, кейін шегінді. Ал Жақар орнынан тез көтеріліп, ананы біржолата тындыра салайын дегендей, пышақ ұстаған қолын алға соза тұра ұмтылды. Жардақ әдісшіл екен. Ананың пышақ ұстаған қолын қағып жіберді де белінен ұстап, атып ұрды. Құласа да пышағынан айырылмаған Жақар, онысын үстінде жатқан Жардақтың кеуде тұсына кірш еткізді. Пышақ кеудесіне қатты кірмеді ме, Жардақ әлсірей қоймады. Қайта Жақардың қолына жармасып, пышағын тартып алып, тамағынан орып-орып тастады. Жақардың шамасы бітті. Жардақ пышақ кірген кеудесін ұстап тұрмақшы болып еді, тұра алмады. Жаңа жанкештілік көрсеткен екен. Жауының жанына сұлай кетті. Сұлай кеткенімен жатып қалмады. Айқайлап, дөңбекши түсті.

	– Ойбай, әкәләр? Өлдім, өлдім. Көмектесе көріңдер.

	Сүлеймен үн-түнсіз орнынан көтерілді. Екі серігі де тұрды.

	– Алтын мен ақшаны алыңдар! Кеттiк! Мына екеуі қалсын осылай. Екі харам бір-бірінің өліміне себепкер болды. Жазықсыз адамдарды өлтірген хайуандардың жазасын Құдай осылай берсе керек-ті. Ендігі кезек – Бекаба мен Жайрандікі.





VII


	1937 жылдың қараша айы. Сүлейменнің Қоқаннан кетіп, Тәшкен түбіндегі Шыршық қалашығына орналасқанына төртінші жыл. Парманқұл былтыр еліне кеткен. Ол содан әлі оралмады. Естуінше, ол Жетікөлден бір әйел алып, сол жерден там салып алғанға ұқсайды. Сүлеймен де Шыршықтан там алған. Баяғы Қоқанда Жардақ берген алтынның бір тұяғы мен пұлдың біразын Пұсырманқұлға қалдырып, екеуі Тәшкенге қарай сапар шеккен. Тəшкенге келген соң Мамажан дөкейге барып, «Осында тұра берсек, бола ма?» деп жөн сұраған-ды. «Тағы бір-екі жыл сыртта жүре тұрғандарыңда болатын еді. Мейлі, қайтып келген екенсіңдер, сендерге енді не дейін. Екеуің де туған ауылдарыңа әзірше бара алмайсыңдар. Ал Тәшкенде ашық сүре берулерің де қауіпті. Сол үшін де шаһар орталығынан сәл алыстау жерге кетіңдерші. Біраз уақыт амалдасаңдар, кейін Тәшкенде еркін жүре берулеріңе болады», – деген.

	Осыдан кейін Парманқұл екеуі Шыршықта тұрақтады. Қоқаннан олжалап келген ақшаның біразына там сатып алды. Үш жылдай екеуі бірге тұрды. Бір күні Парманқұл, «Елдің жағдайын біліп келейін», – деп атқа қонды. Содан бері Сүлеймен жалғыз тұрып жатыр. Дағарадай тамда жалғыз еркектің күйі келе ме? Сүлеймен Тәшкенге жиі қатынап, сондағы тамыр-таныстарының үйлерінде қонып жүрді. Осы жолы шаһардағы тамыры Тағайдың үйінде қонақтап жатқанына екі күн болған. Үшінші күні сəске мезгілінде Шыршыққа қайтуға жиналды.

	– Рахмет, саған, тамыр. Баяғыда Досалы би: «Бір күнгі қонақ – Құдайы қонақ, екінші күнгі қонақ – арнайы қонақ, үшінші күнгі қонақ – қылғытпа қонақ» деуші еді. Енді сол қылғытпа қонақ болмай тұрғанда қайтайын. Мен базарды бір аралап, Шыршықтағы үйге жеткенше кеш те батар.

	– Ай, Сүлеймен, – деді Тағай. – Сен үйімде қанша күн жатсаң да қылғытпа қонақ болмайсың. Бүгін де қал. Ертең Тәшкенде үлкен мейрам өтетінін өзі де білесің. Солдаттар, жұмысшылар пәрәд қылып жүреді дейді. Орталықтағы достастық майданында түрлі жарыстар өткізіліп, қазақ-өзбектің әнші-бишілері консiрт береді дейді. Осындай думанды көрмей, Шыршықта жатқанда не қыласың? Тілімді алсаң, қал. Ертең көшеге бірге шығамыз.

	– Бұл өкіметтің осындай думаны жүдә көп қой. Ертеңгісі қай мейрамы?

	– Ертең жетінші қараша. Кеңес өкіметінің орнағанына жиырма жыл толыпты. Шаһардағы өкіметтің ұлықтары мен дөкейлері соған орай кәтта мейрам ұйымдастырып отыр.

	– Сол ұлықтар мұндай даңғаза думанды ұйымдастырғанша, шаһардағы адам жегіш жөйіттер мен қашқарлық ұры-қарыларды, сарттың қанішерлері мен қарақшыларын құртса қайтеді? Құрбашы-басмашылардан қалған залым сілімтіктер әлі шаһарды билеп-төстеп жүргендерін олар неге көрмейді?

	– Білмеймін ғой. Мен де осыған таңмын. Базар сайын үш-төрт әйел, болмаса үш-төрт бала жоғатады. Қайда кетті? Жан адам білмейді. Анада былтыр мілисаға нәшәндік болып келген орысты үйінде әйел, бала-шағасымен қоса бауыздап кетті. Оны кімдер істегенін де таба алмады бұл өкімет. Анау, Құдай секілді көрінбейтін, бірақ атынан жұрттың иманы ұшатын Бекаба деген жөйіт өлмей, тыныштық жоқ мұнда. Кейде ойлаймын, «сол Бекaбa деген бар адам ба, жоқ адам ба? Әлде қарақшылар оны ойларынан құрап, елді қорқытып жүр ме?» деп. Әйтпесе, өзің ойлашы, Бекаба бар болса, неге оны бір адам көрмейді? Ішінде жатып, қарақшы жұмсап, оларға барлық айтқанын істетіп отыратын ол қандай патша?! Әй, патша да ел көзіне көрінеді ғой.

	– Менің Бекабаның талай адамдарымен жұдырықтасуыма тура келді. Ал өзін еш кездестіре алмай жүрмін.

	– Ол жоқ адам болса, қалай кездеспексің?

	– Ол – бар адам. Көзін көргендер маған оның қандай екенін сипаттап та берген. Бірақ нақты қай жерде тұратынын білмей, дал болған жоқпын ба? Әрі оны іздейтін бір кеңірек уақыт та болмады. Енді ғой, Мамажанның айтуымен шаһарда қайта еркін жүре бастағаным... Айтпақшы, бүгін қайтпасам, екеуміз кешке дейін бір жерге барып қайтайықшы.

	– Қай жерге?

	– Қарақамыс орамында Құрақ деген танысым бар еді. Осыдан бес-алты жыл бұрын оны Бекабаның адамдары әбден азаптап, төсектен тұра алмайтын етіп тастаған еді. Онымен қоймай, қатынын әкетіп қалыпты. Сол міскіннің жағдайы не болды екен? Тәшкенге келгелі бері үйіне барудың еш ретi түспеді. Жүрші, соған барып, қайтайық.

	Тағай арбасына қос өгіз жекті. Екеуі миырт жүрісті өгізарбамен Қарақамысқа жеткенше түс те қайтты. Сүлеймен қиқы-жиқы үйлердің арасынан Құрақтың мекенін жаңылмай, тез тапты. Дауыстап еді, үйден он алты-он жеті жастағы бір бозбала шықты.

	– Кімнің баласысың?

	Бұлармен амандасқан бозбала Сүлейменге қарап тұрды.

	– Сіз баяғыда біздің үйде болған едіңіз-ә?

	– Егер Құрақтың баласы болсаң, осы үйде болғанмын. Әкең қайда? Жағдайы қалай өзінің?

	Бозбала төмен қарады. Сәлден соң басын көтерді. Жүзі мұңды.

	– Көкемнің өлгеніне бір жыл болды.

	– Алда, жазған-ай! Ойбүй, шырағым-ау, оны естімеппіз. Иманды болсын. Жүр-ей, Тағай, үйге кіріп құран оқып шығайық.

	Сүлеймен үйге кіргенде жаман иісті сезді. Үй іші бұрынғыдан жүдеу. Тағай күбірлеп, құран оқыды. Ол болған кезде Сүлеймен бозбалаға бұрылды:

	– Ілгеріде бір келгенімде сендер екі-үшеу сияқты едіңдер. Іні-қарындастарың қайда? Далада ойнап жүр ме?

	– Ата-ау, бұл үйде мен жалғыз қалғам. Әкем төсекте көп жыл жатты. Денесі шіріп, иістеніп жатты. Сол иістен бе, жоқ әлде басқадан ба, інім мен қарындасым бірінен соң бірі қатты ауырып, өле берді. Көкем өлгенде жерлесуге келген көршілер денесін ұстай алмады. Қай жерін ұстаса да, үзіліп кете берді. Атаңа нәлет Бекаба, осының бәрі соның кесірі.

	Бозбала қыстығып жылап жіберді. Сүлеймен не дерін білмеді. Тағай тапқан сөзін айтып, оны жұбатты. Жүрегі шымырлап, ішіндегi Бекабаға деген кек одан бетер қатайған Сүлеймен терең бір күрсінді.

	– Айналайын-ау, жалғыз қалған екенсің-ау. Жә, тағдырға не амал бар. Өзің ендігі үлкен жігіт болып қалыпсың. Әкеңнің отын сен жағарсың бұдан былай. Қамыға берме, шырағым. Мә, қарағым, мынаны ал. Күнкөрісіңе жаратарсың, – деп белбауына қыстырулы тұрған бір буда ақшаны бозбаланың алдына тастады.

	Қанша дегенмен жас жігіт емес пе, Ақшаны көргенде қамыққан жүзінде қуаныш табы байқалды.

	– Рахмет ата, рахмет! – Айтпақшы, шешелерің сол күйі оралмады ма?

	– Оралмады. Бекаба сұм оны да өлтіріп қойған шығар.

	Бекабаға деген ыза-кегі бойын тағы кернеген Сүлеймен үйде отыра алмады. Тысқа шығып кетті. Артынан Тағай ілесті. Екеуі арбаға отырып, Тағайдікіне жеткенше үн қатыспады. Үйге жетіп, арбадан түскенде ғана Сүлеймен сөйледі:

	– Осы жуық арада Бекабаны тауып басын алмасам, көр де тұр, Тағай.

	– Оны тапсаң, қанеки.

	– Ол мені аңдып жүреді. Осында келгенімді әлдеқашан-ақ есітіп қойған да шығар.

	– Қой, үйге кірейік, Бекабаны кейін іздерсің.

	Ертесіне Тағай екеуі орталық көшеге барды. Бұрындары Сүлеймен Тәшкенде осынша халық бар деп ешқашан ойлаған емес. Орталықта адамның қалыңдығы сонша, еркін қадам басу мүмкін емес. Бәрінің қолдарында бір-бір қызыл жалау. Біреулер жазу жазылған үлкен қағаздарды көтеріп алыпты. «Жасасын кеңес өкіметі» деп айқайлаған жастардың дауыстарынан құлақ тұнады. Бір шетте қатар тұрған өзбектің сырнайшы-кернейшілері дүниенің азан-қазанын шығарып, думандатып тұр. Сүлеймен мұндай мейрамды бұрын-соңды көрмеген. Әр жаққа бір қарап, алаңдап жүріп, Тағайдан көз жазып қалды. Сөйтіп бір өзі құжынаған халықтың арасында ары-бері ұзақ уақыт жүрді. Бір кезде азан-қазан шудан мезі болып, Көкiлташ сарайы жаққа бет түзеді. Сол маңда үлкен шайхана бар. Шайханада таныстары кездесіп қалар деген оймен сонда келді. Мұнда да адам көп. Адам көп болғасын, бос орын да жоқ. Аралап жүріп, шеткі нардың үстінен бір орын тапты. Нар үстінде айнала тәшкендiк кісілер отыр. Бос орынға жайғасқан Сүлейменге олар бірден назар аударды. Танымаса да, өзбеки ғұрыппен майда тілге салып, ұзақ уақыт хал-жағдай сұрасты.

	– Сіздей кәтта адам Тәшкенде жоқ сияқты еді, – деді біреуі. – Қайдан келдіңіз?

	Бұл жөнін айтып үлгергенше бір кішкене бойлы қашқарлық қасына жетіп келді.

	– Уай, сіз Сүлеймен əкəм емессіз бе?

	– Иә.

	– Паһ, паh! Сізді осында көрем деп ойламаппын. Жақсылап жайғасып отырыңызшы өзіңіз. Мəңіз, мына жастықтарды алып, арқаңызға сүйеңіз. Мен тамақ алдырайын. Не жеуге тәбетіңіз бар?

	– Әкелдiре берсейші. Әп-сәтте Сүлейменнің алдына түрлі ауқаттар толды. Қашқарлық мұны айналадағыларға таныстырып жатыр. Жәй таныстырған жоқ. Әбден мақтап тастады.

	Нe керек, Сүлеймен отырғандармен тез тіл табысты. Әрдеңені бір әңгіме етісіп, ұзақ отырды. Бір кезде қасына ұзын шапан киген бір таулық келді.

	– Уа, Сүлеймен әка, Сізді көру бізге көптен бері арман болып жүр еді. Үйге жүріп, мейман болыңыз. Дәдәм сізді ылғи айтып отырады. Ол кісі де сізді көруге құрсан. Шақыруымызға қайыл қылыңыз. Атарба дайын.

	Отырғандар әлгіні қостап, гуілдеп кетті. Бәрінің айтқаны – «барыңыз» болды. Аңғал Сүлеймен таулықтың шақыруын қабыл алды.

	– Үйің қай жерде?

	– Бозсудың бойында.

	Көңілінде бөтен ой болмаған Сүлеймен оған ерді.

	Далада қос ат жегілген арба тұр екен. Ұзын шапанды таулық екеуі соған жайғасты. Сарайдан әудем жер ұзаған соң Сүлеймен арба айдаушы жігіттен сұрады:

	– Мені қонаққа шақырған дəдəң бұрын менімен кездескен бе екен?

	– Уа, Сүлеймен əкə! Әлбетте, ол сізді көрген. Сізді бұл шаһарда танымайтын адам бар ма?

	– Оның да, сенің де атыңды сұрамаппын...

	– Менің атым – Қосыл. Ал дәдәмнің атын атауға тілім бармай тұрғаны. Үлкен кісі ғой... Уа, қазір барған соң ол кісі өзін таныстырар.

	Сүлеймен таулықтың неге нақты жауап бермегеніне мән бермеді. Өзін үнемі біреулердің сыйлап, күтіп жүретініне дағдыланған оған мұндайда титтей де бөтен ой келмейтін. Содан да болар әңгіме әуенін басқа жаққа бұрды:

	– Қара күздің соңғы айы келсе де күн әлі жылып тұр. Бір күні қалың қар түсе салуы мүмкін. Үйлеріңдегі малдарыңа жем-шөп дайындап па едіңдер?

	– Арбаға жегетін екі-үш ат, бес-алты уақ мал болмаса, басқадай түлігіміз жоқ. Шаһарда көп мал ұстауға қайыл да жоқ қой. Осы, Сүлеймен әкә, сіздің ел Қазығұрт жақта ма?

	– Иә.

	– Ілкіде әкем айтып отырушы еді. «Қазығұрт жақта қонағына алтын табақпен ет тартатын Ордабек деген байбатша бар» деп. Сондай кісіні естуіңіз бар ма?

	– Есіткенің не? Ол кісіні көргенмін де.

	– Пай, пай, сол алтын табақтары қайда кетті екен-ә? Байбатша оны тығып кетті ме екен, әлде үкімет тартып алды ма екен?

	– «Ордабек алтын табақпен қонағына ет тартады екен» деген артықтау сөз-ау. Бірақ оның алтын құмандары көп болған. Ал оларды қайда жібергенінен бейхабармын.

	– ІІай, пай, бәрібір қыр қазағы аңқау. Дүние-мүліктің қадірін біле бермейді. Жылқы мен қойдың мәнісін жақсы біледі бірақ. Қанша дегенмен мал – мал ғой. Жұт келсе – қырылып қалады. Қонақ келсе – сойылып кетеді. Қартайса – адамға ұқсап өледі, болмаса базарға түседі. Ал алтын деген жасай береді. Пах, шіркін, менің қолыма бір құмыра алтын түсер ме еді. Сонда мені күнде жұмсайтын мынау Бек... әй, дәу дәдәмнің де, басқасының да түкке қажеті болмас еді.

	Сүлеймен оның Бек... деген сөзді аяқтатпай, күмілжіп барып, басқа нәрсені айтып кеткеніне елең етті.

	– Әй, сен, біреудің атын атай алмай қалдың-ау деймін.

	– Не дейсіз? Ешкімнің атын ауызға алған жоқпын. Мен өзі сөйлегенде қызбаланып кетіп, жаңылысып калам. Қызбаланып отырғанда тiлiм бір нәрсені айтып қалған шығар. Оған алаң болмаңыз. Әлгі алтын құрғыр туралы сөз қозғасам делебем қозып кетеді. Естуімше, сіздің елдегі ілкідегі байлар әр жерге алтын тығып кеткен дейді ғой. Сол рас па?

	Сүлеймен өзінің жаңағы ойы жайында ілезде ұмытып, Қосылдың сөзіне мырс етті:

	– Немене, сондай жерлерді қазып көрейін деп пе едің?

	– Уай, әкә, көрсететін адам болса, ондай жерлерді қазар едім. Әттең-ай, әттең-ай, ондай адам жоқ қой. Жатыр ғой, көп алтын бекерге жер астында, Уһ... Өй, құрысыншы алтыны. Тұрағымызға да келіп қалыппыз. «Неғып кешіктің?» деп дәдәм ұрыспаса болғаны. Қазір анау есіктің алдына арбаны жеткізейік. Одан соң кіреміз үйге.

	Сүлеймен жан-жағына қараса, көзі бірінші биіктігі төрт-бес құлаш келетін құлама жардан құлай аққан сарқыраманы шалды. Сарқыраманың етегіндегі жазықта бес-алты ат байлаулы тұр. Арғы жағындағы жарқабақ астында үңгір аузы үңірейіп көрінеді. Ал маңайда там, болмаса бір тұрғын жай жоқ. «Мына таулықтың үйге келдік дегені несі?»

	– Үйің қайда, Қосыл? Мына жерден сарқырама мен аттардан басқа ештеңе көріп тұрғаным жоқ.

	– Е, Сүлейман әкә, біздің үйлер анау үңгірдің ішінде.

	– Сендер баяғы адамдардай әлі үңгірде тұрасыңдар ма?

	– Қайтесіз, атам заманнан бергі тұрағымыз осы болса.

	Осы кезде үңгір ішінен түрлері қорқынышты үш-төрт кісі шығып, бұларға қарай жүгірді. Келе салып, Сүлейменнің қолтығына жармасты.

	– Жүріңіз, сізді Бекаба жәкем бағаналы бері күтіп отыр, – деді олардың бірі.

	– Кім күтіп отырған?!

	– Бекаба жəкем. Ол кісі онша-мұнша кісіні алдына шақырмайды. Сіз құрметті кісісіз ғой.

	Сүлеймен аңтарылып қалды. Бекабаның Бозсу бойындағы сарқыраманың үңгірінде тұратыны жайында естігені енді есіне сап етті. Сап етті де дереу белін, қонышын сипалады. Әшейінде тастамай жүрегін қанжары белінде де, қонышында да жоқ. Өмірінде бірінші рет қатты састы. Әлбетте, Бекаба жәй шақырған жоқ. Мына жылмақай таулық арқылы алдап шақырып отыр.

	Қай жерге келгеніне енді шындап көзі жеткен Сүлеймен алдағаны үшін Қосылды бір-ақ мытып тастағысы келді. Алдында тұрғандарды да бір-бір періп, жер жастандыра салуды да ойлады. Бірақ ол ойынан тез қайтты. «Бұларды жайратып салса, Бекабаны көре алмай қалуым мүмкін. Оның үстіне, кім біледі, анау үңгірдің бір қалтарысында біреу-міреу өзіне мылтық кезеніп, қарауылдап тұрған да шығар. Қанша батыр болсаң да, ашық нысанада тұрып, оқтан қашып құтыла алмайсың. Сондықтан, не болса да, Бекабаға жету керек. Апарсын, мыналар оған. Арғы жағын көреміз. Дегенмен ит жөйіттің алдап соққанын қарашы. Әй, мейлі, барайын. Ажалым содан болса, амал қайсы. Еш болмаса, жастығымды бірге ала кетуге әрекет етіп бағармын».

	Бұрындары қанша қауіп-қатерді көрсе де жүрегі селт етпейтін Сүлейменнің осы жолы бойы мұздағандай болды. Алайда кейін қайтуға намыстанып, жанындағыларға ілесті. Үңгір аузына кіре бергенде, үңірейген апанның тура алдында баяғыдан бері басына аса қауіп төніп, жаны қысылған кезде көрінетін ақбоз ат мінген қара киімді шал тұра қалды. Шал өзіне қарап жымиды. «Сескенуші болма. Шалт қимылдамасаң, ажал табасың» деді де ақбоз атымен көкке ұшып, ғайып болды. Әрине, ол шалды жанындағылар көрмеді. Даусын да естімеді. Өйткені ол Сүлейменнен басқа ешкімге көрінбейді.

	Көптен бері көрінбей кеткен жебеуші-әруағының ғайыптан пайда болғанын көңіліне медеу тұтқан Сүлеймен жөйіттермен бірге үңгірге енді. Үңгір іші жап-жарық. Дуалдарға самсаған майшамдар ілінген. Бір есіктен өткен соң алдарынан екінші есік шықты. Одан өткенде кең дәліз бар екен. Дәліздің жан-жағы қаптаған есік. Бастаушы жөйіт төргi есікке беттеді. Сүлейменнің екі қолтығынан ұстаған екі жөйіт мұны солай қарай жетеледі. Ең соңғы есікке келгенде бәрі тоқтады. Бір жөйiт:

	– Бір сәт тұра тұрыңыз. Мен сіздің келгеніңізді жəкеме айтып келейін, – деді де лып етіп, ішке енді. Артынша қайта шықты:

	– Сізге кірсін деп жатыр. Сүлеймен жөйіт шыққан бөлмеге кірді. Бұл бөлме іші де кең. Төрде қалың төселген көрпенің үстінде теңкиіп біреу жатыр. Оны көргенде Сүлеймен өз-өзіне сенбей, көзін уқалады. Сосын тағы қарады. Құдай-ау, мынау жатқан адам ба, әлде құбыжық па? Қазандай бас, кіші-гірім диірмен тасындай былшиған бет, бордақы өгіздің тұрпатындай дене, талға салатын белдемше ағаштай жуан аяқтар... Жүн басқан жуан қолдары ұзын екен. Тізелеріне жетіп жатыр. Салбыраған қарыны көрпеше үстіне жайылып кетіпті. Сол салбыраған қарнының астында ұзын қылыш жатыр. Оның түрін көзімен бір шалған Сүлеймен бұрындары Бекабаның тұрпатын сипаттап айтқан жөйіттердің сөздерінің рас екеніне шындап көзі жетті.

	Алып Бекаба сәлден соң ыңыранып көзін ашты. Даусы қарғылыңқы, әрі сондай жағымсыз екен:

	– Ей, Сүлеймен деген сен бе? Неғып тұрсың босағада? Кел отыр мына жерге!

	Бекаба бас жағын иегімен нұсқады. Нұсқағаны болмаса, иегін әзер қимылдатты. Сүлеймен ол нұсқаған жерге келді. Оң жағында дуалды ойып жасаған кішкене дерше бар екен. Дершеде ұзын тас қайрақ жатыр. Сүлеймен отыра беріп, сол қайрақты жеңіне сұғып үлгерді.

	– Отырдың ба?

	– Иә.

	Сүлеймен байқамапты. Бекабаның қарнының астында қылышпен бірге ұзын таяқ та бар екен. Бекаба сол таяқты алды да, өз тұсындағы дуалды бір ұрды. Дуалға кенеп тартып қойылыпты. Дүңк еткен дыбыс бөлме ішін кернеді.

	– Ләббай тақсыр, – деп манағы малай жөйіттің бірі қолын қусырып, ішке кірді.

	– Сүлейменге ауқат әкеліңдер! Ажалының алдында тойып алсын.

	«Не дейді мына жөйіт? – деді Сүлеймен іштей ана малай басын иіп шығып кеткен соң, – О, Құдай, өзің жар бола көр. Өзіңмен қанша жылдан бері бетпе-бет келуді армандап жүр едім. Бекаба сұм енді сенің қолыңнан оп-оңай өле қоймаспын».

	Осы кезде Бекаба тағы ыңырана сөйледі.

	– Ә, Сүлеймен. Қанша іздетсем де, қанша аңдытсам да, менің жігіттерімнің уысынан құтылып кете бересің. Өзіңді жүдә мықты санайсың-ау деймін. Алдыма келіп, аяғыма жығылып, бағынышты болғаныңды айтсаң, сенде нем бар. Heгe өзіңше тірлік жасайсың? Неге маған бағынғың келмейді? Неге менің жігіттерімді таяқтайсың? Бекабаға ұсталмай кетемін деп ойладың ба? Бұл өлкеде Бекабаның аузынан ұшқан құс, тырнағынан жорғалаған тышқан құтыла алмайды. Жә, саған әңгіме айтып не керек. Одан да қандай арманың бар? Соны айтшы. Бәлкім мен сені кешіріп қалармын.

	Сүлейменнің қаны басына шауып шыға келді.

	– «Не арманың бар» деймісің? Әй, хайуан жөйіт, мендегі арман – сені өлтіру! – деп тістене сөйледі де, жеңіндегі тас қайрақты суырып алып, Бекабаның басынан қойып қалды. Соққының қатты болғаны соншалық, тас қайрақ Бекабаның басын қақ айырды. Миы шашылған бастың қозғалуға да шамасы келмеді. Алып дене бір-екі рет дір-дір етті де тыншыды. Сүлеймен атып тұрып, Бекабаның қарнынын астындағы қылышты суырып алып, есікке ұмтылды. Есікке жете бергенде, арғы жақтан ілеген көтерген малай кіріп келе жатқан. Сүлеймен айқайлап тұрып, оны қылыштен бір шапты. Малай аһ деуден басқа дыбыс шығармады. Екі аттап екінші есікке жетті. Арғы бөлмеде басқа жөйіттер əңгімелесіп отыр екен. Сүлеймен көзді ашып-жұмғанша олардың быт-шытын шығарды. Ашудан өзін игеруден қалған Сүлеймен жөйіттердің өлі-тірі екендіктеріне қарамай, далаға атып шықты. Есік алдында Қосыл мен тағы бір малай аттарды жайғап жүр. Қолындағы қылышы қан-қан Сүлейменді көргенде екi жөйіт қорқыныштан орындарынан қозғалуға дәрмендері келмеді. Сүлеймен шап беріп Қосылды желкесінен бүрді. Анаусын бір теуіп, суға күмп еткізді.

	– Ал, айт сұм! Мені не үшін алдадың?! Қосыл сорлыда тіл жоқ. Сүлеймен оның басын суға батырып-батырып алды.

	– Тілін жұтқан хайуан неме, тілге келген шығарсың енді. Жауап бер сөзіме.

	– Не айт дейсіз маған?

	– Бекаба өзіңді маған қалай жұмсады? Сол хақында айт!

	– О, әкә, менiң түк кінәм жоқ.

	– Кінәң болмаса, бұл іске неге араласасың?! Мені ақымақ көріп тұрсың ба, хайуан?! Болды, айтпай-ақ қой ештеңе. Бәрібір сен де анау Бекабаға ұқсап өлетін адамсың.

	Сүлеймен қылышын көтере берді. Қосыл екі қолымен басын жауып, жерге жата кетті.

	– Өлтірмеңізші, әкә, өлтірмеңізші. Мен бәрібір Бекабаның өлетінін білгенмін. Сіз өлтірмесеңіз де, оны осындағы біреулер алтыны мен пұлдары үшін өлтіретін еді.

	Сүлейменнің есіне жөйіттер ортасында, сондай-ақ Бекаба мен оның мынадай жандайшаптары арасында достықтан гөрі үнемі сатқындық жүретіні түсті. Мұндай топтар арасында басшысы малайын, малайы басшысын кез келген уақытта сатып, болмаса дүние-мүлік үшін өлтіріп кететінін де жақсы білетін. Өлген басшы малайлар үшін, мейлі, ол бұрындары қандай мықты адам болса да, көзі кеткен соң абыройсыз адам. Оның қадір-қасиетін таптап, соңында калған дүниесін талап кетуге Қосыл сияқтылар құмбыл. Соған қарамастан өздерінен мықты біреу шықса, оның артын жалап жүруге де бейіл. Бірақ мұны қорыққандарынан істейді. Ал өзіңе қорқып дос болғанның айбалтасы әркез бір қолында. Сондықтан ғой, Сүлейменнің мұндайлардың сөзіне сене бермейтіні. Сол үшін де, Сүлеймен осындай опасыз қаскөйлерді аяуды білмейді.

	– Бекаба бұрын не істеді, оның дүние мүліктері көп пе, ол жағы мені қызықтырмайды. Талай жазықсыз жанды жер қатырған, талай әйел мен жас баланы жазықсыз сойып, етін жеп, қанын ішкен ол хайуанның түбіне жету – баяғыдан бергі мақсатым еді. Бүгін ойламаған жерден соған қол жеткіздім. Бір Бекаба емес, оған қызмет еткен сен сияқтылар да, жер бетінде жүрмеуі лазым.

	– Сертіңіздені айналайын, əкə, сертіңізден айналайын. Бірақ мен қайбір өз дегеніммен жүрген адаммын. Мейлі, ол жағын айтпай-ақ қояйын. Бәрібір сенгіңіз де, тыңдағыңыз да келмейді. Дегенмен Бекаба жатқан жердің астындағы жертөледе мол қазына бар. Еш болмаса, соның біразына иелік етіп кетсеңіз, қане. Әйтпесе оларды бекерге басқалар тонап кетеді ғой.

	Сүлеймен ойланды. «Мына жөйіттің сөзінің жаны бар. Бекабаны өлтірген – өзім. Енді біраз қазынасына иелік етсем, кім айыптайды мені? Айналада ашқұрсақ халық көп. Соларға таратып берсем, мың сауап алам. Жақында елге барам. Ол жаққа да құр қол барғаным жараспас».

	– Қазына, қазына деп қоймайсың. Жүр, рас болса, көрсетші сол қазынаны.

	Сүлейменнің сәл де болса иі жібігенін көрген Қосыл елп етті.

	– Жүріңіз, əкə, жүріңіз, көрсетейін. Әй, айтпақшы, Бекаба әкәмді өлтіргеніңіз рас па? Кіріп барғанда ол бізді шауып тастамасын.

	– Сөйлей бермей, жүр!

	Қосыл Сүлейменнің қолындағы Бекабаның қылышын енді таныды-ау, оған тесіле қарады да, үні өшіп, алға түсті. Үңгірге кіре бергенде ауызғы бөлмеде жатқан екі қандасының ес-түссіз жатқанын көрген Қосыл бақырып, көзін басты.

	– Осылардың қатарында жатайын демесең, тезірек жүр!

	Арғы бөлмеде де үш жөйіт сұлап жатыр. Бірі әзер қимылдап, басын көтерді:

	– Қосыл, жаңағы дәу қазақ омыртқамды сындырып жіберді. Қимылдай алар емеспін. Тұруға көмектесші.

	Қосылдың жанындағы Сүлейменді ол сөйлеп болғанда байқады. Байқады да, үні өшіп, бетін жерге беріп жата кетті. Қосыл оған бір, Сүлейменге бір қарады.

	– Не істейін, әкә?

	– Бұлар жатсын осылай! Жүр, тезірек!

	Екеуі Бекабаның бөлмесіне кірді. Төрде Бекаба сиырдай теңкиген қалпы. Астындағы көрпелердің, жастықтардың бәрі қан. Қақ айырылған басына адам қарап болмайды.

	– О, Құдай, өзің сақтай гөр, – деді Қосыл күрсініп, – өзімді аман қыла көр, өзімді аман қыла көр.

	– Құдайға сенесің-ә, тағы, сұм. Басқа адамдарды осылай өлтіргендеріңде жандарың ашымайтын еді ғой. Неғып тұрсың қалшиып? Қане, жаңа айтқан қазынаң?!

	Бекабаның өлігін көріп, есінен айрылардай болған Қосыл, Сүлеймен ақырып бергенде дір етіп, өзіне келді.

	– Ә, əкə, міне, міне қазына, – деп оң жақтағы бұрыштың кілемін көтерді.

	Кілем астында жертөлеге түсетін қақпа-есік бар екен. Қақпаны көтерген Қосыл қолымен төменді нұсқады.

	– Міне, әкә, мына жертөледе қадақ-қадақ алтын мен қап-қап ақша жатыр. Менімен бірге түсесіз бе?

	– Төменге өзiң түс те, қолыңа іліккеннің бәрін бері лақтыр. Қосыл қолына дуалға ілінген шамдардың бірін алды да, жөртөлеге түсті. Ұзамай кішкене-кішкене түйіншектерді жоғарыға лақтыра бастады. Оның лақтырған түйіншектерін Сүлеймен шетінен жазып көрді. Түйіншектерге буда-буда ақша салыныпты. Алтын оралған түйіншек көрінбейді.

	– Ей, жөйіт! Мыналардың бәрі ақша ғой. Алтындар қайда?

	– Соны іздеп жатырмын, əкə. О, міне, таптым. Бір сандықтың ішіне тығып қойыпты.

	Екі түйіншек Сүлейменнің аяқ астына дүңк-дүңк етіп түсті.

	– Тағы бар ма екен?

	– Осы-ақ.

	– Жарайды, бері шық! Қосыл сыртқа шықты.

	– Уһ! Бекаба дәдәм ақша, алтындармен қатар жертөлеге кез-кез маталар да жиып тастапты-ау. Бұларды не қылмақ екен?

	– Өзімен бірге өлген жөйіттеріне кебін қылайын деген де. Сен, мына түйіншектерді жазшы. Қандай алтындар екенін көрейік.

	Қосыл бірінші түйіншекті шешкенде алтындар шам жарығымен жылтырай жөнелді. Екінші түйіншекте кілең сақина, білезік, сырға секілді әшекей бұйымдар екен.

	– Уа, саф алтындар ғой бұлар, саф алтындар! – деп Қосыл лепіре сөйледі.

	– Неменеге шаттанып тұрсың? Бұларды өзің иеленейін деп тұрғандайсың ғой, жүдә. Қане, түйіншектерді қайта байла да, дәу қап тап. Бәрін соған салып, сыртқа шығар.

	Қосыл қайтадан жертөлеге түсті де, бір дәу қап тауып шықты. Түйіншектердің бәрін қапқа салды.

	– Әкә, осының бәрін сізге тауып берген мен ғой. Маған да аздап үлес беретін шығарсыз.

	Оның бұл сөзіне Сүлейменнің қаны қайнап кетті.

	– Не дейсің, сүмелек? Сенің әлі үлесте үмітің бар ма?! Ай, сен, алдымен тірі қаламын деп ойладың ба?! Əйда, көтер қапты! Сыртқа шығамыз.

	Сүлеймен қолын көтере өзіне ұмтылғанда, Қосыл дір-дір етіп, қапқа жармасты. Оны «ауп» деп иығына салып, есікке беттеді. Сүлеймен оның артынан бір тепті. Қосыл жалп етті. Жан қалай-ə, жалма-жан орнынан тұра салды да, анадай жерге ұшып кеткен қапты қайта көтеріп, сыртқа безілдеді.

	Екеуі лезде үңгір алдына шықты. Қосыл «енді не істейін?» дегендей Сүлейменге жәутеңдей қарады.

	– Қапты осында қой да, анау аттарды арбаға жек.

	– Құп.

	Аздан соң қос ат жегілген арбаны Қосыл Сүлейменнің алдына тартты.

	– Божыға отыр, – деді Сүлеймен қапты арбаға салып жатып.

	Бұл кезде күн кешкіріп қалған-ды. Екеуі шаһарға жеткенде тас қараңғы болды.

	– Арбаны Салардың бас жағындағы махаллаға бұр, – деді Сүлеймен Тағайдың үйіне бармақ ниетпен.

	Қосыл арбаны Ойран мазарының шетіндегі тар көшеге бұрды. Сүлеймен Тәшкен көшелерін жақсы біле бермейтін. Жан-жағын жапсарлас тоқал тамдар қоршаған, әрі бір-біріне ұқсас, жылан жолындай ирелеңдеген Тәшкен көшелерін ол түнде түгілі, күндіз де ажырата алмайтын.

	– Әй, сен, қайда бұрылдың? Әсті имам мешіті жанынан бұрылмайтын ба едік, ол жаққа?

	– Осы көшемен Салар махалласының төтесінен түсеміз. Әсті имам арқылы жүрсек, алыстап кетеміз.

	– Ә, онда өзің біл.

	Қосыл арбаны бұл көшеге бекер бұрмапты. Біраз жер жүрген соң аттардың шылбырын тартты:

	– Осы жерге тоқтап, дәрет сындырып алайыншы, – деді ол.

	– Мына бір дуал түбіне тұра салсайшы.

	Арба бір тамның дуалына тақала тоқтады. Көшенің тарлығы сондай, арба бір жақтағы дуалға ғана емес, екінші беттегі дуалға да тақaлып тұр. Қосыл секіріп жерге түсті. Аттардың қатарына тізерлеп отыра қап, әжетін өтеп болған соң орнына қайта келді. Сүлеймен жайбарақат отырған.

	– Болсаң, жүр енді.

	Қосыл еңкейіп, етігін сипалады. Сүлеймен оған мән бермеді. Арба шетінде жатқан қапқа жантайды. Осы кезде Қосыл ерен қимыл көрсетіп, бұған атылды. Бұл оны қағып үлгерді. Арбаның екінші шетіне құлаған Қосыл тұра сап, ақыра тағы ұмтылды. Сүлеймен аяғымен бір тепті. Тепкі Қосылдың ішіне тиіп, кейін серпілді. Дегенмен анау әрі жылдам әрі жанкешті екен. Кейін қарай құлап бара жатып, қолын сермеп үлгерді. Сүлейменнің балтыр үсті дыз етті. Аяғына пышақ тигенін сол сәт аңғарған бұл атып тұрды. Бұл кезде Қосыл орнынан дереу көтеріліп, там төбесіне тырмысып шығып кетуге әрекет етті. Сүлеймен оң қолымен құлақ шекесінен бар күшімен қойып жіберді. Анау ес-түссіз күйі лақтырылған қаптай, арба үстінен ұшып барып, жерге құлады.

	– Жақсылық жақпайтын бұл не деген адамдар өзі, – деді Сүлеймен өзіне-өзі сөйлеп.

	Сосын балағын түре аяғының дызылдаған жерін қолымен сипады. Қан ағып тұр. Бірақ пышақ терең кірмеген сияқты. Жердегі Қосылдың шапанын түріп жіберіп, көйлегінің омырау тұсын дар еткізіп айырып, аяғын таңды. Одан соң осы көше Салар өзені жаққа бір апарар деген оймен арбаға отырып, аттарға қамшы басты.

	Қос ат жегілген арбаның божысын өзі ұстаған Сүлеймен шығысқа қарай ұзақ жүрді. Бір уақытта екі қапталын бір-біріне жалғасқан тамдар орналасқан тар көшенің басына да шықты. Айсыз тас қараңғы түнде қай жерге келгенін аңлау әсте мүмкін емес. Бір байқағаны – алдыңғы жақ тегіс дала сияқты. Бағана осы көше Салар өзені жаққа бір апарар деген ойы ендi әдiрем қалғандай. Өйткені алдыңғы жақтан не судың сарылы, не үрген иттің дауысы естілмейді. Меңіреу тыныштық. Сүлеймен шаһардың бір шетіне шығып кеткенін енді аңлағандай болды. Сөйтті де, ат басын кері бұрып, келген ізіне түсті. Әлгі тар көшемен бір сағаттай жүрді. Әлден уақытта арбаға жегілген аттар қалт тоқтап, осқырынып аяқтарын алға баспай қойды. Олардың бұл қылығын түсінбеген Сүлеймен «шу-шулеп» аттарды қамшылады. Аттар сонда да жүрмеді. Аттарға жыны келген Сүлеймен өз-өзіне күбірлеп, арбадан түсті:

	– Маңқа келіп қырылғыр бұ хайуандарға не көрінді-ей, тегіс жерде кібіртіктеп...

	Аттардың алдына шығып төмен үңілсе, жерде көлденең сұлаған біреу теңкиіп жатыр. Аттар содан аттамай тұр екен. Оның мына жатысына таңқалып, иығынан түрткіледі:

	– Ей, не қылған адамсың? Өзің өлісің бе, тірісің бе? Әлде мас болып құлаған адамбысың?

	Анау қарғып тұрды. Қарғып тұрды да, мұның жағасынан ала кетті.

	– Ит қазақ! Мені өлтіріп кеттім деп ойладың ба?! Мені кезінде Бекаба да өлтіре алмаған. Сенің де өлтіру қолыңнан келмейді. Бағана мені қорқақ екен деп ойладың ғой. Жоқ, мен қорқақ емеспін...

	Бетпақтана ұмтылған ол, көкбет қатын тәрізденіп, Сүлейменді беталды сабалай жөнелді. Бұл оның кім екенін енді аңдады. Аңдады да, ашуы қайта қозды:

	– Ей, сен, опасыз Қосыл, мана тірі қалып па едің?! Енді осы жолы тірі қалмайсың!

	Тістеніп тұрып, басынан қойып калды. Заматта жерге бұрқ түскен Қосылдың үні өтті. Жерде жатқанды ұрмайтын әдетіне басқан Сүлеймен оны жағасынан тартып, тік көтерді:

	– Әлі тірімісің?! Қосыл былқ-сылқ етіп тұр. Демек, өлмеген, Сүлеймен тағы бір рет ұруға ұмтылды да, дереу өз-өзін тежеп, Қосылды арбаға сүйреп әкелді. Арбада жатқан мecтi алып, ішіндегі суын оның басына сарқырата құйды. Анау қиқылдап-шиқылдап, әйтеуір тірі екенін білдірді.

	– Екіжүзді сұм, жаның сондай бекем екен-ау. Бағана сонша ұрғанымнан қалай аман қалдың?! Әлде талып қалып, осында жата бердің бе?!

	Қосыл қатты соққыдан әлі есін жинай алмағандай, сұлқ күйде. Аз ғана уақыттан соң тілге келіп, тағы мүләйімси қалды.

	– Әлгінде ұрғаныңызда миымды шайқап жібергенсіз бе, тентек адамдай не істеп, не қойғанымды білмеймін. Жаңа тағы ұрдыңыз. Содан басым бұрынғыдан да қатты айналып, өлерге келдім. Енді ұрмаңызшы.

	– Сені сілейтіп кеткеніме талай уақыт болды ғой, сорлы. Мен мына көшенің сонау басына дейін барып қайттым. Қайтып келе жатсам, әлі жатырсың. Неге осы уақытқа дейін қараңды батырмағансың?! Жоқ, ажалыңды күтіп жатырсың ба?!

	Қосыл өзін әлдекімдер құтқарып қалатындай, жан-жағына алақ-жұлақ қарады.

	– Біреуден көмек күткендей, неге алақтайсың сонша? Тастай қараңғы түнде саған жәрдемге келер ешкім болмас. Одан да, тірі қалудың амалын жасап, маған жалынбайсың ба?

	Анау жауап берудің орнына айналаға жəне алақтап, естілер-естілмес күбір етті:

	– Жайрандар қайда кетті, өзі? Шетінен сужүрек екен ғой...

	– Не деп далбасалап тұрсың?..

	Сүлеймен осылай дей бергенде, қақ желкесінен тиген ауыр соққыдан етпеттей құлады. Әлде темір заттар, әлде сойылдар, әйтеуір ауыр бірдеңелердің соққылары құлағанда да бар денесіне жауып жатты. Ұрып жатқандар біреу емес, екеу емес, бірнеше адам тәрізді. Құлағына олардың бір-бірін қайраған дауыстары естілді. Соққылар енді басына тиді. Осы сәт талмаусыраған күй кешіп, есін жоғалтты.

	Одан соңғы жерде өзіне не болғанын білмейді. Бір кезде көзін ашып, өзінің тірі екенін білді. Тура баяғы Өдімәт бастаған жөйіттер тамаққа ұйықтататын бірдеңе қосып сілесін қатырғандағыдай күйге түсіп, бір жерде байлаулы жатыр. Онда денесіне соққы тимегенді. Енді бар денесі соққылардан ауыр тартып, көзі іскен, бет-аузын қан басқан. Еріндері жыртылып, басы жарылған. Аяқ-қолдары зырқырап, тізе-сандары, шынтақ-білектері қақсап тұр. Екі қолы алдына айқастырыла, аяқтарымен қоса шандып тасталынған. Іскен көздерін сығырайта ашып, жан-жағына қарады. Жатқан жері бір тамның орта тұсы. Там адам тұратын кәдімгі үйге ұқсамайды. Төбесі дөңгелектенген күмбезді. Қыштары сарғыш, араларына жапсарға құйылған лайлары үгітіліп, тым көне тартқан. Сірә, әлдебір мола үстіндегі ескі сағана болса керек.

	Там ішiнде жан жоқ, тып-тыныш. Сүлеймен аһ ұра күрсінді. Сосын осындай лажсыз жағдайға тап болғанда ие болғанын ойлайтыны сияқты, бұл күйге қалай тап түскені жайына ой жүгіртті. Қосылды сұраққа алып тұрған. Сосын қақ желкеден оңбай соққы тиді. Арғы жағы тұманды. Өзін кімдер ұрды, мұнда кімдер әкеп тастады, белгісіз. «Әй, бағана мен ұрғанда Қосыл сұм «Миым айналап кетті» деп еді. Ол тұрмақ мықтымын деген өзімнің басыма да қанша соққы тиді. Сірә, осы мен осындай қапыда тигені соққылардан ажал табатын шығармын...»

	Ойын там ішiне сөйлей кірген біреулер бұзды. Есік жаққа қарап еді, бес-алты адам кіріп келе жатыр екен. Алдыда – Қосыл. Оның артындағылардың арасында ұзын бойлы, кесек денелі біреуі ерек көрінді. Онысының қолында мылтық. Мылтық болғанда, Сүлеймен баяғыда таудағы басмашылырдың қолынан талай көрген ағылшынның он патронды венчестері. Басқаларының белдерінде бір-бір ұзын қанжар ілулі. Біреуінің екі қолында екі қап бар. Қосыл сөйлеп келеді:

	– Бекабаны өлтіргенмен, мені өлтіре алмаған дәу жатыр, міне, өлімші боп. Бірақ басынан қатты ұрғаны соншалық, миым әліне дейін шашылардай боп, мең-зеңмін. Жайран, енді бұған не істейміз? Анау төбедегі үлкен қазыққа асып кетемiз бе, жоқ, атып тастап, тырдай шешіндіріп тастап кетеміз бе? Қайсысы дұрыс? Жалаңаштап кетсек, өлiгi құрт-құмырсқаға оңай жем болады.

	– Өлтіру қашпас, – деді ұзын бойлысы. – Бұған қояр бірер сауалым бар. Бұл баяғыда біздің жігіттерді құртар кезде «алдымен бұлардан сауал алып алайын» деп, оларды хайуанша қинап, бар сырларын біліп алады екен. Сол тәсілін өзіне қолданайық та. Ей, өгіз тектес хайуан, сенің атың Сүлеймен ғой-ә? Баяғыда Қоқанға саған топырақ жалатайын деп барғанымда, сол жақтан кетіп қалғаның себепті аман қалып едің. Ақыры қолды қылдық-ау, өзіңді.

	– Сен кімсің өзің? – деді Сүлеймен.

	– Ажалыңмын! Ертеректе Қоқанда сені таппаған соң қатының мен балаңды өлтіріп кеткем. Өзіңнің де бір кезегі келер деп ойлағап сонда. Сол сәт, міне, келді бүгін. Бірақ мен сені өлтіруге қимай тұрмын. Ол үшін бір сауалыма нақты жауап берсең болғаны.

	Осы сәтте Сүлейменнің есіне Қоқандағы баяғы Жардақтың «Сенің қатының мен балаңды бауыздаған Тәшкеннен келген – Жайран» дегені сап етті. Сап етті де, бар ашуы көтеріліп шыға келді:

	– Ей, сен, қорғансыз, кінәсіз қатыным мен баламды өлтірген Жайран залымбысың?! Oh, сұрқия, қайылсыз жерде кездескеніңді қарашы. Әйтпесе, Бекабадан бетер етер едім.

	– Енді өкінгеніңмен ештеңе тындырымассың. Одан да, айт! Тірі қалғың келе ме?!

	Жыны қатты қозғанда басына не түссе де, ештеңенің парқына бара бермейтін Сүлеймен осы сәт бойын сабырлыққа жеңдірді.

	Егер қырсыға берсе, мынадай күйде түк те тындыра алмайтынын, қайта әп-сәтте ажал құшатыны жайындағы қиял да бірдемде санасын шарпып өтті.

	– Сонда не қыл дейсің маған?

	– Маған Парманқұл мен Пархадты ұстап берсең, өзің амансың.

	Өліп кетсе де, досын сатпайтын Сүлейменге мына сауал ауыр тиді.

	– Өзімді қандай тәсілмен өлтірсең де, мұның іске аспайтын амал.

	– Қалауың сол болса, өз обалың өзіңе. Әлгі екеуді сенсіз-ақ тауып аламын. Айтпақшы, ана дүниеге аттанар алдыңда біздің қолға қалай түскеніңді білгің келмей ме? – Жайран жауап күтпей, сөзін жалғады: – Бақырайған көзіңнен көріп тұрмын, сол жайын білгің келіп тұрғанын. Екі күн бұрын Бекабаның үңгіріне барсам, сен оны өлтіріп, бар қазынасын алып кетіпсің. Мұны сондағы жаралы жөйіттен есіттім. Қосылды алып, арбамен кеткеніңді де содан білдім. Сөйтіп, мына жiгiтермен дереу соңыңнан түстік. Кеткен бағытыңды шамалап келе жатсақ, бір көшеде теңкиіп Қосыл жатыр. Әйтеуір өлтіріп кетпепсің. Су құйып есін жинатып алдық та, не болғанын сұрадық. Содан артыңнан қуайын деп оқталып тұрғанымызда жол таппаған сен қайтып келе жатыр екенсің. Дереу қулыққа басып, Қосылды жолға жатқызып қойдық та, өзіміз тамдардың панасына тығылып тұрдық. Ойыңда ештеңе жоқ сен ақымақ Қосылды тұрғызып, сөйлесіп тұрғаныңда ту сыртыңнан ұрып, сілейтіп түсірдік. Жалпы, мен жолым болғыш адаммын. Біреуді іздесем, түбі таппай қоймаймын. Одан соң іздегенімді Құдай қолыма жүдә оңай түсіреді.

	– Тасадан бас салатын жаман әдетіңді жолы болғыштыққа санаймысың, кәззап. Әттең-ай, бір кегім сенде кетіп барады. Бірақ ақырың оңбас... Ол кекті мен алмасам да, сені қалай жазалауды Құдайдың өзі-ақ ретін келтірер.

	– Оттай бермеші-ей, әрдеңені! Тап қазір...

	Жайран тағы бірдеңе деп аузын аша бергенде гүрс еткен мылтық даусы шықты. Сүлейменнің қасында жүрелеп отырған Жайран жерге жабыса құлады. Мылтық екінші рет атылды. Бұ жолы Қосыл жер құшты. Не болғанын түсінбеген басқалары жан-жаққа алақтай бас бұрды. Сүлеймен де аң-таң боп, біресе құлағандарға, біресе дабырласып, шат-шәлекей болған жөйіттерге қарады. Сөйткенше болған жоқ, есіктен төрт-бес адам топырлай кірді. Топ алдында қолында мылтығы бар – Пархад, соңында – Парманқұл, Тағай және екі жігіт. Пархад кіре сала, мылтығының дүмімен сасып тұрған жөйіттерді пергілеп, теңкитіп тастады. Парманқұл мен Тағай Сүлейменге таяды:

	– Уа, батырым, әйтеуір ажалдан амансың ба?

	– Кешігіп қаламыз ба деп, жанұшырдық қой осы жаққа қарай. Қараймын, таяқ жегенің болмаса, оқ-шоқ ала қоймапты өзіңді, – десті екеуі.

	– Уай, сендер қайдан тап бола қалдыңдар?! – деді Сүлеймен таңданысын жасыра алмай. – Уай, Тағай, саған ылғи айтушы едім ғой, мені ажалдан әркез Құдайдың өзі қағады деп, ой, айналайындар, қалай іздеп таптыңдар мені?!. Сәл кешіккендеріңде менен айырылып қалар едіңдер. Уай, мына пәлекет жөйіттер мені қайда әкелген? Бұл қай жер өзі?

	– Бестамдағы мола ғой, – деді Тағай. – Ал өзіңді қалай тапты дерің барма. Сенен адасып қалған күні кешке үйге Парманқұл мен Пархад келген. Өзің бір күн келмеген соң іздеуге шықтық. Көшеге шықсақ, бүкіл Тәшкен сенің Бекабаны өлтіріп кеткеніңді жыр қып айтып жүр. Ал өзің ұшты-күйлі жоқсың. Бұдан қатты секемдендік те, іздеуге кірістік. Мына Парманқұл мен Пархад шындаса, таппайтын жоғы қала ма. Бір таныс жөйіттен сені Жайранның қолды қылғанын білдік. Сол арқылы ғой, екі күн салпаңдап, осында тап болғанымыз. Ай, құрысыншы бәрі. Ең тәуірі, аман екенсің. Одан да тәуірі, көксеп жүрген арманың – Бекабаны жер жастандырыпсың. Енді шаһарда тыныштық орнайтын болар.

	– Бекабамен қоса, анау жатқан Жайранның да зауалы келді бүгін. Әй, Парманқұл, Пархад, енді бейбіт тұрмыс құрып, алаңсыз күн кешерміз бәлкім.

	Қуанған Сүлеймен риза кейіппен жiгiтерге карады. Олар да күлісіп, Сүлейменді құшақтады. Бұл – бір-бірлеріне үнемі демеу болып жүретін қаһарман жігіттердің өзара ризашылығы еді...





ЭПИЛОГ ОРНЫНА


	Кезең-кезеңге бөлініп, сынаптай сырғып өтетін адам ғұмыры бір орнында тұрмақ емес. Жастық қайрат та, жігіттiк бұла дәурен де жылдар өткен сайын кеміп, қарттыққа жеткенде семері ақиқат. Дегенмен жастығыңда кім болдың, не атқардың, жақсы болдың ба, жаман болдың ба, мейлі, кім болсаң да сол кезеңде сыншы елдің өзіңе берген атақ-бағасы қария жасқа жеткеніңде де қалмайды екен. Міне, бойына біткен тасқын күш пен арыстан жүректің, адуынды мінез бен беті қайтпайтын қайсарлықтың, өзгеге ұқсамайтын дара жаратылыстың арқасында жасында есіміне «қарақшы» деген қоспа атауды iлiктiрiп алған Сүлейменді жасы жетпіске таяса да, ел әлі күнге солай атайды. Біреулер ол атауды сүйінішпен айтса, біреулер күйінішпен айтады. Сүйініші – ел кейде өзі жақсы көрген қаһарманды қарақшы деп ныспылайтындығы, өйткені қазақ ұғымында қарақшы деген атау бір жағынан ел қараушысы, елдің бетке ұстар азаматы деген мағынаға да сайған. Осы тұрғыдан алғанда, Сүлеймен қарақшы – биік рухты адам. Бұл оны дәріптеу емес. Себебі Сүлеймен әр жер-әр жерде кездесетін, іс-әрекеті майда-шүйде ұрлық пен тасада оқ ататын, опасыз тірлік жасайтын ұсақ ұры-қары мен қанішердің қатарына жатпаған. Ол ылғи өзі секілді мықтылармен алысқан. Ал оның заманында ондай мықтылар, баскесерлер, момынға күн бермейтін залымдар, әлсізді мұқатқанына мәз жауыздар көп болған. Сүлеймен соларды тезге салып, орталарында әділдік орнатам деп, көп тәлкекті бастан кешкен адам. Ол ғұмыр бойы бір-ақ арманмен өткен – жуас жылап, кедей күңіренбесе, кембағал кемсеңдеп, жарлы зарламаса екен деген. Сондықтан да ол Тәшкен саудагерлері мен байбатшаларынан түсірген дүние мүліктердің барлығын кедей-жатақ пен кембағалдарға таратып беріп отырған. Ал өзіне өле-өлгенінше жалғыз аттан басқа мал жинамаған.

	Өткен ғасырдың елуінші жылдарының аяғына таман өзі туылған ауылға келіп орныққанда жақын маңдағы бір де бір ауылға ұры түспейтін болған. Бұған себеп – түн кезгіш сұғанақ қолды, арам пиғылды ұры-қарылар одан үрейлері ұша қорыққан. Әрі пір тұтқан. Осыған байланысты олар харам ниеттерімен Сүлеймен маңайына жолай алмаған. Осы үшін де және мәрттігі мен азаматтығын бағалап, жұрт оны «қарақшы» деп сүйіспеншілікпен атаған. Ал күйінішпен атайтындар...

	Әмбе ел бір адам туралы бір пікірде ешуақытта болмаған. Әсіресе «жақсының артынан сөз ереді» дегендей, атағы шыққан адам төңірегінде қаңқу сөздер көп болады. Адамның шын болмыс-бітіміне көздерін жеткізуге өрелері жетпейтін надандар біреудің бойынан кемшілік іздеуге құмар болатыны бар емес пе. Сүлейменнің даңқты істерінен гөрі пендешілігін теруге құмбыл сондай жетесіздер ғой, тап өздері одан зардап шеккендей, оны бір құбыжыққа теңеп «күйінетіндері». Бірақ осы еңбекте баян етілген Сүлейменнің қам-қарекеттері ондайлардың аузына құм құюға жетерлік болар деп есептейміз.

	...Сонымен, біз осы кітабымызда Сүлеймен атты қаһарманымыздың қырық жасына дейінгі шым-шытырық оқиғалар мен сергелдең жүріске толы өмірін паш еттік. Енді оның қалған өмірі қалай өтті деңіз. Менің көп жылдар басшылық қызметке болған Үмбетәліұлы Дүйсенбек деген жақын туыс ағам болатын. Сүлеймен қайтыс болар алдында сол кісінің үйінде болыпты. Дүйсекең сонда Сүлейменмен не жайында әңгімелескенін маған ауызба-ауыз айтқан еді. Осы әңгімені толық жазып, хикаямызға нүкте қойсақ па деймін. Қайран, ешқашан қамығуды білмейтін құрыш жүректі ер Сүлеймен, сонда қатты жасыпты...

	– 1967 жылдың қазан айының басы болатын. Мен Ленин ауданындағы «Қызылтаң» қолхозында бастық едім. Бір күні жұмыстан кештетіп үйге келсем, жеңгең:

	– Сені бағаналы бері үйде бір дәу кісі күтіп отыр. Түрі де сұмдық қорқынышты. Ойпырмай, мұндай дәу, әрі сұсты кісіні ешқашан көрген емеспін. Өзің танымасаң, ол маған тіпті бейтаныс, – деді.

	Үйге кірсем, төрде теңкиіп Сүкең жамбастап жатыр. Мені көрген соң қорбаңдап, екі қолымен жер тірей орнынан тұрды. Оны көрмегеніме біраз болып еді. Қартайып қалыпты. Бірақ баяғы нән денесі со күйі. Мен сәлемімді аяқтап үлгергеніше:

	– Амансың ба, бауырым? – деп құшақтай алды. Алпамсадай денесімен құшағына алып, жауырынынан қапсыра құшақтап қысып жібергенде, Құдай салмасын, сүйектерім қытыр-қытыр ете қалды-ау. Маған мейірімі түсіп, жай ықыласпен құшағына қысқанына жаным шыға жаздаған мен, сол сәт «бұл кісіден әлі қайрат қайтпаған екен-ау» деп ойладым.

	Отырдық, Сүкең малдас құра, оң жағыма жайғасты. Ол кісінің отырысының өзі ерен еді-ау. Сипаттап жеткізе алмаймын. Күректей алақандары мен жас баланың білегіндей жуан, әрі ұзын саусақты қолдарын екі тізесіне қойып біраз уақыт хал-жағдай сұрасты. Мен де қалыспай одан жай-күй құрастырып жатырмын. Сүкең әдеттегідей асықпай сөйлейтін мақамымен жауап қайтарып отырды.

	Жеңгең дастарханды қайта жасады. Шай демдеді. Оны құя бергенде жеңгеңе:

	– Қазанға тамақ салып па едің? – дедім.

	Ол жауап бергенше, Сүкең сөзге араласты:

	– Қарағым, Дүйсенбек. «Жаман үйді қонағы билейді» деген болмасын. Оның үстіне «мейман ерте келмей ме, болмаса ертең келмей ме» деген сөз бар. Менің кештетіп келгенім былай тұрсын, сен өзің де жұмыстан кеш оралдың. Сол үшін де келінді әуре етіп, ет-петке әрекеттендірмей-ақ қой. Бағана келе сала, бұл жайында келіннің өзіне де ескерткем. Шынымды айтсам, баяғыда бір қойдың етін бір өзім жейтін маған осы күні жатар алдында жеген ет батпай жүр. Түнімен жүрегімді қыжылдатып, мазамды алады. Кәрілік таяйын деген шығар. Одан да келін жеңіл-желпі тамақ істей салсын. – Сүкең осыны айтып, сәл күлімсіреді: – Дастарханыңа араласты деп айып етпе, інім. Өмір бойы өз дегеніммен жүрген адаммын ғой. Соған сайып, кей-кейде ибалық дегенді де ұмытып кетем.

	Мен оған әзілмен жауаптадым:

	– Ойыңызды тура айтпасаңыз, дегеніңізді істетпесеңіз, сіз онда Сүлеймен қарақшы боласыз ба.

	Оған күле қарап едім, ол кісі тіпті еңкілдей күлді.

	– Ой, Дүйсенбек-ай, Сүлейменнің қарақшы деген ныспысы көрге кіргеніңде де қалмайтын шығар. Әй, осы, мен әлі ешкімнен ашып сұраған емен. Сенен сұрайыншы. Бұл жұрт, жоқ, мысалы, мына сен, мені неге, неліктен қарақшы атайсыңдар?

	Қапелімде күмілжіл кібіртіктедім де қалдым:

	– Кім біледі... Жұрт солай дегесін... біз де солай...

	– Соны айтқан жұртың бар болсын, – деп Сүкең дереу түнерген кейіпке енді.

	Оның мұндай кейпін көрген соң оны ренжітіп алдым ба деп іштей қатты састым. Көңілін не айтып жібітсем екен деп ойлап отырғанымда, Сүкең терең күрсініп, сөйлеп кетті. Даусында ызғар жоқ. Үні тым мұңды жанның даусындай боп, жұмсақ естілді.

	– «Құлан құдыққа құласа, құлағында көлбақа ойнайды» деген сөз бар-ә, Дүйсенбек? «Арыстан қартайса тышқанға күлкі» деген тағы бар. Баяғыда қауқарым мол кезде ешкiм бетіме ойнап болса да, шын болса да «қарақшысың» деп айта алмайтын. Қазір құрдасым да, замандасым да, үлкен де, кіші де ойнағансып, осы бір тұрпайы, естісем аза бойым қаза болатын сөзді бетіме былш еткізіп айта беретін болды. Дегенмен, мен өзімді қарақшы санаған емеспін. Ілкіде, жастық кезімде аласапыран күндерді бастан өткеріп жүргенімде адамға жақпайтын талай қылықты жасаған шығарамын. Иә, жасағаным анық қой. Бірақ оларды – өзімді, қала берді өзге әлсіздер мен момындарды қорғау үшін жасадым. Жасамасам болмады. Қайтейін, тағдырыма әу баста сондай істер жазылған шығар.

	Сүкеңнің сөзіне зейін қоя тыңдаған мен, ол тоқтаған кезде әңгімені ары қарай жалғастыру үшін не айтарымды білмей, тағы дағдардым. Ол да бірауық үнсіз отырды. Бір кезде тамағын кенеп алды да сөйлей жөнелді:

	– Білсең, Дүйсенбек, маған қарақшы деген ат жиырма үш жасымда жабысты. Жалғандықта көп нөкерін маған қарсы айтақтатып, мені келемежге айналдырған орыс попының басын тамға салынған паруаз ағашпен ұрып, қақ жарып кеткен соң жұрт өзімді қарақшы атап кетті. Расында, содан кейін қырық бес жасқа дейінгі өмірім ылғи дала тағысындай түзде өтті. Тауда басмашылармен, шаһарда адам жегіш жөйіттермен, опасыз қаскөйлермен алысқа түстім. Бір жерде жұртқа бекерден-бекерге зәбір көрсетіп жүрген мықтысымақтың атын естісем болды, соны тізерлетпейінше, тыныштық таппайтынмын. Жайлы тұрмыс, жұмсақ көрпе маған жақпайтын. Әлі де сондаймын ғой. Қартайсам да, қыранға ұқсап биікке самғағым, көкжалға ұқсап дала кезіп кеткім келіп тұрады. Осы мінезімді әлі күнге дейін өзім де ұқпай келемін. Сенсең, інім, мынау кең дүние маған тар болады да тұрады.

	Соғыс басталған қырық бірінші жылы мен қырық үште едім. Онда Тәшкенде тұрғаныммен, ешқандай жеке документім болмайтын. Документім болмағасын, еш жерде тіркеуде де жоқпын да. Соның кесірінен Тәшкен военкоматына «Мені соғысқа жібер» деп қанша өтінсем де, майданға жібермей қойды. Бір жағы – менің түріме қарап, «Сіз елуге таяп қалғансыз-ау. Елу жастағыларды соғысқа жібере алмаймыз. Одан да соғыстағы майдангерлер үшін осында еңбек етіңіз» деп дәл жасыма сенбеді. Сөйтіп, қан кешуге әбден үйренген мен, жат жерде өліктері қалған талай қандастарымен бірге соғысқа бара алмадым. Алай мен Тәшкендегі баскесерлер мен жөйіттерді басып-жаншып, қаһарман атанғанша, сол соғысқа барып, жаумен аянбай ашық айқасып, батыр атанған мың есе тәуір ме еді. Амал не, Ұлы Отан соғысының нəсібін Құдай маған таттырмады. Егер де сол соғыста сондағы ұран – «Ел үшін», «Сталин үшін» деген аттанмен жауға шауып, мерт болсам, менің күрделі ғұмырымды жете түсінбегендіктен, ой-саналары ауыл қырынан аспайтын надан жел сөзділер мен қорқақ бейпіл ауыздылар айтып жүрген «қарақшы» деген ныспым жоғалып, жұрт мені «Ел үшін жанын қиған ер Сүлеймен» дер ме еді...

	Осы сәт ол туралы көптен бері бағамдап жүрген ойымды айтудың сәті келді. Сүкең сөзін тоқтатып, кеседегі шайға қолын созғанда сол ойымды жайып салдым:

	– Сіз тегін адам емессіз. Сүке. Арғы бабаңыз Төле биден бастап бергі аталарыңыздың барлығы әруақты кісілер болған. Бірі шешен, бірі би, бірі батыр, бірі бай еді. Солардан қалған рух пен қасиет жиылып кеп, бір байлықтан басқасының бәрі өзіңізге қонған-ау. Сонша қатерлі өмір кешіп жүргеніңізде, сізді неге бір тентек тасада тұрып атып кетпеді. Ұйықтап жатқаныңызда бір бұзық неге басыңызды шауып кетпеді? Осындай-осындай қауіптерден сізді үнемі қорғап жүрген бір киенің болғаны да. Ондай кие әруақты жандарда ғана болатыны аян.

	Бүгін Сүке, тым көңілсізсіз ғой. Бөтен жерде емес, ініңіздің үйінде отырсыз. Бұрын үнемі қабағыңыз ашық жүретін еді. Ашық-жарқын отырыңызшы. Өзіңіз шақырып келтіре алмайтын қонақсыз. Келгеніңізге қуанып отырмын. Жадырап, өткен-кеткеннен сыр шертсеңіз тәуір болар еді.

	– «Балықшы балығын, қойшы қойын айтады» дегендей, менде адам қызығарлық өткен шақ бар деймісің. Мен айтсам, кейбір әңгімелерiме төбе шашың тік тұрады. Қарақшының айтатыны қарақшылық жортуылдан басқа не болсын.

	– Сіз, Сүке, жұрт жек көретін қарақшы емессіз. Біле білсеңіз, сіз күллі халықтың сүйікті тұлғасысыз. Ісі лас, тiрлiгi нас, жаман қарақшыны жұрт сыйламас-ты. Ал, сіз, қарақшы деген атпен зор даңққа бөленіп, сол атақпен қошаметті өмір сүрдіңіз. Елдің өзіңізге деген ілтипаты өзгеше. Осыған шүкір деңіз.

	– Е-е, Дүйсенбек, жұрттың бәрінің түсінігі сенікіндей деймісің. Жасым ұлғайған сайын өткеніме көп көз жіберіп, өмірімнің бірталай кезеңіне өкініш білдіріп, түн ұйқымның төрт бөлінетіні бар. Неге сонша сергелдең өмірге құмар болғаныма таңмын. Таң бола тұрып, «басқаша өмір сүре алмас едім-ау бәрібір» деген ой туады тағы. Мені қынжылтатын, ылғи маза бермейтін бір ой бар. Мына жалғанда кім мәңгілік дейсің. Мен де кетермін бір күні. Бір күні емес-ау, сол ажал қап-қара болып, кешелі бері жаныма таяп-таяп келіп жүргендей... Иә, құрғыр ажалдан кім құтылған? Ол тап келсе, артымда не қалды, соны ойлап мазаланам. Ел не айтады мен жайында. Ұрпақтарым кім болды дейді? Менің ешкімнің басынғанын көтере алмайтын биік көкірегімді, ешкімге намысымды жібермейтін өршіл жүрегімнің сырын кейінгілер ұға ала ма? Әлде майда-шүйде ұры-қарыларға бас болған, талайдың түбіне жеткен қанішердің нағыз өзі болған дер ме?

	Мен Сүкеңнің мұң торлаған көңілін серпілткім келді. Ол үшін оның қуанышпен еске алатын естеліктерін қозғайын дедім:

	– Осы, Сүке, сіз сотталғанда, болмаса ұсталғанда, өмiрi мiлисалардың алдында жүрмейтін еді деген қауесет бар. Сол рас па?

	Ол менің ойымды сезгендей:

	– Сен көңілімді көтерейін деп отырсың-ау деймін, – деді. Сосын сәл жымиды. – Оның рас. Қай кезде де мілисалар менің алдымда жүретін. Мен қашпай, олардың соңынан еріп, баратын жерге ілесіп баратынмын.

	– Сізде алтын көп болған дейді...

	– Болды. 1930-40 жылдары Тәшкенде не нәрсе болмайтын. Ондағы өмір біздің дала мен тау қазақтарының өмірінен тым басқаша еді. Алтыны көп байлар да мол-ды. Талай бай, алдымызда кінәлі болған талай белсенді кей кезде бізге алтын беріп құтылатын. Бірақ сол алтындардың қызығын өз басым көрген емеспін. Кейін Бекаба деген жөйітті өлтірген кезімде де бес-алты қадақ алтын олжалағам. Тағай деген досым оны Тәшкен саудагерлеріне сатып, көп ақша жинап берді. Ал ақшаны кембағалдарға тараттым.

	– Кейбір ұрылардың Өзбекстаннан, Қырғызстаннан айдап келген жылқыларын тартып алып, ауыл-ауылдарға таратқаныңыз да шындық қой.

	– Иә.

	– Кавказдықтардың өзіңізбен аттас бір дәуін ұрып-жығып, келімсектердің екі аяқтарын бір етікке тығып қойғаныңыз жайында да есітіп еді. Сол оқиға қай жылы және қалай болған еді?

	– Мен елу жетінші жылға дейін Тәшкенде тұрдым. Бірақ ауық-ауық елге соғып тұратынмын. Елу төртінші жылы жазда ауылға келсем, елдегі біраз жұрт маған олардан көріп жүрген зәбірлерін айтты. Сөйтсем, олар жиылып алып, қазақтарға тыныштық бермейді екен. Малдарын ұрлағандары былай тұрсын, базарлар мен көшелерде ашық түрде әлімжеттік жасап, онша-мұнша зат-бұйымдарын тартып алады екен. Мұндайды естіген мен, сірә, шыдап тұрам ба? Жексенбі күні Ленгірдің мал базарына сондай зорлықшылардың белсенділері түгел жиналатынын білген соң сонда бардым. Бір мықтысынан бастап, оншақтысын жайратып салдым. «Бұдан былай бір қазаққа тигендеріңді естиiн, бәріңді бүгінгіден бетер етемін» дедім.

	Алайда олар жүдә кекшіл ғой. Тағы топтанып алса, бас бермейтін бұзық. Менен жеңілгеннен кейін тыныш жүрмей, сонау Қарағандыдан өздері пір тұтатын бір дәуін шақыртыпты. Соны құлағым шалғасын, Тәшкенге қайтпай, әлгіні күттім. Арада он бес күндей өткенде, біреуі келіп: «Біздің Қарағандыдан келген дəуіміз саған екі күннен соң Ленгірдегі базарға келсін» – деп айтты», – деді. «Батыр болса, қарусыз, пышақсыз болсын» депті тағы. Бардым. Базар ортасында шешендер топырлап тұр. Ортасындағы біреудің тұлғасы бөлек. Құдды Сібірдегі қара Ибан сияқты. Өздерінің күткен адамы мен екенімді білгесін, қолын беріп танысты.

	Оның да аты – Сүлеймен екен. Бірден қалай төбелесетінімізді және жасымды сұрады. Менен екі жас үлкен екенін білгесін: «Бір-бірден ғана ұрысайық. Кім орнынан тұрмай қалса, сол жеңілген болады. Жеңілген адам жеңгеннің уәжінде тұрсын», – дедім. «Жарайды, бірінші болып қайсымыз ұрамыз?», – деді ол. «Сенің жасың үлкен екені, әрі қонақсың. Сондықтан да бірінші кезекті саған бердім», – дедім.

	Екеуміз топтан бөлініп, базар ортасына шықтық. Ол оң қолын ары-бері айналдырып, біраз дайындалып алды да, құлақшекемнен қойып қалды. Көптен бері мұндай дүлей соққыны көрген жоқ едім. Көзім тұманданып, талықсыған күй кештім. Бір жағыма қарай үш-төрт қадам тәлтіректедім-ау деймін. Бірақ құламадым. Аздан соң өз-өзіме келдім. Қатты соққы тисе қатты көтерілетін ашуым басыма шықты. «Әй, нəлеті! Енді сен тұр! Қазақ қаһармандары, әсіресе мына мен сияқты қаһарман ешкімге әруағын таптаттырған емес!» – деп құлақ үстінен аямай бір ұрдым. Ол цементтелген жалпақ базар лавкасынан ары асып, жерге бүк түсті. Қайтып тұра алмады. Жанындағыларын да тағы қырып салар едім. Бірақ мен өздеріне бұрыла бергенімде, олар қаша жөнелді. Қанша дегенмен елу беске келіп, шау тартып қалған шағым ғой, қуып жете алмайтынымды білгесін, соңдарынан түспедім.

	Кейін есіттім, жаңағы Сүлеймен сол құлағанынан адам қатарына қайта қосылмапты. Сірә, миына қан құйылып кетсе керек, бір қолы мен бір аяғы істемей, тілі де сөзге жөнді келмей, көп жыл төсек тартып жатыпты.

	Жалпы, Сүлеймен деген атты иеленгендер мықты бола ма, қайдам, Қырғызстанда да бір Сүлеймен деген дәумен алысуыма тура келген. Бұл осыдан жеті-сегіз жыл бұрын болған-ды. Жас та болса, «Қабылан қарақшы» атанып жүрген Көкiбелдегі бағыс Алпыс бір күні маған келіп: «Бүршімyллада бір қыпшақ ортағым бар еді, соны және інісін Ош жақтан келген қырғыздың Сүлеймен деген шоңы өлімші етіп ұрыпты да, он жеті жасар қарындасын тартып әкетіпті. Сүлейменге дау сала баруға жалғыз болып тұрмын. Бірге барып, әлгіден құн алып қайтайық та», – деді. Алпысқа келсем де, біреудің біреуге көрсеткен зорлығына шыдамайтын әдетім әлі қалған емес-ті. Оның үстіне Алпыс қарақшыны туған інімдей көріп, қатты сыйлайтынмын. Ол өзі алған бетінен қайтпайтын нағыз жаужүрек нарқасқа-тын. Сөзін жерге тастамай, атпен тау асып, Ошқа бардық. Іздеп жүріп, әлгі Сүлейменді таптық. Анықтап айтқанда, бір көкпардың үстінде кездестік. Жасы менен он жастай кiшi екен. Неге келгенімізді білген соң, бірден шаптығып шыға келді. Нойыстың мінезі жаман екен. «Сен екеуің өліктерің қырғыз тастарының астында қалсын деп келдіңдер ме? Бүкіл елді шулатып, әркімнің жоғын жоқтаушы атанған Сүлеймен дегенің мынау ма? Алдымен осыны ат тұяғына таптаттырайын, одан соң сенің өлігіңді көмусіз қалдырамын» – деп Алпысқа дiк-дік етті. Дікілдегені аздай, маған тура шауып, ат үстінде бос отырған маған шапшаң қимылмен шап беріп, әп-сәтте оң қолымды тақымына басып алмасы бар ма. Өзі сияқты дәу аты оның тақым қағысына үйреніп қалған ба, менің қолым үзеңгі астына қалай түсті, солай алға қарай шаба кетті. Мен атыммен бірге сүйретіліп кете бардым. Сол қолыммен ананың бір жерінен ұстап алайын десем, найсап, қамшысымен бас-көз демей төбелеп, басымды көтертпеді. «Ой, еркек болсаң, бұлай қатындық іс қылма. Ашық күреске шық» деп айқайлап келемін. Ол тыңдар емес. Тақым астындағы оң қолым зырқылдап, сынар халге жеткенде, бар даусыммен «жібер» деп айқай салдым. Қатты даусымнан ол селк етті де, тақымын бір сәт босаңсытып алды. Осыны пайдаланып, тақымынан қолымды суырып алдым да, тура желкесіне жабыстым. Сол күйі атынан аунатып түсірдім. Құдай салмасын, сонда екеуміз жарты сағаттай алыстық. Ақырында қан-жоса етіп, таяқтап тастадым. Екі күннен соң Алпыстың ортағын ұрғаны және қызды зорлап алып кеткені үшін он жылқы айып төлеп, бізден әзер құтылды.

	– Сізді Қажымұқанмен белдесті дей ме?..

	– Қырық алтыншы жылы Қаратауда жүргенімде Қажымұқан Шаянға келіп, өнер көрсетеді екен дегенді есітіп, арнайы іздеп бардым. Жарықтық, жетпіс беске келсе де, тұғырдан таймаған саңлақ екен. Мені белдесуге шақырды. Жарты сағаттай бір-бірімізді ырғасып тұрдық. Ол айтты: «Әттең-ай, жас кезіңде маған неге кездеседің? Мен сені өзімнен күшті балуан етер едім-ау», – деп.

	Екі күн бірге болдық. Менің тау-тас кезген сергелдең өмірімді есітіп, құдды бір туған әкемдей қатты торықты. «Мен өмір бойы өзіммен күшi теңдес келетін қазақ жігітін іздеп таппап едім. Сондай жігіт – сен, тау-тас кезіп, башмашылармен айқасып жүрісің-ау. Әттең-ай, әттең, екінің біріне қона бермейтін бұла қара күш өзіңді тапқан-ақ екен-ау. Бірақ, қап, соны балуандыққа жұмсағаныңда ғой», – деп күрсінді.

	– Қанша рет ажалдан қалдыңыз?

	– Ой, мені өлтірем деушілер көп болды. Мана сен айтқандай, үнемі бір әруақтың арқасында аман қалып жүрдім. Саған бір құпиямды айтайын. Бұрындары басыма аса қатерлі қауіп төнген кезде көзіме көрінетін ақбоз атты, қара киімді шал бір көрінетін. Сол көрінсе болды, ылғи жеңіске жететінмін. Көрінбегеніне талай жыл өтіп еді... Бағана осында келе жатқанымда, ол маған тағы да көрінді. Сонау Қазығұрттың басынан ұшып шықты да, тура қарсы алдыма келіп, біраз тұрды. Сосын аспанға тік көтеріліп, тым биікке самғап кетті. Соның кім екенін күні бүгінге дейін түсіне алмадым. Бүгін көрінгенде көңiлiм бiрден пəс тартты. Содан əлі серпіле алмай отырмын.

	Оның көңілін басқа нәрсеге аударайын деген оймен тағы сұрақ қойдым:

	– Тәшкендегі шайханада молданы сойғаныңызды айтып беріңізші.

	– Ол мақтаныш ететін әңгіме емес. Менде бір үлкен күнә болса, сол ісім маңдайыма аса үлкен күнә болып жазылып қалған шығар. Ол дәйісті өлтірем деп өлтірді дейсің бе. Өзінен болды. Отыз сегізінші жылы, яки тура қырық жасқа толған шағымда Қоңырбөріктен он жеті жасар қыз алдым. Арада үш ай өткенде Жайқынбайдың Құлтаны кəлхүздан ұрланған малдарды менен көріп, жаламен үш жылға соттатып жіберді. Сотталып бара жатып Құлтанға айттым: «Үш жыл емес, мен үш-ақ ай отырамын. Келген күні сенің басыңды аламын», – дедім. Алатын едім. Егер сол молданың қылығы болмағанда...

	– Сөзіңізді бөлейін, Сүке. Сіз қанша рет сотталсаңыз да және қанша жылға кесілсеңіз де, үш айдан артық отырмағанға ұқсайсыз. Осының сыры неде?

	– Бұл да хақиқат нәрсе. Әйтеуір бір амалын тауып шығып кететінмін. Оның үстіне артымда мені жоқтайтын адамдарым көп еді. Түрме бастықтарының бәрі ақшаға сатылатын.

	– Енді жаңағы әңгімеңізді жалғастырсаңыз.

	– Содан айтқанымдай, үш айдан кейін ауылға оралдым. Келсем, жас қатыным жоқ. Ауылда сол кезде Тәшкен жақтан келген бір сарт молда имамдық жасап жүретін. Сол молда мен түрмеге кеткен соң әйелімді: «Байың енді келмейді. Өкімет оны атып тастайды. Сен жас кезінде теңіңді тауып ал» деп әбден айналдырып, қапалдағы қатыны өлген біреуге бір бұзаулы сиырға сатып жіберіпті. Молда айтқан соң жазғанда шара бар ма? Айтқанына көніп, кете барған ғой.

	Ол кәззәп, молданы айтам да, ауылға келе жатқанымды есітіп, үйі мен бала-шағаларын тастай сап, қашып кетiпті. Жаңағы оқиғаны ағайындардан естіген мен, қапалдағы қатынымды іздеп бардым. Байы да, өзі де қорыққандарынан сөйлеуге тілдері шықпай, отырып қалды. Мен хақиқатты білген соң оларға жақсылық тіледім де, әлгі молданы іздеуге шықтым. Ой, сондағы ашуланғанымды көрсең. Ондай кезде мені ешкім ұстай алмайды. Содан молданың соңынан Тәшкен бардым. Танитындардан сұрастырып жүріп, оның Xoжeнтке кеткенін есіттім. Хожентке барсам, ол Ошқа қашыпты. Найсап, өзін іздеп келе жатқанымды күні бұрын біліп қоя ма, қай жерге барсам да, орнын сипап қаламын.

	Қойшы, сонымен, бүкіл Өзбекстан мен Тәжікстанды бес ай адақтап, молданы қолға түсіре алмадым. Арада бір жыл өткенде оған деген ашуым басылып, ол уақиғаны ұмытқандай едім. Бір күні жазға салым Тәшкендегі Әсті имам мешітінің шайханасына барып қалсам, әлгі сабаз қақ төрдегі нар үстінде шәй ішіп отыр. Мені көріп, тіл-ауыздан айырылды. Ал менің басылып қалған ашуым бұрқ етіп қайта көтеріліп кетпесі бар ма? Шынымды айтсам, ол ашу – анау жас қатынымды қызғанғаннан көтерілетін...

	Көрген сәтте-ақ әлгі молдаға жетіп бардым да, сол жағын ала малдас құрдым. «Қалай, пірім, амансың ба?» деп едім, тілі жұтылғырдың сөйлеуге шамасы келмей, басын изеген болды. Мен шайханашыны шақырып, екі табақ палау мен екі бөтелке арақ әкелуін өтіндім. Ол аталған нәрселерді заматта әкелді. «Же!» – дедім молдаға палауды көрсетіп, Қатты әбіржіген ол екі табақ палауды да апыл-ғұпыл жеп қойды. Оны жеп болғанда бөтелкенің бірін ашып, кесеге толтыра құйдым да, «іш!» – дедім. Сорлы қорыққанынан кесе тола арақты сіміріп салды. Екіншісін де сөйтті. Содан маған бір, жанын солар сақтап қаласындай айналада толып отырған жұртқа бір, алақ-жұлақ қарады. «Болдың ба?» – деп сұрадым мен. Ол басын изедi. «Болсаң, иманыңды үйір», – дедім де, қонышымдағы ұзын екі жүзді қанжарымды суырып алып, әлгінің басын тіземе бастым да, тамағынан орып-орып жібердім. Орғаным былай тұрсын, қой бауыздағандай тамағын осып, басын кесіп алдым да, шайхананың ортасына лақтырып жібердім. Мойнынан қаны атқылаған бассыз дене орнынан ұшып тұрды да, екі-үш қадам жасап, нардан аунап түсті.

	Ой, сондағы шайханадағы жұрттың дүрліккенін көрсең. Біреулері тесікке, біреулері есікке қарай қашты. Лап етіп, бірден қашқандары сондай, есік пен тесікке біразы кeптеліп, сыртқа шығып кетуге мұршалары болмай, бірінің үстін бірі басты. «Ей, сендердің ешқайсыларыңа тимеймін. Неге қашасыңдар?!» – деп айқайласам да, құлақ асар бірі жоқ. Екі шайханшық сарт көмір салатын үлкен жәшiкке кіріп тығылып жатыр. Оларға да «қорықпаңдар», – деп айқайладым. Есі кеткен екеуі жәшікке түсіп алып, үстерінен қақпағын жауып алды.

	Бұл уақиға осылай болған. Көп кешікпей он бесшақты мілиса келді. Соңдарынан еріп, мілисаханаға бардым. Сол жолы тағы да үш жылға сотталдым. Бірақ тағы үш-ақ ай отырдым. Иә, Дүйсенбек, жұрт аңыз қылып айтатын бұл қылығым ерлік емес. Осы үшін өмір бойы өкініп келемін. Жалпы, атыс-шабыспен өткен бар өміріме өкінемін. Десем де, момынның мүддесі үшін күрескенімді ойлап, сәл жеңілденем.

	– Соншама қауіп-қатерді бастан өткеріп жүргеніңізде, қорыққан кезіңіз болды ма?

	– Қорқу, үрку деген – маған жат нәрсе. Тіпті оның не екенін осы жасыма дейін білмеймін. Ешнәрседен қобалжып, сескенген емен. Дегенмен бір рет қатты абыржығам. Бекаба жөйітті көрген кезде. Өйткені ол маған адам емес, мақұлық тектес болып көрінген. Әрі қарусыз едім.

	– Елге қылған жақсылығыңыз да аз болмады-ау...

	– Жақсы адам жасаған жақсылығын айтпайды. Ондайым болса, оны көргендер айта жүрер.

	– Ашығын айтсам, сізді біреулер шын қаһарман ретінде сыйлайды, ал кейбіреу қорыққанынан асты-үстіңізге түседі. Сайып айтқанда, қай жерге барсаңыз да, төр сiздiкi. Ал енді сіз өзіңіз бұрынғы өткен кісілердің қайсыларын құрметтедіңіз. Қазіргі қариялар мен жастар арасында сыйлайтындарыңыз бар ма?

	– Ілгергі қариялардан айтсам, Ордабек болыс пен Естемес, Досалы билерді қатты құрметтедім. Ондай текті жаратылған адамдарды қанша жерлерді шарласам да көрген емеспін. Сиқымдағы Құлажан мен Нұржандай, шегірдегі Сыдықтай шабандоздар енді қайтып туылмайды. Парманқұл мен Қараман сияқты ержүректер өмірге келмейді енді. Бауыржан Момышұлымен де талай табақтас болдым. Ол да қазақ маңдайына біткен ерен тұлға. Қазіргі қариялардан өзіңнiң туысың, Көсемсөзді Аманкелдінің Салығы мен Ұлтанбектің Бекмырзасы, өз жақыным Шаңбай дәу, Нарымбеттің Тұрғанбегі, ауылдағы Жолдықара балуан, сіргелі қайшылыдағы суырып салма ақын Ырыспанбеттің Ыбрайы жаныма жақын адамдар. Жастардан өзіңнен бастап інімдей жақсы көретін біраз жігіттер бар...

	Бұдан кейін де мен көп сұрақ бердім. Сүкең бәріне қысқа, әрі нақты жауап берді. Түнгі сағат он екіден асқанда көсіле сөйлей бастады. Содан таңғы сағат төртке дейін тоқтамады. Сонда өткен өмірінің бәрін-бәрін айтып өтті десем де болады. Әр әңгімесін өкінішпен аяқтап, қайта-қайта күрсінді. Торығып отырып, сыр айтты. Сібір түрмесінде қаза болған жас кезіндегі достары – Төрекелді, Аязбек, Ажандарды еске алып, аһ ұрды. Оның сол түні неге сонша іштей ауыр күйзелісті бастан кешіріп отырғанының мәнісін ұқпаппын.

	Сағат таңғы беске таяғанда жатуға ыңғайландық. Сүкең тысқа шығып келді. Реңі күреңітіп, біртүрлі қобалжыған кейіппен кірді үйге. Кіре сала:

	– Дүйсенбек, жаңа далаға шықсам, ақбоз атты, қара киімді елес – шалым тура сенің есік алдында тұр. Бұрын көрінгенде ылғи күлуші еді. Ал бүгін қабаты қатулы. Маған қолымен аспанды көрсетті де, өзі көкке көтеріліп, зым-зия болды. Бүгіндікке осылай екі рет көрінді. Дұшпан арасында, жау ішінде отырған жоқпын... Неге қайта-қайта келе берді екен ол? – деді.

	Мен ештеңе дей алмадым. Салынған қатар төсекке қисайдық. Ұйықтай алмадым. Сүкең де ояу жатты. Қайта-қайта Алланы аузына алып, жиі-жиі күрсінді.

	Таңертең сағат жетіде колхоздың таңғы нарядына баруым керек болғасын, үйден алты жарымда шығып кеттім. Мен кеткенде Сүкең де тұрып, киініп жатқан-ды. Содан нарядты өткізіп, колхоздағы басқарма мүшелеріне қажетті тапсырмалар беріп, сағат тоғыздан аса үйге келдім. Сүкең есік алдында отыр екен.

	– Ерте келгенің жақсы болды. Маған машина тауып берсең болар еді. Шыршықтағы екінші жеңгеңді көріп қайтсам деп едім.

	– Сіз үшін бәрі дайын, Сүке. Шайланып алайық та.

	Қырқыншы жылдардан кейін еш жерде жұмыс істемесе де, Сүкең атақ-даңқының арқасында өз несібесін өзі тапқан. Ал, соңғы кездері оны ел асырап жүргенін білетінмін. Оның түрлі деңгейдегі хатшылар мен бастықтардың, сот төрағалары мен прокурорлардың, совхоз директорларының үйлеріне қонаққа баратынын да білем. Даңқты Сүкеңнің үйлеріне неге келгенін әлгі кісілер айтқызбай-ақ сезеді. Әлбетте, Сүкең өзі ешқашан ештеңе сұрамайды. Әлгіндей кісілер оны разы етуге өздері ықыластанады.

	Біршама уақыттан соң Сүкеңе шапан-шаттығын жауып, колхоздың «ЗИС» маркалы жүк машинасын арнайы бөлдіріп, шопырға оны баратын жеріне дейін апарып тастауды тапсырдым. Машина кабинасына зорға сыйған Сүкең кетерде:

	– Дүйсенбек, биыл алпыс тоғызға келдім. Он алты жасқа дейінгі өмірімді есептемегенде, қалған ғұмырымның барлығы дала мен тау арасында қыран сияқты қалықтаумен өтті. Осыған орай кейде ойлаймын, ажал маған үйде емес, далада тап болады-ау деп. Қош болғайсың. Бұрындары кездескен кездерімізде артық-кем қылық көрсетіп, ағат сөйлеген жерім болса кешкейсің, інім, – деді.

	– Сіз маған ешқашан әбестік көрсеткен емессіз, Сүке, – деппiн аузыма басқа сөз түспей.

	Ол аттанып кетті. Мен кеңсеге келдім. Кабинетке кіріп жайғаса бергенімде, мана Сүкеңді алып кеткен машинаның шопыры кірді алқынып. Жүрегім бір жаманшылықты сезгендей:

	– Не болды? Сүкең қайда? – дедім абдырап.

	– Ол кісі жолда... Анау қыр басына шыға бергенімізде бірден жүрегі тоқтап.... «жүріп кетті»... – деді ол ентігін баса алмай.

	Асып-сасқан мен кеңсенің бірталай қызметкерін алып, «ЗИС» тұрған қырға бардым. Сүкең кабинада шалқайып отыр. Реңі боп-боз. Демі жоқ. Сол қолы рөл үстінде жатыр. Рөлдің бір шеті майысып қалыпты. Жарықтық, жүрегі тоқтап бара жатқанда соңғы рет ышқынып, рөлді бір ұрса керек. Рөл құрыш темірден жасалған ғой. Оны дәу балғамен ұрып әзер майыстырасың. Ал Сүкеңнің соққысы...

	Міне, Сүкең осылай дүниеден өтіп еді...

	...Бұл күндері ел арасында Сүлеймен туралы естеліктер жылдар саңлауынан сығалап жеткен аңыздардай жаңғырып тұр. Бірақ сол аңызға айналған қаһарман бейне туралы естеліктер жыл өткен сайын көмескіленгендей ме, қалай, бүгінгі ұрпақ оның қарақшы деген атынан басқа нақты кім болғанынан бейхабар болып барады. Осы еңбек оның қандай тұлға болғанын сіздерге, құрметті оқырман, айқындап берген де болар.

	...Көзі кетсе де, атқарған ісі ауыздан кетпеген, біртуар қаһарман текті ер Сүлеймен, сенің де есімің тарихта жүрсін!..





