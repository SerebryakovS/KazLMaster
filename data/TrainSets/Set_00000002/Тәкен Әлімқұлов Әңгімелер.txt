	Тәкен Әлімқұлов

	Әңгімелер





ТЕЛҚОҢЫР




	Жолаушылап кеткен әкесін ойлағанда, Сүгір шертіп отырған домбырасынан жаңылып қалды. Әкесінің кіржіңдейтін тұсы күйдің осы жері еді. Сүгір: «Сірә, күйім дүмбілез білем?!» – деп домбырасын керегеге сүйеп қойды.

	Оған осы күйдің басы ұнайды. Дірілдей дөңгеленетін бунақ қуалай соққан қоңыр желді елестетсе, қайырмасы сол желдің уілдеген уһіліне ұқсайды. Өкініштің ләззаты жүректі әлдилейді.

	Бұл күйдің басын Сүгір тұңғыш перзенті шетінегенде, көп айдан соң шығарған-ды. Аяғы аяқталмай қалған-ды. Бұған жас әкенің бөпе қадіріне құныға қоймағаны да себеп болған тәрізді. Бүгін сол шала-жансар дүниесін қайтадан илеумен болды. Бірақ қаншама құбылтса да, діріл қаққан құлақ күйінен арғы жағы әсер бермеді.

	Туашақ тұтас күйден күдер үзген Сүгір шаруа жайын ойлап кетті.

	Ұшарын жел, қонарын сай білетін қаңбақтай көшпелі тамалардың жазғы жайлауға жарығаны биыл ғана. Қаратаудың тозаңды баурайымен салыстырғанда, осынау Қоңыр – жердің жаннаты. Бұйрат бархандардың арасы – тепсең беткейлер. Ойдым-ойдым жазыққа кетпен ұрсаң, суы шылқылдап шыға келеді. Көк майсаның бояуы көн етікті көк етікке айналдырады. Бұл жақтың жусаны да, изені де, бидайығы да, еркегі де, көдесі де ересен күшті.

	Бұл өңір Жетіқоңыр аталады. Сүгірдің аулы – осының бірінде. Шілдеден шықпай жатып, төрт түлік шетінен түлеп, түгі майланып кетеді.

	Көші-қонға қаршадайынан үйренген Сүгір сонау Қаратау атырабынан айға жуық жылыстап келгеніне өкінбейді, жаз шіркіннің өткіншілігіне өкінеді. «Жеті-қоңырдай жер ұжмағында күз болмай, қыс түспей, сары жаз салдай шалқи берер ме еді, дариға!» – деп армандайды.

	Қоңырдың қымызын ішіп, қуырдағын жеген адам – желікке жеңсік. Әр ауылда күн сайын думан боп жататыны да сондықтан. Ертең жоқ бүрсігүні үшінші Қоңырда Тарақтылардың тойы болмақшы да. Сол есіне оралған Сүгір домбырасын қайтадан баптауға кірісті.

	Баптағанда, машық күйлер жаттығу тілемейді.

	«Ілмені», «Ыңғай төкпені», «Бозінгенді», «Тоғыз тарауды» ұйқыдан ояна сап тартуына болады. Ықыластың күйлері өз алдына. Бұл өңірде Сүгірге тең келетін домбырашы жоғы және аян.

	Неге екені белгісіз, Сүгір көнетоз күйді жаңғыртпақ болады. Бірақ күй төгіліп кетпей, күрмеле береді. Көкейдің күйттілігі жетіспей жатыр. Бәлденейін десе, бәл жоқ. Назданайын десе, наз жоқ. Өкінейін десе, өкініш жоқ. Шолақ келген қызыл-қоңыр домбыраны әрі сабалап, бері сабалап, әрі шертіп, бері шертіп, мандырта алмай қойды.

	Сүгір: «Қой, бір кәрі болар», – деп тысқа шықты.

	Ауылдың жанында сары шағыл бар еді. Соған шығып, шалғайға көз тігіп: «Әкей бүгін де келмеді-ау? Күн кешкірді ғой», – деп керілді.

	Шегір көзі көреген-ді. Бұйрат-бұйраттардағы ауылдардың түтінін, төбеге шыққан адамдарын, қыбырлаған малдарын көріп тұрды.

	Бір кезде шеткі бұйраттан түйе жетелеген аттылы асты. Сүгір пұшпақ бөркін батар күнге қиғаш тосып:

	«Әке пақырдың отырысына ұқсай ма, қалай?» – деп қойды.

	Бірте-бірте жолаушы анық аңғарыла бастады. Әкенің өзі! «Байлық шіркін не істетпейді? Ауызтамыры түйе беріпті-ау! Баяғы өз атағы ғой!» – деп ойлады.

	Сүгірдің әкесі бір уақытта кіді бұрылып, қиғаштап кетті. «Шығырлы құдықтағы досына бара жатыр. Қырсық шал сырқынды досына қыр көрсетпек!» – деп түйді. Осы сәтте оның арт жағынан құрғақсыған дауыстар естілді. Бес-алты кісі келе жатыр. Біреуі қол бұлғап шақырады. Сүгір асығып-аптыға қоймады.

	– Әй, төмен түссеңші. Шағылға біз шыға алмаймыз, – деді біреуі қамшысын оқтап.

	Жолаушылардың түрпеті әлем-тапырық. Алыстан жолсоқты боп келгені көрініп тұр. Аттарының сауыры көбік. Көкірегі қырыл қағады.

	– Бұл кімнің аулы? – деп сұрады жаңағы қамшы оқтаушы.

	Сүгір жөнін айтты.

	– Е, әлгі домбырашы сен екенсің ғой, – деп екінші біреуі көзімен сүзіп өтті.

	Менсінбеген сыңайда ма, қалай? Домбырашы шамдана бастағанда, үшінші біреуі:

	– Мына жігіт мілиса начальнигі, – деп аққұба ашаң жігітті нұсқады.

	– Ауыл осы. Түсіңіздер, – деді Сүгір селқос қалыпта. Ол өз үйіне түсірді. Таманың жалпақ отауының бойы аласа да, іші кең еді. Жолаушылар құлай-құлай кетті.

	Милицияның бастығы төрге құлады.

	– Белдігімді шешіп, тапаншамды бас жағыма іліп қойшы, – деді ол кеспелтек қарасұрға.

	Атқосшысы осы кеспелтек екенін Сүгір бірден болжады.

	– Қай жерден шықтыңыздар? – деп сұрады ол кісілерге жастық тастап жатып.

	Бұлардың дилысы атқосшы екен. Ол жолға екі түнеп, суыт келген беті осы екенін айтып өтті.

	– Бүгін қай арадан аттандыңыздар?

	– Қосаралдан!

	– Онда сіздермен сөйлесуге болмайды. Таңертең әңгімелесерміз, – деп Сүгір тысқа шығып кетті.

	Сусын ада боп қалған екен. Көрші ауылға адам шаптырып, бір мес қымыз алдырды.

	Бұл екі арада сусын сұрағандарға: «Сәл-пәл шыдаңыздар, сіздерді шай ширатпайды, қымыз ширатады», – деп жұбаныш айтты.

	Ымырт үйірілгенде қонақтар бір-бір зереннен қымыз ішіп, қайта қисайды. Сүгір месті керегеге іліп, тегеш-тегенді қасына қойды да, өзі әйелін ертіп, қарашаңыраққа кетті.

	– Оянған сайын жұта берсеңдер, жазыласыңдар, – деп пысықтады. Бел шешіп жайғасқан қонақтарға «сіздерден» гөрі «сендерді» лайық көрді.

	Сүгірдің айтқаны тура келді. Ертеңіне таңертең қонақтар кәдімгідей тыңайып шықты. Бірін бірі қағытып, әзілдесе бастады. Милицияның бастығы:

	– Сволочь, қалай сірескен! – деп өзінің тізесін өзі тоқпақтады.

	Оның оң жағындағы шүңірек көз қара:

	– Атқа шауып көрмеген ноқайдың тізесіне сүйел байланған ғой, – деп кеңкілдеп алды.

	Сүгір ішінен: «Мынауыңның базыналығы басым жатыр ғой. Екеуінің қайсысы зор, ә?» – деп дағдарды.

	Ол екеуінің ажары мен киіміне алма-кезек қарады. Шүңірек көз қарасы ноғайша киінген. Құсмылтығы тұсында ілулі. Ашаң аққұбасы шытырдай орысша киінген. Тапаншасы беліне байлаулы. «Әрине, тапаншалысы мықты, – деп ойлады Сүгір. – Онда құсмыл-тықтысының басынуына жол болсын?!»

	Қасындағы адамдарға зер салып шықты. Біреуі жез мұрт сары. Біреуі бұжыр қара. Киімдерінің біреуі қалаша да, біреуі далаша. Біраз болжамнан кейін:

	«Бұлары ауылдың атқамінерлері шығар. Қаратаудың кәдуілгі қайысаяқ қулары ғой» деп қойды.

	Ол қырша киінген атқосшыны бір ығыты келгенде сыртқа шығарып әкетті. Анадай жерге барып, жүрелеп отырды.

	– Жақсы жігіт, қонақтардың жай-жапсарын түсіндірші?

	– Бәрі де қызмет адамдары. Осы елді түгел араламақ.

	Бүгіннен бастап көре бересіз, отағасы!

	– Өзің кімсің?

	– Жол бастаушымын. Тұрағым Төбетте. Соңыра қалаға қайтарда аулымның жанына жырылып қаламын. Қала жаққа өздері де жетеді.

	– Тік жағалы ноғай бешпенттің кім?

	– Малдың есеп-қисабын алатын адам.

	– Нашандікті неге басынады ол?

	– Ол арасына өзім де жоқпын. Ағайындас па, қалай?

	– Төбеттік болсаң, жат емес екенсің. Ол – менің ұстазым қобызшы Ықыластың туған жері. Ақыл қосшы, қой сойсақ қомсынбай ма?

	Жігіт дағдарды. Ықыластың шәкіртіне жаны ашып тұр. Дегенмен, өзімшілдік жеңді. Тайдың тәтті етін ойлағанда сілекейі шұбыра бастады. Ол екіұшты етіп:

	– Қайдан білейін, қолға тимейтін кісілер ғой, – дей салды.

	Сүгірдің ауылының қысқы қонысы Шудың қалың қамысы да, жазғы жайлауы – өзгерме. Кей жылы Төбетке шейін барады. Бұның елі бір кезде Ақмола дуанына қараушы еді. Бұл күнде күңгейге бағынатын болды. Мынау қаратаулықтардың келуінде де сондайлық гәп бар.

	Ол екі ойлы боп қарашаңыраққа кірді. Шешесімен және әйелімен ақылдаспақ. Көпті көрген әкесінің иттің даусы естілер жерге қонғанына өкінді.

	Бұл екі ортада жаптас ауылдардың атқамінерлері келе бастады. Кеше кешкісін-ақ хабарласып қалған екен. Түнделетіп келуді қолайсыз көріп, сыйлы әкімдерді ертемен орнынан баспақ болды. «Ім-м!» – деді Сүгір бай ауылдардың басты адамдарын көргенде. – Мені табалап, сорға шоңқайтып кетпек қой!»

	Ол өрістегі жылқыға бала жіберді. Місетінде екі құлын – қоңыр құлын мен қызыл құлын бар еді. Соның қызылын тез жеткізуге бұйырды. «Есейе келе шұбар аша ма шіркін? Қоңыры қалсын. Мақпал қараның өзі болады», – деп ойлады.

	Бала сары сәскеде қызыл құлынды шырқырата айдап келе жатты. Енесінен ажырасқан құлын көткеншектеп, үйіріне қарай қаша берді. Оған бала ырық бермей, сойылдап, аяусыз сабалап, ауылға қарай қуғыштады. Құлын от басына жақындаған сайын сұмдықты сезгендей шырқырап, қоңыраулы үнмен кісінеп, жан-ұшыра бастады. Үш қырқаның астындағы енесі бірге кісінеді. О да туған төліне ұқсап, жылқышыдан қатты қағажу көріп, аяусыз таяқ жеді. Бұны сезінген сайын қызыл құлын шыж-көбелек боп, бәйектеніп, бауырынан іріді. Қызғылтым түгі терге шомылып, қылшығы жапырылып, күнәсіз көзі жасқа толды. От басына жақындағанда, арттағы сағыныштан, алдағы үрейден қаны бұзылып, басы айналды. Қуғыннан өкпесі күйіп, тәлтірек қақты.

	Отаудың есігі ашық еді. Қызыл құлын көлденең тартылды.

	– Қане, бас қонақ бата берсін! – деп Сүгір қолын жайды.

	Бұл кезде қонақтар бес карта ойнап отырған. Жорта елең қылмады.

	Ойыншыларды айналсоқтап жүрген жас бала:

	– Құлыншағымды пышаққа ілдірме, көке! – деп шыж-көбелек болды.

	Тысқа шыққан бір пысық:

	– Үкімет адамынан бата сұрап, статьяға ілінгелі жүрсің бе, ей?! – деп шіренді.

	Жас бала құлынға мініп, жібек жалын құшып:

	– Жата ғап тартар ма еді! – деді.

	Құлын жығылғанда алыстан айқай шықты. Сүгір далақтап шауып келе жатқан әкесін таныды.

	Бұл екі ортада құлын бауыздалып қалды. Сүгірдің әкесі:

	– Қап! – деп, санын бір-ақ соқты.

	Аққудай аппақ шал қарақұстай қалбаңдап тұр.

	Сүгір үйдегі кісілердің кім екенін, көрші ауылдың боз бие соймақ боп шабылып жатқанын айтып келе жатқанда, әкесі:

	– Оның бәрі мақұл ғой, мен құлынның етінің бұзылғанына күйінемін, – деді.

	Бұған Сүгір түсінбеді. Әкесі оның Қаратау баурайында көрмедік боп кеткенін бетіне салық қып өтті. Сүгір бұған да түсінбеді: Әкесі:

	– Жылқы баққан ел құлынды енесімен бірге айдап кеп шалар болар, – деді.

	Сүгір аң-таң болғанда, әкесі енесінен ажырасқан құлынның сағыныш сәтінен қаны қарайып, еті бұзылып кететінін айта кеп:

	– Жылқышыдан естіген бойда түйені тастай сап, шаптым. Басымнан бөркім ұшып кетпегенде дер кезінде жететін екенмін. «Шығасыға иесі басшы» деген осы. Әттегене-ай! – деп үстемелеп өкінді. Сүгір:

	– Жылқы жалын ұстап жүрміз ғой. Мен не ғып естімедім бұны?! – деп таңданды.

	Әкесі сұмдық налыды:

	– Сенің «Бозінгеніңді» жүре тыңдайтынымды неге болжамайсың? Сен түліктің сырына шорқақсың. Күйіңде түйсік аз, өзіңде парасат аз. – Шал екілене түсті. – Е, ақыр шығасыға бұйырғасын. Қоңыр құлынды соймайсың ба, кеще-ау?!

	Сүгір желкесін қасыды:

	– Қайдан білейін, қызыл құлын кейін шобыр шұбарға айнала ма деп ойлап едім.

	– Сенің өзің – шобыр шұбар! – деп, әкесі үстемелетіп кетті. – Бұл құлын құнанында қаракөк, дөненінде ал-қара көк болатын еді. Бестісінде тарлан ашып, жыл өткенде жүйрік боздың өзі боп шыға келетін еді. Бұның енесі қарабайыр да, атасы будан. Арғы атасы – арғымақ.

	Бұралған тірсегі атасына тартқан-ды.

	– Бұрын неге ескертпедіңіз? Әкесі ашуланды.

	– Мен сенің ашықауыз ақымағың емен. Сырқынды шалдар ішкі сырын өлерінде айтар болар...

	– Болар іс болды, бояуы сіңді, – деді Сүгір монтанысып. – Аттан түсіңіз әке!

	Әкесі аттан түспеді. Қаза есіттірер қара тілдей суырыла сөйлеп кетті.

	– Місетімізге біткен екі құлын Ләйлі мен Мәжнүндей бірін бірі көрмесе уанбаушы еді. Енді, қоңыр құлын егіздің сыңарындай ішқұсталықтан инеліктей болады. Жаныңды жегіше жейтін жоқтауын есіттіргенше, өзін шейіт ет!

	Сүгір сыншы әкенің ішін енді ғана түсінгендей. «Бұның күйлерінің тұңғиықтығында жұмбақ бар екен ғой» деп бір қойды. Бұл күнде қолының қалтырап, шертуге келмейтініне өкінді. «Шамасы, ертеде де бүк-пентайы болды-ау? Шіркін, өнердің қызғанышы-ай!»

	Сүгірдің іші өртене бастады. Осыдан бес жыл бұрын ақ қаудан ауылы өртеніп кеткен бай сау қалған сусар бөркін жаланған жалынға лақтырып жіберіп еді. Тіршілікті түгелдей тыңнан бастамақ еді. «Мен де сөйтейін», – деді.

	Шулаған құлағына шырылдаған құлынның үні келді. Денесі тітіреп кетті. «Мың күн қараңғыдан бір күн жарық игі» деуші еді. Мұңлы өмір сүрсе, сүрсін. Әйтеуір, тірі болсын, бейбақ!» – деп түйді. Қоңыр құлынды шейіттікке қимады.

	Ол құлдық ұрып, әкесін аттан түсірді. Екеуі ақылдаса келе:

	– Қойдың шуашына түшкіретін кайысаяқтар құлын етінің дәмін қайдан ажыратсын? Жауырды жаба тоқи салайық, – десті.

	Шілдеде саптама етігін тастамайтын тамалардың шұлғауы шуаш саситынын ойларына да алмады.

	Тағы да әр жақтан атқамінерлер келе бастады. Жөгінің, Алшынның, Қыпшақтың бетке шығарлары, тарақты арғынның қулары еді. Әкімдерді қаумалап, әңгіменің отын маздатысты.

	Форымы бөлек екеу – милиция бастығы мен есеп алушы өкіл көпке шейін шешіле қоймады. Соңғы сынағыз қаратілдің өзі еді. Жат елдің аңысын аңдып, аузын бақты. Алдыңғысы – сөзге орашолақтау жігіт-ті. Ділмарларға жол беруді жөн көрді. Өзі «Қылмыс заңы» аталатын кітапты жалқау аударып отырды.

	Әңгіме толастаған бір кезде, ол:

	– Егер біреуге мылтық оқтасаңыз, атқан адамға барабар болады екенсіз. Мынау статьяның ережесі осы, – деп қойды.

	Осыдан кейін пысықтар статьяның тарауларын сұрай бастады. Мал-жан басын бұқтырғандарға не бұйырылмақ? Қос қатын алғандарға не жаза? Ұры ұстаушыларға қаһар қандай? Барымтаның билігі нешік?..

	Соңғы сауалдан басқаның жауабы айқындалды. Барымта-қарымта талданбаған екен. «Оны сот шешеді ғой» – дей салды.

	– Осы кітабыңды беріп кетпейсің бе, қарағым?! – деді бурыл мұртты біреу.

	Жауап қысқа болды.

	– Жол бастаушыны сыйға тартуға болмайды, отағасы! Қымыздан қызара бөрткен жұрт тысқа шығуды жиілетті. Қоңырдың ілкіалдылары: «біз де бірдеңе білеміз!» дегендей, екеу-екеуден қолтықтасып, ұзай

	ұшырасып, өзара сөйлесіп кетті.

	Астаумен тартылған ас үстінде тарақты – арғынның талғампаз тарланы:

	– Құлынның еті іріп кетіпті ғой, – деп, сүйек мұжи бастады.

	Сүгір жерге қарап қалды.

	Екінді кезінде бәрі атқа қонып, үшінші Қоңырдағы тойханаға қарай гуілдесіп бара жатты...

	* * *

	Сүгір тойханадан сынып қайтты. Әлденеден ұшынған ба, немесе ұйқысы шала болған ба, әйтеуір, бойы бейжай тартып, өнер көрсете алмады. Жайшылықта төгіліп кететін домбырасы күрмеліп, буынтақталып, булыға берді. Намысқа шауып ашынғанда шақша басы жаңғырығып, жадынан танды. Домбыра күмбірлемей, кәңгірлеп, Тәттімбеттің аты шулы «Бес төресінің» ең ащы лебіздеріне қарай лағумен болды. «Япырмай, маған не болды, батыр-ау?!» – деп таңданды.

	Оның оқыс құлағанын әркім әр түрлі жорыды. Біреулер: «Орда толған көпшіліктің пысы басты», – деді. Біреулер: «Сырнайшы сағын сындырды», – деді. Енді біреулер: «Аулынан ауырып келді», – деді. «Биыл ғана шыр байлап еді, байғұс! Қызыл құлын жанына батып кеткен ғой», – деушілер де болды.

	Не де болса, шалдар шер тарқатып, жастар думандатқан торқалы тойдан ол сынып қайтты...

	* * *

	Сары жаздың ләззаты қоңыр құлынға дарымай қойды. Басқа құлындарға жоламай, ылғи қызыл құлынды жоқтайды. Кісінемес сәтте кісінеп, шырыл қағады. Құдды бөбектің даусына салып, балды зар төгеді. Елегзігенде, іші пысқанда құйрығын шанши жалғыз ойнақшып, артынша серігін қайта жоқтайды.

	Бұл құлын екі енеге – өз енесі қара бие мен қызыл құлынның енесі көк биеге – телінген еді. Алғашқыда өгей ене жатырқады. Төл құлынын аңсап, ақкөк басын кегжитіп, ұзақ-ұзақ кісінеумен болды. Бұған дәті шыдамаған Сүгір іштей таусылды. Жүрегі елжіреп, ақаулы аянышқа бой алдырды. Көп дағдарыстан кейін, жылқы баласына жүрмейтін сұмдыққа барды. Ол қызыл құлынның терісін тұлыпқа айналдырды. Көк бие жиі-жиі иіскеп, өзінен өзі июді шығарды. Қоңыр құлын қосарлана иіскеді. Содан көк бие оған да иіп, бірте-бірте бауырына басты.

	Емшектің көптігі телінген құлынға сор болды. Құлын туған енесіне барса, өгей ене жоқтайды, өгей енесіне барса, өз енесі кісінейді. Екеуі де сағынады. Сезімтал құлын ененің екеуін де аяп, шырылдауды шығарды. Шөре-шөрелік сары дертке ұрындырды. Жұбын жазбай шұрқырасып, тату тебіскен қызыл құлын тірі болса, сыбаға сіңер еді-ау! Текті төл серіксіз қалай шыр байласын?! Ол дүниедегі ең тәтті, ең қымбатты құрдасын сағынады. Қызыл құлынсыз кешкен тіршілікті тұл тіршілікке балайды. Оңашада шырылдап: «Құрбым-ау, қайда жүрсің, адасып?!» – дейді. Көзіне жасы іркіледі... Шерлі құлын қоңданбай, күн санап жүнжи бастады.

	Ине жұтқан күшіктей іштен іріп, жұтқаны бойына жұқпай, сүмие берді. Бұған не шара?!

	Біліктілер әр түрлі ем айтты. Көгерген тамырын тіліп, қан алу керек десті. Сүтке илеген қамырға қосып құмырсқа жегізу керек десті. Суға жүздіру керек десті. Бұған Сүгір иланса да, әкесі иланбады. Ол: «Тұлып тұрғанда бұл құлын оңалмайды. Қызыл құлынның көзі ғой ол! Содан құтыл!» – деп кеңес берді.

	Тұлыпты шөлге апарып тастады.

	Енді көк бие түзге қашқақтауды шығарды. Оңаша кісінеп, тұлыпты жоқтады. Июден тыйылып, емшегі беріштене бастады.

	Қалың қоңыраттан жарып шыққан сұмдық сыншы бар еді. Айтушылар алты қырқаның астындағы текті жылқыны даусынан таниды деуші еді. Шалшықта ойнаған құлынның башайын бажайлайды, аттың тісіне қарап жасын айнытпай ажыратады деуші еді. Сүгір бір күні сол адамды қолқалап шақырды.

	Болған оқиғадан сыншы хабардар екен. Көк бие мен қоңыр құлынды көп айналдырмады. «Бұлардікі ішкі дерт қой?», – деп күрсінді.

	Ұзақ ойланыстан кейін:

	– Көк биенің көзін таңып таста. Басы айналып есінен танғанда, қоңыр құлынды қайта телі. Телір алдында домбыра тарт. Денеңді шымырлататын сазды да мұңды күй төгілсін, – деп мәслиқат берді.

	Сүгірдің әкесі:

	– Япырай, бұл неғып менің ойыма келмеді?! – деп таңданды.

	Бірнеше тәулік бойына көзі таңылған бие жат кісінестен жаңылып, есеңгіреп қоңыр құлын қайта телінді. Телірден шай қайнатым уақыт бұрын Сүгір домбыра тартты. Серігін көптен бері қолға алмай сағынып қалған екен. Құлшына кірісті.

	Әуелі бөгде «Бес төрені» тартып шықты. Жартастың жаңғырығындай ащы дауыстар биені селк еткізді.

	Сүгір бірте-бірте Дайрабайдың «Ыңғай төкпесіне» ауысты. Жылдам қайрылатын буын, бунақтарын шамадан тыс ұзартып, тебіреніп алды. Екі иығы бүлкілдеп кетті. «Аһа-а-аһа-ай; аһа-а-аһа-айлаған» өкінішті әуендер дөңгелене ұйтқып тұрып алды. Белгісіз біреу:

	«Дайрекеңнің қайырулары тым қысқа еді. Толғағасын осылай толғау керек!» – деп сүйсінгендей болды. Ұзақтан оралған күй толастағанда, Сүгір: «Ұзын-ырғасы оқыстан туды-ау!» – деп қуанды.

	Ол төл «Кертолғауға» басты. «Кертолғаудың» аяғы баяғы есімсіз күйге ұласты. Шешектен шетінеген тұңғыш перзентіне бағышталған мұңлы лебіз еді. Сол күйдің басын тартқанда Сүгірдің кеудесі күмбірлеп кетті.

	Бастапқы бунақ толық айналғанда домбыраның шанағынан: «Дөри-дөри-дай; дөри-дөри-дайлаған» өкінішті уһіл шықты. Баяғы уһілер бұның ширегіне келмейтіндей. Сүгір шектен тыс қайталап, шерлі жүректі әлдилеп, сазарып отырып алды. Сұр тастың астында қара қазан қайнап жатты. Сазарған бет бірте-бірте тепши бастады. Күйшінің дидары шымырлап, иығы қайта бүлкілдеді. Оның миы: «Сорлы-ау, ұзын сапардың қажеті жоқ, осы уһілден танба! – деп жыбырлады.

	Сүгір уһілеген үйірімді тағы да қайталады. Тұңғыш перзенттің өлімі ойда жоқ. Көкейде – көк бие мен коңыр құлынның қасіреті. Айықпайтын, аяусыз қасіреті! Сүгір: «Бір бунақтан да күй жасауға болады екен ғой», – деп ойлады.

	Осы мезетте құлын өгей енеге телінді. Бие бауыр баса қоймады. Бірақ көрнеу жатырқамады да. Манакөнек қалыпта маңқиып тұра берді.

	Күйші атаулыда басыр түйсік болмақ. Сол түйсік Сүгірдің кеудесінде оқыс оянды. Оның сезімтал саусақтары домбыраның сағасына шоршып түсті де, тың дыбыстар шығара бастады. Енді шертіс те, шымшыс та өзгерді. Өкініштің орнын уаныш басты. Домбыра аңырамай, еркелеп шыға келді. Бейне қу шанақтан қызыл құлын кісінегендей болды. Жіңішке, әсем әуез төгілді. «Тәйри-тәйри, тәйри-тай» деген нәзік те ерке дыбыстар сағалықтан бұғалыққа қарай өрлеп, бара-бара құлшына кісінеп кетті. Жансыз ағашқа жан бітті, ыңқылдады. Пернелер иіп, екі ішек еңірегенде, көк бие қоса еңіреді. Артынша, оқыранып, еміренді. Қоңыр құлынды иіскегенде жаудыр көзі жасқа толып кетті.

	Бие иіді...

	Күйші бусана балқыды...

	* * *

	Шалқыған сары жаз қарайып, қоңыр күзге айналды. Жетіқоңыр жеті жерде бүрісе бастады. Денесі кішірейген кекседей, кербез көркінен бірте-бірте айрылып бара жатты.

	Тамалар қысқы қонысқа қарай жылыстағалы да бірнеше күн болған еді. Шудың қарасы көрінгенде, Сүгірдің аулы терең сайға кеп қонды. Осы арада қарашаны өткізбек.

	Жайлаудың жайдары мәуіртін білетін халық:



	Табаны тарлан боздың ескен желдей,

	Қоңырдан қой қоздатып көшкен елдей... –



	деп әндетуші еді. Оны сорлы бие мен мұңлық құлын қайдан білсін. Шалғыны, ажырығы аралас өзектерде қалың жылқы ызғындай жайылып жатқанда, ол екеуі Қоңыр жаққа қарай қашқақтай берді. Жазғы жайлаудың құты қашқанын сезбеген өгей ене мен тел құлын Сүгірдің көңілін қамықтырды.

	Бір күні ол отбасы, ошақ бұтында домбыра шертіп отырды. Осыдан көп жыл бұрын атышулы Оңлыбай күйшіге барып бата алғанда, бағы заманда жандарал Перовскийден мақтау алған кәрі де қырсық домбырашы төрт түрлі ақыл беріп еді. Соның бірі домбыра тартқанда пернеге қарамау еді. Сол өсиет өзегіне сіңген

	Сүгір машық шертістерге басты. Бұрынғысына қосқан жаңалығы – домбыраны құлағына тоса тарту болды. Бұнысы өзіне өте-мөте қызық көрінді. «Өзіңе өзің сыншы екенсің ғой», – деп бір қойды.

	Ауық-ауық домбыраны жастыққа сүйеп, ауызша ыңылдап, көмескіленген күйлерді көңілден өткізді. Алғыр қиял көк бие мен қоңыр құлынның жазда бастан кешкен хикаясына сая берді. Қазір екеуі де дилы. Екеуі де өткен күннің қасіретін ұмытқан. Бірақ Сүгір ұмытар емес. Оның қазіргі ғұмыры салқын күзде, көкейі – жылы жазда. Қызық пен қайғы қатарласқан қайран Қоңыр көз алдында тұр.

	Сүгір күрсінді. Келер жазға шейін қанша заман?! Жер ұшындағы Жеті қоңырға қайтып барар ма, бара алмас па? О да жұмбақ.

	Осы алуандас ойдан оның сағынышы асқына бастады. Көкейдің күйін домбыраға құйып, домбырадан тыңдамақ болды.

	Ол жазда көк биені идіретін күйін тартты. Бұрын да пысықтаған. Бұл жолы көлденең құлақпен тыңдады. Күйдің орта шенінде селкеу бар сияқты. Сүгір: «Есімсіз күйге тұтас мүсін қайдан бітсін!», – деп, дағдарып отырды.

	Ұзақ ойлана келе, құлынның сезіміне күйшінің сезімі ұласуы қажет екенін пайымдады. Нала да, наз да, өкініш те, уаныш та ортақтасып жатуы керек. Уһілдің ләззатын шалқытып жіберу керек. Сүгір бұл күйдің аты «Телқоңыр» болуға лайықты екен деп түйді.

	Оның көз алдына ерке құлын елестеді. Құтты жайлауда екі енені тел емген қоңыр құлын бөбектей бал мінезімен еске түсті. Сүгір домбырасын баппен шертіп, әсем әлдиге көшті. Әлдидің аяғы құрбан болған қызыл құлынға ауысып, өзекке дерт түсірді. Күйші енді баяғы діңке құртатын «дөри-дөри-дойларға» басты. Домбыра қаралы аурудай аңырап қоя берді.

	«Телқоңыр» ұзақ тартылды. Жылқы баласының махаббаты, сезімталдығы, наласы, назы, мұңы, зары ертектегі Бозінгенге бергісіз екенін күйші енді-енді аңғара бастады.

	Оның іші уылжыды. Тұла бойы шымырлап, иығы бүлкілдеді. Жүрекке шапқан асау қан бірде ысып, бірде суып, сиқыр безгекке айналды. Өкініш көңілді қажайды, көңілді әлдилейді. Домбыраға керегінің өзі де осы. Ол булыға бебеулеп, боздап, арманшыл ызыңдарды төгіп жіберді. Сүгір осы тартыстан, осы шертістен жаңылмаса, «Телқоңыр» бұрынғы күйлердің бәрін басып озатындай. Сиқыр шежіре жыршыдай, сайрап, титық құртатындай.

	Домбыраның сағалақ пернелері жылжымалы еді. Әр күйдің ағысына қарай ысырылатын-ды. Қалаққа тақалған жерге бұл жолы екі тың із түсті.

	Баяғы тұңғыш перзент шетінегенде тебіренбеген күй қоңыр құлынға тебіренді. Рақаты ұзақ, дәмді дүние туды. Сүгір: «Қоңыр құлыным қанша жасар екен?! – деп ағысты арманға ауысты...

	2 – 7 январь, 1970 жыл. Москва.





КҮЙШІ





	Төрт облыс малшыларының алты ай жазда бас қосатын жері көп. Бір жағы Жетіқоңыр, бір жағы Мұңлы, бір жағы жалпақ Теріскей. Тоғыз жолдың түйіскен тарауы осы маңда әр тұстан кездеседі. Былай қарағанда арасы алшақ көрінетін Жамбыл мен Қызылорда, Шымкент пен Қарағанды облыстарының көшпелі шаруалары әрлі-берлі жылыстай жаптарласа, тоқайласа келгенде ресми шекараны ұмытады. Бірен-саран даңғой, тентек пен теліз қалың көпшілік бас қосқанда одағайланып, іштен міңгірлейді.

	«Қырық кісі бір жақ, қыңыр кісі бір жақ» деген осы. Ауқымнан ауа жайылатындар мірдің оғындай ажуаға ұшырайды. Бірақ оларға сөз өтпейді. Таяққа көзі ашық көпшілік бармайды.

	«Баяғы тақсыр арыздың!» қалдығы ғой деп кеңкілдеседі.

	Жұрт арқасының кеңитін тұсы – мамырдан басталған сары жаз. Қыстық ызғарын ұмыттыратын шипалы шақ. Жолаушының түзге қонатын кезі осы.

	Жігіт-желеңнің ауылдан ұзап, ат жаятын кезі де осы. Желбегей бешпент дәуренінің сыры ішінде.

	Бесжылдықтың айқындаушы жылының жомарт жазында Қаратау мен Сарыарқаның арасында ұланасыр бас қосыс болды. Бұл – шопандар күні аталатын салтанатты мереке еді. Жиынның атағы әр жерге күн ілгері тарағандықтан оған құштарлар да көп-ті.

	Біз жайлауға келгенде күн кешкіріп қалған еді. Ажырықты өзекке тігілген үйлер кәдімгі тойханаға ұқсап тұрды. Бір-екі қара шаңырақтың жапсарынан антенна көрінеді. Осы жердің байырғы шопаны екенін айтпай танытады.

	Бізді шопандар күніне тігілген орда-шарқы боз үйге түсірді. Уақытша баспананың жиһазы аз да, іші кең. Бел шешіп сөйлесуге қолайлы. Тойхананың шетіне орналасқан движоктың жарығы барлық үйге түседі.

	...Қали қария бұшпақ бөркін шешіп, жарты кез орамалмен маңдайын сүртті. Ойға булыққан данышпандай дидары шымырлады. Бара-бара әңгімелетті. Ол жылқышының пешенесіне қашан да жырақтың жазылғанын, оңаша тіршіліктің ыстығы мен суығы бірдей екенін сыр қылып шертті. Осы тойға құсша талпынған шабандоз баласын қайырып, қара шаңырағымен өзі келгендегі озбырлығы төрінен көрі жуық шағында қызық көрейін деген өзімшілдікке саятынын күрсіне айтты. «Той дегенде қу бас домалайды» деген осы! Оқыс шертілген сыр кәріге тән лұғатқа ұласты. Шілдің боғындай бытыраңқы өмір сүру жарамайды. Сайын сахарада малшылардың етене қауымы болуға керек. Сайысы, көкпары, бәйгесі, аңшылығы, сауығы шалқыған бұл қауымға қалалықтар қызығып келетін болсын. Сонда мал өсіру еңбектен зейнетке, шарадан салтанатқа айналады.

	...Бұл атырапта қобызшы шопан ілуде бір кездессе, домбырашы шопан әр ауылдан табылады. Оқтауды домбыра етіп баласын уантатын қойшылар да жеткілікті. Осындай әуесқой шаруалардың біразы кештен жорта қалып қойды. Оларға аудан басшылары қосылды. Әрқайсысының өз ыңғайы, көңіл қалауы, іш есебі бар. Облыстық Советтің депутаты Біләл Намаев ертең қалаға барғанда киіз үйді жақсартуды, тұрмыс комбинатының жұмысын жолға қоюды мәселе етіп көтереді. Қазақстан Орталық партия комитетінің мүшесі Бәкір Ахметов Алматыға барғанда сахарадағы өнерпаздарды, әсіресе бес саусағынан бал тамған күйшілерді күллі республикаға танытуға күш салады. Осылардың екеуі де бұл сәтте сауықшылар ортасында отыр.

	...Кезек домбыраға берілгенде сиқыр аспапқа екінің бірі қол соза қоймады. Малдас құрысып, ерін жымқырысып, бірін-бірі бағып, ішкі әккілікке басты. Мін беруден гөрі мін алуды қаласады. Кәрі де, жас та сызылып, сыпайымсып қалды.

	Алыстан даңқына қанып келгенбіз, бұл совхозда екі домбырашы бар. Бірі жас та, бірі мосқал. Екеуі де Тәттімбеттің, Ықыластың, Сүгірдің күйлерін тартады. Енді сол екеуі домбыраға қол тигізбей, қасарысып отыр. Шіркін, көпті көрген кісіге не жетсін. Мәжілістің жарасымын осы елдің бел баласы Есіркеп Өмірбеков келтірді. Ол қапас қутыңды іші пысып жатқан аспапты алып, құлақ күйін даңылдата бастады.

	– Есекеңнің де қоян шоқырағы бар екен ғой, – деп сүйсінді, жантайып жатқан Асқар Үмбетов.

	Есіркеп шамданбады. Сүгірдің «Кертолғауын» бұтып-шатып тартатынын, бірақ мына домбыраның пернесі көптіктен қолы жүрмей отырғанын айтты. Қазақы домбыраға жаттыққан Есіркепті жаңағы кісі қағытып өтті.

	– Өзіңіз халықтық бақылаудың бастығы бола тұрып, жаңа аспапты жатырқайсыз. Бұныңыз қалай болар екен, жолдас Өмірбеков?..

	Менің қасымда белгілі жазушы Асқар Тоқмағамбетов бар-ды. Асекең әлденеге жымың ете қалды. Облыс-аралық жазушылар бөлімінің жауапты секретары Нәсіредин Сералиев қойын дәптеріне жазу түсірді.

	Есіркеп Өмірбеков болса, қағытпа сөзді құлағына ілмей, күй саңылағын жорта сабалады да, жас күйшіге ұсынды. Жас күйші мосқал күйшіге кезек берді. Мосқал күйші жас күйшінің бастауын қалады. Сонымен, домбыра Генерал Асқаровтың қолына тиді.

	Генерал Асқаров.

	Жасы отызды алқымдаған жігіттің есімі дәл осылай. Әкесі әскери адам екен, генералдық атағы шыққанда туған перзентіне осы есімді әдейі қойған.

	Генерал Алматының консерваториясында аз уақыт оқып, ауыл шаруашылық институтына ауысып кетеді. Бұл күндері «Сызған» совхозының бас агрономы болып істейді.

	Агроном жігіт домбыраны керемет жатық тартты. Әуелі Тәттімбеттің «Көкейкестісінен» бастаған ол Кұрманғазының «Серперін», «Қайран шешемін» барлық бұралаңын сақтай орындап шықты. Бұның бәрі құлаққа сіңіп қалған күйлер еді. Жақсы суреттің көшірмесін оқығандай әсерде отырдым.

	Бірте-бірте Генерал Асқаров осы өңірдің әуеніне көше бастады. Бізге керегінің өзі де осы еді. Соны сезгендей, өнерпаз жігіт шертістің нақышын өзгертіп, қаратаулықтардың кәнігі бипыңына басты. Домбыра ішегінің асты-үстін алма-кезек басып, қоңыр күйлерді бабымен төкті. Сүгірдің көптеген күйлерін біледі екен, «Наз қоңырды», «Кертолғауды», «Ыңғай төкпені», «Тоғыз тарауды», «Аққудың әуенін» жатық орындап шықты. Өзінің ең сүйіктісі «Наз қоңыр» екен. Бірақ маған «Кертолғау» қатты ұнады. Тек, күйдің қайталап келетін бунағын жүрдім-бардым қайырады екен, көлденең тілек бойынша сол бунақты бес рет қайырғанда «Кертолғау» бастапқы қалпына құйыла бастады. Күй тілін сөзбен жеткізу қиын, сонда да суретке бой ұрмасқа шара жоқ. «Кертолғау» – Сүгір шығармаларының ең әсемі, ең әсерлісі. Тәттімбеттің «Көкейкестісіне» аздап ұқсайтын бұл күй өмірдің ащы-тұщысын көп татқан, көп жасаған кісінің құнарлы қасиеттерін, асыл сезімдерін танытады. Тіршіліктің қызығы мен қуанышы, қасіреті мен өкініші, үміті мен торығуы шалқыған, сыңсыған, бой жазған, булыққан леп түрінде сыршыл бейне береді. Әсіресе, күйдің қайырма бунағы «дөри-дөри-дай, дөри-дөри-дай!» деп, дірілдеп тұрып алғанда, титық құртады. Бейне бір сары жаздың қоңыр самалы дөңгелене соғып, уанышпен әлдилегендей, әсер тудырады. Біліктілер Сүгірдің еркетотай қыздарға домбыра толғаттыратын тұсы осы деседі.

	«Домбыра толғаттырудың» мәнісі, күйші күйдің ең әсерлі жерінде сиқыр ырғақты қайталап, жүйке құртып отырып алады. Бұған тәкаппар қыздың өзі шыдамай, булығып тұрған домбыраның мойнын толғасады.

	Өнер қуатының осындайлық сырын қаншалықты білетіні белгісіз, бірақ, Генерал Асқаров «Кертолғауды» бірте-бірте табиғи қалпына келтіріп, шебер нәшке түсірді. Бағана сабырсыз ширыққан жүйке де орнына келіп, байсалдылық баян тапты. Күй де маңызбен мамырлап, жібектей есіле бастады.

	«Кертолғау» толастағанда қобызшы Ықылас туралы, домбырашы Сүгір туралы әңгіме шертілді. Ықыластың көзін көрген Сүгір тіптен бертінде, жаңылмасақ, 1961 жылы дүние салады. Бұзау Тамадан шыққан күйші Қаратау мен Сарыарқаның арасын еркін шарлап, талай өнерпаздан үлгі-өнеге алған. Қобыздың сарынын домбыраға түсірген. Өзі де көптеген күй шығарады.

	Сүгірдің өрік ағашынан тұтас шапқан қызыл-қоңыр шолақ домбырасы осы күні әдебиет зерттеуші Керімбек Сыздықовтың қолында. Кезінде бұл домбыраның сағақтағы жылжымалы үш-төрт пернесі әр күйдің ағысына қарай ысырылады екен. Күйге бойлай келгенде Сүгірдің иығы бүлкілдеп кетеді екен. Күй үстінде бөгде сөз сөйленсе, сыбыр-күбір басталса, қитығып тартпай қояды екен. Басбілгі домбырашының алдында ол күй тартпаған. Оның шығармаларының бүгінге түгел жетпеуінде осындай өкінішті сыр бар деседі.

	Сараң Сүгірдің сирек шәкіртінің бірі – Төлеген Момбеков. Атақты күйшінің шікәмшіл мінезін кешіріп, ыңғайын тауып үйренген Төлеген Сүгірдің есімін атауға аузы бармай, «Сүкең!» дейді.

	Әңгіме желісі үзілгенде домбыра осы Төлеген Момбековке ауысты.

	Генерал Асқаровтан Төлеген Момбековтың бір айырмашылығы, бұл кісі домбыраны асықпай тартады екен. Бап тілейтін жүйріктей көпке шейін бұғып отырған себебі кейін аңғарылды. Қарабайыр жұмыс істеп үйренген мұғал саусақтар да бірден көсілмей, өнерін ішке бүгіп ынталы көңілдерді сынағандай ыңғай көрсетті.

	Жұрт қымыздан қызара-бөрте бастаған еді. Басқа желікті күмбірлеген домбыра ылажсыз жеңді. Төлеген мана ұзақтан үзілген «Кертолғауды» тартты.

	Бұның тартысы бөлек. Күйдің жалпы сарыны, сазы сақталғанымен жеке үйірімдері бебеулеп басқаша есіп кетті. Задында нағыз күйші, бір орындағанын сондайлық дәлдікпен қайталамайды ғой. Әбден жаттанды деген құбылыстың өзі әр қырынан құлпырып, төл туындыға ұқсап тұрмақ. Төлеген көңіл күйіне қарай «Кертолғауды» өзінше толғағанда осы шындық еске түсті.

	Мәжілісті ұйып тыңдаған шебер домбырашы Генералдың өзі ерекше елтіп, сүйінішпен сызданып отырды. Қою қасты қабағына ауыр ой оралып, шүйіліп қалды. Бақассыз қос күйші тілсіз табысқан сыңайда еді.

	Осыдан кейін Төлеген Сүгірдің «Телқоңырын» шертіп өтті. «Шертіп өтті» дейтін себебіміз, Төлегенге сабап тарту жат. Екі ішектің асты-үстін бірдей алып, саусақпен шертіп тартады. Шебер саусақтар сылқым домбыраның төсінде еркін ойнақшып, бірде шанақтан, бірде сағадан шалып, шымшып, толғап, ерсілі-қарсылы шертіп, сансыз ызыңды қырық құбылтады.

	Сүгірдің құлынды екі биесі болыпты. Ел Сарыарқаның бергі шетіндегі атақты Жеті Қоңыр жайлауында отырғанда екі құлынның біреуі қадірлі қонаққа сойылыпты. Сыңарынан айрылған қоңыр құлын екі енені тел еміпті. Өгей ене қоңыр құлынды бауырына қанша басса да, өзінің төлін жоқтап кісіней беріпті. Азалы биені аяған Сүгір құлынның даусына салып күй тартқанда, бие еріксіз ииді. Тел құлын да серігінің даусын танып шырыл қағады. Күйдің басында шалқыған жайлаудың, ортасында ыңқылдаған биенің, аяқ шенінде шырылдаған құлынның суреттелуі сондықтан деседі.

	Сүгірдің көзін көрген Қали қарт:

	– «Телқоңырдай» күй болмаса мен жылқыдан безер едім!» – деп көзіне жас алады.

	...Күн түстен ауғанда өнерпаздар қауымымен қоштасуға тура келді. Дәл осы кезде әлдекіммен баяу сөйлескен аудан басшылары:

	– Ау, Төкеңнің өз күйлерін тартпағаны несі. Бұл кісінің шығармалары пластинкаға түскен. Кей кезде радиодан береді, – десті.

	Кішіпейіл Момбеков төл күй тартуға құлшына қоймады. Арғы жақтан ақжелең жел есіп, шөптің басын жыбырлатып жіберді. Бұндай күйде, әрине, домбыраны үйде сөйлету ләзім. Бірақ оған уақыт жоқ. Төлегенге қолқа салуға тура келді.

	Жел жақтан орын алған Төлеген домбыраның құлағын қайта бұрап, өз шығармаларын орындауға кірісті. «Сарыарқа сапарын», «Жолаушының жолды қоңырын», «Елуді», «Анаманы», «Қос басарды» асықпай тартып шықты. Бұлардың бәрі кәміл меншікті күйлер. Тек, алғашқысы ғана Ықыластың «Қорқытына» ұқсап кетеді екен. Соны айтқанда, дауласпай, басын шұлғыды. Санаға сіңіп қалған сарынның домбырадан өзінше сөйлегені таңсық боп қала берді.

	Музыка ойнауда саусақтың мәні зор ғой. Төлегеннің етшең де шымыр саусақтары керемет дәмді ызыңдар шығарды. Шалдың қолындай қалтырауық емес, қажырлы, қоңды қол домбыра саңлақты емін-еркін билетіп барған сайын ашындырып жіберді.

	Толассыз тартыстың аяғы «Қаратау» шертпесіне сайды. Домбыра еркелей сыңқылдап, соны әуенге көшті.

	Өз басым бұндай биязы, жұғымтал шертісті көрген емен. Абай айтқан «тәтті күй» сусын қандыра бастады. Сиқырлы күйдің белдемшелері ылғи үстіңгі ішектен қайырылып, төңкерілген форымымен ынтықтырды. Күй бауыр жазып: «Тәри-тай-тай-тай, тәри-тәри-тай-тайға» басқанда іштей қосылып отырдым. Ежелгі Қаратаудың барлық арманын, аңызын бойына сіңірген сазды, назды күй «көңілге түрлі ой» салды. Күй сүйген Абайлар, Ілиястар, Сәкендер менің есіме түсті. Олардың дәл осы секілді көкке аунаған кездері көз алдыма елестеді.

	Күйші атаулы – сыншы. Төлеген елтушілерге өте ырза сияқты. Төл «Қаратауды» бірде шалқытып, бірде қамықтырып, тойындырмас дәмді ызыңдарды ұзақ сапырды.

	Бипыңдаған майда шертіспен жүрек қылын қытықтап, көңілдің аңсарын ұлғайтты. Күйшінің шарасыз қозғалған денесінен, қызыл шырайлы реңінен нене терең сыр аңғарылып тұрды. Қарапайым жанның алғырлығы, сыршылдығы сүйініш туғызды.

	Қазіргі отырыста Төлегеннің болмысында шаттық та, мұң да бар. Сары жайлаудың салтанатына жадыраса, қыстан күйзелген елдің мұңына «қат-қабат» күйін ортақ қылған сыңайда. «Көппен көрген ұлы той» болса күйшінің оған жүрек лебізімен қосылатыны тілмәшсіз түсінікті еді.

	Кешінде домбыра тартылмады. Оған Төлегеннің:

	«Саусағым қандай», деп ағынан жарылғаны себеп болды. Жазғы кештің ермегі көп те, қызығы өзгеше. Әркім көңілі қалаған адамымен уақыт өткізіп жатты. Мен Төлегенмен оңаша қалдым. Ендігі әңгіме баяу, бейтарап, еркін. Басы бірікпеген сөздің тоқайласатын тұсы – баяғы домбыра.

	– Сені жұрт домбыра тартады дейді ғой. Сол рас па?! – дейді Төкең маған.

	– Е, әншейін, алып-қашпа сөз ғой! Төкең басын шайқайды:

	– Әй, қайдам. Сенің екі көзің он саусақта болады екен. Өзгелер шертісті бабар қылмайды.

	– Әр нәрсені көзбен көріп, көкейге түю – жазушының әдеті.

	– Қорқыттың күйлерін қайдан білесің?

	– Менің ағам қобызшы болған.

	Төлеген жымиып күлді. Нәзік жанды, сыпайы кісінің шарасыз күлкісі еді. Мен:

	– Неге күлдіңіз? – деп сұрадым.

	– Әншейін, бір нәрселер ойыма түсіп кетті. Біраз томсарылып отырды да сөзін жалғады.

	– Өнер ағадан жұқпайды, әкеден жұғады. Тәттімбеттің әкесі Қазанғап – домбырашы. Ықыластың әкесі Дүкен – қобызшы, Сүгірдің әкесі Әли – о да домбырашы.

	– Сіздің әкеңіз Бапыш о да домбырашы болған ғой? Төлеген тағы да күлді.

	– Оны қайдан білесің?

	Мен таратып айтып бердім. Төкең шешілді. Әңгіме тағы да кілең күйшілерге қарай ойысты. Бірте-бірте әртүрлі аспаптар сөз болды. Әрбір күйшінің оң жамбасына келетін аспап бар. «Қолымды бұзып аламын» деп домбыраға жоламайтын қобызшылар болған. Ықыластың тікелей шәкірті, бірыңғай қобызшы Жаппас Қаламбаевтың тіптен бертінде, өмірінің соңғы жылдарында домбыраға ауысуында үш түрлі себеп жатады. Қылқобызды қырық құбылта құйқылжытқан Жаппас күні өткен аспаптың жалғыздығын сезінеді. Баяғыдай қобызшыны қаумалаған жұрт жоқ. Қайта кіржие, үрке қарайтын әкімсымақтар бар. Домбыра – көпшілікке кең тараған, арнаулы оркестрге негіз болған, құрамалы құрал. Осындай аспапқа кексе шағында, Алматыда жаттыққан Жаппас бір кезде өз елінде құлағына сіңген сарынды, дәлірек айтқанда, Сүгір күйлерін қаз қалпында жеткізуді мұрат тұтынады. Бұған сауықшыл елін аңсауы, жастық шақты сағынуы қосылады. Қобыз мұңды да домбыра сыршыл. Бұның біріншісі көзге жас әкелсе, екіншісі көңілге уаныш орнатады. Қобызды толғаған қыз жоқ, домбыра толғаған тотай толып жатыр. Мінезі қырсық, шікәмшіл Сүгір құлақ күйін қырық қайталап титық құртқанда:

	«Төменірек түсіңіз!» деп жалынған қыздардың өзі өнершіл еді. Саңлақпен домбыра тартысу үшін күйдің ұзын-ырғасын көңілге түгел құюы шарт еді. Осындай-осындайды көзбен көрген, құлақпен естіген Жаппас «бұралқы» аспапқа амалсыз барады. Қам көңіл қобызшының сахарадай сарғайған сағынышы Сүгірдің күйлерін осы дәуренге, біздің буынға жеткізеді. Әлбетте, Жаппастың тартысы Сүгірге барабар деп айту қиын. Бірақ «барға мәзірдің» өзі – бүгінгі ұрпаққа бұйырған несібе!

	Жаппастың тұсында жұрттың көбі домбыра мен қобыздан басқаны білмеді. Олардың әлденеше түрі бар екенін және білмеді. Домбыраның ең шағыны жасөспірімді баулуға арналады. Ең үлкені күй тартуға бейімделінеді. Орташасы көбінесе әнге лайық. Өрік ағаштан шапқан домбыраның үні булығып шықса, үйеңкілі шанақ аңқылдағыш келеді. Ұрғашы қарағайдың үні басқа. Ешкінің аш ішегінен жасалған шек ұмыт боп, қоңыр әуен жоғалып барады. Байқасаңыз, қазіргі хетгут пен жібек жөргемнің ызыңында айырмашылық бар. Дүкенде сатылатын домбыраның бір кемшілігі – пернесінің біркелкілігінде. Дыбысты күшейтетін, анықтайтын жуан пернелер жоқ.

	Қазақта музыкалық аспаптардың түрі ертеде көп болған. Батырдың дулығасына ұқсас шыңдауыл, сауытқа ұқсас дауылпаз, кәдімгі кепшік жауынгершілік заманның мүддесінен туған аспап еді. Керней сипаттас ұран қандай, шіркін! Оның пішімі орыстың рупорынан айнымайды. Біліктілер орыстың «урасы!» «ұр» деген сөзден шыққан деседі. Сірә, «ұран» деген аспаптан шығып жүрмесін?!

	Музыкалық аспаптың ауысып тұратыны ақиқат. Шаңқобыз жақұтта да, татарда да, қазақта да бар. Сыбызғы да сол сияқты. Біз оның қамыстан, қурайдан, ұшқат ағашынан және жезден жасалатын түрлерін ғана білеміз. Сыбызғының ұлғайтылған түріндей сылдырмақты, сылдырмақсыз асатаяқ қандай таңсық?! Бұлардың бір де біріне ұқсамайтын жеті шекті жетіғап қандай! Ол туралы халыққа тараған ертегі-аңыз қандай тамаша!! Кәнігі деп жүрген қылқобыздың түрлері қаншама еді?! «Үйеңкінің түбінен опырып алған қобызым, қарағайдың түбінен қопарып алған қобызым» деген халық сөзі осымен таусылмаған шығар?! Ықыластың қобызының аршадан шабылғаны тіптен бертінде анықталды. Одан бұрынғы Құлыншақтың, күй атасы Қорқыттың қобыздары бізге танық.

	Ұзын сөздің қысқасы, аспап байлығы рухани қазынаға жатады. Біреу күйсандықты ұнатса, біреу скрипканы жақсы көреді. Саттар Ерубаевтың кейіпкерінің: «Мен арфаны ұнатпаймын!» дегенімен бұл аспап қирап қалған жоқ. Қырық түрлі құралдың басын қосқан оркестрде заңғырлаған мыс тарелка да тиісті қызмет атқарады.

	Қой үстіне бозторғай жұмыртқалаған бейбітшілік заманда көне аспаптардың көзі аршыла бастады. Бұл – үлкен игілік. Аспап түгіл күй орындаудың нұсқаларын сақтау ләзім. Әбікен Қасеновтың орындауында 1937 жылдары шыққан пластинкалар бұл күнде жоқ. Оның кейінгі тартысы бұрынғы тартысынан көш төмен. Адамша сөйлейтін «Сарыжайлау» күйшінің кейінгі орындауларында – жайылмалау, жылмағайлау.

	Әбікеннің өзі: «Оркестрге бейімдеткізді» деген. Әр дирижердың өз ыңғайы, өз қыры, өз трактовкасы болатыны мәлім. Бұл жағынан келгенде, дирижер инсценировка жасаушымен тең. Бірақ шығарма атаулының түп-нұсқасы сақталуға керек қой. «Менің талғамым ғибрат» деу тым астамшылық болар?!

	«Шертпе күй деген не пәле?!» деп үркетін дүмбілез мамандарға қалай қалай ереміз?!

	Шертпе қүй деген бар, шырақ! Шертер деген екі шекті, үш шекті аспап және бар. Сыр шерту деген сөз бесенеден белгілі. Ендеше, сіз неге шертпе күйден қорқасыз?! Әлде сізге даңғойлы, елірмелі, тасыр-тұсырлы дыбыстар керек пе?! Біліп қойыңыз, Какафонияны бұл күнде зиялы қауым жек көреді. Құлақ құрышын қандырып, жүрек қылын шертетін саз керек. Осындай саздың шебері Төлеген Момбеков, міне, алдыңызда отыр.

	Бұл кісінің өмір тарихына көз жіберіңіз.

	Ол Қаратаудың теріскейінде көшпелі елде туып-өседі. Үш жүздің баласы бас қосқан бұл өңір – ән мен күйдің алтын бесігі еді. Сауықшыл ел қысы-жазы араласып, өнер таратысады. Қыз бен жігіттің табан астында айтыса кететін өңірі осы! Және «Сен айтсаң мен де айтамын әуелім жар» емес, суырып-салма, тапқыр, қағытқыш өлең айтатын жезтаңдайлар көпті. Жиын-тойда, әншейін басқосыста ауыздан шыққан бір ауыз ұтқыр сөз, бір шумақ өлең етекті елге тарап кететін-ді. Осының қатарында шаршы топта домбыра тартысу – палуан күрестірумен тең еді. Біржан салдың домбырасын тартып алған «Поштабайлар» көшпелі елдің сұсынан, үрдісінен қаймығатын-ды. Жалпақ жұрт жарапазаншыдан қос уыс ұнмен құтылса, күйшіге қой сойып құлдық ұрар-ды. Төлеген осындай ортада өсті.

	Ақын сияқты күйшінің де ашынатын, өнер ашатын кезі бар. Төлеген Момбеков Ұлы Отан соғысында жүргенде көп толғанады. Алдыңғы шепте ол шекесінен жараланады. Миына зақым келген жауынгер әупіріммен аман қалады. Елге оралғаннан кейін бірнеше күй шығарады. Оның «Бұл қалайы» – өмір қайшылығын бейнелеген терең тебіреніс. Оның қайтыс болған шешесіне, жұбайына арналған күйлері – көңіл айтудың күңіренісі. Оның «Қат-қабаты» – ғаламат жұтқа күйзелген азаматтық сарын. Оның «Қосбасары» – халықтық қазынадан жинап-терген, мейлінше байытқан сиқыр шежіре. Оның «Қаратау шертпесі» де осы сынды дүние. Өмірге екі айналып келмейтін сапалы шығарма! Төлеген күйлерінің ең әсерлісі де осы екеуі. Бұның біріншісін нобайлап тартатындар бар. Екіншісін орындаушы жоқ. Тасқа түскен қашаудай «Қаратау шертпесінің» тозар-тозбасы келешектің мойнында!

	...Өнер адамының мақтау сүйетіні мәлім. Шешіле сөйлесе кеп сұхбаттың соңында мен әріптесті мадақтауға көштім. Төкең масайрамады. Қайта бір түрлі мұңға шомып:

	– Менің көкейім ұзын да, тілім қысқа. Шежіредей сайраған қаламгерлерге ілесу қайда?! – деп бір қойды.

	Мен музыка тілінің әдебиет тілінен терең екенін, біз түгіл ұлы жазушылардың өзі осыны мойындағанын айтып өттім. Төкең:

	– Әй, қайдам?! – деп басын шайқады.

	Өз қадырын білмейді деген осы! «Алтынның қолда барда қадыры жоқ» деген де осы!

	Түнде мен көпке шейін ұйықтай алмадым. Төкең тартқан күй, шерткен сыр маза бермеді. Төкең қорылдап ұйқыға кетті.

	...Күн райы кенет бұзылды. Терістіктен соққан жел күшейіп, аспандағы бұлттар жөңки бастады. Жаз күзге ұласқандай, дүние бұлыңғырланды. Тойға тігілген үйлер жығылып, тойхана жалаңаштанып қалды. Некен-саяқ салт атты, сабау қамшылы болмаса, аудан атаулы, совхоз атаулы, тіпті ферма атаулы өз үйлерімен, өз сойымы, өз сусынымен келгенін осы арада байқадық. Сары жайлаудан тоғыз жолдың тарауына тарасқан жұрт қимай қоштасып, бірін бірі қонаққа шақырысып жатты. Осындай мереке Шиеліде де, Шәуілдірде де, Сарысуда да болмақшы екен. Соған ресми шақырушылар табылды. Сезінер жүрекке әйелдердің ажырасқаны аянышты еді. Олар: «Келер жазға амандықпен жеткізсін, хош, хош!» – деп көзінің жасын жаулығының ұшымен сүртіп жатты.

	...Менің қимай қоштасқаным Төлеген Момбеков болды.





ҚАРАҚҰЛАҚ




	Қыс бойы қалың ел қоныс тепкен ағы-жығы құмның құйқалы теріскей беткейінде отырған ауыл елең-алаңда көш қамына кірісті. Жалшы жігіттер домаланған тең, түрлі жүкті түйеге артып жатты. Ауыл түгел жығылғанда жалаңаштанған от басында шай ішіп отырған, тіпті, көрпесін тұйықтай түсіп есінеп жатқан еріншек байлар осы тіршілікке шексіз ырза болысты.

	Он шақты шаңырақтың ішіндегі дәулеті жұқасы Сарының отауы еді. Үркердей ұсағын бай ағайынның мыңғырған малына қосып тегін бақтырғанына мәз боп жүрген өгей отау бүгін өзгелерден ерте жығылды. Аяғы ауырлай бастаған екіқабат әйелін аяған Сары кәкір-шүкір жинасуды жарыққа қалдырғысы келмеген.

	Наурыздың таңы өңсіз. Ауыл жанында шырпылы сексеуілден алаулатқан шалалар алыстан қоштасқан қыздардың сары шәлісіндей шайқалады.

	«Шабан үйрек бұрын ұшадының» керімен бұрын қимылдаған Сарының үйі екі шаланың арасынан бірінші боп өтті. Қара қоспаққа жалпия мінген Рақыш ішінің бүлк еткенін сезіп, шалаға болмашы иіліп өтті.

	Бұндай рәсімнің қашан, қайдан шыққанымен Рақыштың жұмысы жоқ та. Тек, ата-бабаларының да осылайша көшкенін, оттың құдіретіне сенгенін шала-пұла пайымдайды. Ұшан құмның теріскей бетінен күнгей бетіне қарай былтыр да осы мезгілде көшкенін, келер жылы да осы шақтарда жылыстайтынын біледі.

	Екіқабат әйелдің есіл-дерті жайлауға тез жетуде. Алдағы жайма-шуақ, жылы күндерді сағынады. Көк сәуірдің соңын, сары жаздың басын аңсайды. Уыз да, сүт те, қалжа да жайлаудан күтіп тұрғандай елес береді. Сарының бұнымен ісі жоқ. Бала сүйіп көрмеген ноқай тісқаққан жардай қаупалақ қағуды білмейді. Қолына қырсық жұғатындай, үй түйтпегін ұрланып істейді.

	Бүгінгі ерте көшуінің өзінде тұманды тыраштық бар.

	Осының бәрін парасаттың елегінен өткізген Рақыш түйенің үстінде келе жатып өткен күнін де шола бастады. Қызығы, қуанышы, өкініші араласып, кежегесін кейін тартқызды.

	Күні кеше ол алыстағы көшпелі елдің бойжеткен шолжыңы еді. Қатыны өлген кексе байды менсінбей жүргенде әлдеқайдан қаңғырып келген осы Сарыға жолықты. Түймелі ақ жібек бешпент киген жігіт өзінің кедейлігін жасырып, серуен құрған сері түрінде танысқан. Көңілі қаяу қыздың басын айналдырып, уқан-суқан ғып, бір түнде алды да қашты. Содан әке-шешесі қызына бетіне секпіл түскен айда ұшырасты.

	Алып қашудың желігі басылғасын бұрынғы ынтызарлықтан айрылған Сары Рақышқа да соншалықты ыстық көріне қоймаған. Тіпті, отбасының керкелжіңінде итжығыс түсіскен жерлері де ұмыт болған жоқ. Дегенмен, етененің аты етене. Рақыш бұйырған жұбайға іштартуын қоймайды. Ертең оң аяқтан тұрып нәрестелі болса, ымы-жымының біріге, жараса түсетінін көңілге талшық етеді.

	Осындай күйде Рақыш пешенеге тиген тіршіліктің алдыңғысы мен арттағысын қиялдан өткізіп келе жатқанда, күйеуі көңіл шырқын бұзып жіберді. Ол шабан шабдарын шаужайлап:

	– Ауыл кешке шабырға иек арта қонатын көрінеді.

	Үй тікпей-ақ шайла тұрғыз, – деді.

	– Өзің не бітірмексің?

	Сары атқамінерге ілесетінін, жол-жөнекей аң қағысатының, қоянның терісінен, түлкінің пұшпағынан дәмелі екенін айтты.

	– «Аттыға еріп жаяудың таңы айрылар», – деді Рақыш.

	Бұл сөз Сарының шымбайына батып кетті. Ең осал жеріне тиген еді. Басына қаны тебе бастаған ол:

	– Қара шұбар жыланның жағындай ғып жағыңды қамшымен айырып жіберейін бе, осы?! – деп ежірейді. Шегір көзі ұшқындай бастады.

	Рақыш қыңбады. Қайта, қатулана түсіп:

	– Ішімді күшікке тырнап жатқан нәрестеңді ұр! – деді.

	Сары тиісе алмады. Жүкті әйелдің мысы басып кеткендей. Қамшының сабын тістеп, үнсіз-түнсіз жүріп келе жатты.

	Ол бозбас кезінде өзінің қаңғыбастық өмір кешкенін еске алды. Өз елінде басы бос шүйке бастарға қарамай, ақ сазандай бұлқынған шолжаңды алып қашқанын бір ойлап өтті. Анау-мынау ұрғашы болса, жүн жеп, жабағы тышып кетер ме еді, кім білсін. Рақыштың жарамдылығының арқасында байларға, еті тірілерге ергіштеп, жалпақ жұрттан бұйырған несібесін теріп жеп жүрген жоқ па. «Қой, қатынға соқтығуым жарамайды екен!» – деді ол ішінен. Дегенмен, мойынға мінгізіп алмау үшін шамалы сағын сындырып қоюды ойлап:

	– Қатын, мен кезбе кезімде де күнелткем. Кеш бастаған қатындарды қапталдайтын алты табан, сасық құл бола алман. Түсінсең, бұл саған мін. «Рақыштың байы иісалмас» деседі. Одан да бас қамыңды қыл, – деді.

	– Қылқұйрығың жараса ілесе бер, – деді Рақыш, шамалы езу тартып.

	Сары бұл сөзге шамданбады. Қайта, насаттанып, мұртынан күліп қойды:

	– Түнде тысқа шыққанда қыз оятты дейсің бе. Бәйекеңнің сайгүлігінің алдында жатқан еректен жымқырғам да!

	– Е, онда, шабдарың саған ырза екен, – Рақыш күлкісі жоқ, булыққан уыз үн қатты. Сары сұмдық сүйсінді.

	– Әй, қатыным-ай, қасқырсың-ау! – деді ол мысық мұртын ширатуға тырысып.

	Бұған әйелі күтпеген жауап қайырды.

	– Зәуірде жерік болғанда, жолбарыстың жүрегін тауып бермей, қақпанға түскен бөрінің жасық жүрегін жегіздің ғой.

	Сары кәдімгідей қысылды. Осыдан үш-төрт ай бұрын әйелінің жат тілек білдіргені рас. Жалғыз өзінің қолынан келмейтін болғасын, Сары мығым ағайындарына сыр жарғанда, олар, бәтуаласқандай, бас шайқасқан. Қияндағы ну қамыста текті жолбарыстар жортатынын, текті жолбарыстардың өздігінен адамға тиіспейтінін, ал, егер біреуін шығасы етсең, бірі қалғанша қандасатынын айтқан. «Арыстанның өкпесімен қақ демегеніне шүкір, келіннің!» деп кеңкілдескендері де болған. Осыдан кейін Сарының салы суға кетіп, атқа қонғанда, қақпанға түскен қасқырға кезіккен.

	Соның бәрі көз алдынан өткен Сары әйелінің өкпесін тарқатпақ боп:

	– Сенің жегенің көкжалдың жүрегі. Тұқымы құрып бара жатқан жолбарыстан не пайда?! – деп қойды.

	Енді екеуі де ұғысқандай үнсіз жүріп отырды. Бағана мылтықты адамдай қараңдаған томар, томашалар сидамдана бастады. Шағылдар жалаңаш басын көрсетті. Таң қыстың таңындай қызарып атты. Байырғы шаруакеш бұны әрнеге жорыр еді. Сары бабар қылмады.

	Рақыш әрі сүйсініп, әрі үрейленгендей:

	– Күннің құлағы қарайып шықты! – деді. Сары шығысқа қиғаш көз тастап:

	– Кірпігін көрдім, құлағын көрмедім. Әй, осы қатындардың аңғалдығы-ай! – деп кеңкілдеді.

	Көп ұзамай аттылар қуып жетті. Ойын-шыны аралас:

	– Уа, мырза, көш құтты болсын! – десті.

	Кісілер «Ке!» деп желе жөнелгенде тұяқтан иленген жентек құм шапқа шашырады. Құйрығын түйген тоқ та жарау жылқының ішінде Сарының жалдас шабдары жүні жығылған бұралқы итке ұқсап бара жатты. Рақыш намыстанды. Қосағына жаны ашып: «Байқұстың тақымына желдіаяқ бұйырмай қойды-ау!» – деді.

	Қара қоспақ көтерем қара тырнадай мойнын соза түсіп, кейіндеп қала берді.

	Қара қоспақтың ырғаңы Рақышты ұзақ шайқады. Түске тармаса артқы көш те қуып жетті. Рақыштың аузы сүйреңдеген абысыны:

	– Құйымшағына сона қадалған зеңгідей тайралаңдап кетіп едің. Жеткен жерің осы-ақ па? – деп табалады.

	Рақыш шамданды.

	– Ерніңді шығарма! – деді оған абысыны. – Пұшпағың қандалсыншы. Жолбарыстың баласын көзбен көрейік. Төрелікті шыраққа өзім айтамын!..

	Рақыш тіксініп қалды. Осы кезде оқыстан іші бұлқынды. Рақыш мықшиып қабағын шытты.

	Осыдан шамалы-ақ күн бұрын Рақыштың тату бір абысыны осы өсектің шет-жағасын аңғартқан еді. Рақыш тулай бастағанда: «Ол қарға сенбе! Ертең кіндігіңді теріс кесуден шімірікпейді!» деп пысықтаған. Содан кейінгі жүз шайысуы осы.

	Рақышты елде жоқ енжарлық биледі. Көштен жарылып қала бергенін байқамады. Неге екенін қайдам, екіқабат әйел қыз кезін, құдашалық шағын сағынды. Елінде еркін өскен кезеңі еске түсті. Жеңгелері өсек таратудың орнына «шырайлымдап» еркелетуші еді-ау! Желінбеген женттей қастерлеуші еді-ау! Шертіспек ойнағанда еңгезердей жігіттердің алақанын күлдіретіп жіберетін соқталдай құдашаны қалыс жұрт толымды әңгіме етуші еді-ау! Рақыш «Уһ, дариға-ай!» деп күрсініп қойды.

	Жүре келе Рақыш сергіді. «Аузы шайпау абысын не демейді, етегінен ұстаған еркектің көңілінен шықсам болды-дағы!» деп ойлады.

	Сол сол-ақ екен, Рақыштың іші жылып қоя берді. Тамыры иіп, өткір қара көзі қаракерленіп, балқып кетті.

	«Сары-ау, көре алмаған ағайын-анжының өсек-аяңына иланба. Тұңғышыңның тілеуін тіле!» – деді. Осы сәтте іші түйіртпектеліп, бұлтақтанып, бала аунап түскендей болды.

	Бұл күйде көліктің үстінде отыра алмасын сезіп, Рақыш түйесін шөгерді. Шаршап келе жатқан қара қоспақ жалп ете қалды. Рақыш сортаң аралас құмдақтың қышқыл исін сезінді.

	Бұл – іргежал еді. Құмның күнгей жақ шеті. Шабырға шейін әлі талай жер. Екі орта құнарсыз сортаң. «Не де болса, шүйгіні жұтамаған осы жерге қонайын» – деді де, екі түйені отқа қойды. Сары – боз шағылдың арғы беткейінде балапан шырпы қоршаған қойнаудың үңгірге ұқсаған шұңқырында шөп-шаламның қиқымы жатыр екен. Дені – шіріген ебелек сияқты. Түйелер иіскеп, мұрнын шүйірді де, түбі бөрте бастаған сирек селеуді шала бастады.

	Түйелердің көлеңкесі қашқан қоянды еске түсірді. Рақыш өз көлеңкесіне назар аударып еді. Төртпақ тартып тұр екен. Сырықтай солқылдаған кешегі бойжеткен өзінің енді басқа қалыпқа, байсалды бейнеге ауысқанын аңғарды. Бұл күй күйеуіне деген реніш әкелді. «Құйымшағы шошаңдайтын реті жоқ-ақ екен!» деп бір түйді.

	Рақыштың күндегідей тамаққа да зауқы болмады. Жүрегі айни ма, қалай. Өзін өзі күштегендей тоңазыған бір тал қабырғаның етін әрең сыдырды.

	Күн батуға айналды. Азанғыдай қызармай, сары-күреңденіп, алаулап, шарасы кеңіп, толықсып тұрды. Ғаламның бір бұрышынан күйініп шығып, екінші бұрышында сүйінішке шалқығандай. Рақыш естіген ертегі-аңызда шығар күнді жақсылыққа, батар күнді жаманшылыққа жорушы еді. Бұнда соның керісіне ұқсап тұр. Рақыш: «Байыр күн бақытқа бастағай!» деді. Осы уақытта алаулаған күн шарбы бұлттың арасына кіріп еді. Жібектей желбіреген ақша бұлт қоюланып, қандым-қызыл тартып, түсін өзгерте бастады. Біраздан соң бір шеті алыстан көрінетін кәдімгі өртеңге, екінші шеті – күйіп кеткен қара құлақ құқайға ұқсап тұрды.

	Бұл құбылыс күннің таңертеңгі жатырқау шығысын еске салды. Рақыш аң-таң боп тұрып қалды.

	Қас қарайғанда әлдеқайдан айқай шықты. Жалғыз адамның дауысы. Рақыш: «Дәу де болса, сергелең шеккен Сары шығар» деп түйді.

	Айқай біресе жақындап, біресе қашықтағандай болады. Рақыш жауап қатайын деп еді. Үні шықпады. Бейне түсінде бастығырылып қалғандай, дымы құрыды.

	Әлден уақытта ес жиды. От жағып, адасқанға белгі бермек болды.

	Бағана көрген қиқымды көпсітіп, шақпақ тұтатты. Асты құрғақ екен. Шытырлап, дуылдап, лапылдап жана бастады. Желсіз қараңғылықта алау жалын дөңгеленіп, айналаны жап-жарық қып жіберді.

	Сары алғашқыда шошып қалды. Жын-шайтандар әйел боп отпен ойнайды деуші еді. Сол құбыжық осы екен деп ойлады. Денесі тітіркеніп, төбе шашы тік тұрды. Сарының осы халін сезгендей, кенет түйе боздады. Сары өзінен-өзі қысылып: «Қорыққанға қос көрінеді» деп бір қойды.

	Артынша ол оқыс насаттанды. «Шайтан емес, от жаққан өз қатыным екен ғой!» – деді.

	Шобырын борбалатып келе жатып: «Перінің қырық қызын ат бауырына алып сабаған нағашыма тартпаған екенмін!» деп ренжіді. От басына жақындағанда: «Сәке, бұны аузыңнан шығарма!» деп өзін-өзі пысықтап қойды.

	Әйелі өкпе-наз айтпады. Екеуі ұзақ шүйіркелесті. Қорғалақтап кеш туған ай түн қараңғылығын сұйылта бастады. Жоғары көтерілген сайын қылаң нұрын қоюлатып, жапанға түнеген екеуге рақым жаудырғандай болды.

	Рақыш түн ортасында толғатып шықты. Текемет жамылып қорылдап жатқан күйеуін жұлқылап әрең оятты. Сары бірінші рет сасқалақтап, қауқалақ қақты.

	Жалпақ елден көргенін істеп, әйелін теңге асты. Рақыш ұзақ отыра алмай, жүкке сүйенді.

	Толғақ ұзаққа созылды. Рақыш бірде ыңырсып, бірде бебеулеп, Сарының сай-сүйегін сырқыратты. Оның көңіл-күйін қоштағандай, аспанда ай тұтылды. Дүние қап-қараңғы боп кетті. «Бозқасқа құдайы!» – деді Сары неліктен айтқанын білмей.

	Сарының сөзін құлағы шалған әйелі оқыс елеуреп:

	– Не дедің, жаным! – деді.

	Рақыштың күйеуіне «жаным!» деп тіл қатуы осы ғана. Жайшылықта ерсі көрінетін ыстық лебіз күйзеліс сәтінде аузынан еріксіз шықты.

	Уақыт өткен сайын толғақ жиілеп, ақырында, Рақыш қысылып қалды. Ыңырсып жатып:

	– Бөпең мерзімінен ерте қинап, ішімді тырнап жатыр. Олай-бұлай боп кетсем, ішімді жарып ал. Және абысын-ажынның шайпау аузына сенбе. Өзімді ақырғы от тұтатқан шұңқырға қой, – деді.

	Сары сұмдық тіксінді. Тұңғыш перзентін бұлай көрем деп ойлаған емес те. Бәрінен де әйелінің жан берердегі жалынышты сөзі жанына батты. Ол кейпі бұзылған дауыспен:

	– Аз күнгі тіршілікте «ищай!» дескен жеріміз болса, сен де кешір. Қайтейін, бақұл бол! – деп еді, көзінің жасы бірге шықты.

	Осы кезде әйелінің буыны босап, теңнен сылқ құлады. Қағылез Сары шомбал әйелді әрең көтерді. Өзі ақылдан адасқандай теңді айналшықтай берді.

	Рақыш тағы да қинала ыңырсыды.

	– Тұтылған ай!..

	Сөзінің соңын айтуға шамасы келмеді. Неге екенін қайдам, бір қолын аспанға шошайтты.

	Сары әйелінің оңалмасын сезгендей не істерін білмей, ойы шартарапқа жүгірді. Ақырында, айла тапқандай болды. Бала кезінде біреуден көргенін істеп, тонын теріс айналдырды. Тымағын да теріс киіп, бет-аузын қисайтып, барынша құбыжық кейіпке көшті. Сол күйінде Рақышқа төне түсіп, оқыс ақырып еді. Әйелдің шошайған қолы ербеңдеп, басы қалтақ қақты. Жүрегі ұшып кеткен тәрізді. Әйел «ая!» дегендей жанұшыра ым қақты. Сары қапыс өкініп:

	– Мен ғой, қорықпа, Сарымын! – деді.

	Тұтылған ай енді біршама уақыт өткенде күйзелістен құтылғандай көз үйренген қалпына көше бастады. Күйедей қара перде қызыл-қошқылданып, одан қызылкүреңденіп, одан сары-күрең реңге көшіп, айдың сынығын көрсетті. Сынық бірте-бірте бүтінделіп, тұтасып, имекке айналды. Бара-бара имектің ортасына нұр толып, кимешекті келіншектей дөңгеленіп, толықсып шыға келді.

	Таң бозамықтана бастады. Рақыш үзілді. Жантәсілім қыларда еңсесін жоғары көтеріп, дүниенің төрт бұрышына көз тастады. Ақырғы сөзі өкінішке де, аянышқа да ұқсас шықты.

	– Әттегене-ай!..

	Сарының денесі дуылдап кетті. Көзі тұманданып, аппақ ай қара жамылғандай елестеді. Ет-бауыры өкініштен өртеніп бара жатты. Аяныш, ашу үстінде әйелінің аманатын еске алды. «Өсиетін орнына келтірмесем, ол жалғанда да кешпейді ғой» деп қылшылдаған пышағын қынынан суырды.

	Бұл кезде ай жіңішкеріп, таң ата бастаған. Сары туманың түсінен шошып кетті. Шарананың ішінде құлағы қарайып жатқан құбыжықты көрді. «Көп қиналғанына қарағанда, қатыным шошқа туған екен ғой!» деп түйді.

	Өлікті атына әрең өңгеріп, өзі армандаған шұңқырға апарып қояды. Қасына шарананы қойып:

	– Ал, енді, екеуің хош бол, – деп, қыр асып кеткен екі түйеге қарай шоқырта жөнелді.

	Көшіп келе жатып, Сары сан қилы ойға кетті. «Елге не бетімді айтамын?!» деп бір қойды. Содан кейін «қасқырдың жүрегін бекер берген екенмін!» деп өкінді. Осы ой басына оралуы мұң екен, ол өзіне өзі тіл қатып: «Әй, шаранадағы шошқа болмай, бөлтірік боп жүрмесін? Неге жарып көрмедім-ей?!» – деді.

	Қайта соғуға ерінді. «Шошқа орнына қасқырдың баласын асырағанда не бітірермін. Қой, құрысын, пәледен аулақ!» деп, шабан шабдарын қамшылай түсті. Үздіксіз жүріс, жайсыз аяң Сарының мазасын ала бастады. Жетектегі қара қоспақ масыл болды. «Қап, қатынымның майлық-сулығы бірдей еді. Іш тастатам деп түбіне өзім жеттім-ау!» деп өкінді.

	Бара-бара тіршілік қамын ойлауды шығарды.

	«Пешенеме кім душар болар екен. Қатыны өлген кәртамысқа қыз тиер ме? Әй, қайдам. Дәу де болса, жесірлердің тамырын ұстап көрем ғой».

	Жайлауға Сары жалғыз жетті. Жұбайының өлімін кімге, қалай естіртерін білмей, ауылдың шетінде қалшиып ұзақ тұрды.

	Осымен әңгіме аяқталды деуге де болар еді. Бірақ кейіннен осы оқиға турасынан жалпақ елге құбыжығы, қызығы аралас қалың қауесет тарады...

	* * *

	Қаншама жыл өткені өлшеулі емес. Таяу жылдың бірінде көзі тірі екі адамның арасында мынадай әңгіме болғаны аян.

	– Отағасы, жаңағы кісінің мінезі қандай еді?!

	– «Сарының жалғыз ұлы жастан тарпаң, жылқының бас білмеген асауындай» деген өлеңді естуің жоқ па еді, қарағым?

	– Жоқ та.

	– «Жоқ та» болса, бұл адаммен сөйлесуге болмайды.

	– Өзі кім боп істейді?

	– Бұның кәсібі – қыруар.

	– Жасы нешеде?

	– Бұның жасын біліп болмайды.

	– Неге?

	– Кәріқұлақтар мүшелін әр түрлі атайды. Біреулер «доңыз» деседі, біреулер «тауық» деседі.

	– Есімі кім?

	– Қарақұлақ.

	– Құқай екен.

	– Е, қарағым, бұл адамның өмір тарихы үрей.

	– Сіз білетін шығарсыз?

	– Шала-шарпы ғана.

	– Машина оралғанша ермек болсын, шерте отырсаңыз қайтеді...

	– Бұның хикаясын үш күн жырласаң да таусылмайды.

	– Тоқетерін қайырыңызшы.

	– «Тоқетерінен қайырсам», бұл туғанда шошқа боп туған. Жарылмаған шарананың ішінде құлағы қарайып жатқан.

	– Не дейді?!..

	– Шошыма, шырақ. Ондай оқиғалар ілгеріде болған.

	– Е, қойыңызшы!

	– Қоятын түгі жоқ. «Сіргелінің шежіресін» естуің жоқ па еді. Көңге көмген баладан Көңірдек деген ру тараған.

	– Көңнен адамның аршып алуы мүмкін. Ал, жапандағы шұңқырға тастаған бала қалайша тірі қалады?

	– Ол арасы өзіме де жұмбақ. Айтушылар былай деседі. Баланы қасқырдың қаншығы асырапты-мыс. Наурыз айы екен. Бала ала жаздай бөлтіріктермен бірге ойнапты-мыс. Денесін жүн басып, тағыға айналыптымыс. Бірақ төрт аяқтамай, екі аяқтап жүріпті. Қасқырша ойламай, адамша ойлапты. Бөлтіріктерден айлалы болыпты.

	– Адам санатына қалай қосылған?

	– Күзге қарай әкесі аңшыларға ілесіп жүріп, баланың үстінен түседі. Наурызда тастаған шұңқырдың маңы екен. Бөлтіріктерге ілесе қашыпты деседі. Бірақ әкесі қуып жеткенде екі аяқтыға үйірсек тартып, маймылдың баласындай ерге жармасыпты ғой.

	– Адамша тіл қатып па, жоқ, әлде қасқырша ұлып па?

	– Бұның тілі кеш шыққан деседі.

	– Өз перзенті екенін әкесі қалайша таныды екен?

	– Иығындағы баданадай қалдан таныған деседі.

	– Сауатты кісі ме, бұл өзі?

	– Оқу дарымай қойған. Әліпті таяқ деп білмейді.

	– Дерсу у Зала сияқты біреу болды ғой.

	– Оның кім, қарағым?

	– Е, отағасы, ілгеріде болған бір аңшы.

	– Бұ да аңға өш.

	– Қасқыр соға ма?

	– «Емшегін емген» деп бөріге тимейді. Ал, абзалдығы сонша, тырнаны тірідей ұстайды.

	– Қалайша?

	– Тырна түнде өзеннен балық аулайды дейді. Бұл – ағысқа қарай жүзіп, сирағынан ұстайтын көрінеді.

	– Өзінің құлағынан жүні шығып тұр ғой.

	– Төсінің түгі одан да қалың. Сықырлаған аязда шекпеншең жүре береді.

	– Қасқырдың сүті сіңген ғой.

	– Бұның долылығын сұрама. Бала кезінде өгей шешесінен шапалақ жегенде түздегі қасқырдың үйіріне қарай қашқан. Өзі ат шаптырымнан бөрінің ұлығанын еститін нағыз саққұлақ болған.

	– Сұмдық екен.!

	– Е, шырағым, бұның шешесі жолбарыстың жүрегіне жерік болған. Ол табылмағасын бөрінің жүрегін талшық қылған.

	– Қап, шешесі жолбарыстың жүрегін жұтқанда, тіптен сауап екен!

	– Күлме, қарағым. Жасыққа жерік болған қатыннан асыл бала тумаған.

	– Әй, қайдам?

	– Бұған күмәндансаң, аққудың өтіне жерік болған әйелден туған бала бесікте іңгаламай, ән шырқаған және бір уақиға бар.

	– Тым қисынсыз екен.

	– Бүгінгінің жастары ешнәрсеге иланбайды. Бір-біріне қоянның көжегіндей ұқсастығында бір гәп бар ма, қалай?!

	– Өзіңіз фәлсапашы екенсіз ғой.

	– Фәлсапа-мәнсапаңа ықыласым жоқ. Естіген құлақтың жазығы осы, қарағым.

	Екеуінің әңгімесі аяқталмай қалған еді...

	6 – 11 январь, 1968 жыл, Москва.





ҚАРАЛЫ ҚЫЗЫҚ


	Новелла



	Тәтті ұйқының құшағында жатқан Мітісбек құл-қынсәріде шар ете қалған нәрестесінің даусынан шошып оянды. Ол апыл-құпыл киініп тысқа шықты.

	Шығып келе жатқан күнге қарап есінеп, артынша бүгінгі той турасында ойлап кетті.

	Бұл тойдың аты ауданнан жүлде алған ферманікі де, заты – ферма меңгерушісі Мітісбектікі. Оның әйелінің босанғанына екі айдан асты. Бөбектің атын қоюға жиналған жұрт шілдеханаға ырза болмай тарасты. Бұл күнде дастарқан мезіреті той-домалақтың бодауына жүрмейтінін жақсы білетін Мітісбек іштей сынып қалды. Әйелі де: «Жұрт құсап балуан күрестіріп, ат шаптырмадың» деп құлағының құртын жеді.

	Мітісбек досқа күлкі, дұшпанға таба болмау үшін бүгінгі тойды думандатып өткізбек. Ауданның рұқсаты үлкен бел болса, ноябрь мейрамының бір қырқаның астында тұруы да медеу. Сырттан өкіл-мөкіл қаңғалақтап келе қалса, «қойшылар мерекеге әзірлік жүргізіп жатыр» деп желікті жуып-шаю оңай.

	Осының қабатында Мітісбектің көңілінде көмескі алағаржақтық бар. Тойға жиналған дүйім жұрт ырду-дырдуды қомсынып кетсе, арты – әжуа, мысқыл, өсек. Ал, салтанат шарадан асып төгілсе, оның арты – күндеу, қаңқу, арыз. Былтыр ежелгі күмбезге ремонт жасаған жұмысшыларға соғым бергенде Мітісбектің үстінен арыз қардай бораған. «Әулиеге құрбан шалды» деген ғайбаттан совхоз партия ұйымы секретарының рұқсатына сүйеніп, әупіріммен әрең құтылған. Тырнақ астынан кір іздейтін пәлеқорлардың қай тұстан бақылайтыны Мітісбекке қараңғы: «Мал аласы – сыртында, адам аласы – ішінде» демекші, осы күні дос-дұшпанды ажыратудың өзі қиын.

	Мітісбекті қатты қинайтын нәрсе – көкпар. Бұған рұқсат ілуде бір ғана болады. Оның өзінде ол сайыс түрінде өтеді. Қыр елінің баяғы бір орында тұрып айқасып тақымдасатын сайысы айыз қандырмайды. Қаршадайынан аттың кұлағында ойнап машықтанатын қаратаулықтар: «ноқай тартысың кімге дәрі?!» деп, тулақ тартысып кетеді.

	Осыған қанық Мітісбек кеше кешке олқылы-толқылы күйде еді. Оның дағдарысын Қерімберді шешті. Қасына жас өспірім баласын ертіп, отыз шақырым жерден бір күн бұрын келген ол: «Қаратау бесігінің ырымын жасамасаң бөпеңнің бауы берік болмайды» деп салды. Бұл сөз Мітісбектің кұлағына түрпідей тиді. Ол:

	«Антұрғанның аузы жамандыққа қалай барады?!» деп тіксінді.

	Ырым-жырымға сенерлік Мітісбек қараңғы емес.

	Гәп басқада. Бұл кәззәп – күнгей, теріскейге түгел мәлім атышулы қужақ. Шымшыма сөзі, әзіл-оспағы, мысқылы, әжуасы жалпақ елге тарап кетеді. Баяғыда байдың бойжеткен қызына дүйім көптің көзінше:

	«Ауылың ат тоқталмас ыраңдағы, беліңіз аз ғана күн бұраңдады» деп өлең айтқанда, қалыңдық ойнай келген күйеуі намыстанып, тастап кеткен деседі. Отбасының күйбеңіне шыдамай бұрқан-тарқан боп «құдай шұнақты» қарғаған бәйбішеге: «Е, құдағи, өзің кұдай болмағасын көрген күнің осы-дағы!» деген сөз де осы Қерімбердіден шыққан деседі. Қауға сақал, еңкіш күншілдің қулық-сұмдығы аңқауларды шағыстырудан аспаушы еді. Керімбердінің аузының қалайша уәлі боп жүргенін Мітісбек түсінбейді.

	Мітісбектің он жасарында әкесі ұсталып кетті. Оның үстінен арыз берген Керімберді екенін Мітісбек кеш білді. Ол кезде Керімберді заманның ағымына үйлескен қып-қызыл белсенді еді. Бұл күнде пенсияда. Жекеменшік малы көп деседі. Қайда екенін бір пенде білмейді. Етке мал талап етіп келген сельсоветтің председателімен карта ойнап, басын уқан-суқан ғып жібереді. Оның соңына түсуге Мітісбектің уакыты жоқ. Пәле қууға жалқау Мітісбектің жүрегінде тот басқан иненің жасуындай қаяу бар. «Көппен көрген ұлы той» болғасын ұмытылған әке қаяуы Керімбердінің құныс мойнын көргенде ғана еске түседі. Әнеугі күнгі шілдеханада сол қаяу мүлдем өшкендей болды. Туманың есіміне таласқан ырың-жырыңда Керімберді жеңіп шықты. Ол’: «Шілдеханашы шырағым, сен МТС-та туып, Мітісбек аталғансың. Балаң фермада туды.

	Есімі – Фермабек болсын» деген.

	Сөз тапқанға қолқа жоқ, аузы уәлі Керімберді Фермабектің атасына айналды. Бір жағы осыны ескерген, екінші жағынан көлденең жұрттың табалауынан аулақ болуды ойлаған Мітісбек тойдың аяғын көкпармен тарқатуға кеше кешке бел байлаған-ды. Байламға ырық қоскандай, бесіктегі бөпесі де таң атпай оятты.

	Алакеугімде ойқастап, ауылды айналып шыққан Мітісбек жоңышқадағы арқандаулы атына мініп, шүңейіттегі қойға барды. Қалақ-ата атаулы жекеменшікте еді. Алыстан қосылатын бір ағайынының дәу көк серкесін өңгеріп, аулына оралды. Қапелімде қыбыжық-таған койшыға: «Қазақта базыналық деген болады, отағасы, базыналық!» деп кеңкілдеп күліп кетті!.

	Күздің таңы күңгірттеніп, көмескіленіп атты. Күрең күн қызара шығып келе жатқанда көк серке бауыздалды. Бірнеше тілді, бұрандалы көк шаппаның діріл қаққан алмас ұстарасын көргенде, серке: «Мә, ә-һә!» деп мекірене маңырады. Сұмдық аянышты үн еді. Мітісбек:

	«Қайтейін, жануарым, обалың қомағай Керімбердіге!» – деді.

	Осы кезде Мітісбектің қасына келіншегі келіп еді. Мітісбек оған серкенің кесілген басын сақалынан ұстатып: «Соңыра осы басты Керімбердіге тарт. Сирағын оның баласы Бортайға бер!» деп шегеледі.

	Аяғы тізесінен қырқылып, домаланып қалған көк серке дөңкиіп, құбыжыққа айналды. Мітісбек ішінен:

	«Бағы заманда көк пері деген сөз осыдан шыққан екен ғой» деп түйді.

	Шабандоздық сырына қанық Мітісбек сонда көкпар тез жыртылып қалмас үшін серкені суға салып қойды. Өзеннің қара-кұрдым үйірімінің шетінде көк серке қармақка ілінген шортандай бұлқынып жатты...

	* * *

	Күздің ақырамаш айында көңіл ашар қызықтың ғұмыры қысқа болғандықтан шарқы тойдың өзіне құмартушылар көп еді. Баяғыдай сауын айтып, хабар салынбаған астыртын тойға келушілер шамадан тыс көп болды. Қарға тамырлы қазақ дегендейін, жекжаттың жұрнағы, жиеннің жиеншары, бөле-сөлелер бас қосысты. Тамыр-таныстар шақырусыз келісті. Ұзынқұлаққа дауа жоқ, ит арқасы қияндағы қорғасын кенінің адамдары шаршы тобымен сау ете қалды. Осыдан жиырма жыл бұрынғы кеншілердей қара жаяу қаңғалақтамай, жарау салт атпен келді. Жер қазушылардың табысы үш жүз сомнан кем түспейтіні, олардың бір-бір жүйрік ат ұстайтыны, көшпелі шаруаларға көкпардан күн көрсетпейтіні Мітісбекке мәлім-ді. Ол тек некен-саяқ орыстардың не үшін ілесіп келгенін түсінбеді.

	Көлденең жұрттың көбейіп кеткенінен қаймыққан Мітісбекті мақтаныш, сүйсініс, рақат сезімі билей бастады. Иісалмас ынжықтың той-томалағына ат арытып кім келер еді?! Мың дегенмен, Мітісбек кісінің баласы екен. Дабысы талай жерге жайылған екен. Ертең осы көпшілік Мітісбектің, оның қол астындағы маңдай алды ферманың атағын өз еліне ала кетіседі ғой. Жомарттықты, серілікті, қызықты көш-құлаш аңызға айналдырады ғой. Пау, шіркін, баршылық-ай! Осыдан жиырма жыл бұрын осы ферманы басқарушылар осындай салтанат жасамақ түгіл мейманға қозы соя алмай қасапқа жүгіруші еді немесе тауық сойып сықаққа ілігуші еді. Енді қағанағы қарық, сағанағы сарық елде құда да, кұдағи да риза. Көлденең көк аттылар сорпа-судан желігіп кетеді.

	Шым-шытырық, шәркез сезімге бой алдырған Мітісбек ала-шұбар жұрт жиілеген сайын құмарлана насаттанып, жондана түледі. Ақырында: «Аты қалсын Шораның» деген осы деп нар тәуекелге басты.

	Күнгейден теріскейге қарай мың бұралып, иреңдеп ұзын аққан өзеннің құбыла жақ беткейі сәске түсте жер қайысқан аттыға толды.

	* * *

	Көкпар түс қайта басталды. Алғашқыда мөлдек шабыс, дөңгелек алып-қашпа, айналма тартыстар ермектің бодауына жүрді. Аттар тер шығарып, солығын басқан кезде салым басталды. Бұның алдында Мітісбек атының үстінде түрегеп тұрып жар салды: «Жолдастар, көзқарақты көпшіліктің меселін қайтармай, тәуекел еттім. Алыпқашпа болмасын. Тентек-телізге әр топтың бастаушысы жауапкер».

	Салымның арасы бес шақырымдай. Бұл – ұшқырдың талып, жүйріктің созылып жететін мәресі. Шабандоздар желдей аңқылдап, құйындай ұйтқып, әрлі-берлі дүрліге ойысып ілезде кең беткейді дүбірге толтырды. Тайлы-таяқтылар өнімсіз жүріспен алыстан аңыс аңдаса, бүйірі қызған тобырлылар қиқулай қосылып, жандайшаптап, қысыр кызыққа батысып жатты. Әскери жатаған ерде рабайсыз ұзын үзеңгіге сүйене қопаң-қопаң еткен орыстар да дырдудың ортасында жүрді. Өте-мөте қызбалары көкпарға ілуде бір қолы тигенге мәз боп далақтасты.

	Мәренің арасы алшақ әрі жылқының жүйріктігі ыңғайлас болғандықтан, құтылушы азайып, дода жиіленді. Додадан ыдыраған, түйдектелген, арындаған аттар көкейді қытықтап, көздің құртына айналды. Екі мықты өлісе сілкілескенде бүйір қағысып, ыңқылдап, соқтығып ажырасқан жараулар қызығу мен қорқыныш сезімін қатар тудырды. Салақтап, жарау жылқының көкірегін ұрған көк серке түйсікке теңдессіз көрініс берумен болды. Биік мақпал қараға мінген Мітісбек ауық-ауық жөнсіз шауып, айқайлап, әлдекімдерге әмір беріп жүрді. Оған қарама-қарсы жатаған жиренмен жытырта шапқан Керімберді Мітісбектің жол көргендігіне сүйсініп: «Бәрекелде, бәрекелде!» деп көтермеледі. Кейбіреулер Мітісбекке ат үстінен шапалақ соққанда, Керімберді нілдей бұзылып: «Әкесі сияқты шалымды боп кетіпті-ау, қасқырдың бөлтірігі» деп, өткен күннің әлде бір кергілжіңін ойлап кетті.

	Мітісбектің әкесі Керімбердіден гөрі жол-жобаға жетік болды. Бұл түтін-пұл жинап жүргенде ол кедей-болыстыққа шейін көтерілді. Керімберді су мұрабы болғанда, орнынан түсіртті. Диірмен бақылауға ілігетін жерінде маянадан қақты. Кейін заман өзгеріп апай-топай басталғанда, Керекең кектестің үстінен жасырын арыз берді. «Кедей-болыстың» кедейін алып тастап, шынжыр балақ, шұбар төстің өзіне теңеді. Байдың ауылының кілем төсеп аттандырғанын тілге тиек етті. Ол да атқұмар адам еді... Тірі болғанда қазір Керімбердімен үзеңгі қағысып тұрар ма еді, кім білсін?! Керімберді:

	«Бір есептен әбестік жасаған екенмін. Ертең сырласар кәрі табылмай қалады ғой» деп, екіұдай өкінішке бой алдырды.

	Салым ұзаққа созылды. Сәскеден түске шейін тойханада болған сұхбат, қызық, ермек ұмыт болды. Тост көтеру, әзілдесу, ән салу, өлең айту, күресу артта қалды. Жұрттың ендігі ынтызары «көк перінің» думанында. Ұйтқыта, құйындата, арындата, кейде түйдектеліп, кейде аңдыздатып шапқан көзсіз батырлар кәрі-жасты түгел еліктірді. Бірде домаланып, бірде салақтаған көк серке көрермен көпшіліктің басын сиқырша айналдырып, көкейіне шырлы желік бітірді. Осы сәттерде ауданда жиналыс өтіп жатыр еді.

	Оған шақырылған совхоз басшылары сөз сөйлеп есеп бергенде, Мітісбек басқарған ферманы айрықша атасты. Баршылық баршылығын істеп жатқанда Мітісбектің құлағы шуылдады. Ол іштей секем алып: «Ауданға бекер бармай қалдым ба екен, әлде?!» деп бір қойды.

	Не де болса, сайын сахараның бір бұрышында бас қосысқан ала-шұбар жұрт ертеңгі тіршілік қамын ұмытып, мәз-мейрам болысты. Бұлардың ымы-жымы, байламы, бәтуасы бірдей, бауырмал қызыққа қарай ұмсынады. Араларында екі-ақ адамның жүріс-тұрысы жат, бейілі бөтен еді. Бірі – Керімберді шал да, екіншісі – оның он үш жасар ұлы Бортай-ды. Екеуінің де ішкі ниеті Бортай мінген Сандалкөкке саяды. Арғы атасы арабтан, енесі қолбала қарабайырдан шыққан Сандалкөк осы атыраптың жеткізбес желді-аяғы. О баста жидіген жирен жабағыдан қызыл құнан боп өскен осы жылқы бұл күнде алқаракөк бесті. Құнанында айналма-бәйгеден келіп, дөненінде үдемелі жарысқа қосылған жануар еді. Бүгінгі салымға неге түспей жүргенін білген пенде болмады.

	Бесін кезінде Керімберді баласына:

	– Көзің бүйрек-сирақтан дәметкен жетімектің көзіндей телміріп кетті ғой. Көргенсіздер бала-көкпар шығаруды да білмейді. Лақ екеш лақты шығынсынады. Тым құрмаса, тулақ тартқызсайшы. Мына қырқамен сонау дөңге шейін шоқытып барып, шоқытып қайт. Ара-кідік арындатып-арындатып ал, – деді.

	Бұған Бортай таңданғанда, әкесі аңыс аңдатты. Соңыра Сандалкөкке Керімбердінің өзі мінбек. Салым бітіп, ақсақал шал бата берген кезде көк серкені ауылына алып қашып кетпек. Бұл үшін Сандалкөктің терін төктіріп алмақ керек. Онсыз қам жылқы ұзаққа шаба алмайды.

	– Көке, өзім-ақ алып қашамын ғой, – деді Бортай. Керімберді қарқылдап күлді. Қауға сақал, еңкіш адамның күлкісі еді. Бара-бара жарықшақтанып, сынық қобыздың үніндей қаралы шиқылға ауысты. Бортай шімірігіп қалды.

	Ол атын кіді бұрып, дөңге қарай шоқыта жөнелді. Тоғынан жараған алқаракөк бесті сұйықтау тапырақтап бара жатты. «Сауырынан төңкерілетін шымқай торының тапырағына не жетсін? Тұқымы кұрып кеткен торыны қайдан табамын?!» деп, Керімберді алақанының астынан сүзіле қарап тұрды.

	Бортай қайтып оралғанда, салым екі-үш мәрте салынған еді. Жыртыс алған жұмыскерлер ойқастап, бұлшық етті білегін жалаңаштап, мақтанысты. Керімберді: «Сахараның құрығаны ғой. Кеннен келген жұмыскерлер басымдық көрсетеді. О, заман-ай!» деп, шегір көзін ежірейтіп ернін тістеп тұрды.

	Сандалкөктің ер-тоқымын алып, аттың өзін біраз желдетті. Сандалкөк терін тез үкті. Керімбердінің түсі карауытты. Ол:

	– Балам, балалық жасап, қоян-шоқырақпен тыныпсың. Атыңның терлеген сиқы жоқ. Қолтығын сөгіп алу керек еді, – деді Бортай:

	– Енді қайттік, көке?! – деп әлсіз сасқалақтады.

	Әкесінің жауабы ашулы шықты.

	– Қосыл дүрмекке! Тек, додаға түспе, шабандозбен тартыспа. Жандайшаптап, дом жүйріктің тынысын аш, қолтығын сөк!

	Бала бас изеді. Әкесі Сандалкөктің тартпасын қайта тартып берді. Қос тартпаның біреуі қатты, біреуі бос тартылды. Сандалкөк бір сойқанның болатынын сезгендей, құлағын қайшылап, жер тарпып, пысқырынды. Бортай басы биік, керсені үлкен құнанды ердің үстінде ойнақшып, қорғасын құйған кенектей шыр айналды.

	– Жолың болсын, балам!

	Бортай әрлі-берлі ұйтқыған қалың-дүрмекті деңгейлеп шаба жөнелді. «Осы жаманнан бірдеңе шығады-ау?! Жел жақты бермеуін қарашы!» деп, әкесі сүйсініп тұрды.

	Баланың аты бала. Алғашқыда шаң жұтпай алыстан орағытқан Бортай бірте-бірте қызынып, әулекіленіп, елермелей екіленіп, ақырында қалың қолдың ішіне еніп кетті. Ғаламат тасыр-тұсырдан, айқай-шудан елірген Сандалкөк тізгінге бой бермей қашқын мен қуғынның алдына түсіп озып кете берді. Қашқын бір сәтте Мітісбектің өзі еді. Ол қым-қиғаштанып, өрге қарай қасқайып шыққанда, созыла қуып жеткен Бортай:

	«Ойбай, көке, өңгерт!» деді. Мітісбек серкені тақымнан суырып, баланың алдына салақтатып тастай берді. Бала шамалы жер шапқанда қуғыншылар құйрық тістесіп, деңгейлесіп, көкпарға қол созысты. Сағыздай созылған денелер көрікті келбетімен үрей ұшырды. Бала жан ұшыра шырылдады. Осы мезетте, жатаған жиреннің үстінде етек-жеңі жарасымсыз даралақтап етпеттей шауып келе жатқан әкесінің: «Ылдилат, ылдилат!» деген даусы құлаққа шалынды.

	Бортай атын кілт бұрып, ылдиға қарай шапты. Өрге қарай барлығып қалған жануар оқыстан тыныс алып, екпіндеп, бара-бара жұлдыздай ағып кетті. Керімберді:

	«Шүкір, шүкір!» деп еді, көзінен жасы бірге шықты.

	Орта жолда арық бар-ды. Сандалкөк жұқпай қарғып өткенде, кейінгілер: «Ойпырмай, жығылғырдың қарғысын-ай!» деп шулады.

	Осы арық қуғыншыларға сор болды. Аты кілт бұрылғандар арыққа бүйірлей құласты. Сақтары қиғаш шауып, қатерсіз өткел іздесті.

	Керімберді енді аңғарды. Бортайдың салыммен жұмысы жоқ. Өз аулына тура тартып бара жатыр. Осыны байыптаған қуғыншылар итіне шауып, кіжіне боқтап, «хан артынан жұдырық» жаудырып жатты. Сандалкөк бара-бара бауырын жазып, дестелей арындап, қаңғып, қара үзіп кетті. Ызалы, өкінішті шабандоздар күдері үзілген шақта ылбырап қайта оралып, Керімбердіні ортаға алысты. Жарау, биік аттылардың ішінде жатаған жиренді Керімберді қарақұстардан қорыққан байғыздай бақырайып тұра берді. Оның ыпыны қашқаны жаман болды, шаңқ-шаңқ дауыстар жиілеп, қоюланып, асқынып, елеурей бастады. Зеку, кею, боқтау естілді. Осы мезетте Мітісбектің есіне баяғы дерексіз кеткен әкесі түсті. Әкенің түбіне жеткен құқыс мойын Керімберді дүние жүзіндегі жексұрындай елес берді. Мітісбектің көзі тұманданып, жүрегі аунап түсті. Денесі қағілез жігіт еді. Таралғысы қысқартылған үзеңгіге ширыға сүйеніп, шабытты шәулідей шүйіле түсті.

	– Тойдың шырқын бұзуға келіп пе едің, қақпас?! – деп қамшымен Керімбердіні бастан тартып жіберді. Қалада әлдебір бұзақыдан кездейсоқ қолға түскен серіппелі резинка қамшы еді. Керімбердінің елтірі бөркі жусанға ұшып түсті. Өзі аттың жалын құшып қалды.

	Бет-аузын түк басқан, көкбет Керімберді сұмдық тұлданды. Беті қазанның түп күйесіндей қарайып кетті. Өзі ашу-ызадан дір-дір етіп тұрды. Бара-бара дір-дір қалш-қалшқа айналып, денесі түгел селкілдеп, мұрты жыбырлап, сақалы шошаңдады: «Бұл қорлықты көрсеткенше, құдай-ау, мені көрге тық!» деп мойнына шылбыр салып, еңкілдеп қоя берді. Еңкілдеу бара-бара еңіреуге айналып, өгізше өкіріп, аттан кұлап түсті.

	* * *

	Намаздыгер кезі еді. Аттылардың сұйқыл көлеңкесі ұзара үзіліп, ербеңдеп, сүйкімсіз көрініске айналды. Ет қызуы басылмаған шабандоздар Мітісбекті ортаға алып, жаңа көкпар сұрады. Мітісбек күннің кешкіріп қалғанын, ат жығылып, азамат мертігуі кәдік екенін айтып қашыртты. Жұрт құлақ аспай, оның үйіне келіп, даурығыса бата бере бастады. «Фермабек Мітісбектің өзіндей сақы боп өссін! Дәу жігіт болсын! Аллаһуакпар!» десіп, бет сипасып, қамшысын шошаңдатып тұрып алды. Бір уақытта іштен Мітісбектің келіншегі шығып:

	– Сай-сүйегімді сырқыратты ғой. Байғұс-ау, бір малдың кеудесіне кіресің бе? Көкпарын беріп кұтылсаңшы! – деді.

	«Бөрі ашуын тырнадан алады» демекші жазықсыз шалды таяққа жыққан Мітісбек ет кызуы басылғанда пұшайман қалыпқа түскен-ді. Барған сайын жіңішке өкініш өзегін қажай берді. Өз шілдеханасының шырқын өзі бұзған ол келіншегінің сөзін естігенде: «Қардың басын қар алар. Күнәға батқасын белшемнен батайын!» деп түйді. Ақ-сары беті әнтек дуылдап, қызыл-күрең тартты. Әлденеден басы айналды. Ол өрістегі малға адам шаптырды. Төзімсіздер сол жаққа қарай ойысты.

	Іңір әлетінде Керімберді аулына қайтып келе жатты. Қауға сақалына жұққан қанын жорта сүртпеді. Көңілінде кек, ыза. Тұлабойы ауырлап, меңдетіп барады. Сөйте тұра, ол арттағы дырдуға құлақ асады. Үйірілген ымырттың қараңғылығында көзден таса болған қиқудың дерегін қимай бара жатыр.

	Керімбердінің ойына өткен күндері оралды. Бір заманда елу басы болды. Одан беріде түтін-пұл жинады. Одан қағылғанда тері-терсекке көшті. Бертінде де белсенді болды. Бірақ соның бірде-бірі із қалдырмады. Қазақта атқа мінбес еркек кіндік жоқ. Топалаң түсісіп жатады. Керімбердінің атағын күнгей, теріскейге жайған – алып қашпа көкпар. Басы озса жеткізбейтін баяғы жуан торы, бұл күнгі алқаракөк бесті – дүниенің қанибеті. Қартайып қуаты қашқан Керімберді жастықтың желігін соңғы рет бір еркін кешпек болғанда, баласы бүлік шығарды. Аттың орнын басқан тай Керімбердінің бетіне өшпес таңба салып кетті. Ертең келген көпшілік Мітісбектің әкесіндей кісіні сабағанын қырық құбылтады-ау! Кеңкілдесе күлісіп, төрінен көрі жуық қарияны мысқылдың астында қалдырады-ау! Қап, қорлық-ай!

	Керімберді шалдуар балаға ызаланды, озбыр Мітісбекке өшікті. Өшіккеннен не пайда?! Мітісбек алар өшін алды. «Бұл жалғанның кегі ол жалғанға кетпейді» деген осы. Қор болған Керімберді ғана. Неге ол Мітісбектің қолында өлмеді?! Неге бетіне дақ салмады?! Төбелестен мертіккен құлға өсек жұқпайды ғой. Баяғыда көкпардың сабаласынан «көкетайлап» қашқан біреу кейін ел бетіне қарай алмай нағашы жұртына көшіп кетіп еді. Керімбердіге соның кері келді-дағы! Бұл қайда көшер?! Көк егін салатын бос бұлақ, үркердей ұсақ малын айдап тастайтын оңаша жықпыл қайдан табылар?! Жат жұртқа кірмеленсе, Сандалкөкке көз тігушінің табылмасына кім кепіл?!

	Өкініш, ыза, дағдарыс бағанағы қанды оқиғаны еске түсірді. Енді пайымдаса, түбіне ынжықтығы жеткендей. Шабандоздар ортаға алып әкіреңдегенде, Мітісбек қамшы үйіргенде, бұл саспай: «Е, немене, нәяті бір лақ үшін қырылысасыңдар ма? Жүріңдер, бұзау көкпар берейін!» деп шәңкілдегенде, үрген қарынға біз тығылатын еді. «Жаманның ақылы түстен кейін кіреді». Қап!

	Керімберді қайта ызаланды. Белгісіз саусақ кеңірдегін қысқандай, тынысы тарылып, жүрегі өрекпіді. Намыстың уы тұла бойға тарағанда, кәрі дененің сұйқыл қаны ірімтіктеліп, аяғы ұйып, қолы салбырай бастады.

	Ол үйіне келгенде көкпардың еті пісуге жақын екен.

	Шотмаңдай баласы жарасымсыз жайраңдап:

	– Көке, желі шыққан етке тоясың! – деді. Керімберді кіржің етті. Тілін шайнап сөйлейтін әдеті еді. Әнтек сақауланып:

	– Шешеңнің жатыры жаман еді, маған тартпапсың. Анау есепші қыздың үйіне апарып салмайсың ба? Тым кұрмаса, итқорлықтың аяғын дәріппен жумадың-ау! – деді.

	Жетінші шырағданның жарығы әлсіз. Керімберді әдейі шамға жақын отырып, баласына бетінің қанын көрсетті. Бүгінгі болған оқиғаны жасырмай толық айтып шықты. Ақырында:

	– Мен өлсем, Мітісбектен кек ал. Басын екі жерден жар! – деп, тысқа шығып кетті.

	Дүние жүзіндегі ызақор адам кешкі қараңғылықта сәбише өксіді. Аспаннан құйрықты жұлдыз ағып түсті. Айнала жап-жарық, артынша қап-қараңғы болды.

	Түнде ол ауырып шықты. Ертеңіне сәскеде тілі күрмеліп қалды. Миына қан құйылған еді. Көзі қанталап, ұрты ісініп қоңқақ мұрны қисайып кетті. Күні бойы дөңбекшіп, талықсып, ыңыранумен болды. Көңілін сұрай келгендерге жауап қата алмай қолын салбырата қоштасты.

	Сол күннің кешінде жұлдыз шыға ол көз жұмды. Шырағдан маздаған шақ еді. Сөніп бара жатқан

	Керімберді көзін әрең ашып, баласына кіжіне қарады. Төсегіне сылқ кұлап түскенде, жұдырығы түюлі қалды.

	* * *

	Керімбердінің жетісін берер күні Бортай ылдидағы түйешінің үйінен қымыран әкеле жатты. Аулына жақындағанда зираттың жанынан өтті. Топырағы кебірси бастаған биік моланы көргенде, көкпардың оқиғасы есіне түсті. Әкесінің сақалына жұққан қан хақындағы әңгімесі, қаралы қызықтың баянындай шерлі шежіре шертті. Бортай: «Көке-ау, сенің түбіңе өзім жеткен екенмін ғой!» дегенде, денесі түршігіп, көзі жасаурады.

	Бұл күнде сирек ұшырасатын шүңгіл көз, шот маңдай бала еді. Мінезі шектен асқан шалдыр-содыр болғандықтан, түз сыпайылары Керімбердінің қара шаңырағына сирек келуші еді. Үстіме аунап, сақалынан жұлады деп қаймыққандары «Кереке, тентегіңді басқа ауылға жібермесең түстігіңе бармаймыз» десуші еді. Сол Бортай ылаңды өзі бастады. Ойыннан өрт шықты.

	Осыны енді ғана пайымдаған ол Сандалкөкті кілт бұрып, Мітісбектің ауылына қарай шаба жөнелді.

	Бурыл тартқан жусанды далада Сандалкөк теңбілденіп, бірте-бірте қарайып бара жатты.





БАЙЫРҒЫ ӨҢІР




	Маусым айының маужыраған күнінде қыраң-қыраң-да ойнаған әлсіз сағымдардың түсін ажырату қиын. Шалғайда теңіздей толқитын шілденің көк сағымына, жақыннан бұлаңдап жылыса беретін күздің сары сағымына ұқсамайтын жіңішке буалдар – баянсыз құбылыс еді. Осыдан бірнеше ай бұрын осынау Қаратаудың баурайынан сонау Үшкөкшенің құмына сапар шеккенде жан-жақ көзге түгел шалынып, жүрген сайын тыныс кеңейе, серпін үдей түскен еді. Мыңдаған буынды аттандырған ежелгі Қаратау «Менен оңай құтыла алмайсың» дегендей, шалғайдағы Үшкөкшенің үстінен қарауыл қарап тұрған-ды. Екі ортадағы жусан-ды түз, қамысты көл, сортаң шабыр кәрі таудың қара-сын өшіре алмаған-ды. Бүгін байырғы өңірде сол сапарды егжей-тегжейлей еске түсіруге тура келді.

	...Атақты қоныс – осынау құмның басы түйенің мойнағындай рабайсыз иіліп келгендіктен Мойынқұм аталса, кеуделік тұстан бастап «Үшкөкше» делінеді. Түйесіңірі, қоянсүйегі, шырпысы, еркегі, құртшасы қалың құм қыраулы күзде, қарлы қыста көкпеңбек дүние боп мөлдіреп, тұнып жатады. Ақ селеулер, қызыл изендер, сары бас гүлдер көк дүниенің аламыш өрнегіндей әсер етеді. Осы көріністі Шақалақ ақын: «Сексеуіл кедір-бұдыр керегесі, көкпеңбек түйесіңір дөдегесі» деп суреттеген. Сол Көкше, шіркін, қанша қарасаң көз тойдырмайды! Көнілдің көркіндей, көкейдің дертіндей дөңгеленген әдемі Көкшенің үшке бөлінуі тағы тамаша! Бас жағы – терең қобылар мен білемденген жалдар, орта шені – ығы-жығы жықпылдар, аяқ жағы – бүйрек-бүйрек бұйраттар. Үшеуінің түсі ұқсас та, бойы бөлек. Бүркітше барлау жасайтын ұшқышы жоқ заманда пәстегі қазақ осыны қалай ажыратқан?! Көкшенің үшке бөлінетінін айна-қатесіз ажыратқан көзі көреген, қиялы қырағы халық бірде жердің суретін есім етсе, бірде белгілі адамдарының атын сақтайды. Енді бірде тарихи оқиғаларды тасқа қашағандай таңбалайды. Сарбас – сары гүлден шықса, Текей жалы – «қолына қоқан теңге уыстаған, ұшына қыл шаншыған ту ұстаған» Текейдің қонысы. Қожажал, Төрежалдар да осы тақылеттес. Жанайдың жалғыз аяғы – бағы заманда баукеспе ұрының салған соқпағы. Қанжуған – қалмақ басқыншыларымен соғыста Абылайдың алғаш жауға шапқан өзегі. Көлге жаптас жағы барқан, шөл жағы шүйгін, құйқалы да қыртысты Көкше жоталы Қаратау мен қамысы сыңсыған Шудың арасында құты қашпас қазына.

	Сонау шалғайдан сапар шеккенде, «Жартытөбе» совхозының басшылары бізге қалай да Болат Боранбаевқа соғуға мәслихат берген-ді. Оның маңдай алды малшы екенін айтып, көл-көсір көрсеткіштерін меңзеген. Жас қойшының облыстық партия комитетінің пленум мүшесі екенін де сол арада естігенбіз. Біз сол Болаттың үйіне келгенде, «Кім бар-аудың» орнына ақырын «гүк» еткізіп сыпайы сигнал беріп едік, сыртқа дөңгелек жүзді қара жігіт шыға келді. Көйлекшең шықты. Шытымыр аязда жеңсіз көкірекшесі жан сақтатып тұрғандай. Түстіктен ауа бастаған күннің әлсіз сәулесі жолаушыларға қиғаш қараған жігіттің бетін жылтыратып жіберді. Жаңа ғана түстік жеп шыққан сыңайда еді. Менің есіме жылқышының, түйешінің, падашының кескіні түсті. Бұның реңі бөлек. Үйткен қойдың майлы құйқасына мелдектеп шыққаны «ауп» деп кекірік атқанынан анық-ақ сезіледі. Бетінің шырайы майсылаудың емес, іші майлы түздіктің қоңыр шырайы еді. Еріксіз ойға шома бастағанда, жігіт:

	– Ау, бұл не тұрыс? Үйге кіріңіздер, – деді.

	Іргесі құммен көмілген, от басына қаңылтыр пеш орнатылған киіз үйдің іші мырсыңдай. Сыртқы киімді шешіп тастауға тура келеді.

	Менің серіктерім «Жартытөбе» совхозының жұмысшылар комитетінің бастығы Мақмұт Теміров пен бас мал дәрігері Қарауыл Әденов еді. Соңғысы шоферлік қызметті өзі атқарады. Амандық-есендіктен кейін сол Қарауыл мені үй иелеріне таныстырып жатып:

	«қалғанын қазбалап керегі не? Өздерің де жетік шығарсыңдар!» – деп еді. Болат басын шайқады.

	– Ей, бұның қалай?! – деп таңырқады, жұмысшылар комитетінің бастығы.

	Болат миығынан күлді. Шамалы ойланып:

	– Осы күні жазушы мен тілші сеңдей соқтығысатын болды ғой, қайсыбірін ажырата береміз, – деп жөніне көшті.

	«Ұялған тек тұрмастың» керімен мен:

	– Сізді 700 қойды бағып-қағады деседі ғой дей салдым.

	Қойшы көзін сығырайтып, желкесін қасыды.

	– Біреуін қасқыр тартып кеткесін лажсыз сойдық.

	Ендігі қалғаны 699 бас.

	Болаттың кескіні жас шағындағы Бейімбет Майлиннің кескініне ұқсайды. Күлімдеген көзі ауық-ауық әжуа, әзіл-оспақ тілегендей сыңай танытады. Ол тұнжырай бастаған бізге бажайлай қарап, керегеде ілулі тұрған кестені нұсқап қойды.

	– Көрсеткіштің әммесі осы кестеде!

	Оқып шықтым. Өткен жылы шығасы үш процентке жетер-жетпес болған әрбір 100 саулықтан 153 қозы алынған. Әр қойдан төрт килограмм жүн қырқылған. Бесжылдық бойында мемлекетке 138 центнер жүн тапсырып, 3529 дана қаракөл елтірісін өткізген, 2285 қозыны өсіруге қалдырған.

	– Көшпелі жағдайында бұл ірі табыс! – деп қарауыл бурыл шашын сипап қойды.

	– Бұдан да зор көрсеткіштерге жетер едім, әттең, жақсы жылқының қаны жетіспейді, – деді Болат Боранбаев.

	– Неге жетіспейді?

	Қойшы дәрігерге қарады. Дәрігер шамалы тұтықпа тілімен түсіндіріп өтті. Совхозда қырық мыңға жуық ұсақ мал болса, жылқы – бес жүзге жетер-жетпес. Көбі дисыз, жиырма литрге шейін қан алынған дилы биенің өзі көзі әңгел-шәңгел боп, белі қиралаңдап, тұралап қалады. Оны оңалдырудың өзі толып жатқан ікімәтқа ұласады.

	– Нендей ікімәт?

	– Шаңдақ жерде жылқы тұл. Баяғы көк майса жондар жыртылған, шалғын сай, көделі беткей жетіспейді. Жекеменшік жылқы ұстайтындар жоңышқаны үш орып алады, сонау күнгейліктер бес рет орады. Совхоз ондайға бармайды.

	– Неге бармайды?

	– Жұмыс қолы жетіспейді.

	– Неге жетіспейді?

	Қарауыл жалтаруды шығарды.

	– Менің міндетім малдың ауруын қарау. Шаруашылықтың жайын соңыра директордан сұрарсыз.

	Әлден уақытта өзінен-өзі шешілді.

	– Қит етсе кәрімсінгендер пенсияға шығады. Сырықтай жігіттер кеңсе маңын жақаттайды. Сабаудай қыздар хат тасиды. Сосын әрине, жұмыс қолы ұшпайды. Осындай жағдайда Болат Боранбаевтың семьясы үлгі-өнегедей әсер етеді. Оның өзі орта дәрежелі білімі бар жігіт. Осы жасында Еңбек Қызыл Ту орденімен, мерекелік медальмен наградталған. Үйі толған газет-журнал, үйінде «Транзистор» радиоқабылдағышы сайрап тұр. Ол қолының бос сәтінде әуе толқыны арқылы лекция тыңдайды. Әдейі іздеп келген жазушы мен тілшіге сын көзімен қарайды. Кіріптарсыз еңбектің тамырын тартады.

	– Інішек, өзің отбасында отырсың. Қойың қайда? – деп сұрадым.

	– Қой өрісте. Көмекшілерім Тауыпалды Есіркенов пен жұбайы Күлзейнет бағып жүр. Шешем Майдакүн мен әйелім Ырсай да – қолқанат.

	– Өзің кішігірім бір қауымның бастығы екенсің ғой! Болат миығынан күліп қойды.

	– Бұрынғылардың «түске шейін мүйіз, түстен кейін киіз» дейтін шағы осы. Күн сынғасын түстікке келген едім. Задында, мен сықырлаған аязда, бұрқасын-боранда, үскірік дауылда көбірек қайрат көрсетемін.

	«Жаман сиыр жатағын жейді» болмасын деп, ауылдың айналасын қорыққа айналдырдым. Ертең жауын-шашын бола қалса, осы маңды паналаймыз.

	– Өріске барып қайтсақ қайтеді?

	Кабинкаға Болатты отырғызуға тура келді. Үш жолаушының біреуі қалу керек. Ешкімнің қалғысы келмейді. Мен шек салуды ұсынғанда, Мақмұт Теміров:

	– Талай көрген өріс қой. Мен-ақ қалайын. Шегі түскірге сенуге болмайды! – деп қуақыланды.

	Үш-төрт ойпаңнан өткенде водовоз биік шағылдың басына өгіздей мөңкіп шыға келді. Арғы бұйратта қора-қора қой жайылып жатыр.

	– Қозыкөштік Қармыстан Іңірбайдың қойы да келіп қалған екен. Сырқындының сұңғыласы-ай. Біздің беткейге шыққан қалың еркектен сыбаға жеп кетпек қой, – деді Болат.

	Қора-қора қойды аралап шықтық. Шүйгінге жайылған жануарлар мамыражай. Дірдек қақпайды, домалана жүгірмейді, аянышты күйде маңырамайды.

	Аға шопан Іңірбай Бейсенбековтың өзі қой соңында жүр екен. Ол ішіңді танығандай:

	– Сіздерге іс тәжірибесі керек қой. Қармысқа келіп қонақ болсаңдар, шежіредей сайраймын. Әзірге айтарым: қойды күнге қарай өрістетіп, күнге қарай айдап қайтамыз. Желдің өтіне де осы тәсіл жүреді, шырақтарым! – деп саптама етігінің барқытпен көмкерген киіз байпағын тартып кояды.

	Ертеңіне біз тауға қарай совхоз орталығына қайтып келе жаттық. Қайран Көкше артта қалды. Ол Көкшені мал баққан бабалардың қанша ғасыр мекен қылғаны беймәлім. Әйтеуір, сонау құмның жыл сайын түлейтіні, құтты қазынасы таусылмайтыны белгілі. Ұрпақтар алмасады, Көкше алмаспайды. Соқпақ жол қасқа жолға, қасқа жол даңғыл жолға айналады, тоғыз жолдың торабы Көкшеден түйісіп, Көкшеден тарайды. Сұлу Көкше көшпейді. Сері саяхатшы оны өзі табады. «Хош, Үшкөкше! Келер қысқа шейін кім бар, кім жоқ. Қайда жүрсем көкейде жүресің!» деген сағынышты сезім көкейге ұялайды.

	Алдымызда – Іргежал, одан әрі Шабыр, одан әрі – Қаракұм. Шаруалардың – «Қарақұмға түйенің төсін бастырып қана өту керек» дейтін құнарсыз сортаңы осы. Бұдан әрі қарай жусанды жалпақ түз басталады. Жусанды түз бірте-бірте бидайықты белестерге ұласады.

	...Қысқы сапардың жалғасы да осы беткейлерге ұласты. Маусымның орта шеніне жайлауда отырған Болат Боранбаевтың үйіне кеп түстік. Өткен уақыттың беделінде ол басынан не кешірді, не ойлады, не сезінді, баршасы – ішінде. Әжуаға бейім күлкілі көзі – сұсты көзге бергісіз тұнғиық. Осы алуандас болмыстың екеуі де ұзақ зерттеуді керек ететін жұмбақ әлем. «Бір көрген біліс, екі көрген таныс». Қойшылар жатырқамай әңгіме шертіскенде, көбінесе шаруашылық жайын қозғасады.

	«Түйеге әйт-шуу медеу» демекші, өздерін өздері пысықтаған саңайды да танытады.

	Атадан балаға ауысып келе жатқан қара қазан киіз үйдің ішінде бүлкілдеп қайнап жатыр. Жас еттің ішінде білемдей ақ жая сазандай бұлқынып, бетке шығады. Үй маңында торғайлар дүркірей ұшпай, жеке-жеке шықылық қағады. Қайсы бірі жонын үрпитіп, түршіге сілкінеді. Бозторғай әнмен жұмыртқа шайқайтын, сәскелік шық меруерттей жылтылдап, сиқыр сағым жібек орамалын желпілдететін шақ артта қалған. Ақынның:



	Баурайы Қаратаудың жаздай салқын,

	Қонады көл жағалап қаздай халқым.

	Маусымның ара-гідік аптабында

	Жанады-ау жапырақ та маздап алтын! –



	дейтін шағы осы.

	Осындай кезде жайлауда аунап-қунап жатқанға не жетсін, шіркін! Бірақ біздің сапарымыз асығыс еді. Осыны сезінген Болат ас алдында:

	– Асыққандарыңыз жөн, әрине. Биыл Іңірбай Бейсенбеков озып тұр. Ол әр жүз саулықтан 170 қозы алып, ауданның ауыспалы қызыл туына ие болды. Ауылы Үшбас өзенінің төменгі сілемінде, – деп бір қойды.

	Біз Үшбасқа жол тарттық. Бұл шым-шытырық шәркездігі бар өзен. Оның басы шалғайда Үшқайнардан кұралып, аяғы сонау Қызылкөлге құяды. Үшқайнардың ең бергісі – Жамансары. Оған шейін – сансыз сай. Құрбақалы, Жыланды, Жидебай, Сауранбай, Ащысай, Төлеген, Қожағұл, Әбілқайыр боп кете береді. Бәрінің жағасында – қараң-құраң киіз үйлер. Төлегенге шейін Шымкент облысына қарасты Созақ ауданының малшылары отырады да, одан әрі Жамбыл облысының Сарысу ауданының шаруалары ірге тебеді. Одан әрі тағы да Шымкент облысына қарасты Алғабас ауданының отарлары жайлайды.

	Үш ауданның түйіскен атырабын жұрт бір сөзбен «ЖКН» деп атайды. Неге жайлау емес?

	Бесенеден белгілі, жайлау солқылдаған саз, ажырықты жазира, бетегелі белес боп келеді де, шалқыған жаздың сәніндей, табиғаттың жаннатындай әсер етеді. Осы сырға қанық қалың елдің жон бөктерін жайлау деп атауға аузы бармайтындай.

	Кәріқұлақтар бұл жон туралы неше түрлі әңгіме шертеді. Соның бірі – Асан қайғының арманы. «Әттең, Көсегенің Көкжоны-ай, саңлақтың сауырындай екенсің!» – депті-міс. Бұл Жонның теніз деңгейінен 2716 метр биік екенін білмеген Асан ата салқын да шұрайлы жердің қасиетін парасатпен пайымдап, жүрекпен сезініпті-міс.

	Не де болса, жалпақ жұрт осы Жонды мақтаныш етеді. Шаруалар шалқыған сары жазда Көсегенің Көкжонынан аса соққан қоңыр желмен желпініп, аспанда ақырын жылжыған бұлттың көлеңкесін саялайды. Күнгейдің жыландай жалаңдаған сары бауыр аптабын салқындатқан қайран Көсеге осы! Теріскейдің барға мәзірі де осы.

	Біз Іңірбайға осы Жонның сілемінде ұшырастық.

	Сәлемдесіп жөн сұрасқаннан кейін ол:

	– Биыл ауа райы салқын болғандықтан сілемде отырмыз, – деп жайлау жайын түсіндіріп өтті.

	Біз ауыспалы қызыл туға құтты болсын айттық. Іңкең көрнеу көңілденді. Ол:

	– Біздің қара шаңыраққа қоңалқаға барайық. Жол-соқты боп қапсыңдар. Жылқышының үйіне ертіп барайын. Қымыз ішіндер, – деді.

	– Мынау қоралы қойды қайтесіз?

	– Атой беріп, қолқанатымды шақырып аламын. Іңірбай атын қамшылап, тізгінін тегжейледі.

	Мақпалдай қара ат шиыршық атып, атой берді. Көп ұзамай біреу желе-шоқытып келе жатты.

	Шалшық сулы сайдың ернеуінде отырған жылқышының ауылына түс қайта келіп түстік.

	Жылқышы рабайсыз жуан без белбеуімен таң қалдырды. Себебін сұрағанда:

	– Желім ұстап, белім шойырылып қалды, – деді.

	– Жазда жел ұстай ма екен?

	– Ыңқыл-сыңқыл жазда сыр береді.

	Жасы отыздар шамасындағы жылқышы үйіне ертіп апарып, сусын берді. Қымызы оңды екен. Бірақ «қысылғанды қымыз шығарадының» кері келмеді. Жас жылқышы кәнігі кәрідей өзіңді баспалайды. Сұрауға жауаптан әрі қарай көсілмейді. Тұла бойы қымыз сіңген шымыр да шырайлы келіншегі ұнамды-ұнамсыз кеңесті көзінің қиығымен ұзатып салады. Меймандар шеккен шылымның түтінінен қашқақтамайды.

	– Келін, сүйікті қымызың жіліктің майындай екен, – дейді Іңірбай.

	Осыдан кейін қымыз жайында әңгіме бола бастайды. Оған байланысты мақал-мәтелдер тізбектеледі. Бағанағыдай емес, жұрт бірте-бірте көсіліп барады.

	«Қысылғанды қымыз шығара» бастады.

	– Таудың қымызы тастай болады, – дейді біреу.

	– Жоқты сөйлейді екенсің. Көзге салып қойсаң осы қымыз да таңдай жарады, – дейді екінші біреу.

	Көпті көрген кетік тіс Сатыбалды қария:

	– Аю отын жеген биенің сүті шалқаңнан түсіреді. Оның сүті ақ болады, ал бетеге жеген биенің қымызы сары болады, – дейді.

	– Сарыарқаның сары қымызын талай іштік қой. Бетінде жыланкөз қара май жүзетін біздің боз қымызға не жетсін! – дейді жылқышы.

	«Осының сөзінің жаны бар ма, қалай? Мынау боз қымыз ақтаңдай қылды ғой» деп ойлаймын мен.

	Сексендегі Сатыбалды қымыз жайынан ұзақ кеңес шертеді. Ақырында:



	Ақ қымыз, бозғыл қымыз, сарғыл кымыз,

	Жылан көз қара майлы тарғыл қымыз.

	Уызы, саумалы мен сүйектісі,

	Шарапсыз шабыт қосар албыр қымыз,



	– деп өлеңдете жөнеледі.

	Өлеңнен көңілденген жылқышы:

	– Мың пісіп, жүз сапырған саумал осы. Бұл күшіне соңыра екіндіге енеді, – дейді.

	«Мың пісудің» дәнісін кейін білдік. Осы ауылдың жігіт-желең, қыз-қырқыны әр кеште саба пісіп, өз үлесін қосысып кетеді екен. Ертеңіне совхоз орталығына баратын сусын сабада дәмденеді екен.

	– Бұларың сауап, – дейді Сатыбалды қария. – Баяғыда Сәкен Сейфуллин зереңдегі қымызды иіскеп, ұнатса ғана ішуші еді.

	Осыдан кейін Сәкен туралы әңгіме лаулайды. Сатыбалды қарт баяғыда Сәкенмен Әулиеатаға бірге барып, бірге қайтқанын, осынау теріскей ме, сонау Сарыарқаның көшпелі елінің қалайша советтендірілгенін білгенінше баяндайды. Сәкеннің жылқы түлігіне деген сыншылығын айтқанда, аузыңның суы құриды.

	– Бұл күнде жылқыларыңыз неге жүдеу? – деп сұраймын мен.

	Жылқышы жігіт Сатыбалды қартқа қарайды. Сатыбалды болса көзімен жер шұқып отырып-отырып, әлден уақытта:

	– Жылқы жануарға бір ікәмәт боп жүр ғой, – дейді.

	– «Ікәмәттің» не екенін біз кейін білдік және Сатыбалдының аузынан естімей, Іңірбайдан білдік...

	Іңірбайдың үйі бастау басында боп шықты. Ақтылы қой үйрім-үйрімнен су ішіп жатыр. Ақ ауыз ақау ісектер таңынан жарылардай зеңкиіп-зеңкиіп тұр.

	Отбасы, ошақ қасында Іңірбай сыр шертіп өтті.

	– Биыл арпа орылды. Аңызына қалың тұяқты қаптатып аламын. Шопан ата жарықтық күн санап, сағат санап семіреді.

	– Масақтан қойдың іші жарылып кетпей ме?

	– Бабымен жаямыз, бабымен. Әр нәрсенің мөлшері болады, жігіттер.

	Қалың қой қайтадан өріске кетті. Дауыс жететін жерде, шүйгін беткейде бытырап жайыла бастады.

	– Қарашаға шейін қасқыр жоқ. Осы бейбітшіліктің шырқы бұзылмайды, – дейді аға шопан.

	– Жаздың бейнеті жеңіл екен ғой.

	– Әр жерде әртүрлі. Біздің өңірдің бейнеті желтоқсанда, ақпан-тоқпанда, одан әрі – боранды наурызда. Ал, алты ай жаз, обалы нешік, жанға жайлы-ақ!

	Ас үстінде Іңірбай біраз ақтарылды. Ол өзі, әйелі Қалыш, Қолқанаты, Мысыр үшеуі 700 қойды қысы-жазы бағып-қағатынын, озық абырой-атаққа ие боп келе жатқанын айтып өтті. Аға шопан сөзінің куәсіндей жапсара қызыл жалау желбіреп тұрды. Әңгімесінің соңында Іңірбай «жеке шапқан жылқы жүйрік» болмас үшін қойшы қауымның қамын ойлайтынын да меңзеді. Көпті көрген Іңірбай Бейсенбеков өзінің көкей көсеуін былайша жеткізді. «Шілдің боғындай бытыраңқы өмір сүру жарамайды. Сайын сахарада малшылардың етене қауымы болуға керек. Сайысы, аңшылығы, сауығы. шалқыған бұл қауымға қалалықтар қызығып келетін болсын. Сонда мал өсіру еңбектен зейнетке, шарадан салтанатқа айналады. Жазғы жайлау, қысқы өріс жеткілікті. Ендеше, мал санын осы күнгіден әлденеше рет арттыруға болады».

	Қойшы Іңірбай жылқыға асыл жем, жақсы күтім керек екенін айтады. Осы күні осы теріскейдің өзінде жоңышқаны үш орып алып, төртіншісін көрпеге айналдыратын жекеменшіктер бар. Ал, сонау күнгейде – бес орып алу машықты іс. Совхоз ондайға бармайды. Бармағасын жылқы жануар калайша өседі?!

	Жылқы туралы ұзын-сонар хикаялар басталды. Жылқының қаны, еті, сүті, тезегі сөз болды. Іңірбай көкейкесті кеңесінің аяғын: «Әттең, асыл тұқымды жылқының қаны бұйырғанда, мен әрбір 100 саулықтан 170 қозы алмай, екі жүз қозыдан алар едім. Жоққа не шара?!» деп өкінді.

	Оның айтуынша, жылқы жануарды көлік деп қана түсіну – сұмдық қате. Жылқы қалың қарда қойға жол ашады. Тебіндеп шығатын жылқы ауа райын керемет болжайды. Бұл, әсіресе, малшылар жайлауға қарай ығысатын шақта, жұттан сақтануға үлкен себеп.

	Қойшының іс-тәжірибесін сұрай бастап едім, жалтарып кетті.

	– Әркімнің тәжірибесі өзіне тәуелді. Бір өңірде жүріп біреудің баққан малы семіз, біреудікі – арық болатында терең сыр бар. Менің қызғанышсыз айтатын бір сырым – қойды көл жаққа қар түспей апару обал. Кермек жердің шөбі уытты болады. Оны жауын-шашын шаймай тұрғанда мал қаптатсаң, ішіне жақпайды. Осыны білмейтін кейбір басшылар: «Әйда, шетіңнен көшесің!» деп бұйрық береді. Тісқаққан Іңкең оған көнбейді! Ғасырлық тәжірибені есте тұтады.

	Шаруашылықтың жай-күйі тағы да жылқы түлігіне соқты. Іңірбай өзінің қылшылдаған жігіттік шағын еске алып өтті.

	– Біздің елде ат жалын ұстамайтын еркеккіндік болмаушы еді. Көрші жұрт: «Үшбастың тастарының астында алтын бар, бұларды алтынның буы ұрады, шабандоздығы сондықтан» деп шарасыз сүйсінуші еді. Сол жорамал расқа айналды. Осы өңірдің тасы қаланың қайрағынан асыл. Білгіштер аршып алады. О баста батыр бабамыз Тағай деген кісі біздің тайпаны осы өңірге орналастырған екен. «Ашатұяқ арам қатпайтын құтты жерді, егіні бітік, сүтті жерді» таңдаған екен. Шетімізден шабандоз сері, бапкер боп өстік. Әттең, бұл күнде жылқыда тапшылық бар. Сен жазғыш болсаң, осыны жаз! Зілгерліктің төркінін тап!

	Қарт шопанның сөзі көңілден кетпей қойды.

	Түнде мен көпке шейін ұйықтай алмадым. Көз алдыма жылқының сымбаты елестеді, құлағыма құлынның кісінегені шалынғандай болды. Бір жылқы мың жылқыға, бір құлын жүз құлынға айналып, шалқыған, ызғыңдағанжануарлардыңортасындақалдым.Алтайдан Оралға шейін қаптаған қалың жылқы көлгендеді. Сол сайын сахарада желдей жүйрік желгіштермен сапар шеккен саяхатшылар жадыма оралды. Тебін тепкен жабы, тобылғының бүршігін жеген тұлпар, сазға байланған бие өз шежіресін үзбегендей, ділгерліктің төркініндей, бүгінгінің көкейтесті түйініндей әсер етті.

	Ертеңіне біз салт атпен Жонға қарай өрлеп бара жаттық.





ЖИЕНДІК




	Нағашы жұртына алыстан арнап келген Кенжештің еліне қайтар күні жақын.

	Екі апта бойына Кенжеш еркін қыдырды. Тәпсірдің қара шаңырағында шіреніп жатып алмай, алысты-жақынды нағашы атаулының бәрін түгел аралап шықты. Сұсы жақын қарашадан қаймығып, тау бөктерінің қуыс-қуысына тығылған бытыраңқы ауылдар таңсық жиенді еркін аунап-қунатты. Сыр бергені жоқ еді.

	Жиен ертең жүреді деген күні Тәпсірдің жақын туысқандары мен бір жамағайындары қара шаңырақта бас қосысты.

	Бұлардың бәрі Кенжешке өз құттыханасынан дәм татқызған, от басы, ошақ бұтында онымен бел шеше сөйлескен адамдар. Некен-саяғы болмаса, жиеннің бас-білігіне, сыпайылығына риза да. Енді бәрі жалпаңдап ру ағасының қара шаңырағында ерекше ынтымақ-ырық танытып отырды.

	Бұл тайпада әрі дәулетті, әрі атақты домбырашы Тәпсірге тең келетін кісі біреу ғана. Оның дәулеті Тәпсірден артық болса да, домбыра шертуі Тәпсірді маңайлай алмайды. Бірақ Тәпсірмен терезесін тең ұстайды. Жасы да түйдей құрдас еді. Кей кезде ботадай тату болса, кей кезде бәсекелестіктің, дәріп-құмарлықтың сайтаны араларын ажыратушы еді. Бүгін Жанұзақ іште жүрген сайтанға ырық бермей, бар пейілімен келгендей. Әр түрлі әңгіме-кеңеске тамызық беріп, қара тілденіп, шешіле сөйлеп отырды.

	Тілі шанжар Жанұзақтың тамағы қомағай екенін білетін Тәпсір қатынына сенбегендей қазанға етті өз қолымен салдырған. Ас-су ішіп болғанда, қызара бөртіп алған беделді құрдасы аса ризалық қалыпта еді. Ол оқыс кекірініп, күні бойғы кеңестің түйінін жұрттан бұрын шешуге асықты.

	– Кенжешжан, біздің ауылда болғанда бұйымтайыңды атамадың. Артыңнан қуа келіп отырмыз. Енді, төбеміз қосылғанда, қолқаңды жасырма.

	Жақсы, жаман нағашыларының назары жиенге түгел ауды.

	Кенжеш үндемеді.

	Қасындағы жолдасы «ұрымтал жер осы» дегендей, санынан шымшып қалды.

	Тәпсірдің ойы жиеннің бұйымтайын ертең аттанар алдында сұрамақ еді. Ділмарсынған Жанұзақ бүлдірді. Бір жағы сорпа-суға желігіп, екінші жағынан, құрдасының тарту-таралғысын біліп кетпек, антұрған.

	«Ағайын жоқ болсаң бере алмайды, бар болсаң көре алмайды» деген осы. Біреудің сөзін сөйлеп, аузы қышып бара ма екен? Мырзалығын өз аулында неге көрсетпеген?

	Тәпсірдің жыны келді. Қара-қоңыр келбеті қарауытты.

	Өз қолыңды өзің кесу жоқ. Ишарат айтылып, мезірет меңзелді. Енді, тартыну – досқа күлкі, дұспанға таба болу деген сөз.

	Тәпсір қарауытқан суық түсін мейлінше жылытуға тырысып, мұртынан күліп қойды.

	– Кенжешжан, жаны ашыр нағашыңның жаңағы сөзі – лұғатты сөз. Бұның өзі біздің тайпадағы ең қолы ашық ит. Қалап келгенің болса, айта отыр, – деді.

	Жас та болса, Кенжеш жол-жоралғыны білешек. Оның елінде ағайындар тысқа шығып күңкілдесуші еді. Мыналардың домбайы ыңғайсыз тиді.

	Кенжеш жорға мініп, нар жетелеп қайту үшін келген жоқ. Теріскейдің елі құмға көшіп кетпей тұрғанда есендесуге келген еді. Әрі домбырашы нағашысынан күй үйреніп қайтпақ та ниеті бар еді. Бірақ қырсық күйші «қара перісін» қақпаған. Шалғайдағы жиеннің секеңдеген серілігінен хабардар нағашының оған қимаған қызығы, одан қалтарыстатқан құпиясы ғана еді. Енді алыс-жақын ағайындарының ортасында жомартсынып отыр. Кенжештің осыған ызасы келді.

	– Қалап келген еш нәрсем жоқ, – деді Кенжеш, – жиендік жиыннан. Екі нағашым кезектесіп домбыра шертсеңіздер, елге аңыз ғып айтып барар едім.

	Жанұзақ қысылып қалды. Тәпсірдің алдында домбыра оның не теңі? Тәпсір тартынып қалса, құба-құп. Тартынбаса, дос-дұспанның көзінше сағын сындыра-ды ғой.

	Осыны Тәпсір де түсінді. Әрі бәсекелес құрдастың сағын сындырып, әрі аяулы жиеннің көңілін аулап жіберсе, сонау ит арқасы қияндағы құдалы-андалы жұртқа атағы жетсе, несі айып?

	Осылайша ол біраз толқып отырды.

	– Қане, жиеннің міселі қайт болмасын, домбыраңды бір толғап жіберші, – деді Жанұзақ.

	– Басымның сақинасы ұстап отырғаны. Өзің шертсең қайтеді? – деді Тәпсір.

	– Тәңірі алсын, мені қаужап қайтесің. Кежірленбей, құлағымыздың құрышын қандыр, – деді Жанұзақ.

	– Шын айтамын. Шекем шағып отыр, – деді Тәпсір.

	– Ант атсын, сені. Жиеннен қызғанып отырсың ғой. Сіз бен біздің жеткен жеріміз осы. Енді, домбырамен қоштасып, тоңқаңдап намаз оқысақ та жарасады, – деді Жанұзақ.

	Отырған жұрт түгелге жуық күлді.

	Тәпсір сұмдық шамданды. Қара қоңыр беті тұлданып, қарауытып кетті. Көкірегіне болмашы ентік пайда болды. Ашудың бетін қайтара алмай:

	– Осы, сен, Жанұзақ, сайқымазақтықты қашан қоясың? Аузыңа не кіріп, не шыққанын білмейсің? – деді.

	Жанұзақ күлкіге жеңдірмек болды.

	– Тәйірі алсын, сені. Жиеніміз он екі айда бір келгенде аузымызды буамыз ба? Домбыра шертсең, басыңның сақинасы жазылып кетеді.

	Ағайындар жаңағы күлкіге кешірім сұрағандай жамырай қолпаштай бастады.

	– Домбыраңызды сағынып қалып едік, – деді біреуі.

	– Құмға қарай ертең ірге көтергесін шілдің боғындай бытырап кетеміз ғой, – деді екінші біреуі.

	– Тіршіліктегі ғанибетке не жетсін! – деді үшінші біреуі.

	Осы сөздерден кейін көңілі босап, көзіне оқыс жас алғандар да табылды.

	Сонымен, ұзақ отырыстың соңғы жағы Тәпсірді жібітті. Әлденеден өзінің де көңілі босай бастады.

	«Ғанибет тіршілікте деген осы» деген өлең есіне түсті. Өлеңнен солқылдаған бозбас кезі, жеті болыс елді күймен қырған еркін шағы есіне түсті. Бертін келе, боталар ботасын қызғанып бошалаған түйедей кежірлікке бой алдырғаны осы арада мәлім боп қалды. Мынау Жанұзақ сұмның сөзі «сенің ішің тар» деп шымшылап жатқандай сезілді.

	Тәпсірдің көңіліне өкініш, уайым қатар ұялауда.

	Әлде бір қимасынан айрылғандай, іші ұлып барады.

	Күйшінің күйзелісті толқыныста отырғанын сезгендей, жанашыр жиені де аянышпен қарайды. Көзі жаутаңдап, аш әкенің қолындағы жарты күлшеден дәметкен аш баладай, Тәпсірді де, өзін де аяп отыр. «Осы шіркіннің білімі қаншалықты екен? Өзіне тарттырып неге байқамадым?» – деді Тәпсір ішінен.

	Осы сөзді көңілдің құлағы шалды ма, қайдам, Кенжеш жадырап, тіл қатты.

	– Біздің жаққа күй атаулы таңсық. Жүйріксымағы менің өзім де әннің әуенін ғана келтіре аламын. Көзбен көргенімді айтып барайын деп едім. Немесе, «жора-бозадан» басқаны білмейтін жатақтардың күй не теңі?.. Бұл сөз Тәпсірдің көкейіне қонды. Әр күйді әр түрлі салатын бес саусақтың шалымына көз ілестірмейтін, перне басыстың сансыз құпиясын өзге түгіл өзінің де шабытты сәттерде ғана байқайтынын білетін Тәпсір әулекі жатақтың ортасында өскен жиеннен қаймығудан арыла бастағандай болды. «Жанұзақтың ширегіне келмейтін бала ғой, бұл», – деді ол.

	Тәпсір қара домбырасын қолына алды. Өзі де серігін сағынып қалғандай. Оңаша тартудан жалыққалы да біраз уақыт болып еді. Енді, бардың басы қосылғанда, көңілдің шерін бір тарқатпақ болды.

	Тәпсір ұзақ тартты. Әуелі құлақ күйін, дәлірек айтқанда, домбыраның беташар әуенін тартты. Қоңырлатып, дөңгелентіп, дірілдетіп отырып алды.

	Жұрттың жүйкесін қажап, ынтықтырып, шетеу сөз шығартпады. Содан кейін әр түрлі күйлердің басын шалып біраз отырды.

	Ауыл адамдарының барар жері бұған белгілі. Ең әккісі, ең шалымдысы Жанұзақтың өзін екі дыбыстың арасында адастырып кетуі оңай. Ал, алыстан аңсап келген жиен болса, осының өзіне елтіп, еліктеп, таусыла тыңдауына қарағанда, бұның машығы өзі айтқан «жора-бозаның» төңірегіндегі желік сияқты.

	Күйін көбінесе оңаша шертетін Тәпсірдің көпшіліктің қаумалауын тілейтін шағы да жиі. Тек, ысылған домбырашылардың отырыс тапқанын ұнатпайды. Осыны білетін қарапайым көпшіліктің беделді де пысықтары оны ысылған домбырашыдан аулақ шақырады. Ал, жазатайым күйге жеріксінген жігіт-желең селтеңдеп келе қалса, мүйіздеп қуып жібереді.

	Қазіргі сәтте сол көпшілік, сол көпшіліктің беделді пысықтары араға сына қақтырмай, күмбірлеген қара домбыраның рақатын оңаша меншіктенгенде, бір адам үн шығармай, жақсы, жаман түгел ұйып, күйшінің көңілін тауып отыр. Тілсіз қолпаш, дәмді ықылас «іштегіңді бері шығар» деп тұрғандай.

	Тәпсір бірте-бірте өз үйіндегі отырыстың құнарлылығына, жарасымдылығына ырза бола бастады. Оның атағын Күнгей, Теріскейге түгел жайған да осындай бейілді көпшілік қой.

	Жігіт шағында сылқылдатқан күйіне дәті шыдамай домбырасының сағағын толғаған қыздар да осындай тілеулес жұрттың шырайы ғой...

	Тәпсір оқыс күрсінді. Өмірден көрген қызығы, түйген түйсігі көз алдына өтіп жатқандай болды. Енді бақса, балды базары артта қалғандай. Көпшіліктен тысқарышыл кежір тіршілік басталғандай. Мынау сыйлы жиеннің сылтауы болмаса, осынау алашабыр ағайынның осыншалық үйіріліс табуы неғайбыл.

	Осындай шым-шытырық, шәркез сезімдер Тәпсірдің ішкі әлемін жайлап алды. Енді, басының сақинасы шындап ұстағандай, миында белгісіз ың-жыңдық басталды. Ет-бауыры әлде неден елжіреп, іші ұлып бара жатты. Неге екенін қайдам, дәуренді босқа өткізгендей сезінді. Дүниедегі барлық сұлулық, барлық қызық артында қалып, қызғаншақ күйшіні қорлап тұрғандай болды.

	Осы тұсқа келгенде, Тәпсір жаңа бір күйді бастағанын байқамай қалды.

	Бұл бір өте сирек тартатын күйі еді. Өмір бойы шығарған сансыз күйінің түйініндей, әр кезде көкей кескен арманның елесіндей, ең аяулы, ең қымбат туындысы еді. Самайын қырау шалып, шоқша сақалына бурыл кірген мосқал домбырашы ең қимасын қиды. Бағанадан бері кербездей сылқылдаған сылқым домбыра енді басқа әуезге көшіп, мұң мен назды ұластырып, ботасынан айрылған аруанадай ыңылдап кетті. Сезімтал қара аспаптың кеудесіне қай-қайдағы сағыныш, өкініш, назды налыс оралып, булығып шыға бастады. Домбыра бірде күмбірлеп, бірде талмаурап, егіз шек бірге сыңсып кетті. Тәттімбеттің «Көкейкестісіне» аздап ұқсастығы бар, бұл да бір шерлі, назды күй еді. Барлық күйінің жиынтығы болғандықтан, Тәпсірдің өзі әлі ат қойып, айдар тақпаған-ды. Сол күй бүгін осы отырыс үстінде, бұрынғы белгілі қалпынан жаңғырып шыққандай болды. Осыны шала байқаған Тәпсір ұзақ сарын аяқталғанда ізін суытпай қайта тартып шықты.

	«Япыр-ай, ызыңның асылы ішімде жатыр екен ғой, өзі», – деп өзіне өзі қатты сүйінді. Қара-қоңыр реңіне болмашы қызыл шырай тепкендей болды.

	Тыңдаушылар сұмдық риза болысты. Тіршіліктен жапасы, қапасы барлардың есіне әлденелер түсіп, көңіл босатысып алды.

	Тарқасарда ағайынның көңілі тірілері Тәпсірді қонаққа шақырысып жатты. Неге екенін қайдам, Жанұзақты бірге шақырысты.

	Кенжеш күздің ұзақ түнінде дөңбекшіп шықты. Нағашысының кешегі тартқан күйі дерт боп жабысқандай. Көкейінен шықпай, құлағында ызыңдады. Кейде күбірлеп сөйледі. Кейде ішінен ыңылдады. Күйдің басталуын, аяқталуын жаттады. Ортадағы бұралаңдарын көкейге қондыруға тырысты. Үйірімді күйдің бірде ыстық, бірде жылы, бірде қоңыр лебіздері бара-бара Кенжештің тұла бойына түгел сіңіп, миына дары-ды. Түн ауған шақта көзі ілініп еді. Түсінде таңсық күй бірде табиғи қалпында, бірде рабасыз елеурей өзгеріп, шәкірт домбырашыны мазалаумен болды. Таңертеңгі шайдан кейін осы ауылдың «мен жақсымын» дегендері Тәпсірдің үйіне жиналды. Зеректері жиеннің түсінің сынықтық себебін түсіне алмады.

	Кенжештің атқа қонар сәті жақындады. Пәлен күннен бергі жиен жайындағы күбір-сыбырдың шешілер сәті туды.

	Аттар ерттеліп, желіге бір өркеш қызыл нар байланғанда, Тәпсір сөз бастады:

	– Қарағым Кенжеш! Кеше қысыр әңгімемен бұйымтайыңды айта алмадың. Көңіліңе алып келгенің болса, жасырма. Екі жұртыңның бірінен ұялмай қайтатын бол.

	Азғантай жұрт жиенге түгел қарасты.

	Желіге байлаулы нарды көріп көңілденіп отырған жолдасы Кенжешті шынтағымен қағып қалды. Енді бір тайлақ тілегендей түрі бар еді.

	Кенжеш жолдасының күткен жерінен шығардай:

	– Қалап келгенім көп еді. Біреуіне ғана қолым жетті, – деді.

	Бұл сөздің мәнісіне нағашылары түсінбеді. Бір-біріне көз тастап, «сен не білесің?» дегендей болды.

	Кенжеш жымиып күлді.

	«Мына шіркіннің дені дұрыс па?» – деп біреу көршісіне сыбыр ете қалды.

	Кенжеш тағы да күлді. Бұл жолы күлкісі тіптен ерсі көрінді.

	Тәпсір болса, әлденеден күдік алып, сазарып отыр.

	Осылайша біраз тықыршу болды. Ақырында, жұмбақ қолқаның шешуін жиеннің өзі шешті.

	Ол орнынан тұрып, керегедегі ілулі тұрған қара домбыраны қолына алды. Орнына қайта отырғанда мондыбас біреу насаттанып:

	– Жиендікі жөн, жөн! – деді.

	Алыстан келген жиеннен оңай құтыларына көзі жете бастаған ауылдастардың әрқайсысы әр түрлі жорамалға кетті. Көрінеу қуанғандары да, көрінеу назырқанғандары да бар еді.

	Тәпсір болса, әлі де еш нәрсені жарыта түсінбей отыр. О бастан қара шаңырақты қалау жоқ екенін біледі. Жеті болыс ел киелідей көретін қара домбыраны жөн білетін жиен қалайша өңгеріп әкетпек?..

	Кенжештің жолдасы қосымша олжаның не екенін енді білгендей. Ол ызадан жарылып кете жаздады. Теріс айнала беріп, іргеге түкіріп те жіберді...

	Осылайша біршама уақыт өткенде, Кенжеш домбыраның құлағын бұрап, дыңылдатып, күйлетіп алды да, Тәпсірге белгілі күйді бебеулетіп қоя берді. Қара домбыра ыңқылдап, сыңқылдап, жау мінген қара айғырдай ойнап, құлпырып шыға келді.

	Тәпсір түгіл өзгелер де түсініп отыр. Кешегі көкейкесті күйді бұлжытпай тартып барады. Жұрт кешегіден де тым-тырыс бола қалды. Кенжештің еті қашпаған балауса саусағы бұралаң дыбыс, сыңсыған ызыңдарға ерекше дәмді әуен бітіріп, күйдің бояуын қоюлатып, жаңа қалыпқа түсіре бастады.

	Тәпсірдің жанына батқаны – бәрінен бұрын осы болды. Оның өмір-бақи сары майдай сақтаған сыршыл сарыны, кеше ғана жаңғыртқан, байытқан жан лебізі енді жиеннің бәсіресіне тиетіндей сезінді. Бұның шертісі де, перне басысы да бөлек. Балауса саусақтан бейкүнә үндер шығарып, уыздай жағып барады.

	Тәпсірдің құлағы шулап, басы меңіп кеткендей болды. Күй аяғын шала ұғып қалғандай.

	Кенжеш қара домбыраны кереге басына ілгенде, Тәпсір сұмдық қарауытып:

	– «Жиен ел болмас» деген осы екен да! – деді.

	– Қойшы, қай-қайдағыны айтпай! – деді Тәпсірдің әйелі.

	Енді ауылдастар жиеннен құтылғанша асықты.

	Кенжештер атқа қонғанда, көзіне жас алған Тәпсірдің әйелі ғана болды. Ол жаулығының ұшымен жасын сүртіп жатып:

	– Еркежанға сәлем де! – деді.

	Ауылдан ұзап шыққанда, жолдасы Кенжештің құлағының құртын жей бастады. Ауылдың көп олжа дәметіп отырғанын айтты. Жабусыз жалғыз нардың екі аттың теріне татымайтынын айтты. Жиендік қыла алмаған жиеннің ынжықтығын бетіне басты.

	Осылайша ұзақ табалай келіп:

	– Нағашы жұртымнан күй әкелдім десең, жалпақ ел күледі, – деп еді. Жүйкесі құрып, шыдамы таусылып келе жатқан Кенжеш оқыс жарылды.

	Ол жолдасынан бұйданы жұлып алды да, нардың сауырына қамшымен шыпыртып-шыпыртып жіберді.

	Дилы түйе тайраңдап шыға келді.

	Бұлар енді біршама жер жүргенде, алыстан айқай шықты.

	Нағашысының аулы жағынан жалғыз адам шоқырақтатып келеді. Аты болдырып қалғандай...





САРЖАЙЛАУ




	Ылдидан өрге қарай жаяу ілбіген Тәттімбет үш-төрт жерде кідірістеп, тыныстады. Анау-мынау тауға бергісіз Қарашоқы-Қособаның басына шыққанда, ұзақ ентікті. Бейне дымқыл шаң жұтқандай, көкірегі ашып барады. Белгісіз дертке шалдыққанын биыл байқап жүр. Асау жылқыны омыраудан алып-ұрып тырп еткізбейтін, ат-ойыннан алдына жан салдырмайтын шалымды, тарамыс Тәттімбеттің бұл күнде денесі толығыңқы. Дімкәс көкірек деміксе, шермиген қарын бүлкілдеп, сүйкімсіз көрініспен шошытады. Майлы асқа тәбеті тартпайды. Қымызға құлықсыз. Қысқа жіп күрмеуге келмей, тіршілік түйтпегімен ашуланса басына қаны теуіп, құлағы шуылдап кетеді.

	Орысша тіл білетін Тәттімбет жазда Омбыға барып дәрігерге көрінгенде, көзілдірікті сары шал басын шайқап, күрсінген-ді... Ғұмырың қысқа деген ишара еді. Уанышқа айтқанды: от басында сарылмай сейіл құру-ды.

	Тәттімбеттің жаяу серуенге шығуында үрейлі көңілдің болмашы үміті жатыр.

	Тәттімбеттің немере ағасы Әлидің қара шаңырағында кеше Қаракесектің бір шоғыр белді кісісі мейман болды. Сұқбаттың шыры қашпай ұзақ отырып, кеш жатқан Тәттімбет таңертеңгі шайдан кейін қасына тірі жан ертпей Қарашоқы-Қособаға тартты.

	Соңғы кездері ол ылғи осылайша дара қаңғыратын болған. Жат мінезіне таңырқаған ағайын-аймақ оны неше саққа жүгіртеді. «Кедейленгелі бері бір пендені менсінбейді». «Күй шығару үшін оңашаланады», «Құлыншақ бақсыдан қалған сарын құлағына сіңген немеге бірдеменің шалығы тиген ғой».

	Талай жиында топ жарып көзге түскен, жуандарды жырмен қағытқан, қарапайым халықты күймен сусындатқан Тәттімбеттің досы да, дұшпаны да көп.

	«Жақсының артынан сөз ереді» демекші, ғайбатқа құлағы үйренген ол бұл күндері басқа бір дүниенің қақпасын ашып кіргендей, тіршіліктің өркенсіз қыбыр-жыбырынан аулақтанған еді. Осы аулақтану бала кезінде басынан ылдиға қарай дөңгелек тас зырылдатып ойнайтын биік шоқыдан бойы жадырап, денесі серги бастады. Керме иықты адамның көлеңкесі қанатын қомданған бүркіттің көлеңкесіне ұқсап тұрды.

	Тәттімбет ата қонысы Мөшеке бұлақтың басында отырған өз ауылына қарады. Ауылы дегенде, баяғы ақбоз үйлер тозған. Киізі қырық-шұрық қауқарсыз баспаналар мизамдағы өткінші салқынға сыр беріп қойғандықтан, Мөшеке бұлақ басындағы тамдарға биыл тым ерте кірді.

	Ақырапта сирек кездесетін жаймашуақ күннің өзінде қыстау тым бұғыңқы. Тамдардан көтерілген жіңішке түтін шудадай ширатылып, көкке сіңіп жатыр.

	Аулада асық ойнаған балалардан басқа селт еткен жан жоқ. Бәрі от басы, ошақ бұтында. Ертең қылышын сүйретіп қыс келгенде қайтпек? Бойкүйездік береке берер ме екен? «Әй сорлы шаншарларым-ай, бардың соңы, жоқтың басы жалғыз Тәттімбетіңді сықақ қып мырсылдасқанша, қырға шықсаңшы. Жан-жағыңа көз жіберсеңші!»

	Тәттімбет томағасы сыпырылған қырандай, қиянды шола бастады. Қиялдың көзі алуан атырапты аралап, ес білгелі етене болған сонау Жосалы тауын, тау етегіндегі сазы мол, шалқыған Сарыжайлауға аялдай берді. Сарыжайлау еске түскенде, Тәттімбет «уһ!» «Па, шіркін-ай!» деп сүйсіне күрсінді. Оның тіршілік қызығын армансыз кешкен жері – Сарыжайлау. Өмір-бақи арылмас қайғы-қасіретке, ішқұсталыққа душар еткен де сол Сарыжайлау.

	Сарыарқадан көшпелі ел олай ауытқып, былай ауытқып, ала жаздай қоныс жаңартумен болғанда, шаншарлар мен төрелер жапсарласып, Жосалы баурайындағы шұрайлы Сарыжайлаудан шықпаушы еді. Бетегесі, селеуі, бидайығы, ебелегі аралас шүйгін жайлау – мыңғырған тұяққа суық күзге шейін төтеп беретін-ді. Құйқалы жайылымда қонданған түліктер қарашада қыстауға оралғанда, Мөшеке бұлақ өңірінің кер бетегесі, мықжусаны, таушай мен рауғашы шырқы бұзылмаған қалпында ырғалып тұратын-ды.

	Алты ай қысқа шыр байлар Сарыжайлау жатқа бұйырған женттей әсер етеді.

	Жер көктемде, ел жазда түлейді. Кәрі мен жасты теңестірген жомарт жазға не жетсін! Сары жаздың сәніндей Сарыжайлауда қымызға мас боп асыр салған бозбастардың ішінде Тәттімбет те өмір сүрді. Етегі бүрмелі ақ көйлек, белі қынамалы көк масаты, қызыл масаты бешпент киген қыздар, қара мақпал қамзолды келіншектер айт күндері дүркірей қыдырғанда, мамырдың қырмызы гүліндей құлпырып, қызыл-жасылданып, бал-бұл жанып тұратын сиқыр шақ Тәттімбеттің көз алдында. Салт атты жігіттер бірде жарысып, бірде аударысып, шарапсыз шала мас күйінде құйындатып барып, дәмелі қызын алдына мінгізіп, екеу-екеуден айтысатын кездер Сарыжайлауда қалды.

	Жер ортасына келген жасамыс Тәттімбеттің көрген қызығы, кешкен бақыты, енді ойласа, Сарыжайлауда жатыр. Сол жайлаудың шырайындағы Сарықыз Тәттімбеттің көкейінде. Күл астында көмулі жатқан қызыл шоқтай әсер етеді.

	Сарықыздың есімі о баста бөтен-ді. Жеңгелері ақ сары өңіне орай осылайша атандырып жіберген-ді. Женттей еріп тұрған ақсары қызға кеудесінде жаны бар адам бір қарамай өте алмаушы еді.



	Баласы ең, өзі жорға қара-көктің,

	Іліндің ауызына дүйім көптің.

	Хан болған алты алашқа арғы бабаң,

	Осындай жұраты едің ақсүйектің! –



	деп өлеңмен хат жазғанда, Тәттімбет асырып айтпаған. Сарықыздың көгілдір көзі нұрлы дидарына жарасымды еді. Тұла бойындағы бар мін – күрек тісі сойдақтауды. Бойжеткенде егетіп, алтынмен аптатқан. Жадырай күлгенде үлбіреген ерніне алтын тістің сәулесі түсіп, төренің еркетотайын қаумалаған қара қазақтан бөлектеп тұратыны бар-ды.

	Сарықыздың сыңғырлаған күміс күлкісін естігенде, Тәттімбет ертектегі әлемнің есігін ашып, Саф тауының алтын сарайын аралағандай әсерленуші еді. Тәттімбет «Былқылдақ» күйін Былқылдақ өзенінің жағасында шығарса, күй ырғағымен Сарықыздың бұралаң қаққан бір сәтін, сылқылдаған күлкісін бейнелеген-ді.

	Қарашоқы-Қособаның басында тұрған Тәттімбет бұлдырап артта қалған жастық шағын ойлағанда, Сарықыздың жөні бөлек екенін екеуінің түбіне жеткен ескіден келе жатқан әдет-ғұрып екенін пайымдайды.

	Ертерек үйленіп қалған Тәттімбет Сарықызға ұшырасқанда балалы-шағалы еді. Соған қарамай, төренің тотайына ғашық болды. Күндіз күлкіден, түнде ұйқыдан қағылды. Қолы іске бармайды. Домбыра шертуге де зауық керек, күйшінің жалықтырмас саңлағы көп күндер қаңтарулы тұрып қалды.

	Төренің қараға қыз бермейтін қырсық ғұрпы Орта жүз түгел сыйлайтын күйшінің үмітін кесті. Тәттімбет бармағын шайнап, іштен тынды. Шарасыздықтың сергелдеңіне душар болған күйші көп шығындап қыздың жеңгесінің көңілін аулады.

	Сарыжайлаудың күнгейінде, дулығалы батырға ұқсас заңғарлардың құшағынан қысылып, сылдырап ағатын бұлақ болушы еді. Жеңгесі ертіп келген Сарықыз талтүсте бұлақ басынан жолықты. Шалқыған сары жаздың шаңқай түсі еді.

	Қыздың жеңгесі күйеу балаға қалыңдығымен қол-ұстастырғандай ибалы батагөйлік айтып, ырғала басып, қыр асып кеткен сәт Тәттімбеттің жадында! Салқын саусақтан ыстық қолмен ұстағанда, Сарықыздың базыналы бұлқынысы, тасбұлақтың сылдырымен жарыса назданғаны көкейде! Ақ қауданға сары түлкі аунағандай, шырайлы көріністер кербездей көлеңдеп, бейнелі пішінімен көңілге құйылған шақ – бақыттың белгісіндей.

	Сарықыз күйеуіне барған соң ішқұсталықтан дертке шалдығып, көп отаспай, қайтыс болды. Жалғанның өткінші екенін Тәттімбет сол жолы анық аңғарды. Оның Сарықыздың қазасына бағыштаған күйі қобызшы Құлыншақтың сарынындай тым зарлы болғандықтан, жүрегімді егей бермейін деп, сирек тартушы еді. Соңғы жылдары тіптен көмескіленіп қалды.

	Өткен-кеткеннің бәрі бірде сүйінішімен, бірде күйінішімен еске түскенде, Қарашоқы-Қособаның басында тұрған Тәттімбеттің осы сәттегі бар есі-дерті Сарыжайлауға қарай ауа берді. Енді бақса, қосыла алмай арманды қылған Сарықыз да, Сарықыздың күйігіне арналған қападар күй де сонау Сарыжайлаудай мәңгілік емес екен. Осыдан он төрт жыл бұрын дүние салған Сарықыздың зираты бұл күнде жоғалып та кетті. Ертең тағдыр бұйырып, жамбасы жерге тигенде, Тәттімбетке де Сарықыздың кері келмесіне кім кепіл? Басына белгі қояр кім?

	Тәттімбеттің көз алдынан Сарыжайлаудың тарихы шұбырып өтіп жатыр.

	Бұл жайлауда қаннен-қаперсіз отырған бейбіт елді бағы заманда Шыңғыс ханның сарбаздары қырған деседі. Жайлауға өрт қойып, бұлақтарды тұншықтырып кеткен сұмдықтары кейінгіге аңыз арқылы жетеді. Одан бергі бір заманда Сарыжайлауда қалмақ ханының аты ойнап, найзасы жалтылдағанын Тәттімбет жақсы біледі. Қалмақтан құтқарған ала тулы Абылайдың тұқымы азып, билеп-төстеуші төрелер жаман сиырша жатағын жеуді шығарды. Соңғы он жылдың беделінде төренің жуан тайпасы Сарыжайлауға құнығып алғанын Тәттімбет өз көзімен көріп, өз басынан кешірді. Оған тиген соққының ең ауыры да осы еді.

	Пәленің басы баяғы Сарықыздан басталған. О баста ақсүйектік намыс үшін кіжінген төренің иықтылары бірте-бірте шабындыққа таласып, ымырасыз жауықты. Бастаушысы дуанбасы Құсбек болды. Әрісі ақ патшаға, берісі жандаралға сүйенетін Құсбек Тәттімбетті сан рет істі де етті. Жазықсыз жан құтыла берген соң әр түрлі жолмен малын тонатты.

	Ақ патшаның әскеріне бекет керек, мұжықтарға қоныс керек деген желеумен дәуірлеп, ақ дегені алғыс қара дегені қарғыс боп тұрған дуанбасы жылдан-жылға айласы, күшін асырып, мығымданып келді де, ақыры Сарыжайлауды тартып алды. Қалың ел ығысып, ысырылып, шөлейтке шығып қалды.

	Шаншарлардың Сарыжайлауды тастап кеткеніне – биыл бес жыл. Тәттімбет сол жылы отыз тоғызда еді, биыл – қырықтың төртеуінде. Бес жылдың беделінде Тәттімбеттің бармаған тауы, баспаған жері жоқ. Бір жыл қонақжай Найманның жерін де жерлеп қайтты. Бір жыл Өгізтауға қарай асты. Әкімдер тізе көрсетіп, тартып алған Сарыжайлау – Асан қайғының іздеген жерұйығындай ынтық қылды.

	Сарыжайлаудан кеткеннен кейін азғана түлікті қырсық айналдырумен болды. Ұрланғаны ұрланды, өлгені өлді. Ақыры, Тәттімбет кәдімгі қара табан кедейге айналды. Кедей Тәттімбеттің көкейін тесетін дауасыз арманы – жауға ырыс Сарыжайлау.

	Тәттімбет тағы да Жосалы жаққа көз тікті. Сары-жайлауда ала жаздай иін тіресіп отыратын етекті ел еске түсті. Қайда жүрсе күйшінің шылауына оралып, қой сойып, құлдық ұрып тұратын сауықшыл ауылдар қайда? Табаныңның астында солқылдаған көкмайса саздар қайда? Ат төбеліндей әкім ат түгіндей қалың елді тоз-тоз қылды деуге сенгісі де келмейді. Сенбеске және амал жоқ. Мөшеке бұлақ басында бұйығып отырған төрт-бес қораш үй мынау. Желден басқа ермегі болмай құлазып жатқан жесір жайлау анау. Көлеміне көз жетпесе де, көңіл жетеді. Көңіл жеткен сайын табиғаттың ұланы жабыға түседі. Кір жуып, кіндік кескен жердің қадірін ойлы сәтте жақсы түйсінеді.

	Тәуелдісіз дәулеті бар әкенің арқасында Тәттімбет еркін өсті. Бой бағып, бұландады. Тік те шалқақ денесіне қонымды, сәнді киім киініп, «кербез бала» да атанды.

	Сарыарқаның дертке шипа ауасын жұтып, Қарқаралы жондарының тамыр дәрідей қуатты шүйгініне семірген жылқының етін жеп, сүтін ішкен Тәттімбет өнерге ерте бой ұрды.

	Ол аяғын апыл-тапыл басқаннан-ақ, түзге талпынып, табиғатпен сырлас, мұндас болды. Қарасор қарағайының шуылы, Қаракемер желінің уілі, Шідерлі өзенінің сарыны болашақ күйшінің құлағына құйылды. Тәкаппар болмысқа Арқаның ақ бораны, қара дауылы, көк нөсері ерте сіңді.

	Қарқаралылық Тәттімбет әр елді аралап, жер сұлуын көп көрді. Ертеден ел аузында аңыз болған Көкшетау, Баянауылдарды, жырақ Жетісу өңірін аралағанда, көзі қимай, ішінен: «Қайта оралғанша хош!» деп аттанды. Орынбор, Мәскеу, Петербургқа сапар шеккенде жол-жөнекей сыңсыған орманға, жайқалған шалғынға сүйсінді. Жаптас Сібірдің сымбатына алтын іздеген орыстармен сыбайлас болған жылдары қанықты.

	Қалың ойға шомғанда Тәттімбеттің бусанып, терлейтін әдеті бар-ды. Ол қалтасынан кестелі көнетоз орамалын алып, бетін сүртті. Кестелі орамал келмеске кеткен махаббат жылдарын еске салды. Махаббат жылдары Сарыжайлауды жақындата түскендей болды.

	Тәттімбет алақанының астынан қарап, Жосалы жаққа көз тастады. Ақыраптың ақырамаш шуағы ойпанда сағымданып алдамашы көлге айналып, көз ұшын бұлдыратып жіберді. Сары аурудың сандырағындай соңғы сағым толқынданып, күйшіге шәйі орамал бұлғады. Тәттімбет: «Қазақтың жаннаты жайлау екен ғой. Бұрын неғып байқамадым?!» деп таңырқады.

	Тәттімбеттің дөңгеленген нәркес көзі өзінің көлеңкесіне түсті. Көлеңке бағанағыдай бүркіт пішінді, қонымды емес, миқы-сиқы боп ұзарып кетіпті. Құбыладағы қаз бауыр қоңыр бұлттар қоюланып, біріне-бірі мінгесіп, түсін суыта бастапты. «Өткінші өмір осы! – деді Тәттімбет. – Ендігі тіршілігім мынау миқы-сиқы көлеңкеге, анау сұрланған бұлтқа ұқсас. Қой, дүниеден көшпей тұрғанда Сарыжайлау туралы күй шығарайын. Қазақтың ертегі-аңызын әуенге қосқанша өз басымның кешкенін сыр ғып шертейін».

	Тәттімбет үйіне қайтты. Жүрісі ширақ. Ылди төмен, елпендеп келеді. Көкірегі күмбірлеп, күйге толып бара жатқандай...

	Бұл ауылда Тәттімбеттің үйінен басқа үйде аспалы шам жоқ. Кілең сығырайған жетім шырағдан. Тамның ішіне от жағып жарық қылатындар да бар. «Сырлы аяқтың сыры кетсе де, сыны кетпес» дегендейін, Тәттімбеттің құттыханасы сәулелі шамнан қол үзген жоқ. Сәуле мол түскен шағын бөлменің іші жарық. Төрде көнетоз батсайы көрпенің үстінде, Тәттімбет домбыра шертіп отыр.

	Әуелі тоғыз тарау «Қосбасардың» екі-үш тарауын шертіп шықты. Оның жанын жалықтырмайтыны осы «Қосбасардың» төртінші тарауы еді. Соны тартқанда, неге екені белгісіз, саусақтары жүрмей, жолдан жырыла қашатын асаудай, басқа дыбыстарға қарай бұрып әкете берді.

	Енді басқа, тыңнан туашақ «Сарыжайлау» төркіні тым әрідегі «Қосбасарларға» тіпті де ұқсамауы керек екен. Терісқақпайлар жүйткіген дыбыс бермей, күрмелген керенау ырғақтарға бастайды. Тәттімбеттің қолының жүрмеуі сондықтан екен. Ол: «Жаңа күйім бір ұқсаса «Көкейкестілерге» ұқсар. Бірақ бұнда өкініштен гөрі сағыныштың ләззаты басым болуға тиіс», – деп бір қойды.

	Бейнелі қияда жіңішке мойын, қызыл күрең домбыраның сезімтал қалағын сыртылдатып, ұзақ шертті.

	Тәттімбеттің көз алдынан бүкіл өмірі шұбырып өтті. Жиырма жасында «Сылқылдақты» сылқылдатып, ақбоз жорғасына би билетіп, жандаралдан мақтау қағаз алғанда, одан бері аузы алты қарыс аға сұлтан Құнанбайды басынып, әкесінің асына тасырлатып нөкермен барғанда, Қарқаралы, Семейде талай азаматты тордан құтқарғанда, жазықсыз жапа көрген жетім-жесірге болысқанда, ел ішінде қара қылды қақ жарар қазы атанғанда, күндердің күнінде кемшілікті ат төбеліндей төреден көрермін, самалды Сарыжайлаудан қуылам деп, жорыған ба еді?!

	Тәттімбеттің көзіне тағы да Сарыжайлау елестеді. Қанша жұтсаң тойғызбайтын қоңыр самал, шалғайда ойнаған көк сағым, сылқылдаған бұлақ, сыбдырлаған құрақ, тәжікелескен жігіт-желең мен қыз-келіншек жүйрік көңілде сиқырлы суреттер туғызды. Тәттімбет:

	«Дариға!» деп тұншыға күрсінді.

	Аспалы шамның сәулесі тағы да Сарыжайлауды елестетті. Жаңа шыққан күндей дөңгеленген сары сәуле сағынышты сезімге баурады. Сиқыр сәуле, бірауық, алтын тісі күлімдеген Сарықызға ұқсады. Бірауық сары қауданды еске түсірді. Дүниенің қызығы мен қызғанышы Сарыжайлау боп елестеді.

	Тәттімбет өмір-бақи іздеген жоғын тапқандай, жеңсік сезімнің үстінде. Іші уылжып барады. Үлкен жүрегі лүпілдеп, танауы ақбөкеннің танауындай желбірейді. Денесінде қызыну бар.

	Бір кезде ол: «Ау, мен қоңыр күзде отырмын ғой» дейді. Сол сол-ақ, тәтті қиялы уыттана бастайды. Өзін белгісізге босқан елдің орнын сипап қалған жолаушыдай сезінеді. Арқасы шымырлайды.

	Енді ойласа Сарыжайлаудың өзі өзгеріп тұрады екен. Тәттімбет ертең атқа мініп барса, кешегі жаннат бүгін дозақтай қарсы алмақ. Тері сүйреткендей сұрықсыз түзде үйректер орнына қарғалар қарқылдамақ. Қошақандар орнына борсықтар домаланбақ. Жаныңды желпитін ақжелең желдің орнына қара жел қаңбақ қумақ.

	Қара суық қараша бір қырқаның астында. Одан әрі желтоқсан. Одан әрі – қақаған ақпан-тоқпан. Одан әрі – жаңбырлы наурыз. Одан әрі – құбылмалы көктем. Сарғайып жатқан сары жазға шейін қанша заман! «Түу, уақыттың уанышы алыс екен ғой!»

	Тәттімбет сары жазды, Сарыжайлауды сағынады. Жазының санына көзі жетпесе, жайлауының саны – көкейде!

	Шіркін, дүние-ай, бұл өңірден талай Тәттімбеттер өтер, сансыз ұрпақ сапырылысар, сонда Сарыжайлау түк көрмегендей болып, сағымға шомылып, манаурап жатады-ау! Төсінде асыр салған кешегі бөбегін, бүгінгі арманшыл азаматын ұмытады-ау!

	Тәттімбетті қызғаныш сезімі баурай бастады. Ақсұр реңі тотығып кетті. Балға қосылған уды ішкендей, уылжыған іші өртеніп барады. Ғаламдағы қимасын кейінгіге қиғысы келмей: «Қазақтың жаннаты Сарыжайлау – менің меншігімде қалуға тиіс!» – деп өршеленеді.

	Басы жұмыр пенденің өзімшілігі әбден асқынды. Иә, Тәттімбеттің ендігі күйі «Сарыжайлау» атанады. Осы күнге шейінгі тұщылы-ащылы тіршіліктен алған әсері, түйсінген түйсігі «Сарыжайлауға» құйылады.

	Кеш бойындағы шәркез сезімнен шаршаған күйші ащы шай ішіп, тыңайды. Әлденген шақта арқасы жыбырлауды шығарды. Алшақ кеудесі ашылып, тынысы кеңейіп, басы жаңғырығып кетті. Асқынған сезімдер көкірекке булыққан дүмбір ұялата бастады.

	Сонау «Сылқылдақ», «Былқылдақтардан» басталған оның күйлері біріне-бірі тетелес, тектесті. Ішінара бұралқылығы бар «Терісқақпай», «Қосбасарларды» қоспағанда, көбінесе, оңқай шертілетін «Көкейкестінің» тоғыз тарауы бір-біріне қоянның көжегіндей ұқсайды. Сарындас, ырғақтас, мұндас, сырлас тараулардың саусақтың шертісі мен басысына қарай өзгеретіні күйшінің өзіне анық. Енді соның баршасына жолай тұра, баршасынан бөлектенетін тың күйді армандады.

	«Орамал бұлғаған бойжеткендер, қара жамылған қатындар, өкінген талай бейнеленіп еді ғой. Енді Сарыжайлаудың өзін әуенге қосайын» деп түйді.

	Оның сезінуінше, Сарыжайлауды сағынған сарын ересен күйлі, лепті болуға керек. Жүйріктей жүйткіп жорғадай тайпалатын ырғақтардан құралсын. Көңілдің көрікті әні құлақ құрышын қандырып, жүрек қылын шертерлік сиқыр сазға ұлассын. Түйсігі барлар түсінерлік шалқыған, сыңсыған арман тілі домбыраның шанағынан сайрасын.

	Алыс ойға шомғанда көзін жұматын дағдысы бар-ды. Бұл жолы да сол дағдыға басты. Сарыжайлаудың барлық сыпатын қиялдан өткізді. Сылдыраған бұлақтар, сыңғырлаған шолпылары еске салды. Төрт аяғын тең баса тайпалған жорғалар, жел жетпес жүйріктер туашақ ырғақ ретінде бой көрсетті. Жайлаудағы желпінген самал, ескен жел, ұйтқыған құйын сан ықылым суреттер туғызды. Болашақ күй Сарыарқаның үстінен бұралаңдап ұшқан жібек орамалға ұқсап тұрды. Махаббаттың орамалын қуашақ күйші бап күте бусанды.

	Ең алдымен қоңыр самалды еске түсіріп, үстіңгі шектен қоңыр үн шығарды. Содан кейін астыңғы шекке ауысты. Бұғалықтан көп төмен түспей, екі шекті ерсілі-қарсылы шертіп, алма-кезек іліп, дөңгеленген дыбыстарды жалықпай қайталады. Бұл «Сары-жайлаудың» беташары еді. Сол беташардың белді бунағы: «Тари-тари-тарайт-тау, тари-тарайт-тау!» боп, сағалыққа қарай жылжымай, діңке құрта дірілдеп тұрып алды. Құлақ күйінің өзі анау-мынау тарауға бергісіз екенін Тәттімбет болжаған жоқ.

	Домбыраны саусақ сөйлетпейді, көңіл сөйлетеді. Тәттімбеттің саусақтары өзімшіл көңілдің әмірін екі етпей орындады. Күйшінің ерні жыбырлап, іштегі үндер дүмпу атып жатты.

	Салалы саусақтар бұғалық толғаудан сағалыққа қарай секіріп түскенде, домбыра оқыс сылқылдап, дәмді саз төге бастады. Құйқылжыған дыбыстар көкірек қаға шегініп, манағы құлақ күйіне ұласқанда, «Сарыжайлаудың» бірінші тарауы туды.

	Екінші тарау бұдан гөрі созымды шықты. Саялы сахараның сауығы, думаны, дүбірі қоңыр жел мен сары желдің аралас ұйтқуында, ұласып, жарысқан ызыңдарға ерекше екпін бітірді. Ызыңдар бара-бара адамның дауысымен сөйлеуді шығарды. Қызған шанақтың ішінде жасырынып жатқан белгісіз жан өңеші қызарған жыршыдай сайрай бастады. Бұның сөзі «Көкейкестідегі» үздіксіз қайталанатын «әттең дүние-ай! да емес, «Қоңырдағы» әсем ән де емес, «Былқылдақтағы» бұралаң би де емес, «Бес төредегі» жалғызданған жаңғырық та емес, үйіп-төгілген саналы сөз! Өмірдің барлық қызығын Сарыжайлау арқылы танып, сол жайлауға шексіз шаттанған, шаттық арқылы жапа шеккен, уанышы мен өкініші аралас жат лебіз! Шалқыған жаздың, салтанатты жайлаудың дерегін жартастан сұраған ащы әуен! Өмірдің өзі жайлаудай түлеп, алмасып, өзгеріп тұратынын анық пайымдаған түйсікшіл пенденің шын сыры. Сарыжаздың, Сары-жайлаудың шежіресі!

	Быдығы жоқ, мүкісі жоқ, ашық тілмен сайраған домбыра ашынған тарауды аяқтарда бағанағы жібек орамалды еске түсіргендей, дөңгеленген дыбыстарға ауысып, құйын жетпес жылдамдықпен «дөри-дөри-дойлап!» булыға шегінді. Тал-тал тарамдалған жібектің тобықтай түйіні кербез домбыраның кеудесінде қалды. Жайшылықта әлденеше күнді ұтатын сыршыл, күрделі күй осылайша бір кеште дүниеге келді. Күні бойғы сейіл, сүйсініс, күйініш, торығыс, үміт, наз, нала домбыра тілінің түйсікшіл шежіресіне айналды.

	Тәттімбет күй шежіресі аяқталмағандай сезінді.

	Күздің ұзақ түнін дөңбекшумен өткізді.

	Баяғыдан бері шығарған күйлерін місе тұтпай, «Сарыжайлауға» ынтығады. Төреге, тотайға, жорғаға арнаған күйлері – баянсыз дүниедей.

	Осының сырын енді ойласа, Тәттімбет ол кездерде бір пендеден кемшілік көрмеген екен. Орта жүз түгел еркелеткен күйші, аузы алты қарыс Алшынбайдың текті бөлтірігі қатарынан қара үзген қара тіл, кешегі болыс, өнерді шерден іздемей сұлулықтан іздегенін осы сәттерде айқын түсінеді. Бір есептен, оның сырқатқа шалдыққаны жақсы болған. Өлімді ойламаған адам терең өнер тудыра алмайды. Бір есептен, көз алдындағыдан басқаны көрмейтін басырлардың Сарыжайлауды тартып алғаны пайда болған. Туған жер үшін күйзелмеген адамның өмірі кейінгі ұрпаққа жалғаспайды. Сарыжайлаудың шежіресін өлеңмен шерту ақын Тәттімбеттің қолынан келмейді. Тілі қысқа, көкейі ұзын Тәттімбет артқыға деген аманатын күйге тапсыруға міндетті. Сайып келгенде, оның атағын шығарған да осы күй. Шонжарлардан қыңбайтын қуатты қағаз – жандаралдың мөрлі таңбасын алып берген де осы күй. Жиырма жасында шығарған «Сылқылдақ».

	Үзілмес дәріпті көкейдің көксеуінен, жүректің мұңынан іздеген Тәттімбетті бірауық пендешілік сезімі билейді. Өткен күннің астамшылығы мен тәкәппарлығы жуан рудан шыққан Тәттімбет Қазанғаповты насаттандырады. Талай болысты, шынжыр балақ шұбар төсті: «Өзің не оттап отырсың!» деп тежеп еді-ау! Күй екеш күйдің өзінде ол жиын-тойда менменсіген домбырашының сағын сындырып, қисық ағашты тезге салып еді-ау! Желікшіл отауда түйсікшіл тотайға домбыра толғаттырып еді-ау! Найманның маңдайалды бойжеткенімен ерегіскенде, қос шекті башаймен шертіп еді-ау! «Уа, шіркін-ай, о-дағы бір дәурен екен-ау!»

	Тәттімбет бұрынды-соңды дәл осы түндегідей дөңбекшіп көрген емес. Денесі бірде ысынып, бірде суынып, басы жаңғырығып, кеудесі күмбір қағады. Ыстық құйындай ұйтқыған күй қашқан түлкінің құйрығындай бұландап,қармауға ілінбейді. Миы: «Әлі де ұзарта, сиқырландыра түс!» – деп жыбырлайды. Екінші бір бунақтың қайырмасына келгенде, тысырлаған жаңбыр құлағына шалынғандай болады. Тәттімбет:

	«Ә, енді білдім, жөркемдей шалып, тысырлатып жіберу керек екен», – деп нобайлайды.

	Таң жуықтағанда ол: «Маған не көрінді? Ақырамаш күйім осы болмаса игі еді?! – деп оң жамбасына аунап түсті. Сәлден кейін «Болса болсын, дәулетті де, мансапты да көрдік қой, артымда салдай шалқыған, қыздай сыңсыған «Сарыжайлауым» қалсын!» – деді.

	Сол сол-ақ екен, «Сарыжайлау» күйі кеудесінде қайтадан күмбірлей бастады. Шек шертістері мен перне басыстары көз алдына келді. «Беташарда шынтақты көбірек пайдалану керек екен», – деп бір қойды. Артынша: «Ләззаты мен мұңы бірдей әсем күй осы болар білем», – деп түйді.

	Ол ұлы сәскеде оянды. Домбыраны қайтадан толғады. Түні бойы ойлаған өзгерістерін түгел енгізді. Дүдамал бұралаң-бұлтарыстарды, иірімдерді, қайырымдарды пысықтай келгенде, қисынды құбылыстар, кербез келісімдер, лала лебіздер төгіліп кетті.

	Жайлаудың кеңдігімен, жаздың ұзақтығымен салыстырғанда күй әлі де келте жатыр. Тәттімбет: «Негізгі тарауды қайталар алдында тыңнан қысқа бір тармақ қосу жөн екен», – деген байламға келді.

	Ортаншы тармақ шаңқай түсте қосылды. Шаттық пен шердің, өкініш пен уаныштың төрешісіндей бөгде тармақ «Сарыжайлауға» толық мүсін бітірді. Шәлкем-шалыс дыбыстар дөңгелене, діріл қаға екпіндеп, таңсық әуен туғызды. Ең әсерлі тұсы: «Тәри-тарайт-тай; тарайттайлап!» төрт тағандап, текірек қағып тұрып алды. Екі шек егіз лебіз қосты. Жуан дыбыстар мен жіңішке дыбыстар жымдасып, дүрліге құлдилағанда, көкей қажар кербез оралым пайда болды. Қанша тыңдасаң құлақ құрышың қанбайтын, қанша қауышсаң мауқың басылмайтын оралым еді. Шерліге шаттық, шадыманға мұң бітіретін назды да налалы тармақты пысықтағанда, күйші: «Кейінгілер нәшіне келтіре алар ма екен?! – деп күдіктенді.





ЗЕРДЕ




	Ырысбек Бидәулетов аудандық партия комитетінің пленумына жүрмекші. Пленумда оның баяндамасы қаралмақшы. Совхоз шаруашылығының бүге-шегесін бес саусақтай білетін, көрсеткіш кестесін төс қалтада сақтайтын адамның «бара көрерміз» деуіне де ыңғайы бар еді. Бірақ, ол басқаша шешім қабылдады. Оңашада ойын қорытып алмақ болды. Таңертең ерте тұрып, оңаша бөлмеде ақ қағазға шұқшиып отырды.

	Оның осы совхозға партия ұйымдастырушысы болып келгеніне жылдан асып барады. Осы уақыттың ішінде ол Шу бойының ұңғыл-шұңғылын түгел аралап, шашыраңқы шаруашылықпен егжей-тегжейлі танысты. Тырнақтап жиған деректің өзі бір баяндамаға өзек. Бірақ, «бардым, келдімнің» уақыты өтті ғой. Бүгінгі жұрт сынампаз. Шешіліп сөйлегенді, шыншыл сыр шерткенді ұнатады.

	Ырысбек бұрын аудандық партия комитетінде нұсқаушы болып істеді.

	Ел аралап, жер көріп жинаған дерегі не ауызша, не хат жүзінде кәдеге асты. Енді ол баяндаманы өзі жасамақ. Бәйгеге бірінші рет қосылған құнандай өз бағын өзі жасамақ. Бәйгеге бірінші рет қосылған құнандай өз бағын өзінен сынамақ.

	...Ол ертеңгі бас қосыста ең алдымен ауданның байлығын мақтан етеді. Ұсақ мал санын жарты миллионнан әлдеқашан асырған Созаққа тең келетін аудан Қазақстанда жоқ. Ең шалқары Қызылқұмның өзі әлдеқайда кем түсіп жатыр. Теңіз көлден құралса, Созақтың байлығы совхоздарда. Осы «Шудың» бір өзінде 39 мың қой-ешкі бар. 4500-ден астам жылқы бар. Басқа түлік қораштау. 481 ірі қара, 190 түйе үш жүз елу түтінге шаққанның өзінде тым олқы жатыр. Ажырығы мен қоғасы жұтаған Шу бойы зеңгі бабаға қолайсыз. Ал, ойсыл қараны өсіруге әбден болады. Мырза-қоспақ, нар-қоспақ, лақа-тәжік тұқымдас түйелер бақташы тілемейді. Тірсектен ұрып, алдарқатып шөгеретін қасқырдың құлағына да көнбейді. Текті бура мен текті айғыр бөріге төл шетінеттірмейді. Демек, бұл көпшілік боп ойласатын нәрсе. Көтерер проблема.

	Осыдан барып Бидәулетовтің ойына жылқышылар оралады. «Шу» совхозында жиырма екі жылқышы бар. Олардың он төрті 100 биеден 100 құлын өсіріп отыр. Әкелі-балалы Қали Салқынбаев пен Жақан Қалиев соңғы төрт жыл бойында ұдайы «жүздетіп» келе жатыр. Осы үшін де Қали Салқынбаев Октябрь революциясы орденіне ұсынылды.

	Бидәулетовтің көз алдынан үйір-үйір жылқы өтіп жатыр. Ала жаздай Арқада қара бидайық пен көдеге отығатын жануарлар алты ай қыста Шу бойына тебін теуіп шығады. Қалың қарда ұсақ малға жол ашып, қай-қайдағы маяға бастайды. Қазақ: «Ат ердің қанаты» деп бекер айтпаған. Ол келешекте де қанат. Аудан бойынша 585 мыңнан астам қой-ешкі болса, сол аша-тұяқтың баршасын бағып-қағуға ат керек. Осы орайда аудан көлеміндегі 14.190 жылқы жеткілікті ме? Оған Бидәулетовтің көзі жете бермейді. «Қырық мың жылқы су ішсе ылайланбас, Нияздың Аюлы мен Қаракелі» деген өлеңге қарағанда арғы атырап пен бергі атырап жылқыға ертеден-ақ құт сияқты.

	Ырысбек Бидәулетов барар шақты ойлап кетті. Ол ертең пленумда бұлбұлдай сайраса – жұртшылықтың арқасы. Кекештей тұтықса – оған да кінәлілер осы совхозда. Жылдан астам уақыттың ішінде осы өңірден алған әсері адамға саяды. Ырысбек талай кісімен істес болды. Дәм-тұз татысты. «Мал аласы сыртында, адам аласы ішінде» деген мәтелге көз жеткерді. Бес саусақ бірдей емес. Қызметкер де сондай. Тәуелдісіз тіршілікке телінетін еңбектер де әртүрлі. Жанқияры, түтін шығаратын жандардың мінез-құлқының өзі түрліше. Табан ақы, маңдай тер, сайып келгенде, отбасы ошақ бұтына оралса, ортақ ырыстың жігі ажыратылмай қала береді. Шайма мен сыбаға араласып, бауырмал ырзыққа айналады.

	Оның көз алдынан неше түрлі адам өтіп жатыр. Солардың ішінен мықты мақтан етері, әрине, маңдай алды шопандар. Алпысқа келгенше тұғырдан түспеген Қордабай Серікбаев әрбір жүз саулықтан 205 қозы алды. Ауданда, облыста, тіпті республикада бұған тең келетін кім бар? Сонау Қырғызстанның «Тоғызтарау» совхозындағы үздік табыс – 184 қозы да деңгейлесе алмай жатыр-ау! 800 қойды бір өзі бағып-қағатын кәрі тарлан Қордабай қысы-жазы көшкенде маусымға қарай өріс таңдайды. Жазда жұрт Жеті қоңырға қарай айлап жылыстағанда ол Бетпақдаланың құмшауыт қойнауын сағалайды. «Қалауын тапса қар жанады» деген рас. Шілдеде құдықтың әуітін құммен көміп, шөліркеп келген малды мұздай сумен суаратын шопан өзі айтқандай қора-қора қойға жазда жабу жабады. Әрине, қоңнан жабады. Қордабай Серікбаевтың омырауына Ленин орденінің тағылуы, аудан бойынша социалистік жарыстан озып шығып, сыйлыққа «Москвич» алуы отардан отарға желдей жылдамдықпен тарайды. Қордекеңнің совхоз орталығында интернатта оқитын ұлы мен қызы әке даңқына алыстан қанығады.

	Ырысбектің көзіне Қордабайдың кескіні елестейді. Толық, дембелше, қызыл шырайлы шал қияқша бурыл мұртын ширатып, үзеңгіге шіреніп, көкжиекке көз жібереді. Ертеңгі, бүрсікүнгі ауа райын болжап, отардың қамын жейді. Одан әрі интернаттағы ұлының тезірек ержетіп «Москвичтің» құлағына жарбиюын армандайды.

	Ырысбек дүниенің табиғи екенін сезінеді. Онда артық басты нәрсе кемде-кем деседі. Жәндік екеш жәндіктің, жылан екеш жыланның, шаруаның ата жауы қасқырдың өтелмес орны барға ұқсайды. Шөп-шаламның жазығы нешік?! Ұрпақ алмасады, табиғат жасай береді. Оның мәңгілігі де осында.

	Ырысбек жуырда Қордабай Серікбаевпен кеңескенде, ол өз тұрғыластарымен жарысын, бәсекесін, ығытты әзіл-оспағын әңгімелей келіп, қызығуы-қызғанышы аралас сыр шертіп еді.

	– Кейбір шопандар қол жетпес атаққа ие болады. Сол атақтың тауқыметін көтеретін үй-іші. «Құс қанатымен ұшады, құйрығымен қонады» деген мәтелді тиек ететіндерден мен аулақпын! Мен перзенттерімді топшысы бекігенше оқытамын. Дімкес жұбайыма салмақ салмай, сахараның тотайындай мәпелеймін.

	Білген құлға қара шаңырақтың түйтпегі де бір ғанибет. Қалың қабақты қырау шалып, қияқ мұртқа мұз тұрып келгенде, саусақ сыздағанда зайыптың отбасын жылытқанына не жетсін! Қазақ «ер егіз, еңбек жалғыз» дегенде, екі бүтіннің жарасымы жалғыз екенін тұспалдаған.

	Тіс қаққан тарланның көңілін тауып, сыр шерткізген Ырысбек «Япыр-ай, менің өзімнің жазып кетерлік те сыңайым бар екен-ау!» деп топшылады. Бір данышпан:

	«өз өмірінен бір кітап жазбайтын пенде жоқ» депті-міс. Ырысбек нар тәуекелге басса, оның өмірінен кітап құрала қояр ма екен? Сыншыл Абай: «Азат басың болсын құл, қолдан келмес іске ұмтыл» демеп пе еді. Ет пен терінің арасындағы желікті Ырысбек күн сайын көріп жүр.

	Кейбіреулер партия қызметкерін бір жақты түсінеді. Оның да пенде екенін, күйіне де, сүйіне де білетінін, оның көңілінде ой мен сезімнің, байқау мен әсердің телқабыс табатын шағы барын ұқпайды. Бидәулетов осыған наразы. Ол өзін көп тойшының біріне баламай, нағыз еңбеккерге телиді. Өзге жұрт қолын жылы суға малып отырғанда отардан отар кезіп, малшының ыстық-суығы бірге кешісуден көңілге шыр байлайды.

	Отар ошақтан басталады деседі. Бидәулетов үшін бірінші мақтаныш, әрине, «Шу». Қоғамды асыраушы малшылар. Бағы заманнан бері сапалы зиялылардың қасиет тұтқан жаны.

	Аудандық партия комитетінің, атқару комитетінің, ауыл шаруашылық басқармасының, кәсіподағының барлық саладағы ауыспалы қызыл тулары биыл осы «Шуға» бұйырды. Ауданның басшылары арнаулы жиында табыс еткен қызыл тулар киіз үйлердің жапсарында желбіреді. Партия мүшесі, шопан Қорғанбай Тұрсынбаевқа, қарт шопан Қордабай Серікбаевқа, жылқышы Қали Салқынбаев пен Жақан Қалиевқа, ферма меңгерушісі Қасымбек Әжібековке құтты болсын айтушылар көбейді. Мерейлі ауылдар мен үрейлерге көлденең жұрт лек-легімен ағылды. Мереке ұлттық ойын-сауықпен, ат шабыспен, көкпармен аяқталды. Совхоздың директоры Жұмашев пен партия ұйымдастырушысы Бидәулетов қағанағы қарық, сағанағы сарқ боп, еңбекшіл бұқараға алғыс жаудырды. Береке ынтымақта екеніне көзі жеткен олар іштей ұғынысып, тың шабытқа бекінді.

	Бұлардың екеуі де аудан орталығынан ұшқан түлектер. Бидәулетов аудандық партия комитетінен ауысса, Жұмашев аудандық ауыл шаруашылық басқармасынан ауысты. Екеуі де мойны қашық совхозға іздемей қайнаған еңбекті аңсады. Шу мен аудан орталығының арасында асу бермес жалдар, ығы-жығы бұйраттар бар. Машина атаулы жазда Үшкөкшенің құмын айналып өтеді. Почтаны самолет тасиды. Бүркіттей қалғабайлап келе жатқан жеңіл самолеттен сахара жұртшылығы қуанышты хат-хабар, жеңсік жаңалық дәметеді. Сахара шетсіз-шексіз. Түрлі табиғат, ұшқан құс, жүгірген аң әсерге әсер қосады. Дала жомарт. Түздіктер онан да жомарт. Олармен біте қайнасқан басшылар іштей кеңіп, еңбектің бейнеті мен зейнетіне төселеді.

	...Қалың ойдан серпілген Ырысбек Бидәулетов машинаға отырды. Пенсияға шыққан кәрі шешесі, дүкенде істейтін әйелі, үпірмелі-шүпірмелі алты баласы шығарып салды. Ауданнан оралғанда олар алдынан шығады. Орда-шарқы үй иесі Ырысбек өзінің балаларына базарлық ұсынады.

	Ырысбек Бидәулетов «Газикпен» жолаушылап келе жатыр. Машина бірде жөңкісе, бірде мөңкіп, ырғалаңдап, сілікпесін шығарады. Бұл Бидәулетовтің бірінші көрген құбыжығы емес. Оның ата-бабасы ұшан Арқаны салт атпен шарлаған. Оған қарағанда темір көлікке шүкіршілік. Екі жүз шақырымнан асатын жолдың бұралаң-бұлтарысы алда әлі жиі. Жапандағы жалғыз үйлер де, шоқ-шоқ ауылдар да оған аян. Одан әрі жаптас совхоздардың – «Тастының», «Жуантөбенің», «Созақтың», «Сызғанның» – шаруалары кезігеді. Жарыста бәсекелес олар жүлдегер «Шудың» жетекшісін жылы шыраймен қарсы алады. Қонақ кәде, гу-гу кеңес басталады. Сайын сахара зерделі сыбаға тосады...





ВОЛГА-РЕЧЕНЬКА




	Жолаушы самолеттерінің ошарылып қалған бір кезі еді. «Алматының қашан қабылдары мәлімсіз» дескен. Көлік ауыстыруға аңсар ауып, Қазан вокзалына бардым. “Асықпаған арбамен қоян алар” демекші, жұмсақ вагонда шайқалып кете беруді қалап едім.

	Түнгі поезға билет бар екен. Жүруге үш сағаттай уақыт қалғанда, рестораннан кешкілік тамақ ішуге тура келді. Ығы-жығы адамның ішінен орындық іздедім.

	– Шығарып салушылар қайда? – дейсіз ғой.

	Күтіп алушыларды жақсы көретін мінезім бар. Қоштасу – қынжылыс. Қауышу – ғанибет. Қош-тасу – сұрау белгісі де, қауышу – леп белгісі.

	Бұл, әрине, әзіл. Шынтуайтқа келсек, көбейіп шығып, жалғызданып келуді қалайтындар бар да, дара шығып, дүрмекпен келуді дұрыстайтындар бар. Әдеттің аяғын тұсау қиын ғой.

	– Не де болса, сол сапарда жолға жалғыз шыққаным әлі күнге шейін көңілде сайрап тұр. Жолдас ойда жоқтан табылған. Сірә, ер азығы мен бөрі азығы жолда деген сөздің жаны бар ма, қалай.

	– Мұнда бір орын босады, – деді біреу қазақша.

	Толықша келген жігіттің қасынан орын тиді.

	– Официантка келгенше сыра іше отырыңыз. Сусын үстінде жөн сұрасу басталып қалды.

	Жайдарбек Ақшолақов Сыр бойына барашақ екен.

	– Қайда істейсіз? – деп сұрадым.

	Ақшолақов міңгірлей салды. «Қызмет орнын қораш-сынатын, немесе өте жоғары бағалайтын біреусің-ау!» дедім. Әрине, ішімнен айттым.

	Осы уақытта даң-дұң музыка естіле бастады.

	Ақшолақов тыржиып:

	– Мыс қалбыр мынадай кең сарайдың өзінде құлақты жарып барады. Шағын залда саңырау қылады ғой, – деді.

	– Мыс қалбыр делебе қоздырады, – дедім мен.

	Ақшолақов күлді.

	– Неге күлесіз?

	– Жай, әншейін. Жаңғырық астындағы жаман биші есіме түсіп кетті.

	«Мынау өзі тасыр біреу болмасын!» деген ой келді маған.

	Тұнжырап қалсам керек. Жайдарбек жуып-шая бастады.

	– Талғамға таразы жоқ қой. Мен, бірақ сыңсыған музыканы сүйемін.

	Ә...

	– Отырыс орнында құлақ тұндыратын даңғазадан қашатындар көп қой, –дейді Жайдарбек.

	«Шамасы, жиі баратын қусың-ау!» деймін мен.

	Жайдарбек шешіле сөйлеп кетеді.

	– Музыканың мінезі – адамның мінезі. Оның да тасыр-тұсыры, сыршыл-сылқымы бар. Сотқарды сыпайыдан ажырату екінің бірінің қолынан келмейді.

	– Онда, алғашқысын неге шығарады? – деймін мен.

	– «Алғашқысын?...» дейді Жайдарбек ойланып. – Әрине, даңғойлар шығарады, данышпан шығармайды.

	– Бұныңыз даулы.

	– Жалпы дүниеде даусыз нәрсе жоқ.

	Осы уақытта ән шыға бастайды. Көнетоз қара мақпал көйлекті әйел саусақтарын тарақтап, ырғала шырқайды. Орташа ырғақтан әуен аяқталарда: «Только черному коту не везет!» деп басын болмашы шұлғып қояды.

	– Көрдіңіз бе, – дейді Жайдарбек, – бұ да ән. Ақ жолды кесіп өткен қара мысық туралы наз. Қазір жолаушылар қол соғады. Бұлбұлға сый-сияпат жіберушілер де табылып қалар.

	Жігіттің жорамалы тура келгенде:

	– Сіз, сірә, музыкашы боларсыз, – деймін.

	– Әрбір адам музыкашы, – дейді Жайдарбек. – Мыс қалбырдан делебесі қозатын сіз де музыкашысыз.

	«Қап, мынау құртты-ау!»

	– Сыңсыған музыка үшін! – деймін мен жаңа танысты сөзбен шымшып.

	Жайдарбек шамданбайды. Тершіген маңдайын сүртіп жатып:

	– Менің түбіме жеткен сыңсыған музыка! – дейді.

	– Неге?

	– Бұл – ұзақ хикая.

	– О заманда бұ заман музыка құртқан адамды естіген жоқ едік.

	– Музыка құрытады, – дейді Жайдарбек ұзын сигарета тұтатып. – Оның тілі... – не деп айтсам екен – сиқыр тіл. Оның лебізі қаныңа сіңіп, тұла бойыңа тарап кетеді. Сөздің парасатын музыканың әлдиі жынды ғып жібереді.

	– Біз – дәлелді сүйетін халықпыз, – деймін мен, журналист ретінде танысқаным есіме түсіп. Мені құртқан – дәлел! – дейді Жайдарбек, темекінің түтінін ішке тартып.

	– Түсінбедім.

	– Журналист түсінбейді, ақын түсінеді.

	Әлденеден ашынған жанның тік мінезі! Енді шамалы ашынса, ішкі зәрін лоқ еткізері сөзсіз. Көңілдің көрігі әлі гулемей жатқандай. Қызбаған темірді соғудан пайда жоқ. Мен жігіттің ыңғайына көшіп:

	– Ақындықтың ауылы алыс қой. Ылғи орнын сипатып кетеді, – дедім.

	Жайдарбек көңілдене бастады.

	– Ақынға мұрнын шүйіре қарайтын журналистен емес екенсіз. Бұған шүкіршілік.

	Жаңа таныстың бетіне бажайлап қарағанымда, ол:

	– Сіз кешіріңіз. Менің түбіме бір журналистің фельетоны жетіп еді, – деді.

	– Нендей фельетон?

	– Нендей дері бар ма? Қылжаққа қалжа баршылық қой өмірде. Осы отырысымыздың өзін мысқылға айналдырып жіберуге болады.

	– Қалайша?

	– Былайша. Мен қабақ түйіп, мойын сүземін. Сіз көз сығырайтып, бас шайқайсыз. Осыны әрі қарай үдетіп әкетуге болады.

	– Бұл әзіл ғой.

	– Мені жазған журналист те әзілдеп жазған.

	– Ойыннан от шыққан екен ғой, сірә?

	– От оқа емес қой. Өрт шығып күйдірді ғой.

	– Өрт?

	– Ия, өрт. Менің өкпе-бауырым күйіп кеткен. Сыртым ғана сау.

	Жайдарбекті қаужамадым. Не де болса, басынан елеулі оқиға, күйзелікті хал кешкені көрініп тұр. «Кім болсаң да тегін жігіт емес екенсің?» – деп отырмын.

	Осы уақытта қара мақпал көйлекті әйел және ән шырқады. Алақандардың сатыр-сұтыры басылғанда, Жайдарбек:

	– Халық әнін нәшіне келтіре алмайды, – деді.

	– Неліктен деп ойлайсыз?

	– Жорамал көп, дәлел аз.

	– Созымдылығы жетпей жатыр ма, қалай?

	– Қанына сіңбеген! Шамалы үнсіздіктен кейін:

	– Сіз, Алла Земляникованы білетін шығарсыз? – деп сұрады.

	Мен жауырынымды қушиттым.

	– Ер қашты болған бестідей жалтартпаңыз! – дейді Жайдарбек бетіме тесіле қарап.

	Мен ағымнан жарыламын. Жайдарбек миығынан күліп:

	– Журналист ұмытшақ келеді. Көп көріп, аз түйеді, – дейді.

	Енді біршама уақыт өткенде:

	– «Қос қашқынның құрбандығы» деген фельетонды оқыған жоқ па едіңіз? – дейді.

	Мен, әрине, шынымды айтамын.

	– «Қос қашқынның мәнісі, – дейді Жайдарбек, – бір кезде екеуміз қол ұстасып қашқанбыз. Ал, «құрбандықтың» мәнісі – емізулі баласы бар келіншегімді тастап кеткенмін».

	Мен енді-енді бірдеңе түсіне бастағандаймын.

	Осындай бір оқиғаны еміс-еміс естуім бар ма еді, қалай?

	Сағатыма караймын. «Тұрып қалған ба?» деп құлағыма тосқанда:

	– Поезымыздың жүруіне әлі екі сағат бар, – дейді Жайдарбек Ақшолақов.

	Мен көзбен официантканы іздегенде, Жайдарбек саусақ сыртылдатып шақырады.

	Ас тасушы әйелдер туралы, мінез-құлықтың жағымды-жағымсыздығы туралы, шаштың сәні туралы әңгімелесеміз. Бірде тоғысып, бірде ажырасып, залдың гу-гуін, даң-дұңын жеңген іспетте барған сайын сөзуарлық күшейе бастайды. Ақырында әлдеқайдан бағанағы Алла Земляниковаға оралып, қазақша айтқанда құлағын шулатамыз. Бұл кезде Жайдарбек біресе «сіз», біресе «өзің» деп сөйлеуге көшкен. Мен болсам, «сенге» біржолата ауысқам.

	– Ол кезде Алла бүгінгідей дәріпті емес. Поселкелік әнші қыздың өнеріне әуестенетіндер – біздер ғана едік, – дейді Жайдарбек әңгімесінің ішке кірген бір иінінде.

	– Біздер.

	– «Біздер» дегенім – Сарымсақты поселкесінің жігіт-желеңі. Ойын-сауықтың шырайы.

	– Қандай ойын-сауықтың?

	– Жастық бар жерде ойын бар, сауық бар. Баяғының бастаңғысын білетін шығарсың. Әне бір жылдары біздің бастаңғымыз – сауық кеші болған. Жетекші жақпаса, тамада сияқтандырып ауыстыра саламыз. Ебі барлар да, ебі жоқтар да үйірмеге қатыса береді. Менің өзім бір рет әннен құлап, сахнаға шығудан біржола тыйылдым.

	– Көрермендер бар ма еді?

	– Көрермендер болмаса, әннен безем бе? Жалғыз өзім бәйгеден келе бермес пе едім!

	– Алла қайтті?

	– Озды.

	– Қызға қызғаныш жоқ қой.

	– О, бұны түсіндіруге тіл келте.

	– Жұмбақ сыр десеңші.

	– Шешуі келіспеген-ді.

	– Кім шешіп еді?

	– Жаңа айттым ғой, өзіңдей журналист шешкен.

	– Ә, енді түсіне бастағандаймын.

	– Жұмбақ «Еділдің өзені-айдан!», орысша айтқанда, «Волга-реченькадан» басталған.

	– Бұл әнді білетін сияқтымын.

	– Әй, қайдам.

	– Неге күмәндандың?

	Еділ өзені – орыс әнінің бесігі. Өзара ұқсас әндерде есеп жоқ. Қайсысы «Волга-реченька» екенін қайдан білесің?

	– Бұл жағын зерттеген жоқ едім.

	– Мен қайбір жетіскендіктен зерттеді дейсің.

	– Мұқтаждық болған екен ғой?

	– «Волга-реченька» – менің жоғалған жоғым еді.

	Тексін осы жолы таптым.

	– Қалайша?

	– Орыс әндерінің жинағы көп. Талай көнетоз кітапты ақтарып, таппай қойғам. Осы жолы радиодан көшіріп алдым.

	– Ол қандай текст?

	– Чемоданымда еді. Әзірге жатқа білетінім:



	Ой, туманы голубые,

	Серебристая волна.

	Неужели ко мне милый

	Не вернется никогда...



	деген шумақ қана.

	– Естуім бар сияқты.

	– Осыған ұқсас жолдар орыс әнінде жиі кездеседі.

	Гәп, бірақ, сөзінде емес, әуенінде.

	– Әуенінде?

	– Жақында радиодан тыңдап, жазып алдым дедім ғой. Ал, бірақ, Алланың салысы керемет еді.

	– Дарынды әнші-дағы, шамасы.

	– Дарынды емес-ті. Осы ән арқылы дарынды болды.

	– Бұған түсінбедім.

	– Түсінбейсің. Түсіну үшін құлақпен тыңдау керек. Және бүгін тыңдамай, осыдан бес жыл бұрын Сарымсақты поселкесінің клубынан, Алла Земляникованың аузынан тыңдау керек еді.

	– Әрине, әннің сазы орындаушысына байланысты ғой.

	– Ол кеште Алла орындаушы болған жоқ. Өз жанынан шығарғандай шырқаған. Жо-жоқ, сіз бен біз естіп жүргендей емес, мүлдем басқаша еді. Еділдің шалқыған өзенін, су шайған жарқабағын, көгілдір толқынға сырын айтып, мұңын шаққан бойжеткенді көз алдыңызға елестетуге болады, әрине. Ал, бірақ, сол кеште Алланың жаны қалай шалқығанын, балдай тамылжыған лебізінің тұла бойға қалай сіңгенін болжауың қиын. Сыңсыған махаббаттың ыстық сағынышындай назды, мұңды ән баурады ма, жоқ, әлде, сәмбі талдай бұралған сары қыздың көркі ерітті ме, ол арасы маған әлі күнге шейін қараңғы. Менің білетінім, сол кеште бүкіл әлемнің барлық сазы, сағынышы, құштарлығы менің көңіліме құйылған. Енді ойласам, Аллаға қызыққандаймын, Алланы аяғандаймын. Неге қызыққаным о бастан белгілі. Ал, аяғаным – осындай жаны бар бойжеткен кімге бұйырар екен», – дегендік еді. Әрі, Еділ өзеніне мұңын шаққан сұлудың жоғалтқан, күткен жігіті өзім секілденді. Күлмеңіз, өзін кемсінетін еріккендік болмайды.

	– Ойбай, кешір! Мен өзіме күлемін.

	– Онда ішің біледі. Мен сол кештен бастап Аллаға ғашық болдым. Күндер өтіп жатты. Мен сарғая бердім. Ақыры, ұзын сөздің қысқасы, емізулі баласы бар келіншегімді тастап, Алланы алдым да қаштым.

	– Е, «Қос қашқын» деген сөз содан шыққан екен ғой.

	– Содан шыққан. Журналист істің ақ, қарасын тексермей, фельетонмен түйреді. Тілінің жымысқы уы бар қу екен. Газетті оқығанда кірерге жер таппадым.

	– Фельетон талқыланған шығар?

	– «Өлімнен ұят күшті» ғой. Бармадым.

	– Бекер болған екен.

	– Әрине, бекер болған. Іс насырға шауып, ақыры мен сотталып тындым.

	– Қалай соттады?

	– Ой, оны айтуға болмайды. Баяғы Алла «Еділдің өзені-ай!» әнін шырқайтын клубқа әкеліп соттады. Жұрт сыймай кетті. Менің не уәж айтқаным есімде жоқ. Соттың үкімі оқылғанда, тастаған әйелім бөбегін көкірегіне қысып жылап тұрғанын білемін.

	– Алла қайтті?

	– Алла да жылады. Ол түгіл қай-қайдағы кемпірлер жылады. Күлген пенде жоқ-ты.

	– Өзің қайттің?

	– Ағымнан жарылайын ба?

	– Ағыңнан жарылшы!

	– Өзімнің де көзімнен жас шықты. Бірақ сот: «Үкім түсінікті ме?» дегенде, боқтадым.

	– Оның бекер болған екен.

	– Бекер түгі жоқ. Махаббат үшін соттауға болмайды.

	– Сонымен, неше жыл отырдың?

	– Бір жылдай отырып құтылып кеттім.

	– Онда оқасы жоқ екен ғой.

	– Оқасы неге болмасын. Керек десең, осы күнге шейін сол қаңқу артымнан қалмайды. Қайда барсам, алдымнан күйелі анкета шығады.

	– Алланы іздемедің бе?

	– Бір жылдың ішінде Алматыға консерваторияға ауысып кетіпті. Босанып шығысымен барғам. Қайсыбірін айтайын, қауышу ыстық болды да, қоштасу салқын болды.

	– Күйеуге шыққан ба екен?

	– Жоқ. Бірақ қайтып қосылуды қаламады. Алматинканың жағасында ұзақ сырласа келіп:

	– «О баста әйеліңді тастап ғашық болғаныңа жығылған екенмін. Соттан кейін ішім өртеніп кетті. Бұрынғы әйеліңе бар. Емізулі баласы есіме түссе, құйқам шымырлайды», – деді.

	– Сонымен, енді бұрынғы әйеліңмен тұрасың ба?

	– Жоқ, ол әйел менің сәлемімді алмайды. Тырысып қалған мыстан!

	– Қартамыс бойдақпын десеңші?

	– Бұл журналист түсінбейтін сыр!

	– Осыдан кейін Жайдарбек Ақшолақов екеуіміздің кеңесіміздің қиюы қашты. Жаңа танысым мені тосырқап қалды.

	Есепті бөлек ажырастық. Бірақ поезға бірге шықтық.

	– Рестораннан ұшырасып қалармыз, – дедім мен.

	– Мир тесен, – деді Жайдарбек орысшалап. Поезд ырғала қозғалып, бірте-бірте жүрісін үдетті.

	Жұмсақ вагон баяу шайқауды шығарды. Мен тамбурға шыққанда, кәдімгі сартыл-гүртіл де басылып еді. Неге екені белгісіз, ішім ұли бастады. Жайдарбек

	Ақшолақовтың бастан кешкен халі қаңқадай қараңдап, аруақтай ағараңдап, көңілімді елегізітті. Бейне бір жанары қашқан сұлуға шырай бітіре алмай әлек болған суретшідей, қабырғаға сүйеніп, ұзақ ойланып тұрдым.

	Поезд зулап бара жатты. Неге екені белгісіз, менің құлағыма бейтаныс «Волга-реченька» келгендей болды. Баяу басталатын қоңыр ән барған сайын сағымдай шалқып, балдай тамылжып, үн жетпестік жіңішкеріп үзілгендей болды. Тарихта талай жанды табыстырған, ажыратыстырған сиқыр ән бүкіл әлемнің ең шырайлысындай елестеді.

	Жайдарбек Ақшолақовпен ертең Еділдің үстінде әңгімелесуді ішке түйіп қойдым...





УАҚЫТ СЫРЫ




	Жайшылықта мақала атаулыны диктовкамен тын-дыратын ділмардың тілі күрмеліп қалғандай. Столға шұқшиғанына екі сағаттай болса да, профессордың жазуы әлі мандыған жоқ. «Таңсықбай Боранбаевтың диссертациясы туралы» деген маңдайша – сонарға түскен төрт таған іздей.

	Осыдан бір ай бұрын «Қазақтардың түпкі тегі қайда?» деген мақаланы оқығанда профессор Лұғманов екі ұдай ойға кеткен. Таңсықбай Боранбаевтың тырнақ алды еңбегі мәселе қоюдың тыңдығымен сүйсіндірсе, сауалының тым шымырлығы кексе көкейге секем алғызған. Сол мақаланың негізінде жазылған диссертация бүгін қарлығаштың ұясына өрмелеген жыландай шошытады. Әмір Лұғмановтың қырық жылдық еңбегін заяға шығаратын деректер кәрі көңілге шаншудай қадалып, тыныс тарылтады. Жазудың жүрмеуі сондықтан. Бүгін кешке жол жүретін профессор шығарып салуға келетін диссертантқа қалдырмақ пікірін аяқтай алмай қиналса, бұл да жаман нышан. Тындырымды ғалым ертеңге қашан іс қалдырып көрген?!

	Әмір Лұғманович өзіне ыза болды. Кәрілік шіркіннің жеңе бастағаны ма, немене?! Бұл дағдарыс – қай дағдарыс? Әлде, Абай айтқандай, ашудың уға, ойдың кермекке айналар шағы осы ма?

	Екі сөйлеу, әрине ұят. «Осылай да осылай» деп сүйкей салуға ниеттенді. Тарлан тарихтың түбінен тартылған ой бой бермей, сөйлем созылып кетті. Аяқтар сәтте әлденеден күдіктеніп, жоғары қиғаштай қарады. Осы үйдің тұсынан өтіп бара жатқан біреуге көзі түсті. Бешпентін қарына ілген жігіттің ту арқасынан жауырыны мен басы көрінді. Бейне бір мойны жоқ адамдай. Ұзын басын кең иығына қондыра салғандай. Ғалым оқыс селк етіп: «Таңсықбай ғой!» деді.

	Үні тозған тарланның шошынған сөзін естігендей, Таңсықбай артына бұрылды. Екі қабат дербес үйдің әшекейлі маңдайшасына көзі түсті. Кіді бұрылып, профессордың кабинетін шолды. Шілденің шаңқан түсінде бөлме іші сәулеге толы еді. Профессордың орнынан тұрып кеткенін байқады. «Қонақтары келгенше жұмысынан қол үзбейді-ау!» деп сүйсінді.

	«Мына күшік неге кідіріп тұр-ей!» деп тіксінді Әмір Лұғманович.

	Жігіт жөнеле бергенде, кәрі тарлан күдікті райдан қайтып: «Шіркін, жастық-ай! Көп қонақтың ішіне қиярдай жылмиып келмек қой. Көлге шомылуға бара жатыр-ау, шамасы!» деді.

	Әмір Лұғманович сағатына қарады. Кісілердің келуіне біршама уақыт бар екен. «Точно-с! – деді орысшалап. – Қырық минуттай шомылады. Жиырма минут жолға мол жетеді».

	Лұғманов бүгін кеште шалғай облыстың шығандағы бір ауданына жүрмекші, жер қазғанда табылған қызық деректерді өз көзімен көріп қайтпақшы. Таңсықбай ертерек келсе де оқасы жоқ еді. Кәрі жеңгесіне қолқабыс тигізудің, өзімсудің айып-шамы жоқ-дүр. Бірақ бұл иттің өзі тым тыраш. Тәкаппар деуге де келетіндей. Тек, күні түскесін жүздескенде шыбықтай иіліп, шәкірттей шүйріліп жүрген сыңайда. Ізеті иландырса, сұсты көзі шошытады.

	Таңсықбайдың әлгі бір әзірдегі қалпы Лұғмановтың көз алдына елестеді. Қиғаштан қылиланып, терезе тінтіп тұрды-ау! «Какая дерзость» деп ашулана бастады. Қағаздарын жинап жәшікке салды. «Пікірді ауызша айтып, ауданнан телеграмма жіберермін» деп түйді. Көкірегі жыбырлағасын алтын портсигарды ашып, шылым шекті. Әдеттен тыс ішке қатты тартып, түтінге қақалып қалды. Шиқылдақ жөтелін зорға басып: «Ау, маған не болды? Қорқормен наша тартып көргенде шашалмаған сабаздық шақ қайда, жаным-ау?!» деді.

	Кең бөлменің ішін аралап кетті. Жуырда ғана сірнемен ысқыланған жылтыр еден сықырлап жатты. Көпті көрген еден: «әлі де салмағың қаша қоймаған екен» дегендей болды.

	Лұғманов диванға қисайды. Сағатына қарап: «Киінуіме шейін жарты сағат бар екен» деді.

	Уақыттың мөлшері есіне Таңсықбайды түсірді.

	«Комсомол көлінде жүзіп жүр-ау, ит?!»

	...Әмір Лұғманович өзінің жастық шағын ойлап жатыр. Ия, о да Таңсықбай секілді солқылдаған бозбала болды. О да шаңқай түсте көлге құлаш ұрды. Бұл күндегі тіршілік – шымшымдаған шықпа жанымның аз-ақ алды. Әрине, кәріге қарағанда, жастың қызуы күшті. Әрине, жастың қазынуы терең. Әрине, ғылыми жұртшылықтың ықыласы енді Таңсықбайларға аумақ...

	Лұғмановтың костюмында қисап жоқ. Әр маусымның киіміне әр шкаф арналған. Шілде киімін сақтаған шкаф шағын еді. Өзі ашып, ақ-сұр, көк-сұр, қошқыл-күрең, сары-күрең костюмдардың қайсысын киюді ойлап тұрды. Аса сәндісін кисе, қонақтардан бөлшектеніп кетпек. Ең қорашын кисе, жорта қораштық жарамсыз болмақ. Сұрыптай келе орташасына тоқталды. Әрі кешке осы күйінде жолға шығуды оңай көрді.

	Шар айнаға қарады. Көк-сұр бешпент дөңгелек жүзіне қонымды екен. Көйлекті де үйлесіміне қарай таңдады. Талай буынның көзін көрген Әмір Лұғмановичтың қай заманда қалайша киінгені есіне түсті. Сән де, салтанат та өзгеріп тұрады. Игі қауымның санатына кірген баяғы бір кезеңде, осындай шалқыған сары жазда, астары ақ жібек қара бешпент киюші еді. Қоңырқай жұрт:

	«белоподкладочники» деп атаушы еді. Одан бергі бір заманда белбеулі жібек көйлектің өзі сәнге жүрді. Одан бірде чесуча деген шықты. Бұл күндері не киемін десең де еркің. Сайқымазақтарға лайық күлді-бадамнан, ала-бажақтан басқаның бәрі профессорға баршылық.

	Ғалымға киім-кешек талғау келіспейді дегенге Лұғманов бүтіндей қарсы. Архимедтың, Коперниктің, бертіндегі Ломоносовтың алқам-салқамдығы оған заң емес, білімдері, еңбектері ғана ғибрат. Жаппай өскен заманда, екінің бірі ғылымға талпынғанда, сәнхананың арнаулы журналы тарағанда киім мұнтаздай болуға керек деп ойлады. Шалбардың қыры түсіп, көйлектің жағасы сынса, инабатты кісі үшін үлкен мін. Ол түгіл, Лұғмановтың түйсінуінше, киім-кешегі таза жан таза ойланбақ, таза жазбақ. Ұзақ өмірдегі тарау-тарау тәрбиенің мүлтіксіз түйісетін бір жері осы.

	Әмір Лұғмановичтың мінезіне қанық жора-жолдастары дәл айтылған уақытта жиналды. Шамалы ерте келгендері баудың шетіндегі қайқаң орындықта тыныс алып, аяқ киімінің шаңын қақты. Аулаға бәрі бірге кірді.

	Бұлардың алдынан малай шықпай, бәйбішенің өзі шықты. Шетінен шытырайып киінген зиялылар семіз сары бәйбішенің қолынан сүйіп жатты. Ләтифа ханым толық денесіне шәркез нәзіктік көрсетіп, келіншекше майысты. Күлгенде, алтын тісінің сәулесі көз тартты.

	Келушілер кабинетте қабылданды.

	Күнде көрісіп жүрген кісілер әңгімені неден бастауды білмегендей, біраз үнсіз отырысты. Жауыр болған «Мал-жан аман ба?» айтылмады. Зиялылар жүйесіз сөзге баспайды. Пысықсымған біреуі шойыннан құйылған бүркіттің күміс тырнағын мақтамақ боп еді, ешкім қоштай қоймады. Әмір Лұғмановичтың өзі алыстағы әлденені еске түсіргендей, сол көзін қысып, ауыр ойлағанда бетінің әжімі қоюланды.

	Оның қас-қабағындағы осы құбылысты әркім әр-түрлі жорыды. Әккілердің ішкі болжамын Лұғманов та аңғарды. Бүгінгі әңгімені құстан, құсбегіліктен бастауды өзіне тиімсіз көріп:

	– Қане, ас піскенше шөп-шалам қаужай отырайық, – деп кісілерді дастарханға шақырды.

	Асханада стол жасаулы екен. Алғашқы рюмка қақтырылысқаннан кейін, бәйбіше:

	– Бүгін асықпай отыратын күн ғой. Бағланның еті де бапты тілейді, – деп, молшылықты меңзеп, былқылдай басып, тысқа шығып кетті.

	Алғашқы тост қарашаңырақтың құттылығына, Ләтифа ханымның «салмақтылығына» арналған. Ендігі лебіз, әрине, осынау жұрттың көбі біліп отыр. Пысықсымған декан тамағын қырнай бергенде есіктен Таңсықбайдың басы көрінді. «Кел, кел!» деуші бола қоймаған соң басын тартып алды. Осы кезде тамағын қырнаған декан:

	– Әмір Лұғманович игі сапарға шыққалы отыр ғой... – дей бергенде, сапаршы оның сөзін бөліп:

	– Әуелі ана баланы шақыршы! – деді. Таңсықбай ішке кіргенде, профессор тұлданып:

	– Кіржампаз бешпентті қарыңа іліп, есіктен жылтыңдау немнің үрдісі? – деді.

	Таңсықбай кешіккені үшін кешірім сұрады да, ең шеткі орындыққа отыра кетті.

	Профессордың шәкіртті жығып бергені жаман болды. Сөз сөйлеушінің көбі-ақ Таңсықбайды сезіп отырды. «Жылтырауықтар» да, «дүмбілездер» де, «белсенділер» де оны тұспалдау еді. Ал, пысықсымған деканның: «Әмір Лұғманович, осы біздің үш жүздің түбі шикі боп шықты ма, немене?!» деп кеңкілдеуі талапкерді тірідей табалау болды.

	Боранбаевтың терісі тырсия бастады. Сыздаған бітеу жараны жасыруға тырысып, айтылмыштың әммесін ішке бүгіп, ширығып отыра берді.

	Әмір Лұғманович қонақтардың ырғасын түйіткілсіз түсінеді. Дөңгелек жүзіне біткен дөңгелек көзі шүңгіл көзге бергісіз көреген. Боранбаевтың ызадан ісінуге бет алғанын айна-қатесіз көріп отыр. Деканның оспадар әзілі сондайлық айыз қандырмаса да, қышыған жерге тиіп, әркімнің дидарына әртүрлі сезім шығарғанын да байқап отыр.

	Осының қатарында, Әмір Лұғманович бірауық Таңсықбайды аяғандай. Бұл қарашаңыраққа өз басының жазығы болмаса, тырнақалды еңбегінің тарлан профессорға тиіскен тұсы және жоқ.

	Қонақтарды ұмытқандай өзімен өзі болып кетті. Ұшқыр қиялы шаршай қоймаған екен, Боранбаев еңбегінің ұзын-ырғасын сараптан өткізіп шықты.

	Ғаделетшіл профессор диссертацияның мәселе қойысына қарсы болмай, мәселе шешісіне қарсы болғанда екі жәйтті еске алады. Біріншіден, ұлттық есімі бертінде болса да, тегі тым әртіндегі қазақ халқының тарихына тікелей төрелік айту астамшылыққа жатпақ. Екіншіден, қырық жыл бойына үздіксіз еңбек еткен Әмір Лұғмановтың сансыз шығармасының атаусыз қалуы, талапкердің ақжүректілігіне шәк келтірмек. Е, Әмір Лұғманов қазақтың түпкі тегін өзге іргелі жұрттармен – монғолдармен, қытайлармен, түріктермен, хатте, орыстармен шендестіре, салыстыра тексермеген бе екен? Е, ол «қастың», «сақтың», «үйсіннің», «қаңлының», тағысын-тағылардың түпкі төркінін таратып, бақайшағына шейін шақпаған ба екен? Ежелгі тарихшылардың сирек мұраларын соқтығыстыра саралау Боранбаевтан басталған үрдіс емес шығар!

	Профессордың өз басы ежелгі грек шежірелерінің қайсыбір нұсқасын қағас қалдырса, ертедегі француз ғалымының этрусстар турасында жазған кітабынан бейхабар болса, бұған заман кінәлі. Лұғмановтың дәуірінде ғаламдық қазынаның жолы тар болды. Енді, жылдам марқайған кенженің еңбегінен келісті де күдікті деректерді еске түсіргенде, өкініш пе, шер ме, көбеге кірген тікенектей жайсыз бір сезім меңдетіп бара жатыр.

	Осымен қатар, көңілге ұялайтын қуаныш – тарихқа сәуегейліктің жүрмейтіндігінде. Ежелгінің таңбасын ежіктеп ажыратудың орнына қолдан қашау зорлық болар! Шоқан Уәлихановтың өз ұлтының тегі туралы бір ауыз жорамалы бұлтартпас дәлел емес шығар?! Ақындық албырттық тәуелсіз тарихтың бодауына жүре қоймас. Шындық сабаз – бұйдалы түйе ме екен?!

	Қиялының осы арасына келгенде профессордың қара-қоңыр дидарында болмашы қызыл шырай ойнады. Ол үйреншікті әдетінше қақырынып:

	– Қарағым, Таңсықбай, мәжіліс-сұқбат – айтыс-тартыстың орны емес қой. Сонда да айтшы, «Жер астындағы құмырадан жер бетіндегі жүректің ұқсастығы иланымды» деген қағиданың мәнісі не? – деді.

	Кейбіреулер мырс етісіп қалды.

	Таңсықбайдың жүйкесі саябырланып қалған екен. Әжуалаушыларға қызарақтамай, байсалды жауапқа көшті.

	Таңсықбай тергеуге жауап бергендей немесе айтысқа уәж қайырғандай сөйлеген жоқ. Тырнақтап жиған-тергенін, аңыздан естігенін қиялдың елегінен өткізе, өз күдігін өзі арши сөйледі. Бұл күйінде онымен дауласудың өзі қиын еді.

	Банкетке ұқсаған ұзын дастарқан басының шиыршық атқан әңгімесі босаңсып, кәдуілгі кеңесуге ұласа бастады. Таңсықбай кішік қалпында сөйлеп отыр. Күні-бұрын әзірленбеген жүйесіз сөз кедір-бұдырлығымен иландырып барады.

	Ия, Әмір Лұғманович та қазақтардың ерте заманда Алтайдан Оралға шейін, Оралдан Қара теңізге шейін дамылсыз ауытқығанын бес саусағындай біледі. Ия, араб саяхатшысының «Половцылар» мен «хлопцылардың» тегі, рухани ымы-жымы бір дегенінен о да хабардар. Сонау шығандағы Балқан тауының тарихына да қанық.

	«Қазақ» пен «казак» атаулының төркіні еркіндік деген атау екені о бастан белгілі-дүр. Тек, Гейнесттің кітабындағы «Казактар өздерін қазаққа жатқызады, отбасында бала-шағасымен қазақ тілінде сөйлеседі» делінген дерек ертеде Лұғмановтың қолына түспеген.

	Бір уаныш – осының бәрі ғылыми ізденістің олжасы болса, сыбаға бөлісу әлі алда. Одан, әрине, құр қалмауға керек.

	Осындай шәркез сезім билеген профессор талапкердің кедір-бұдыр лебізіне ара-кідік илана тұра, шымбайға батқан тұстарын жасыра алмай, дауыстағанын байқамады.

	– Ау, шырағым, Таңсықбай-ау, батырлық пен жомарттық қай елде жоқ? Меймандос емес халықты сен қайдан көрдің? Мұның арты неге соғатынын пайымдамайсың?! Өзін туған жердің атымен атау сонау батыс жұртында да бар шығар. Салттың еркіндігі, частушка мен терменің ұқсастығы, ән-күйдің ләззәттілігі екі елге ғана ортақ па екен?

	Уәж тосып дағдыланған зиялылар жапырыла Таңсықбайға қарасты. Таңсықбай күлді. Күлкісінде осынау игі қауымды менсінбеген керенау тәкаппарлық бар еді. Профессор кіржің ете қалды.

	Бұл қарашаңырақта бәтуа болмысына көзі жеткен Боранбаев:

	– Жорамалдың арам шөбін отарсыздар. Ал, бірақ, осындай болжаудың тууында уақыттың куәлігі жатпасын? Соны ойлаңыздаршы! деп құтылмақ болды.

	– Қой, сенің бұның ғылымға жуыса қоймас! – деді декан профессорға қарай қасын бір қағып.

	Боранбаев мысал келтіруге мәжбүр болды:

	– Ертеде қыпшақтан шыққан ірі ғалым, былайша айтқанда, ұлттық мақтанышымыз Әбурайхан Бирунидің: «Ғылыми шындық адамның ақыл-ойынан туады» деген лұғатын қайтесіздер? Лениннің: «Все относительно, абсолютна только лишь природа» деген қағидасын қайда қоясыздар?!

	Қолма-қол жауап айтушы шықпады. Профессор үлкен орамалмен тершіген мұрнын сүртіп жатып:

	«Мынау ит қалай-қалай сілтейді?! – деп қойды. Көңіліне сүйініш, қызғаныш сезімі қатар ұялай бастады. Тағы да тұнжыраған толқынысқа бой алдырды.

	Бұл Боранбаев бүлдірмей қоймайды. Қаны қарайса профессордың өзіне ауыз салуы кәдік. Тыңшыл талапкерді қостаушы қазақтарға кенделік болмасы – уақыттың шындығы. Ол бір кезде: «Менің түбім ежелгі мәдениеттің алтын бесігі Аравиядан шыққан!» деп мақтанғанына өкінді. «Қап, әттегене-ай, тырнақтың астынан кір іздейтін қулар үшін тілге тиек болмау керек еді!».

	Профессор әрі-сәрі болды. Осы отырғандарға ауызша айтып кетсе, пікірді қалай бастауға керек? Қалайша аяқтау ләзім? Терең талдауға барса, көнерген көп-көп томдарды, Толстовтың еңбегінен бергі отыз жылдың беделінде ашылған жаңалықтарды ақтаруға тура келер еді. Оған пұрсат қайда? Таңсықбайдың жерден тапқаны алтын ба, жез бе, оны сараптауға уақыт та, қуат та қажет. Бұралқы ойды ұшықтарлық қиялдың уыты қайда?!

	Әмір Лұғманович бадырайған етшең саусақтарымен маңдайын сылады. Бурыл шаш қарақұста ғана қалған қасқа бастың сақинасын шымшылады. Көңілдің тұманынан құтылмақ боп көзілдірігін сүртті. «Осы мен фәлсапалы жарысқа болдырған сияқтымын ба, қалай?!» – деп мойылды.

	Дегенмен, сыр беру әлі ерте. Ұтатын жақты ойлап:

	– Тұла бойың толған цитата екен. Оған қарсы емен. Тек, аңқау елге арамза молда болудан қашқайсың, шырақ! – деді.

	Таңсықбай намыстанды. Қыбы қанған зиялылар тост көтерісіп, думанмен тоқпақтаса бастады. Боранбаев ішінен: «О, сорлылар!» деп сазарып отыра берді. Оның ойынша, қазақ зиялылары – дағбырттың құлы. Бәтуаласып қойғандай бәрінің бір беделдің құйысқанына қыстырылуында осындайлық сыр жатыр. Ертең Таңсықбай Боранбаев ғылыми зор атаққа іліксе, осы отырғандар оның ақ дегенін алғыс, қара дегенін қарғыс көрмек. Бүгінгі келемеждескенін ұмытпақ.

	«Задында нағыз суретші сияқты нағыз ғалым да сирек туады. Қағаз көшірушіден қашан құтылар екенбіз?!»

	Ұзаққа созылған отырыстың арты зілсіз ақауға айналып, жұрт қызыл-күреңденіп қызған шақта Таңсықбай Боранбаев сөз сұрады. Бұдан әрі кетсе тыңдаушының да, ұғынушының да сирей беретінін біліп еді.

	Жас мөлшеріне қарамай, ол сұмдық салмақты сөйледі. Әмір Лұғмановичтың сапарының сәтті боларына, мойны қашық ауданнан ғылыми олжамен оралғанда осынау жақсы мен жайсаңдардың түгелдей алдынан шығарына кәміл сенетінін айтты. Ол жолы өзінің бүгінгідей ұятқа қалмайтынын, чемоданға бірінші боп қол созатынын пысықтады. Жібектей есілген биязы үні, шырайлы әзілі сұқбаттың шырқын бұзған ащы сөздің уытын қайтарды.

	Таңсықбай кәрілерден гөрі қазақша жатық сөйледі. Жауыр болған мақал-мәтелге, ғылыми қолтумаға жоламай, астарлы ойына қарапайым шырай бітіреді. Қоянның көжегіндей ұқсас теңеулерді, баламаларды ойсыз түйдектемей, арыстандай азулысын ғана қолданады.

	Күтпеген жерден Таңсықбай осылайша көсіле, шешіле сөйлеп тұрғанда:

	– Мынауыңның өзі ақпа ғой! – деген келемеж күлкілер естіле бастады.

	Рабайсыз ұзаққа кеткенін Таңсықбай енді байқағандай. Ойының ұзын-ырғасын тежеуге тырысып:

	– Маған ағадан да, ініден де жұғады. Ағадан, әлбетте, көбірек жұғады. Олай болса, менің мініме белгілі ауқымды аға да жауапты. Сол міннен ғылыми жолда арыла алсам – өкініш жоқ. Ғылым әкені танымайды, шындықты таниды. Мен баршамызды биіктететін шындық үшін ішемін! – деді.

	Ғалымдардың біразы қақтығыстырды. Біразы сұстиысып қалды. Әмір Лұғманович қасқа басын қисайтып, сол иығына қондырып, үнсіз отырды. Дөңгелек жүзі шымырлап кетті. Іші алай-дүлей. «Мынау сұстиюшылар өлі жүнін дүрдиткен дөңгіл төбеттерге ұқсайды, – деді ішінен. – Ақымақ әмпайдан, ақылды бақас артық».

	Қорғасындай ғалым орнынан қалай тұрғанын байқамады. Қалтылдаған қолымен жіңішке сұлу бокалдың шарабын шайқап, есік жақта отырған Таңсықбайдың қасына келді.

	– Аттың орнын тай басса, Таңсықбайлардың сыналар бәйгесі әлі алда, – деп бастады сөзін.

	Ол өзінің талай жастан дәмеленетінін, соның ішінде әсіресе Таңсықбайға ерекше үміт артатынын, кей-кейде дәйексіз қызбалыққа, мәйексіз маңызға бой ұруын түсінетінін де, кешіретінін де айтты. Өзінің де ұстазбен дайласқанын бір меңзеп өтті. «Күш атасын танымастың» сыры жастық шақта екенін еске алғанда сағыныш сезімі оянып, көңілі босады. Ол мақалдай сөйлеп кеткенін байқаған жоқ.

	– Замана тозбақ та, уақыт озбақ. Бұны орысша: «Мир изменился» дейді. Арабша «Табаддана ад-дунья» дейді. Латынша... – Әмір Лұғманович тұттығып қалды. Ұзын столдың екі жағында андыздай түрегеп тұрған кісілерді күттіруге дәті шыдамай:

	– Арықтағалы бері жадым көзіме шөп салып жүр, – деп мұңайды.

	Таңсықбай лұғатты сөздің латынша баламасын білетін еді. Айтып жіберуге оқталып тұрды да, ұстазын аяды.

	Күн екіндіге ауғанда ұзын дастарқанға ұзын теректің көлеңкесі түсті...





КӨКЕЙКЕСТІ




	Сәкен кешқұрым ауладағы астауға жуынып-шайы-нып, шашақты сары сүлгімен мойнын сүртіп тұр еді. Қақпа сықыр етті. Киімі жұпыны, кеспелтек қара кісі кіріп келе жатыр екен. Саптама етігі «қыр қазағымын» деп тұр.

	– Ассалаума-әлейкүм! – деді кеспелтек қара.

	Сәкен «Әлейкүм-ассалам!» деудің орнына басын изеді.

	– Сәкенжан, мойныңды қазша созасың. «Көзден тайса – көңілден болады ұмыт» деген осы ма?

	Шұғыл сергіген Сәкен:

	– Ау, батыр-ау, Әбікенбісің?! – деді.

	– Ит арқасы қияннан сүйретіліп жеткен бетім, – деді Әбікен.

	Екеуіқұшақтасты. Күнқақтылықтың иісі мен сабынның исі аралас шықты.

	– Бұл – менің табылған жоғым. Бармағынан бал тамған домбырашы досым, – деді Сәкен әйеліне Әбікенді таныстырып.

	Әйел киімі жат, көзі әңгел-шәңгел қазаққа таңырқап қарады да:

	– Хош келіпсіз! Үйге кіріңіз! – деді. Сәкен мен Әбікен ішке кірді.

	Шамалы шүйіркелескеннен кейін Сәкен тысқа шығып, самауыр маңындағы әйелімен сөйлесіп тұрды.

	– Ертең магазиндер жабық. Бүрсігүнге шейін киіндіріп қояйық. Жаңа костюмның лайығы қайсы?

	– Әкесінің киіміндей салбырап кетпесе...

	– Кеспелтек адам аласа көрінеді. Әйтпесе, бұның бойы маған жете қабыл, –деді Сәкен.

	Шай алдында Әбікен бастан-аяқ су жаңа киініп алды. Әрине, қалаша киінді. Өзінің ескі-құсқысын буып-түйіп жатқанда, Сәкен оған:

	– Лақтыр бұның бәрін ауладағы ағаш жәшікке! – деді.

	– Ойбай-ау, ертең елге қайтсам, керек болмай ма?

	– Елге қайтпайсың! – деді Сәкен.

	Сәкен мен Әбікен ел жатқанша әңгімелесті. Әңгімелескен жоқ-ау, Сәкен шалғайдағы Сайқын өңірінен әр нәрсені түртінектеп сұрай берді, Әбікен әр нәрсенің басын шалып айта берді. Жағымды, жағымсыз жаңалық көп екен. Қақаң-соқаңмен ісі жоқ Әбікеннің асырмай, жасырмай, бипаңдатпай баян еткен жабайы жәйттері Сәкеннің көкейіне түгелдей жуық қонды. Әлі мауқы басылмаған ежелгі екі таныс кабинетте қатар жатып, түн ортасына шейін сөйлесті.

	Әбікен ұйқыға кеткесін де, Сәкен көпке шейін мызғи алмады. Күтпеген кездесудің ғанибеті көңілге елегізу салды. Баяғы бір күндер көз алдынан өтіп жатты.

	Сарыарқа мен Түркістанның екі арасында Совет өкіметін орнатысқан жылдары сахарада Сәкенге ерген, онымен бірге бұйырған тұз-дәмді татысқан жандар көпті. Көбі-ақ батырлар, саяткерлер, әнші, күйшілер еді. Және әрқайсысы әр саланың сомдалған тұлғасындай, сайраған шежіресіндей еді. Кейін тіршілік билеп, әркім өз жөнімен кеткен. «Тар жол, тайғақ кешуде» аталмағандары өкпелеп хат жазғанда, Сәкен күлген де қойған. «Бір күн тұзын татқанға қырық күн сәлеммен» келушілер Сәкен үкімет басшылығынан түскесін бірте-бірте сейілген. Мынау жатқан Әбікен болса, бұл да қисапсыз көп жылдан соң пәнәйі себеппен келіп отыр. Бір кездегі серікті сағынса, ет-жүрегі елжіресе, дилы, күйлі кезінде ат ізін салар еді. Тұрмыстың айдауымен келе тұра, Сайқын елін армансыз араласқан шақтың күндізгі ақақуын, кешкі сауық-сайранын бұлдауы – Сәкенге неше түрлі шәркез ой салып жатыр. «Пенде деген осы!» – дейді Сәкен ұйықтай алмай есінеп. Қауышудың ыстықтығы басылып бара жатқандай. Басы жұмыр пендеден торығу – белгісіз самарқаулық туғызғандай.

	Таңертеңгі шай үстінде Сәкеннің түсі сұмдық сынық еді. Әбікен тіктеп қарай алмады. Ішінен: «Бір күнге-ақ сыр бергені ме, жоқ, әлде, тең теңімен, тезек қабымен деген осы ма?» – деп, қыбыжықтайды. Жұмыртқа қосып сүтке илеген жұғымды бауырсақ ыстығы қашқан күлшедей тамағынан өтпей отыр. Сәкеннің қатынының жылы қабағы, таңсық тағамды үйіп-төгіп тастаған шүйгіндігі көңілін көтерер емес.

	– Немене қабағыңның салбырап кеткені. Ауылдағыдай тойып ал. Маған қарайлама. Мен таңертең ас ішпейтін қазақпын, – дейді Сәкен.

	– Жеп отырмын ғой, – деп міңгірлейді Әбікен.

	Сәкен шұғыл сына, жымия қарайды. Әбікен аң-таң боп:

	– Түу, Сәкенжан-ай, өзің мүлдем өзгеріп кетіпсің ғой, – дейді.

	Сәкеннің есіне Әбікенмен бірге өткерген баяғы бір күндер түседі. Тау бөктерін жайлаған қалың елде шонжарлардың зәресін алған қызыл комиссар Сәкен болса, қызыл комиссарға қолқанат болған осы Әбікен Хасенұлы. Жаңа салттың алғашқы сауық-сайранының ұйытқысы да осы Әбікен. Қыз-қырқын, жігіт-желеңді, көңілі тірі кәрі-құртаңды күймен қырған домбырашы.

	Кеше кеш бойы, тіпті түн ортасына шейін қысыр әңгімеге қызығып, Әбікенге домбыра шерткізе алмағанын Сәкен енді-енді ғана аңғарғандай. «Япырай, осыны мен көбінесе күйі үшін жақсы көруші едім. Тарс есімнен шығып кеткен бе, немене?» – дейді Сәкен.

	Дастарқан жиылғанда, Сәкен:

	– Жазу жазатын күнім еді. Бірақ түстікке шейін шыдай алатын емеспін. Қане, Әбеке, біраз домбыра шертші, – деп, серванттың сыртындағы қалтарыстан қара құндақты домбырасын алып берді.

	Көшпелі елде Әбікеннің өзінің домбырасы да көбінесе құндақтаулы болатын. Бірақ мына домбыраның құндағы рабайсыз ұзын екен. Серіппесін оңай ашып, жіңішке мойын қызыл-қоңыр аспапты суырып алды. Таңырқаған бір-ақ нәрсесі, бұның мойны алмалы-салмалы емес. «Шіркін, шаһар өнеріне не жетсін!» – деп қойды.

	Әбікен Сәкеннің домбырасын көп айналдырды. Дүмі үлкен де мойны жіңішке домбыра ересен үнді екен. Бірақ дұрыс тағылмаған пернелері Әбікеннің саусақтарын жүргізбей, жүйкесіне тиді.

	Босаң пернелер әрі-бері жылжытқанмен Арқаның ақжелең әуенін бере алар емес. Сұңғақ, сұлу домбыра тұсаулы жүйріктей әсер етті.

	– Сәкенжан-ау, пернесін тастай ғып қайта тақпаса болмайды. Бұл біраз жұмыс. Жазуыңды жаза бер. Біткен кезде өзім айтайын, – деді Әбікен.

	– Жоқ, бүгін жұмыс болмайды, – деп Сәкен көк жібек шапанын жамылған күйінде кабинетінен ішек алып шықты. Әбікен домбыраға шұқшиғанда, Сәкен кең бөлмені әрлі-берлі қыдырыстап кетті.

	Бала жастан домбыра тарта тұрып, Сәкеннің өзі шек байлай білмейді. Әбікеннің етшең, доғал саусақтарының кербез домбыраның мойнына кенедей жабысқанын, көнтерлі ернінің етікшінің ерніндей жымқырылғанын қызықтап бір өтті.

	Әбікен қара терге түсті. Сәкен аяп, кабинетіне барып, диванға жантайды.

	Күн құрғатпай шақырған жолдастардан бұл күндері Сәкен аулақ. Оның жазу үстінде екенін білетін дос-жарандары әдейі хабарласпайды. «Иттерді түстікке шақырайыншы» деп түйді.

	Недәуір уақыт өткенде, төр бөлмеден домбыраның булыққан үні шыға бастады. Күй сырын білетін Сәкен бейнелі қиялға шомып жатыр. Мұны әскери адам «барлау» дер еді. Композитор «беташар» дер еді. Шындығында бұл осының екеуі де емес. Бас білмеген пернелерге бас білдірмек болған қажырлы саусақтардың бейберекет арыны ғана. Жүйеге келмеген және келмейтін дыбыстар түйтпегі осы.

	Сәкен бөгде ойдан арылып, жіті тыңдай бастады. Домбыра да алғашқы аптығы басылған тарпаң тұлпардай әсем ырғаққа ауыса берді.

	Сәкен күйшінің үстіне кіруге батпады. Осы жерден тыңдағанның өзі қызық сияқты. Құлағына жетпей үзілген дыбыстарға салауат айтып жатыр.

	Бір кезде ол орнынан тұрып, аспалы, қоңыраулы телефонға қол созды. Жақын жолдасының бірін үйінен тапқанына баладай қуанды. Кеудесінде демік бар. Әдеттен тыс асығыс сөйлеп, тапсырма беріп жатты.

	Ақырғы сөзі: «Түстікке бәрін өзің ертіп кел».

	Дүйсенбі күні болғандықтан, шақырған кісілері қаладан түгел табылып еді. Бірақ бәрі бірігіп келмей, үздік-создық жиналды. Бұл уақыттың арасында Сәкен домбырашыны қыстамай, өзіне ерік беріп қойған. Бір-екі мәрте ғана өзі бала кезде естіген бір-екі жабайы күйді қайталап тартқызумен тынды.

	Ас әзір болғанда, төргі бөлмеге екі стол қатарластырылды. Дастарқан түрлі тағамға толды. Ішімдік те әртүрлі еді. Әркім қалағанына қол созды. Сәкеннің өзі уытсыз шараптан ауық-ауық сораптап отырды. Татып алмаған Әбікенге «үйрене беріңіз» дегендер болып еді. Күйші: «Көк мойынның өзін де көргенбіз. Бірақ маған бүгін ішуге болмайды», – деп келтесінен қайырды.

	Дастарқан жиылып, қызара бөртіп алған қонақтардың қайсыбірі қобалжи бастағанда, Сәкен әзіл бастады.

	– Мырзалар, ревизор келіп қалды.

	Әншейінде әзілі томпақ Сәкеннің Гогольдің белгілі сөзімен не айтпақ болғанын білмегендер бір-біріне қарасты.

	– Кәне, баста, – деді Сәкен Әбікенге.

	Шомбал Әбікен шабыт тілегендей ауыр ырғалды.

	Орындық сықырлады.

	Қырдан келген күйші тосын, таңсық домбыраға жаттығып қалған екен. Белгісіз бір күйді төгіп-төгіп жіберді.

	– Мынауың мен естімеген нәрсе ғой, – деді Сәкен.

	– Қылқобыздан құлағымда қалған сарын еді, – деді Әбікен.

	– Ықыластан тараған-ау, шамасы? – деді Сәкен.

	Әбікен бас изеді.

	Осыдан кейін Сәкенге таныс күйлер тартыла бастады. Оның жетік білетіні Тәттімбеттің күйлері еді. Әбікен діттеген жерден шығып, «Қосбасардың» тоғыз тарауын түгел тартып шықты. Төрт қағыстан басталатын біріне бірі ұқсас терісқақпай күйлер Сәкеннің көкірегіне түгел құйылып, әсерге әсер қосып жатты. Күй арасында өзара күңкілдескен бір-екі жігітке ол дөкір зекіген. Содан кейін жұрт қыбыр-жыбырдан тыйылып қалды. Амалсыз тыңдауға мәжбүр болғандары көздері бозарып: «Қап, қарта ойналғанда қалтам да семіріп қайтатын еді. Домбыра деген пәле қайдан шықты?» – деп отырғандары да жоқ емес.

	Осы құбылыстың көбін сезген Сәкен кей жолдастарына ренжіді.

	Жайшылықта Сәкен домбыра тартқанда сүттей ұйып, сілтідей тұна қалатындардың көбі, енді басқа, нағыз тоғышарлардың өзі екен. Сәкенді он орап алатын маман күйшінің орындауында «Қосбасардың» нұсқаларын ұғынбаған саңыраулар осы сәтте құрқылдаған тауыққа ұқсайды. Сәкен жымиып бір күліп алды.

	Осы араға келгенде домбыра да толастады. Әбікен шаршап қалған екен. Орамалмен маңдайының терін сүртіп, қалжыраған саусақтарын сілкіп-сілкіп қойды.

	Екінді кезінде жұрт тарқай бастады. Сәкеннің қасында екі-үш-ақ адам қалды. Сырластың сырласы осылар еді. Сәкен өте-мөте жадырап, күй тілінің шежіресі туралы шешіле сөйлеп отырды.

	Бұлардың бәрі білікті де. Сәкеннің сөзін қостап, оған қосарлап таңсық дерек келтірушілер Әбікенді де аракідік әңгімеге тартты.

	Осылайша біраз уақыт өткенде, Сәкен:

	– Айтпақшы, Әбеке-ау, «Көкейкестіні» неге шертпедің? – деді.

	Әбікен күмілжіді.

	– Әлде ұмытып қалдың ба?

	Әбікен:

	– «Көкейкестіні» де кісі ұмыта ма екен, – деп жауап қайырды.

	– Ендеше, неге бөгелесің?

	Әбікен «Көкейкестіні» бастаса, басқа күй жетім қалатынын айтты. Жайшылықта өзі үш тараудың біреуін ғана қайталаумен тынатынын, үшеуін түгел тартса көңілі қамығатынын айтты. Азғана біліктілер жамырап:

	– Ойбай, іздегеніміздің өзі осы ғой! – десті.

	Әбікен ширағысы кеп, шай алдырып ішті. Бағанағы абыржу, сасқалақтау жоқ. Жүйкесі сабырға орнығып, сенімге бекінген күйші осы отырған жақсы мен жайсаңдардың үзеңгі жолдасындай байсалданып, домбыраны өңгерді.

	Бұл жолы құлақ күйіне іркілмей, бірден қолқалы «Көкейкестінің» өзіне кірісті. «Қосбасардай» төрт тағандамай, жеті таған қағыс басталды. Сегізінші қағыс төмен қарай тармақтанып, бастауыш буынға ерекше бір келісті көрік бітірді. Ерсілі-қарсылы қағылған астыңғы шек «тау-тауу-тау; тауу-таулап» біразға шейін қоңыр қаздай қаңқылдап тұрып алды. Алысқа аңқылдар арманның иірім-иірімінде үстіңгі шек жібектей жұмсақ үн қосып, дыбыстар бірте-бірте жиілеп, қосқабаттанып, неше түрлі сурет пен сезімді сапыра бастады. Бара-бара саусақтар төмен құлдилап, қос ішекті алма-кезек шалып, шымши толғап, ашындырып, бебеулетіп жіберді. Саусақтар көз ілеспес жылдамдықпен сағаққа қарай өрлегенде, саумалдай сіңімді дыбыстар көкірекке құйылды.

	Сәкен елтіп қалған. Музыка сазын сыршыл өлеңнің тіліндей қабылдап отыр. Домбырадан өткен өмірдің қызығы мен қуанышы құйқылжып, қырық құбылып, жастық шақтың назы төгіледі. Осының қабатында сиқырлы сұлу ызыңдар Сарыарқаның қоңыр желін, көгілдір самалын елестетеді. Беті жыбырлаған кер бетегелер, үкідей желбіреген ақ селеулер, көкорай шалғындар Сәкеннің көз алдынан өтеді. Домбыраның сытырлаған кеудесі жазғы жаңбырды еске түсірсе, қаңқ еткен бунағы бүркіттің шаңқылына ұқсап кетеді. Күй қайрылысы «дори-дори-дой-дой-дой-доридойдой-ай!» деп булыға күмбірлеп кеткенде, әсем әннің қайырмасы құлаққа шалынады.

	Осының бәрі «Көкейкестінің» бірінші тарауынан туған әсер еді. Әбікен екінші тарауға ауысқанда, қағыс қатайып, сарын жер сілкінгендей өзгеріп, сезімтал шанақ жаңғырығып кетті. Дүбірлеген дыбыстар қара дауылдың екпініне ұқсап, үрей ұшырды. Бірте-бірте жібектен түйген түйіндей көркем шалыс басталып, домбыра ыңқылдауды шығарды. Бағанағы ақжелең дыбыстар сарғайып, қоңырланып, балаусалық ширыққандай, саумал ашығандай, ащы үйірімдер дүбірлеп кетті. Наз налаға айналып, өмірдің өксігі мен өкініші, қимас сағынышы домбыра тілінде «Әттең, дүние-ай!» деп, балбырау бебеуге басты.

	Әбікеннің өзі де шиыршық атып, шүйілген. Толық қоңыр жүзі шымырлап, аңсары өзге әлемге ауғанын аңғартып тұрды. Оның бұншалық ашынғанын Сәкен ертеде көрген емес-ті. Күйші «Көкейкестінің» қабатында көзқарасты жақсыларға мұң шағып, арыз айтқандай, медеу дәметкендей, сыршыл лебіз таратты. Оның қимас қазынасын сары уайымдай сақтап келгені Сәкен үшін енді-енді ғана түсінікті бола бастады. Күйдің өзі де енді екінші бір қырын танытып, жібек желегін сағымға қарай желпіген сиқыр сұлу кенет дауылға қарап қара жамылғандай әсер етті.

	Айтушылар «Көкейкестіні» Тәттімбет Петерборға барып патшаның тойынан торығып қайтқасын шығарған деседі. Халқының қамын ойлап толғаған ең аяулы күйі деседі.

	Сәкен шалқақ қарап, өткен заманға ой жіберіп, сазарып отыр. Күйдің осы сарынмен үзілуін қалағандай да еді. Бірақ күй шіркін мұңлы минуттың ырқына көнбей, қайтадан құлпыра бастады. Қаралы сұлу қырмызыға қайта оранғандай, аққудың әуенімен сүйінші сұрағандай, ерекше бір нәзік саз баурады. Күй аяғы әсем әнге айналып, дәмді дірілдер діріл қағып тұрып алды. Осы дірілдің өзін күні бойы, түні бойы тартуға болатын тәрізді. Баста құлақ, кеудеде жүрек бар адам мың рет тыңдаудан жалықпайтын тәрізді.

	«Япырай, бұл не деген құдірет!» – деді Сәкен. Өзінің перне сыры туралы шығарған өлеңін көрінеу қомсынып отыр.

	Күй үзілгенде Сәкеннің құлағында жіңішке ызың қалды. Өзгелер де әсерленіп отыр екен.

	– «Қосбасар» мықты деп жүрсек, мынау сұмдық қой! – десті.

	Біраздан кейін Әбікен «Көкейкестіні» қайта бастады. Мана өзінің де мауқы басылмай қалған екен. Енді бұрынғыдан да нығызданып, орындық сықырлатып, құтты шертіске басты. Етшең саусақтардан нәрлі ызыңдар төгілді. «Көкейкестінің» үш тарауы үш түрлі шежіре шертіп, Сәкенді аяусыз әлдиледі. Басы жұмыр пендеде болатын сүйініш, күйініш, өкініш, үміт сезімдері боздаған домбыраның кеудесінен сайрап жатты. Күйінің аяулысын халқына арнаған Тәттімбет дүниедегі ең бақытты да, ең бақытсыз да адам түрінде көрініс берді. «Сәкен шырақ, өмір деген осы!» деп төңкерілген нәркес көзімен арбап тұрғандай болды.

	Сәкен ақсұр реңі қуқыл тартып, танауы қусырылып, көкірек жарған демігін әзер басып отырды. Әлден уақытта:

	– Қайран Тәттекем-ай, – деп еді, көзінен жасы бірге шықты.

	Жолдастары қысылып қалды.

	Күй толастағанда Сәкен көзінің жасын сүртіп жатып:

	– Колчактың түрмесіндегі бір жай еске түсіп кетті, – деді.

	Күйші жалған жамандықты есіттірген әзілкештей қыбы қанып, түлеп сала берді.

	«Көкейкестінің» көкжиексіз келешекке талай-талай сыр шертетіні, ұрпақтан-ұрпаққа ауысып, түрлене, түлей беретіні анық болып қала берді.





ТЕРІСКЕЙ




	Қазақстандағы ең қарт таулардың бірі – Қаратау, Шығыстан батысқа қарай, теріскей жақтағы Шу өзенімен қатарласып жатады да, күнгей жақтан Алатаудың ете-гін шамалы ғана шалып, Сырмен қапталдасып, жайыла түсіп қала береді. Сондықтан да Қаратау елі оны екіге бөледі. Таудың оңтүстік жағын Күнгей, солтүстік жағын Теріскей деп атайды. «Күнгей мен теріскей боп алып жатқан ел едік» деп Саттар Ерубаевтың жырлайтын өлкесі осы. «Халық айтса қалт айтпайды». Күнгей мен Теріскейдің атын халық тауып қойған. Асылы, Күнгей егістің жері де, Теріскей малдың өрісі. Қаратау елінің «шіркін, тәлімінің наны-ай, теріскейдің өті-ай!» деп аузының суы құритын жері де осы.

	Теріскейді Шымкент облысының Созақ ауданы ме-кендейді. Жамбыл облысының Сарысу ауданы оған жаптас жатады. Созақ шежіреден белгілі ежелгі шаһар. Сарысу – Сарыарқадағы Сарысу өзенінен шыққан атау. Коллективизация кезінде сол жақтан көшіп келген шаруалар теріскейге кірме болады. Жаңадан құрылған ауданның атын Сарысу қояды. Күні бүгін тың өлкесінде «Харьков» сияқты совхоздар бар ғой. Сарысу да, сондай сағыныштан пайда болған есім!..

	Созақ – Қазақстандағы ең малды аудан. Онда күні бүгін жарты миллиондай қой өседі. Ұсақ мал саны оған жетеқабыл – Қызылқұм ауданы. Ол Шымкент облысының күнгейінде. Өзара социалистік жарысқа түсетін де осы екі аудан. «Манастағы» өрге шапса біреуі, ылдиласа біреуі озатын бәсекелес екі аттай терезесі тең түсетін аудандар да осы. Бұдан біз Мойынқұм мен Қызылқұм табиғатының байлығын да аңғарамыз. Шаруалар: «Мал өсірсең өрісін тап, қой өсірсең қонысын тап» деген. Шіркін, табиғи қасиетке не жетсін! Созақ шаруалары екі сөзінің бірінде: «Жаз жаппаған жабуды қыста қалай жабарсың?» деп келеді. Жөн ғой! Жазда жақсылап бағып, семіртпесең, көп малдың қыста қайсысына жабу тауып берерсің?! Созақ малдарының егізден төлдеуі де кездейсоқ нәрсе емес-ті. «Семіздің аяғы сегіз» деген рас. Теріскейде түлеп шыққан төрт түлік малдың түгін тартсаң майы шығады. Қойы құйрығын, түйесі өркешін көтере алмайды, жылқысының жүні құндыздай жалт-жұлт етеді, сиыры семіздіктен мамырлап, аяғын баса алмайды.

	Әрине, мал өз аяғымен жайылғанмен, өздігінен семірмейді. Малды семіртетін малшы. «Жартытөбе» совхозының орденді шопаны Іңірбай Бейсенбеков былайша сыр шертеді.

	– Бұл ұсақ мал деген жарықтық, жіті зейін қойып, бағып қағуды тілейді. Ол өзге малдардан гөрі нәзіктеу келеді. Осы малға менің ықыласым әбден ауып кеткен-ау деймін, сірә! Жануарларды көзімнен екі елі таса еткем жоқ, ертемен өргізіп, түске дейін жайып-жайып аламын да шаңқай түсте су басына алып келемін. Суға қақпайлап түсіремін. Өйтпесең өкпе болады. Жазда қойды күнге қарсы айдасаң маңдайынан күн өтеді. Ол зиян. Ал, қыста осының керісінше бағу керек. Сонда қойға суық өтпейді. Түнемеге келгенде цемент қорадан тас қора жақсы, тас қорадан шом қора игі. – Ол сөзін жалғайды. – Шопанның ауыр мехнаты қарашадағы ықтырмадан басталады да мал төлдетумен аяқталады. Осыдан кейінгі мерзімге өкпелеу орынсыз. – Ол қызына түседі. – Алты ай қыстағы бейнет алты ай жаздағы рахатпен шайылады. Жаздың сусыны да, асы да, қызығы да басқаша!

	Өткен жылы әрбір жүз саулықтан 170 қозы алған Іңірбай Бейсенбековке табыстан тетелес қойшы «Жартытөбеде» толып жатыр. Соның бірі – күні кеше СССР Жоғарғы Советінің депутаты болған Бибі Төлебаева. Ол әрбір жүз саулықтан 167 қозы алды. Оның көршісі Социалистік Еңбек Ері Қодас Арқабаев. Бұл күнде пенсияға шыққан кәрі тарлан балауса Бибіге тісқаққан тәжірибесін тарту-таралғы етеді. Сонау «Шу» совхозының қарт шопаны Қордабай Серікбаев осыдан үш жыл бұрын әрбір жүз саулықтан 205 қозы алған, әлбетте, қаракөл!

	Осы совхозда 22 жылқышы болса, олардың он төрті бір жылы жүз биеден жүз құлын өсірген. Әкелі-балалы Қали Салқынбаев пен Жақаң Қалиев соңғы төрт жыл бойында ұдайы «Жүздеткен!». Тәжірибеде кездесе бермейтін осынау дәйек кездейсоқтық нәтижесі емес, ерлеген еңбектің нәтижесі. Бұл совхоздың жылқысы жазда Арқа ауып, бидайық пен көдеге отықса, қыста Шудың қамысын, Үшкөкшенің құмын паналайды.

	Әлбетте, қорда жемшөп болады. Құмда кіржамбаз қар жеп қаталамас үшін құдықтан суғарылады. Баяғы шеген құдықтың орнына моторлы құдықтар бар. Оның астауы да таза.

	Теріскейдің жонында шөл жоңышқа егіледі. Жылқы үшін ең құнарлы қорек те осы. Тек, осы жоңышқаны кей-кейде жекеменшіктердің түнделетіп тасып әкететіні өкініш.Тиісті орындар мықтап қадағалайтын бір жәйт осы. Әлбетте, жеке меншік жылқының жазығы жоқ. Таңба болмаған соң оны қоғамдық жылқыдан ажырату да қиын. Қазақта Ойық, Тілік деген ру бар. Қойдың ойық, Тілік таңбасы болғаны және мәлім. «Несібелді деген соң Несібелді, қойында қой бар ма екен тесік енді» деген ауыл өлеңінен де мал таңбасын аңғаруға болады. Әскерге алынған атқа таңба басылған кездер ұмыт болған жоқ.

	Әңгіме, әрине, таңбада тұрған жоқ. Бірақ жекеменшік мал тымқұрмаса есепте болуға керек қой. Онсыз мемлекеттік жер дұрыс пайдаланылмайды. Созақ малдың жері дедік. Ал, Күнгейдегі Келес те малдың жері. Ертегі-аңыздағы Жиделібайсынға ұласатын аймақ осы. Бірақ онда егін көп болғандықтан әрбір ұсақ малға 0,18 гектар жайылымнан келеді. Ал, Созақта бұл – сегіз гектардан! Қандай кереғар айырмашылық! Сегіз гектар жерге әлденеше қой жаюға болады. Созақта жылқының саны он төрт мың шамасы. Жер көлемі Бельгияға барабар сайып ауданда бұл тым аз емес пе екен?!

	Теріскей – Арқаның бергі шеті Бетпақдалаға ұласады. Бетпақтың бергі шеті Шу. Шудан бері қарай Үшкөкшенің құмы басталады. Оны осы күні Мойынқұм деп те атайды. Дұрысында Мойынқұм Үшкөкшенің басы, яғни Балқаш жағы. Түйенің мойнындай иіліп келгендіктен солай атанып кеткен. Ал, оның соңғы жағының, дәлірек айтқанда, құбыла жағының Үшкөкше аталуы құмның суретіне байланысты. Құмның бұл жағы үш биікке, дөңеске бөлінеді. Аралары жал-жал, шағыл, қобы, ойпаң боп жатады. Осы құмдарда – Мойынқұм, Үшкөкшеде – соғыстан кейінгі жылдары профессор Яковлев бастаған ғылыми экспидиция зерттеу жұмыстарын жүргізген-ді. Зерттеудің нәтижесінде бұл құмда сегіз миллион бас мал ұстауға болатыны анықталған-ды. Ығы-жығы құмның құнарлығы осындай! Одан өспейтін шөп жоқ. Жүзген, жыңғыл, шырпыдан басталатын сүйекті шөптер бар. Ертеде тауда қыстап қалған шаруалар құмнан келген жолаушыдан «түйесіңірі қандай екен?!» деп сұраған. Ақындар: «Көкпеңбек түйесіңір дөдегесі» деп өлең шығарған. Ал, жусанның түрі қанша! Боз жусан, қара жусан, көкпек жусандар шағырға, изенге ұласады. Бидайығы – қара бидайық, боз бидайық, қызыл бидайық боп бөлінеді. Ең құнарлысы қара бидайық. Оған әсіресе желдіаяқ жылқы өш. Теріскей қияға бітетін қалың еркек бидайдан да құнарлы. Сол себепті онымен бәйге атын жемдемейді. Аяғына жем түседі деп сақтанады. Жазушылықтан дәмеленіп жүрген бір редактор еркек деген сөздің астын сызып, тұсына сұрақ белгісін қойыпты. Ондай шөп бар, жолдас! Сенбесеңіз Үшкөкшеге барыңыз. Сіз көде мен селеуден басқаны білмейді екенсіз. Ол тым аздық етеді!..

	Сіз локетектен жылқының жарылып өлетінін білесіз бе? Шытырдан шытырламайтын түйенің түсі қандай? Сасыр сиырдың баршасына жаға ма? Жақпаса қандай түстісіне жақпайды? Ақтікенді қандай ешкі жейді? Аю оты қандай жерде өседі? Тәжірибелі қарттар ауырған малға дәрі-дәрмекті қандай шөптерден жасайды.

	Көшпелі қазақ қимайын неден жасаған? Кеуілдің жараға мың да бір ем екенін білесіз бе?

	Сіз, әрине, көктемде сарымсақ жеп көрдіңіз. Ал, шайшөптің дәмі қандай? Илаңның жаужұмырдан айырмашылығы неде? Тамыр-дәріні теуіп қалай табады, қалай қазып алады? Қызылшаның күлі ащы ма, текесақалдың күлі ащы ма? Қолдан еккен темекінің құлағын қашан, қалайша қыршиды?

	Сіз «публицистика үшін шөптің керегі не?» дейсіз ғой. Кешірерсіз, деректі сөз деген болады. Ақын екеш ақынның өзі кей-кейде шөпті жырлайды. Сенбесеңіз Ілияс Жансүгіровті оқыңыз. Қырғыз ақыны Молдақылыштың «Шу баянына» көз жүгіртіңіз. Сәкен Сейфуллин «Тар жол, тайғақ кешуде» Бетпақдаланың шөптерін қалайша тізбектейді. Құс атына байланысты мен– Жоңғарқалмақтарымен, қытайлармен, ирандармен шайқастан пайда болған қорымдар осы. Әрқайсысының қаралы есімі де бар. Көпшіліктің көсеміне айналған батырлар мен білімдарлардың күмбездері баяғының белгісін тілсіз сақтаған.

	Теріскей – Қаратаудың сауыры мен бауыры. Оның бүгінгі келбетін ақын:



	«Баурайы Қаратаудың жазда салқын,

	Құрады сауық-сайран сазда халқым», –



	деп суреттейді. Сол Қаратаудың қақ ортасында Терсікей мен Күнгейге шөре-шөре боп Ащысай кені жатыр. Шымкент қорғасын заводына руда өткізетін берекелі кен сол. Ұлы Отан соғысында жауға атылған әрбір он оқтың тоғызы Шымкент қорғасын заводының өнімінен шықса, сол өнімге үлес қосқан кен – Ащысай. Ертеде Лесман мен Иванов секілді көпестер билеген кен бұл күнде мемлекеттің ырысы. Бұған Қаратаудың әлемге әйгілі фосфоритын қосыңыз. Теріскейдің жонында жер астында жатқан сарқылмас жас тас көмірдің келешегін ойлаңыз.

	Сізді Қаратаудың тотыдай құлдыраған кекілігі қызықтырады. Сізге Қаратаудың шулаған ұзағы ұнайды. Сіз құздан қарауыл қараған арқарды, етекте таңы төңкерілген ақбөкенді көресіз.

	Теріскей осындай!





УАЙДАЙ




	Ән шіркіннің кезбейтін жері жоқ. Оның туған жерін, жас мөлшерін анықтаудың өзі қиын.

	Жанайдың жас кезінде, тіпті балдырған шағында, құлағына сіңіп, көңіліне қонған бір ән бар еді. Есейе келе көмескіленіп, ақырында ұмыт болған. Сол әнге биыл душар болмасы бар ма.

	– Қалай душар болды? – дейсіз ғой. Майдабеттің сазында «Шопандар күні» өтіп жатты. Бұл күннің не екенін сіз білмейсіз. Малшылар осы күнді қыс бойы аңсайды, көктем бойына осы күнге дайындалады, жаздың алғашқы айы тынымсыз тықыршумен өтеді. Біреулер ат суытады, біреулер өзін суытады, енді біреулер ән-күй суытады. Тыңнан өлеңдер де туып жатады.

	Шіркін, жайлаудағы «Шопандар күніне» не жетсін!

	Осындай күнге кезіккен Жанай Сыпақов алғашқы күнді қызықтаса да, таңырқамады. Тойға алқа-қотан тігілген киіз үйлердің ортасында өткен жиын, жасалған баяндама, сөйлеген сөз, озықтарға көрсетілген сый-сияпат оған бұрыннан түсінікті. Бұл жолы өзі де құттықтау сөз сөйлеп шықты. Астананың ғалымдары атынан сәлем жолдағанда жұрт оған жапырыла қол соқты.

	Кешке қарай, ауданнан ілесіп келген кісілердің, жергілікті совхоз басшыларының ортасында сұқбат құрысты. Олар ат шабыс, сайыс, күрестерді ертеңге, той-тарқар күнге қалдырып, «бүгін малшылар білгенін істесін» дескен. Кешкілік астан кейін карта ойнауға көшті. Қағытқыш біреу:

	– Жәкеңнің әмиянынан осындайда подарок алмасақ қолға түсе бермейді ғой, – деді.

	– Подарок па, әлде тәбәрік па? – деді екінші бір қуы. Сонымен, жұрт күлкіге жеңдіріп, ұзақ отырысқа желеу табылды. Сыпақовтың ұшқан ұясына көп жылдан бері қайтып оралуы осы. «Көп жылдың» қанша екенің білмейсіз. Өзі де білмейтіндей. Әйтеуір, есебін шығармағаны анық. Талай жерді шарлап, талай елді көрген Жанай Сыпақов биыл әдейі арнап келген осы өңірдің, оның ішінде осы Майдабет сазының, өзіне ерекше ыстық екенін біледі. Осы үйдің маңдайшасынан оқта-текте сығалаушы әйелдердің сыбырынан өзінің аса таңсық қонақ боп оралғанын да байқайды. Ағайын-жекжаттың, жүз таныстың еркінсінгендері ғана келіп, сәлемдесуге жарағанын біліп отыр.

	Жанай тойға келе сала қарапайым көпшіліктің ішіне қойып кетем ғой деп ойлаған еді. Іс жүзінде олай болмады. Қауымның шарты бағындырды. Серіктері көп. Бәрін ертіп жүру қолайсыз сияқты.

	Ал, оның жалғыз өзін шеттетер емес. Күндіз қолпаштап, жиын басына отырғызды. Енді әзіл-оспақтан ұтып, құлықсыз ойынға отырғызып қойды.

	Ойын атаулының уақытты ұтқыштығы белгілі. Іңір болып қалғанын Жанай киіз үйде жағылған электр шамынан байқады. Жарықта жұрт қыза түсіп, қолы босағандары керден кесемен қымыз сіміріп, шылым шегіп жатты.

	Бір мезетте, таяудан ән шырқалды. Екі дауыс қосылып салған ән еді. Әйел әсерлілігі соншалық, Жанай картасын тастап, аңырып қалды.

	– Ау, жүріс қашан? – деді ойыншының біреуі.

	– Осыны доғарып, ән салған үйге барсақ қайтеді? – деді Жанай.

	Ауданнан бірге келген серіктері түсіндіріп өтті. Қойшылардың ортасында әндетіп жатқан – қыз-қырқын. Бұлар барса, қысылып-қымтырылып қалуы мүмкін. Одан да, қызықты үзбей, осы жерден тыңдағанның өзі ақыл, десті.

	Бұл екі арада ән қайта шырқалды. Еркек салуға, әйел салуға лайықты әндер болатынын Жанай білуші еді. Мынау соның соңғысы сияқты. Екі дауыс қосылып, әннің нәзік бұралаңдарын егіз нәшпен келтіріп, жүректің қылын қытықтап барады. Жанай картасын көлденеңнен қызықтаушының бірі – мес қарын бухгалтерге табыстап, өзі тысқа шығып кетті.

	Іңір қараңғылығының қоюлығын көтерілген айдың нұры сұйылтып, дүниеге кілегей шырай бітіргендей. Үйлердің есігінен, керегесінен, жапсарынан электр сәулесі жылтырайды. Шетте болар-болмас дүрсілдеген движоктан қызыл шоқ ұшқындайды.

	Жанай керіліп, аспанға қарады. Толған айға шашылған шашудай, жұлдыздар жана бастапты.

	Ән қайта шырқалды. Сөздері өзгерсе де, өзі өзгерер емес. Екі қыз қосылып салған әннің жіңішке сазы сыңси шалқып, қай-қайдағыны еске түсірді.

	Жанайдың бала кезінде құлағына сіңіп, көңіліне қонған, есейе келе көмескіленіп, ақырында ұмыт болған ән осы. Жоғалған жоғы «Шопандар күні» алдынан шықты. Қайта-қайта «уайдай» деп қайрылуынан әннің есімін де анық біліп тұр. Бала кезінде, дәл осындай бір кеште, дәл осы Майдабеттің сазында, құлағына сіңген, көкейіне қонған әні осы. Ең алғаш қызыққан ән, аяулы әні де осы.

	Жанай осынау әнді алғаш рет кімнен, қалай естігенін ойлап тұрды.

	...Осы сазда дәл осылайша ауыл отырған. Тек, электрдің жарығы жоқ-ты. Ұзатылған қыздың тойы болып жатыр еді. Жанайдың той-думанды бірінші көруі де сол жолы.

	Ұзатылған қыздың есімі бұлаңдаған еркелігіне орай «Тотай» атанып кеткені есінде.

	Сол Тотай жаңағы «Уайдай» әнін салғанда, бала Жанай тұңғыш елтіп, тұңғыш рет ғашық болған. Тотайға ғашық болғаны немесе «Уайдайға» ғашық болғаны осы күнге шейін мәлімсіз. Сірә, «Уайдай» арқылы Тотайға ғашық болса керек.

	Тотайдың барашақ күйеуін комсынатынын ол кезде Жанай қайдан білсін. Тек, кеш бойы бір әуеннен жаңылмай, ылғи ишарат мұңын шаққанын біледі. Теңселе ән салған бойжеткеннің сағынышты лебізі, сабағынан қиылған қызғалдақтай, тым аянышты еді.



	Есік алды қара су майдан болсын, уайдай,

	Құрбылардай қимайтын қайдан болсын, уайдай...



	Бағы заманнан бері шырқы бұзылмай келе жатқан «Жар-жардың» сөзін бұзып, өзінің өкінішін қосқан бикештің өлеңіне намыстанған қүйеудің, күйеу жолдасының қызарақтағаны Жанайдың ойында қалып қойыпты.

	Одан да қызығы «Орамал тастау» ойыны үстінде болып еді. Жанайдың ойына сол түсті.

	Осы сазда, осындай алқа-қотан тігілген үйлердің ортасында еркектер бір бөлек, қатын-қалаш бір бөлек, қыз-қырқын бір бөлек отырған. Ойын басқарушы үш шоғырдың аралығына шығып тәртіп жариялаған: аралыққа жүретін екі жасауыл; қалау қыздан да, құтылу – жігіттен, бағы жанған жігіт қызды атамай, қымызды атамай, үш түрлі әнмен үш ауыз өлең айтады; алдыңғылардың әнін қайталаса, немесе жаңылса, мүдірсе, жазаға ілігіп, қатындардың көкпарына беріледі; ал, өлең айтып ән салуға жүрегі дауаламағандар бірден салық төлеп құтылады...

	Күн ілгері қамданып, өлең, әндерді үйір-үйірімен ішке сақтап жүретін жігіттер сынақтан сүрінбей өтіп, қалаушы қызбен сүйісіп жатты. Алдыңғылардың әнін, сөзін қапылыс қайталап, немесе, сүйекке сіңіп қалған «қымыз» бен «қызды» қапылыс атап, қатындардың дырдуына түскендер де бар-ды. Сағы сынып ыржақтаған оларға: «Шығар ақшаңды!» «Бер белбеуіңді!» «Көйлек кигізбесең, тартып жібереміз!» десіп, кезексіз дуылдасқан дауыстарды сөкет көрген осы Жанай ғана.

	Қатындарға салық төлеп, немесе уәде беріп құтылғандардан қыздардың қарақұлақ көргендей қашақтағанын Жанай он екі жасында аңғарған.

	Ойынның аяғында кәдесіз қалған қыз – Тотай ғана еді. Жасауылдың бірі ырымын жасап, құлағына сыбырлағанда, әккі бойжеткен оңай құтылмақ үшін Жанайды қаламасы бар ма.

	Басқарушы жариялағанда, жұрт жас балаға жапырыла қарасты. Басқарушы:

	Ал, Сыпеке, мырзалықтың жөні келді, – деп қүтпеген олжаға иегі қышығанда, Жанай жарбалаңдап ортаға шықты.

	– Қаршадай боп жүректісін қарашы.

	– Бұлардың тұқымына өлең дарыған.

	– Осы баланың аузына атақты жыршы түкірген! – деген бұғыңқы сөз әр жерден шығып жатты.

	Жанай шырылдап, бір ауыз өлеңді айтып шығып, екіншіге ауыса бергенде сүрінді. Түбіне жеткені Тотайдың сыңсытқан «Уайдайы» болды. «Уайдайдың» баланы елтіткені соншалық, ол өзінің байырғы әнін жаңа әуенмен шатастырып алды. Осыны сезгенде, шырылдаған даусы дірілдеп, оқыс үзілді.

	– Болды, болды. Апарыңдар қызға. Сыпекеңнің үйінен бір көкпар шығаратын болдық, – деді басқарушы.

	Екі жасауыл баланы екі қолынан ұстап, қалаған қызға қарай алып келе жатты.

	Осы сәтте ай да шарбы бұлттан шығып қалды. Жұлдыздардың ортасында толықсыған айдың сәулесінде әдемі қыз уылжып тұр. Сары қыз еді. Айдың нұрында сәулеленіп көрінеді. Күтпеген көріктен тайсалған бала тартына бергенінде, жасауылдың бірі тілсіз қайрап, қолынан қатты тартып қалды. Бала батылдана түсті. Бойжеткенді сүюге ұмтылды. Қыз қолымен қақпайлай беріп:

	– Қасқырдың бөлтірігін қарашы! – деп, басын шалқайта, бетін айдың нұрына тоса, сықылықтап күлді. Шашу боп шашылғандай самсаған жұлдыздар да түгел күлісті.

	Сол түнгі жаңылған әнінен осы маңға атағы түгел шыққан Жанай осынау Майдабеттің сазына қисапсыз көп жылдан кейін ораларын ойлаған ба. Сондағы бұлттардың жапсарынан сығалаған айдың сырын біліп ораларын болжаған ба. Бала қиялында неше түрлі қызықты жорамалдар туғызатын жұлдыздар да бұл күнгі Жанайға мүлдем басқаша әсер етеді. Ал, айыңыз тіптен мұндағы дүние боп шықты. Егжей-тегжейлі зерттелген құрлық, теңізіне шейін, суреті тартылған арғы бетіне шейін белгілі. Жанай бейне бір басқа планетадан ұшып келгендей. Арадағы сансыз жылдар көз жұмғанша өте шыққандай. Осы мектеп те, институт та, соғыс та, ғылыми қызмет те ұмыт болғандай. Тек, жадында сондағы Майдабеттің осы сазы, сондағы осындай түн, сондағы осындай ай мен жұлдыздар қалғандай. Соның ішінде балауса жүректі алғаш әлдилеп, алғаш махаббатқа талпындырған «Уайдайдай» әні көп әндердің ішіндегі ең жақынындай, ең жайлысындай, бірден-бір шипалысындай әсер етеді. Бейне бір жүректің қалтарысты нәзік тамырында ұйыған қан тазарып, қайта жанданып, тұла бойына саламаттық әкелгендей сезіледі.

	Күндік жерді місе тұтпай, апталық, айлық жерден ән үйреніп келушілерді Жанай бала кезінде көп көрген. Оларға қайсыбіреулер күліп, «делқұлы» аттандырса, сол «делқұлыларға» қой сойып, құлдық ұратындар да аз болмайтын. Бұның өзі де әнді аз білмеуші еді. Бертін келе талай халықтың әнін үйреніп алды. Бірақ даусынан именеді. Естуші күледі деп қорқады. Ауық-ауық салып жүрмеген соң көбісі ескіріп, естен шығады.

	«Уайдайды» институтта жүргенде бір сауық кеште салғаны бар. Жұртқа ұнаған. Бірақ музыка тарихынан сабақ беруші әйел: «Әйелдің даусына лайықталған ән екен» дегенде, Жанай қатты ұялыс тапқан. Содан кейін «Уайдаймен» кездесуі осы.

	Жанай ән туралы ойлап кетті. Дүниеге талай ән келеді. Бірақ тұрақтайтындары аз. Бір айлық, бір жылдық өмірі барлары көп. Тіпті, көбелектей өмір сүріп, жалп ете қалатындары да жоқ емес. Кейі бақырауық-шақырауық келеді. Кейі жарасымсыз бұралаңдап, биге жерік бикештерден басқаға ұнамайды. Жалпақ жұртқа жағатын әндер аз болса да саз болатынын, ұзақ жасайтынын Жанай біледі. Әсершіл, таза жүректерге тамыр жайғандықтан кеселге ұшырамай, ұрпақтан-ұрпаққа ауысатын әндердің арманы не екенін ғана білмейді.

	Жанай осылайша ойға балқып тұрғанда, оқыс шыққан дауыстан селк ете қалды. Бағанағы мес қарын бухгалтер:

	– Сізді кісілер шақырып жатыр, – деген. Сыпақовтың ішке кіргенде естігені:

	– Бухгалтеріңіз бүлдірді. Мизерден үш алып қалдыңыз...

	– Уақасы жоқ, – дей салды Сыпақов.

	– Осы кезде ән қайта шықты. Бағанағы нәзік дауыстар әлі болдырар емес. Сыбызғыдай сыңсып, қызғалдақтай құлпырады. Баяғы Тотай салған «Уайдай» сол жасында, сол қалпында сақталғандай, тәуелсіз жарасыммен бұралып, әлде бір арман назын шертіп жатыр.

	– Осыны бөле салайық, – деді Сыпақов.

	Ауданның, совхоздың кісілерінің арасына шамалы қипақ кірді. Қымызға қызған бухгалтер арқылы ұтуды ыңғайсыз көріп, ойынның аяғын жуып-шаюға тырысты. Жанайдың көңілінің алаңдығы арылмай қойды.

	«Уайдай» да қасарысып, қайта-қайта сыңсиды. Ақыры, Сыпақов ауданнан бірге келген серіктерінен ризалық сұрап, қойшылардың арасына кетті. Ендігі серігі – мес қарын бухгалтер болды.

	– Той тарқамай тұрғанда ағайын-жекжаттарымен әңгімелеспек қой, – десті үйде қалғандар.

	Ән шырқалған үй әрі қуанып, әрі әбіржіді. Жанай Сыпақов аулақта жүрсе де, бәрі біледі екен. Төрден қағысып орын беріп, бәрі назар аударысты. Күн сасуларына қарағанда, кілең қойшылар сияқты. Бойжеткен қыздарына шейін, жігіт-желеңіне шейін күнқақты.

	Тар шалбарлы Жанай өзгелердей малдас құрмай, жантайып отырды. Осы ортада ерсілеу екенін білсе де, басқа лаж таппағандай. Керден кесемен қымызды көршілеріне ұсынып, мезіреттен өтіп ішкені ғана жан сақтайтындай көрінді. Қау сақалдылар бас изесіп, «бәрекелде» жаудырысты.

	Бірінші сөзді үй иесі бастады.

	– Қарағым, Жанай! «Жақсының дидары алыс, даңқы жақын» деген. Абырой-атағыңды естуліміз. Бағана күндіз даусыңды естіп, көңіліміз босады. Шақырудың ретін таппай отырғанда, өзің келгенің тіптен дұрыс болды.

	Жанай серіктерінің бір қора екенін, қолының босағаны осы екенін айтып өтті. Мақалдап-мәтелдемесе де, орнықты сөзі кәрілерге де, жастарға да ұнағандай болды.

	Жанай Сыпақовтың бұл үйге келгенінен жұрт жылдам құлақтанып қалды. Басқа үйден келіп сәлемдесушілер табылды. Жанай тағы да босағадан, жапсардан сығалаушы әйелдер барын байқады. Самаладай жарықта ыңғайсызданып отырды.

	Келе-келе «қысылғанды қымыз шығарып», кәрі, жас түгел еркінси бастады. Бұған мес қарын бухгалтердің сөзі қамшы болды. Ол:

	– «Қыздар, тыйыла қалғандарың не? Жанай ағай әндеріңді аңсап келді», – деген.

	Осыдан кейін үлкендер де қостап, қыздар жиі-жиі сыбырласа бастады. Ақырында, бағанағы екі қыз қайтадан әнге басты.

	Қыздың бірі сары, екіншісі – қара торы. Біріншісінің үні ашық, екіншісінің үні шамалы булығып шығады. Екеуі ұласқанда жағымды иірімдер тудырып жатыр. Сары қыздың көкірегі дүрс-дүрс ететіндей сезіледі. Жанай оның реңін шырамытқандай болса, даусынан әлде бір таныстық тапқандай. Ұмыт болған таныстық қайта оралғандай. Баяғы «Уайдай» әлденелерді еске түсіріп жатыр.

	Жанай байқайды, үні ашық сары қыз бұны сыртынан жақсы білетіндей, бұған іш тартатындай. Ауық-ауық өткір көзін аударып қарағанда, бастаңғы наз танытады. Даусы да бұрынғыдан әсемденіп, шырайын қоюлатқандай. Тосын қонақтың іші-бауырына шымырлап кіріп барады.

	Жанай естігенін жасыра алмай отыр. Бас қонақ елтіп, аңырып қалған соң өзгелерде де үн жоқ. Тек сырттан ғана анда-санда болмашы сыбыс еміс-еміс естіле ме, қалай. Қыздармен айтысуға қамданған жігіттер де лажсыз тыңдаушы қалпында отырған сыңайда.

	Ән бір толастағанда, үй иесі ақ жұққан мұртын ширатып, болмашы күлімсіреп сөз қозғады:

	– Қарағым Жанай, танымай отырған шығарсың. Мынау қыз баяғы әнші Тотайдың қызы. Өзі үйге кірмей, тыста тұр.

	Жанай қысылып қалды. Баяғы оқиғаны бұлардың осы күнге шейін ұмытпағанын іші сезді. Енді, мына сары қыздың кім екенін де білді. Бәсе, түсін шырамытып, даусын танығандай боп еді-ау. О, шіркін дүние-ай, өмір деген осы екен ғой...

	Неліктен екені белгісіз, Жанайдың сусын ішкісі келді.

	Қымыз ішкенде, маңдайынан тер шықты. Бұл өңірге таңсық ұзын сигарета тұтатып, түтінін будақ-будақ шығарды. Тұла бойына қымыз сіңген сары қыз түтіннен қашқақтамай, таңсық та сыйлы қонақты назды көзімен атып өтті.

	– Қарындас, әндеріңіз жақсы екен. Толастап қалды ғой, – деді Жанай. Даусы быдықтанғандай. Сөзі жайшылықтағыдай шымыр шықпады.

	Сонда да жұрт «бәрекелдеге» қайта басысты.

	Осыдан кейін ән қайта басталды. Енді, жігіттердің де бүйірі қызып, батылмын деген екеуі әуендетіп қоя берді. Бұлардікі де айтысуға арналған ән секілді. Келте қайырылатын екпінді әуен еді. Жанайға «Уайдайдай» әсер етпеді. Кәдімгі, «сен айтсаң, мен де айтамын», «айым-қайымның» біріндей көрінді.

	Сонда да Жанай екі қыз бен екі жігіттің айтысын ұзақ тыңдады. Жанынан шығарған сөздері шамалы. Бұрыннан белгілі өлеңнің ара-арасында ғана көңілдің тілегін сыналап жібереді. Соның өзімен-ақ неше түрлі ишарат айтылып жатқандай.

	Жанайға «Уайдайдың» өзі ыстық көрінді. Тіпті, сөздерін түгел тыңдап та, толық ұғынып та отырған жоқ. Әннің әуені елтіп әкетті. Екі қыздың аңсары неде, назы кімде екенін анық білмесе де, әннің аңсарын, назын түйсінетіндей. Көп заман ескірмей, ыстығы мол қалпында жеткен «Уайдай» көп нәрсені басынан кешіріп, көңілі суынған Жанайды қайта жасартқандай. Ол қызғалдақша құлпырып, шыбықша теңселген қыздарға қызыққанын, немесе көңілдің қимасын қажаған сазды әнге қызыққанын ажырата алмайтындай.

	Ел жатар шақта Жанай жолдастарына қайтып келе жатты. «Уайдайды» ұзақ сыңсытқан сары қыздың шешесі есіне түсіп, қасындағы бухгалтерден сұрады.

	– Тотай апай неге кірмеді?

	– Мейіздей қатып қалған сары кемпір атақты кісінің үстіне қалай кірсін, – деді бухгалтер.

	Баяғы ай астында сықылықтаған кербез бойжеткен мен бүгінгі бір уыс сары кемпір Жанайдың көз алдына елестеді.

	Жанайдың құлағына әлі де «Уайдай» әні келіп жатты...





САРЫ СЫБЫЗҒЫ




	Ел аралаған екі журналистің жолбастаушысы – есепші Кенжемұрат. Колхоз басшылары тайлы-таяғымен ауданға кетіп, пешенеге бұйырғаны осы болды.

	Жол бойында айтылған есеп-қисаптың әңгімесі зиялы жігіттерді қызықтырмады. Кенжемұраттың бөгде кеңестен шертетіні – әкесі Айтақ пен оған тетелес Мәлкенің өткен-кеткені. Айтақ бұрынғы белді қызметкер де, бүгінгі пенсионер. Мәлке бұрынғы сыры жұмбақ сыбызғышы да, бүгінгі аңшы. Бір кезде атысарға оғы жоқ болған қысастар бұл күнде жылап көріседі. Бұны Кенжемұрат замандастықтың қимастығына балайды. Ертеде олар неге қас болған? Бұл жағы оған танық.

	Салт атты үшеу орталықтан ұлы сәскеде шығып еді. Түс ауа-ақ сыр бере бастады. Көсілген аяңнан ілбуге түсіп, аяқтарын үзеңгіден шығарып, тізе жазысты. Шоқ қамыстың түбіндегі бастауға келгенде, Кенжемұрат:

	– Су басында аялдап, ішімізге ел қондырып алайық,

	– деп, аттан түсіп, рюкзакты жерге қойды.

	Жем үстінде Кенжемұрат:

	– Ит өлген жердегі сыбызғышыны қайтесіздер? Желбуаз жұрттың аңыз ғып жүргені біртұтам қамыс. Сыбызғы таңсық болса, мынау шоқ қамыстың жуанынан кесіп берейін, – деп бұрандалы шаппасын жазды.

	Екі журналистің арасында кикілжің басталды. Бірі Кенжемұраттың ұсынысын қуаттап, оның әкесінің үйіне бұрылуды, жайлауда аунап-қунауды жөн көрді. Екіншісінің алған беттен қайтқысы келмеді. Екеуі келісе алмай, ақырында, шетелден келген журналистерден көргеніне бағып, шек салыспақ болды.

	– Ал, Кенжеке, сәбиге сізді баладық. Мынау ши қалпақтың ішіндегі умаждалған екі қағаздың бірін суырыңыз!

	Кенжемұрат таңданды. Шек шартын түсінгенде:

	«Бой тұмардың қайсысы жайлауға тартар екен, ә?!» – деп сұқ саусақтарын соғыстырды.

	Суырылған шекте: «Сыбызғы!» деген жазу бар еді.

	Атқа қонысқанда, Кенжемұрат:

	– Орта жолда «Штаб» бар. Былайша айтқанда, құм мен таудың арасындағы бекет. Бүгін сол бекетке қонамыз. Ертең ертелеп шығысқа қарай төтелей тартып, Қара көлдің үстінен түсеміз, – деді.

	Ертеңіне салт атты үшеу елсіз көлдің жағасында отырған жалғыз үйге түс әлетінде жетті. Кенжемұрат:

	«Кім бар-ау?!» дегенде, іштен қапсағай шал шықты. Ол ши қалпақтыларды бабар қылмай, мақпал қалпақты Кенжемұратқа бұрылды.

	– Иә, немене, әкеңнің жаназасына шақыра келдің бе?

	Иманы саламат болсын!

	Кенжемұрат ыржаңдады.

	– Әзіліңіз түйеден түскендей-ау, Мәке!

	– Күні кеше оқалақтаған өгізшеге мініп шабушы едің. Түйенің сырына қайдан жетілдің?

	Кенжемұрат жауап қайырудың орнына қасындағы адамдарын таныстырып өтті.

	– Газетке сөз беретін кісілер. Мына жігіт Әшрафи Нұрғалиев. Мына жігіт – Дәріпбек Тілеуқабылов. Сізбен сәлемдесуге ат арытып келген беті.

	Шал сазара түнеріп, жолаушыларды бажайлап шықты. Ақырында:

	– Қатын, төрге сал, – деп дауыстады.

	Жолдасының сырын білетін Дәріпбек Әшрафиден төмен отырды. Төр дейтін төр де жоқ еді. Лашықтың іші аңғал-саңғал. Бұйымы көз тайдырарлық. Көнетоз сәндіп көрпесі мен кұс жастығынан басқасы – аңның терісінен жасалған саудырақ. Босағадағы қом-құрым шоқпыт. Қасындағы қақпан да сұрықсыз. Отбасында жатқан насыбай тостаған ішінен көгеріп, өңезеленіп кеткен.

	Ит байласаң тұрғысыз баспананың керегесінде сапы мен сыбызғы ілулі тұрды. Әшрафи сапыны, Дәріпбек сыбызғыны ұстады. Үй иесі кіржің етті. Артынша:

	– Бүгінгінің әкімдері отырмай жатып жастыққа жармасушы еді. Сапым мен сыбызғымды тұғырдан түсіргендерің қалай?! – деп, насыбай атты.

	Сырттағы ілтифаттан айрылып, бөкен бөстектің үстінде тұнжырап қалды. Бурыл қасы төгіліп, қара-сұр әлпеті карауыта түсті.

	Көзіне ақ түскен шотыр әйел қыбыжықтап, отбасында күйбелендей берді.

	Әйел босағадағы күбіні пісіп, сыры қашқан зеренге сусын кұйды. Ашыған қымыранның иісі аңқыды.

	Етшең келген Кенжемұрат шұбаттан кекіріп:

	– Уа, ақсақал, неге томсырайдыңыз?! – деді. Шал сергіді.

	– Әлпетіңе қарап кекірек аздырғаннан басқаны білмей ме десем, көзқарасты боп қапсың ғой. Жә, жата-жастана кеңесерміз. Қосауызыңның оқпанын үңірейтпей, керегеге іліп қой.

	Жолсоқты боп келген кісілер көз шырымын алмақ боп жастыққа қисайып еді. Кенжемұрат пен Әшрафи тәтті қорылға басты.

	Теріс айналып, жалаңаш іргеден тыныстап жатқан Дәріпбек тез мызғыды. Түскі ұйқы сергек. Үй иесі мен әйелінің күңкіл-шүңкіл сөзі құлаққа шала-шарпы шалынып жатты. Бара-бара бөгде сөз көрген түске айналды. Екеуі әлдекімнің аты-жөнін долбарлайма-ау, киімін сөкет көрісе ме-ау, шай-пай жабдығын ойласа ма-ау, әйтеуір басы бірікпеген күйбеңді ермек етіскендей боп отырды.

	Үйқыдан басы меңгіп оянған Дәріпбек Тілеуқабылов тысқа шығып қыдырыстап кетті. Қоңыр дөңестің баурайында маңыраған ақ лақ аянышты сезім тудырды. Одан әрі ақ шағылға шыққанда әлдеқайдан боздаған ботаның даусы құлаққа шалынды. «Ешкі мен інген қайда екен?!»

	Дәріпбек су жағалады. Қара көл десе, дегендей. Айналасы ат шаптырым көл шалқарлана дөңгеленіп жатыр. Ортасы тұп-тұнық, қара-қоңыр. Көл жағалай біткен қызыл-күрең тал қара үйірімді алыстан әдіптеп, дөңгелентіп, әдемілей түседі.

	Әлден уақытта су жағасына Әшрафи келді. Оң қолында – қос ауыз, сол қолында – қасқалдақ. Олжалы серік:

	– Қап, екінші оғым босқа кетті! – деп өкінді. Қараша үйге қайтып оралғанда, шал тіксінді.

	– Қарағым, қаз тұрғанда қасқалдақты неге атасың? – Әшрафидің кейпі қарауытқанда, шал:

	– Қасқалдақтың қасиеті қырсық боп жабысты, – деп көнетоз ұзын орамалымен бетін сүртті.

	Әңгіме насырға шабар шақта ат оқыранды. Мәлке оқыс жадырап:

	– Шәркен келе жатыр-ау, шамасы?! – деп тысқа шығып кетті.

	Даладан апас-қапас сөз кұлаққа шалынды. Үй иесі әйел:

	– Алдыңғы күні қызымыз ит арқасы қияндағы дүкенге кетіп еді. Тез оралғаны сауап болды-ау! – деп конақжайлылықты мегзеп өтті.

	Маңдайы қалың, мұрны жалпак, ерні түрік қыз жабайы түрпетімен түйсінтті. Негрдің әйеліне ұқсас Шәркен бүйірі тоқ ала қоржынды күбі түбінде ашып, қойқалаңдап, теріс айналып кетті.

	Бұл екі ортада Шәркеннің әкесі ұяң райға ауысты.

	– Бұрынғылар: «Қелгенше қонақ ұялады, келген соң үй иесі ұялады» деген. Шәркенжанның оралғаны жақсы болды. Құрысқан арқам жазылды. Ал, енді, қонамын десеңдер, аттарыңды отқа қоямын. Қонбасаңдар, апыл-құпыл жасайтын меймангершілігім бар.

	Қенжемұрат қобалжыды. Ыңғайына көшпеген Дәріпбек:

	– Мәке, Қаракөлді қимай тұрмын! – деді.

	– Е, түсінікті болды, – деп Мәлке тысқа шығып кетті.

	Қөп ұзамай сырттан дауыс шықты.

	– Қатын! Шәркен-жан, сен де кел!

	Жалаңаш іргеден көрініп тұр. Үшеуі баяғының пысықтарындай оңашаланып, недәуір жер ұзап кетті. Әлден уақытта Мәлке кақ белінен шабылған сала құлаш қара балықтың жартысын алып келді. Шала-жансар балықтың аузы жыбырлап жатты. Мәлке:

	– Кеше ортан белінен шауып, кеуде жағын көлге арқандап қойған едім. Ауыздарыңның салуы бар екен. Сендерге бұйырды! – деп насаттанды.

	Кенжемұрат қызыл-жандылыққа басты:

	– Әкейге: «Құрдасыңыз жарты балықпен сыйлады» деп баратын болдым ғой!

	Шал теріс айналып, іргеге шырт түкірді.

	– Айтақ антұрған түстікке өлі ет берген үйдің қойын өңгеріп кететін. Ой озбыр еді-ау! Сен қалайша шот кағуды қанағат қып жүрсің?!

	Кенжемұрат жауабын ұшқыр қайырды.

	– Мәке, бұл заманның тетігі – шот қағуда. Көсемнің өзі: «Социализм – есеп» деген.

	Шал сөзден тосылғандай болды. Торыққан үнмен:

	– Мүмкін, сенікі жөн де шығар. Біз болсақ, аттың жалында, түйенің қомында өстік. «Бұның бізге шот емес» деумен дәурен өтіп кетті, – деп шаңыраққа шалқая карады.

	Түңлік жартылай жабулы еді. Киізі құрқ-шұрқ жапсардан күннің сәулесі сары моншақтай шашырап, шалдың бетіне түсті. Карасұр дидар шұбарланып, қисық ақ қылдар селкеуленіп тұрды.

	Ас піскенде, Мәлке:

	– Өлі ет пен тірі балық бұйырды. «Барға мәзір» деген осы! – деп бір қойды.

	Әшрафи көзін күлімдетеді. Бұнысын Дәріпбек ұнатпай, қабақ шытады. «Он екі мүшеңде кәдеге асатын екі көзің еді. Жұмсайтын жерді жаңа таптың ба?!» Бұл екі ортада Әшрафи: «Аш қарын жұбанар ма майлы ас жемей» деп өлендетеді. Дәріпбек: «Әділет орнамасқа көзім жетті, дүниеден ет жейтұғын ауыз құрымай» неге аузына түспейді? деп іштей қағытады. Кенжемұраттың бұнымен ісі жоқ. Ол қонақтардан қалыспау үшін:

	«Бәйекем өзі семіз, лағы арық, біреуден сойды ма екен сұрап алып» дегенді еске алады. Мәлке болса, оның шымбайына осы өлең батқандай. Ол Кенжемұратқа шүйлігеді.

	– Кенжемұрат қарағым, баяғыда Шақалақ ақын сенің қомағай әкеңе: «Бар еді місетімде жалғыз лақ, бермеді ол лағымды қызым жылап» деген еді. Сол айтпақшы, Шәркенжан ақ лағын қимады. Өзі ешкінің сүтіне өш. Ішектің бүрі қашқанмен шұбат құмармын. Бота сою – әрине, қазақ рәсімінде жоқ. Сөге жамандамассың.

	Мәлке ас ішіп болғанда кәдімгідей тершіп, бусана жадырады. Бара-бара керіліп, кербезденіп, сөз орайында бурыл қасын қағуды шығарды. Бұнысы – кәрі кісі үшін тым ерсі еді. Әшрафи езу тартқанда, шал қайта томсарылды.

	Әшрафиге Дәріпбектің жыны келіп отыр. Аузымен орақ оруын осы жерде де тастамайды. Қағытпайтын адамы жоқ. Соған қарап мықты дейін десең, жазғандары – бұтып-шатпа, балдыр-батпақ... Сырт қарағанда мірдің оғындай сөздерді әркімнен олжаланып жүргенін Дәріпбек бес саусағындай біледі. Осы үшін оны Нұрғалиев иттің етінен жек көреді. Осылай қарай жүрерде ол түңғыш хикаясын жариялатты. Ашықауыз кейіпкерлердің шежіредей сайрауын аңқаулар мадақтасты. Дәріпбек Тілеуқабыловка неге ақтарылмайды, олар?! Сыр шіркін шым-шымдап шықпай, шабуылдап тұратын болса, екінің бірі жазушыға айналмас па еді?! Белинский айтқан:

	«Жаратылыстың жұмбағы» қайда?! Қазақ айтқан:

	«инемен кұдық қазу» қайда?! Мынау оңаша үйде, біреуге біреу кіріптарсыз табиғат құшағында шертілген сыр, шегілген сыр, шешілген жұмбақ шамалы. Пенде бір ақтарылса, осындай жағдайда, сары жаздың рақатында ақтарылар еді. Бел шештірмес ызғарда әңгіме лаулатып, сұрапылда ән шырқап, боранда махаббат сазын төгетін қазақты Дәріпбектің естуі бар да, көргені жоқ. Көрмегенге көңілі күпті. Өсірме сөзден құтылудың жолы – желке қасу. Тартылған езу, күлімдеген көзді бағдарлаудың орнына Нұрғалиевтің өзі көзі күлімдеп, езу тартады. Осындай сыршылдан не үміт, не қайыр?! Соңыра ол астанаға оралғанда көл жағасындағы жалғыз үй жайында, сөз жоқ, жазады. Көрген-білгенін, естігенін өзіне керектісінше көсілтеді. Шыңыраудағы шындықпен жұмысы жоқ. Шала піскен сүттің көпіршіген көбігіне тамсанушылар да табылады. Бұндайдан хабары жоқ Мәлкенің өз әлемі ішінде. Ол әр нәрсені өзінше түйсінеді, өзгеше таратпайды: өзінше түйеді, өзгеше шешпейді. Осы сәттегі тұнжыраған қалпында не ойлап отырғаны қараңғы.

	Түздіктердің ұтылап сөйлейтінін білетін Дәріпбек секемшіл Мәлкенің көңіл қошын келтірудің қиын екенін де пайымдайды. Сырқынды шалды шешілдіру үшін тозбас төзім керек.

	Әшрафи болса, Мәлке хақындабасқашаойлайтындай. Ол әлденеге басын шайқайды. Ақ түскен самайы қылаң етеді. Мәлке әккілікке басып, басына түседі.

	– Түбің шикі қу емессің бе?! Иран патшасының атын саған қалайша қойған?!

	Ішінен «шоқ, шоқ!» деген Дәріпбек жорта бейтарап қалып сақтап:

	– Мәлке, Иранның патшасын қайдан білесіз?! – деді.

	– Ел құлағы – елу.

	Тарихқа жетік Дәріпбек Тілеуқабылов шалды қитықтандырмақ болып, күдік келтіргенде, Мәлке тоқ етерін айтты.

	– Сенбесең, Таңбалы тасқа барып көр. Осы арадан екі күндік жер.

	Күлкісінәрең теткіген шал өзінен-өзі шешіле бастады. Ол Таңбалы тастың түбінде бастау барын, аш бөріше жортқан шағында бастаудан талай сусындағанын, ажырыққа ат шалдырғанын тамсана әңгімеледі. Бүйірі қызған кезінде бастан кешкен шырғалаң әр тұстан қылаңдап, куәлі бейне бере бастайды. Әшрафи ығытты жерінде есе алмақтай:

	Уа, отағасы, сергелдең шырғалаңға несіне аузыңыздың суы құри қалды?!

	Дәріпбек үзеңгі жолдасын қағытты.

	– Ұрлық жағына неге барысасың, ей?!

	Нұрғалиев оқыс шамданды... Артынша – түнерді. Бейшең ауыздардың арасында: «Әшрафи Нұрғалиев Дәріпбек Тілеуқабыловтың «Сіркіремесін» «Нөсер» етіпті-мыс деген өсек тараған-ды. Жазу маңындағы қаңку-саңкудың біріндей көріп, қалың жұрт елемеген сол «пыс-пысты» Дәрібектің шалғайда кайталауы Әшрафидің қытығына тиді. Ызаға бой алдырған ол:

	– Құйысқанға қыстырылған нәжіске ұқсап, саған не жоқ?! – деп ежірейді.

	Екі қонақтың кергілесіне өзін кінәлі санаған Мәлке төрелік айтуға асықты.

	– Ойыннан от шықпасын, жігіттер! Өмірдің өзі ұрлықтан құралады. Тек, әркім әртүрлі жолмен ұрлайды.

	Әшрафи: «Імм!» деп ернін қымқырды. Құмар ойнаған кудай сазарып, бір пәлені ішке түйді.

	Шалдан шым-шымдап сыр тарта бастады. Өз елінің суытаяқтарын жорта мақтап, қызғаныш, бәсеке сезімін оятпақ болды. Шал қақпаннан карғып өтетін әккі қасқырдай аңыс аңдап, қолқ ете қалар тұсын таптырмады. Жанама сұрауға құлақ аспай, қайта

	Әшрафидің өзін астарлай келемеждеуді шығарды. Екеуінің ішкі ырғасын үнсіз бағып отырған Дәріпбекке оқта-текте көз қиығын тастап: «Елмісің, жаумысың?» дегенді қабағынан аңғартты.

	Шыдам таусылған кезде, Әшрафи ағынан жарылды.

	– Уа, отағасы, ит жеккенге қалайша барып жүрсіз?!

	– Бегайдар деген опасызды өлтіріп, Қалымадан қашып құтылдым. «Ойнасақ та біраз жер шаптық қой» демекші, көрмеген жерді көріп қайттық, шырақ!

	– Одан кейін неғып қармалмадыңыз?

	Мәлке ойланды. Жалтаруға алыс күннің қызығын қимай, екі-ұшты жауапқа көшті.

	– Атаң қазақ: «Ұрлық қылсаң жалғыз қыл, екеу болсаң бірі айғақ» деген.

	– Ой, қасқа-ай!

	Сүйсінісіңе ішім жылып барады. Есте тұт: қашан да жалғыздықтың сыры жұмбақ. Бірақ жұмбақ шешусіз қалса, көрге обал. Әр нәрсенің ашылар, ақтарылар орайы бар. Бұл күнде мілиса патша заманындағы істі тексермейді. Баяғыны мойындауда осындай гәп бар.

	– Күні кеше Көкшетаудан ат ұрлағандар Атбасарда ұсталды, – деді Дәріпбек, «Казахстанская правдадағы» фельетонды есіне алып.

	– Ноқайлар боз даламен тарта берген ғой. Ақылды адам із тастайды. Тастақпен жүріп, өзен кешеді. Жылқы кісінетпеудің де тәсілін біледі.

	Тысқа шыққанда, екіндіден ауып, ауыр еңкейген күн құбыланың өркештенген бұлтына шалғайдан шапақ шаша бастады. Шапақ бірте-бірте күшейіп, қоюланып, қоқты қамысқа тиетін өрттен етек алып бара жатты.

	Күн ұясына қонарда шеңбері қарауытып, көзі қызарып, сүйкімсіз сұсты көрініс берді. Іркіс-тартыс бұлттар қан-жудым бояуға малынды. Мәлке:

	– Сірә, түнде жел тұрып, жауын жауар білем. Аттарыңды жынысқа арқандау жөн болар, – деп лашығына беттеді.

	Күн батумен бірге қарауытатын жабығыңқы үйге шырай кірді. Көптен бері жағылмаған шырағдан жағылды. Сынған шынысы газетпен желімделген еді. Қырын отырған Дәріпбекке Әшрафидің қағаз жапсырған мұрнындай сүйкімсіз әсер берді. «Он просто кривляется, – деп ойлады, – курорттан көргенін жапанда істейді. Күн құрығасын алып тастамай ма!» Мәлке болса, Әшрафидің оғаштығын шиқанға балайды.

	«Бұл заманда мұрынға да шиқан шығатын бопты-ау!» деп отыр.

	Үш ұйықтаса түске кірмейтін қонақтар Мәлкенің ойына әлденелерді салады. Осындай кірбелең кеште, осындай оңаша үйге кіріп барушы еді-ау! Бұрқылдап қайнап тұрған қазанды аударып, жарықты өшіріп, етін ала қашушы еді-ау! Көзі қарайғандықтан да емес-ті. Қойдың құйрығынан бір асау үшін қораға түсетін қасқырдың қаныпезерлігіндей бір жат мінез еді. Тарамыс тұлғаға жүгірген асау қанның ермегі еді. Сол ермек кей-кейде сауыққа да бастайтын. «Кім бар-аусыз» кіріп барған үйінде қыз, келіншек болса, шалымды Мәлке күйеудей иіліп, «құдайы қонаққа» ауыса салар-ды. Астан кейін ән шырқап, бейтаныс баспананың көңілін аулап кетер-ді.

	Мәлкенің аңдауынша, «әу!» деуді білетін қазақ аштан өлмейді. Ең қатігез қарабайлардың өзі: «Уа, отағасы, көжеңді тегін ішпеймін. Ертек айтатын, ән салатын өнерім бар» десең, лажсыз түсіреді. Қайран қонақ кәде-ай! Қара тасты жібітуші еді-ау!

	Өзімен-өзі боп кеткен сырқынды шал: «Осылар қонақ кәдені біле ме екен? Қаужап көрейінші!» дегенде,



	жымиып күлді. Нақұрыстың күлкісіне ұқсас еді. Меймандар әнтек тіксінді.

	Қонақ кәдесі сұралғанда, Дәріпбек ауылдың алты ауызын тілге тиек етіп қашыртты. Шал шөп сындырды. Оқыс сауықта Шәркен бір қырын отырып, сұңқылдай бастады. Жырдың, өлеңнің сөзін араластырып, әртүрлі әуеннің, әннің басын бұтып-шатты. «Сағат жеті соққан кезде, жұмыскер қайтты қалағаның» арты әнге ұласып, Қаратаудың «Уайдайын», Арқаның «Әупілдегін» сапырылыстырып жіберді. Шомбал қыздың даусы дөңгелене, кеулекілене үйіріліп, қурай сыбызғының үніндей уілдеп кетті. Қосынды әуен мен әннің ақырамашы қамыс сыбызғыша сыңсып, талмаурап үзілді. «Ұяда не көрсең, ұшқанда соны істейсіңнің» кері еді. Әкесі кәдімгідей елтіп отырды.

	Бозбас кезінде жұрттан қалыспай өлең жазып, кейін күдер үзген Әшрафи Дәріпбекке: «Айтыссақ қайтеді?!» деп сыбырлады. «Өзіңді жын қаққан ба?!» деген жауапты кұлағы шалған шал:

	– Әңгіме шертіңдер! – деп, бөгде билікке көшті. Дәріпбек дағдарды.

	Тісқаққан шалды нендей кеңес ұйытпақ? Артық біткен қырым еті жоқ тарамыс пәлені жібітудің емі не? Олқылы-толкылы ой батырды, барымташыны, аңшыны шола келіп, күйшіні емес-ау, сыбызғышыны таңдады. Шудың жынысында қамыс сыбызғы шалған түйеші, Қаратаудың бөктерінде қурай сыбызғы тартқан қойшы, сонау күнгейде жаз сыбызғы безілдеткен падашы ұзын-сонар әңгімеге талшық болып, аяғы тарихи дерекке тіреліп еді. Мәлке:

	– Шоқаныңа шала-дүрмін. Ал, Абайыңды естуім бар да! – деді.

	– Абай Семейдегі музейге, одан көп бұрын Шоқан

	Петербургтағы музейге сыбызғы сыйлаған. Күндердің күніне айғақты аманат тапсырған, Мәке!

	Мәлке көңілденді.

	– Аузын буған атқамінердің біреуі ме десем, біраз жортарлық қауқарың бар екен! – деп, мүйіз шақшасын етігінің табанына ұрды.

	Қызылша мен таутекенің күлі қосылған насыбай еді. Бойың үйренсе, көзің шырадай жанады. Шелден құтылудың емі, бұл!

	Дәріпбек дүдамал емді ермек үшін қуаттап, Ақан серінің: «Қара шай, ащы насыбай ер қайраты» деген өлеңін айтқанда, шал қитығып қалды.

	– Жұрт үстінен напақа ажыратқан Ақан сері кімге дәрі?!

	Заманында Сарыарқаны талай тінтіген Мәлке Ақан сері жайынан әңгіме шертіп өтті. Оның өз өмірінің ақырамашын елсіз көлдің жағасында өткізгенін екінің бірі біледі. Ал, қайырымдыдан қорек ажыратқан тіршіліктің тұл тіршілік, ит қорлық екенін екінің бірі пайымдамайды. Дуананың мінезін аңызға айналдырушы аңқауларға Мәлке пысқырмайды да. Жалғыздық керек болса, жолбарыстың жалғыздығына елікте. Текті жолбарыс кімге тиісерін өзі біледі. Текті қасқыр көршіге соқтықпай жырақтан сыбаға ажыратады. Көршінің көк егініне түскен доңыз оққа ұшып тынса, оңай олжадан не пайда?! Тірі жанға көзін сатпаған Мәлке табиғат екеш табиғаттың қимасын тартып алған-ды. Қодіреннен қорек ажыратып, күнжітті қуырып жеген, жаужұмырдың уытын борықтың сүтімен қайтарған шақта күнә бар ма? Жалғыз жортқанда тақырдан илан, құмшауыттан көсік жеп жүрек жалғаған Мәлке жабайы қонақ пен тау тарыны бұйырған несібеге балаған-ды. Қүні бүгінге шейін кей-кейде шай-шөптен шай қайнатып, кермек қышқыл дәмін тамсанады. Қозықұйрықтың, сарымсақтың, жуаның қырқұлақтан құлантаза айықтыратынын біледі. Жел ауруынан елуінде тамыр-дәрі ішіп құтылғанда, тәуіп-сәуібіңді керек қылмаған. Ата қазақ: «Ер азығы мен бөрі азығы жолда» дегенде, табиғатқа сенген. «Бала – белде» деген сөз кезбелердің шалымдылығын меңзеген. Күні кеше аю-отының асылынан дәм татқан Мәкеңнің бозбасша жынданғанына кемпірі куә!

	Жабайы әңгіменің осы арасына келгенде, Әшрафи асығыстық жасады. Ол қуаты сұмдық шөпті тәптештей сұрап дәптерін суырды. Шал дәптерге түсер жазудан қашқақтап:

	– Ол шөпке тілін тигізген етшеңдер сеспей қатады, – деп, бурыл қасын қағып қалды.

	Қас қағыс етене сорға айналған Мәлкенің маңдайы қыртыс-тыртыс. Тоғыз жолдың тарауы шот маңдайдан түйіскендей айғызданған сызықтар жоғарылы-төменді қозғалғанда, бастағы кіржамбаз тақия селкілдеп кетеді. Кезінде желікшіл жұрттың көңілін аулаған тақия да осы.

	Осы құбылысқа Әшрафи таңданса, Дәріпбек көшпелі тайпалардың ойын-сауығын, көңіл ашар қызығын ойлап, қиялданып отыр. Ол ығытты жерді енді тапқандай.

	– Мәке, баяғының сұрауы жоқ қой. Осындай көзқарақтылықпен, осындай өнермен қалайша суытаяқ болдыңыз?! – деп сұрады.

	– Мені көзқарақты еткен – суытаяқтық, өнерлі еткен – сары сыбызғы!

	Әшрафи жерден алтын тапқандай қуанып, дәптеріне жазу түсірді. Бұл екі арада Мәлке сөзін жалғады.

	– Суытаяқты әртүрлі болады. Құлқынның құлы бар. Кекшіл бар. Пайдакүнем бар. Қызғаншақ бар. Қолшоқпар бар. Менікі серілік еді. Иә, иә, кәдуілгі серілік.

	– Бұныңыз, астамшылық болмас па екен?! – деді Әшрафи, көзін ойнатып.

	– Не астамшылығы бар? Жолдасың пір тұтып, өлеңін жатқа соққан Ақан серінің бізден артықшылығы қайсы? Табан ақы, маңдай терсіз ажыратқан напақаның төркіні тұл.

	– Ақан серіге жалпақ жұрт қой сойып, қол қусырған.

	– Жалпақ жұрттан садаға! Дәулеттілер асыраған. Тек, ол қолынан алған, ал мен жолынан алғанмын. Кедей-кепшікке соққанымыз жоқ-ты.

	– Бәленің басы баршылықтан десеңізші!

	– Өзіңде ми бар ма? Баршылық болмаса, серілер қайдан шығады?

	Сөз бағып үйренген Әшрафи ұтықты уәж қайтара алмай тұрғанда, Мәлке басын кекжитіп, кіржиді. Бір көзін жұмып, қиялданды. Ақырында оқыс әңгіме шертті.

	– Мынау Кенжемұраттың әкесі екі болыс елді дүрліктірген «Жеті имансыздың» біреуі болған. Бір күні менің ағамның қонақ асысына ырза болмай ақ ауыз ісегін өңгеріп кетіпті. Мен қолтығына су бүріксем «пәлеңнен аулақ» деп қашқақтайды. Қой аузынан шөп алмайтын момын еді. Қаным қайнадым-ау! Бір құрсақтан шықты дегенге кім нанады?! Атқамінермен ашық атысуға дәрмен жоқ. Қараңғы түнде атқа қондым. Осыдан екі кештік жерде ұшы-қиырсыз жон бар. Қалың ел күнгей, теріскей беттерінде отырады да, жонның үсті құлазып жатады. Сол жермен атымды көсіле аяңдатып келе жатқанымда әлдеқайдан сыбызғының даусы құлаққа шалынды. Сыбызғы бірде алыстап, бірде жақындады.

	Жақындаған сәтінде мен ысқырып әндеттім. Дем шіркіннің үзілмейтін ұзақ кезі еді. Сыбызғышы құсын шақырған бүркітшідей: «Кә-кә-лаған» әуенге ауысты. Орағытқан қоңыр үн еді. Құлағы құрғыр ұқты. Бала кезімде қойшыға ілесіп, сыбызғыны бұтып-шатып үйренгенім бар-ды. Әкем: «Әулекі боп кетесің!» деп тыйған-ды. Сол сыбызғы жеті түнде шақырғасын дәтім шыдамады. Атымды сауырлап, жетіп барсам, сыбызғышы өзімдей адам. Тек, оның сөзі басқаша шықты. Жұмбақтап сөйлейтін быдық тіл еді. Мен жауап қайтара алмағанда, жұмбақшы: «Сыбайласқа ұшырастым десем, ноқай екенсің ғой. Түс аттан, жаның барында!» деп дүрсе қоя берді. Мен әрине, қарсыластым. Жауға айналған жұмбақшы серіппелі сойылын сермеп қалғанда сол жақ иығыма тиіп, қолым ұйып сала берді. Атым жарау еді. Алдыңғы екі аяғымен қарғығанда есім кіріп, шаба жөнелдім. Жау қуып берді. Шамалы шапқанда, мені намыс биледі. Көкпардың төбелесінде қайрыла соғысатын әдіс ойға оралды. Атыма сенген мен күшімді сынамақ болып, қайрыла ұрыс салдым. Ұшына қорғасын құйған бұзау тіс қамшым бар-ды. Жауға жуықтап, бастан тартып жібердім. Жазмыш әділ, қамшым басқа тимей, иыққа тиді. Жаудың «Ох!» деген сөзін кәміл есіттім. Осыдан кейін орай шабыс, сарт-сұрт сабалас басталды. Ұрыстың рақаты баурап, жан аяспай салғыластық. Әбден қалжыраған кезде, әріптесім: «Ей жігіт жігітке жолдас» деген. Ер екеніңе көзім жетті. Татулассақ қайтеді?!» деді.

	– Сіз қайттіңіз? – деді Әшрафи, шылым күйдірген езуін ыржитып.

	– Қайтуші едім, көндім! Екеуміз ат үстінен қолдасып, табыстық. Ант-су ішпей-ақ сеністік. Біраздан соң атымызды отқа қойдық. Айдың өлі арасы еді.

	Қорғалақтап туған ай: «Бәрекелде!» дегендей, сәулесін молайта бастады. Жұлдыздар жымыңдасты. Біз емен-жарқын сырластық, мұңдастық, шерлестік. Алакеугімде: «Қош-қош!» десіп, қиыспай ажырастық.

	– Аты-жөнін білдіңіз бе?

	– Ей, күмістей сыңғырлаған даусына қарап, жеті әккінің бірі ме десем, өзің иіс алмас аңқау екенсің ғой. Жортуылшы есім сұраспайды.

	– Қайтып ұшырастыңыз ба?

	– Ұшыраса алмадым. Сахара ұшан да, сыбызғы қысқа. Бірақ басқалармен талай кездестім. Тек, олармен соқыр сабаласқа түспей таңсық тілде табысып жүрдім. Шалғайдан сыбызғы әуенімен орайласып, беттескенде шартты тілде түсінісеміз. Бірте-бірте төл тілге ауысып, сырласамыз, мұңдасамыз. Ажырасқанда, сыбызғы шалысып, үні үзілгенше коштасамыз. «Қайтейін, арысым, қош, кош!» дескенде көңіл кәдімгідей босайды.

	Сыбызғы турасында ел аузынан ертелі-кеш естіген алып-қашпа сөздің куәсі Мәлке болса, айғақты заты керегеде ілулі еді. Мүлгулі сыбызғыны қолға алуын Дәріпбек пен Әшрафи қатар өтінді. Мәлкенің көзі өлетін адамның көзіндей шатынады. Ол:

	– Баяғыда бітіп кеткен жараның орнын неге тырнайсыңдар?! – деп тысқа атыла шықты.

	Сыртта ол аспандағы жұлдыздарға карап тұрды. Қасына келген қонақтарға сүт пісірімдей уакыт өткенде танық сыр жарды. Ол үркердің толықсыған кезі осы кез екенін, құс жолының жоғалуына екі ай қалғанын, құйрықты жұлдыз бен жарық жұлдыздың қашан, қалай жылжитынын, жеті қарақшының мекенін айтып өтті. Ағып түскен жұлдыздың жер бетіндегі жәндігі құйттай құндызға ұқсайтынын, кей-кейде зеңгір көктегі ақпалардың сеңдей соқтығысып, сыбызғыдай сыңситынын өсіре дәріптеді. Ақбоз ат, көкбоз аттардың көрінуіне әлі алты ай барын, олар қырын туса аспан шатырлайтынын көріпкелше баян етті. «Шолпан шіркінге сенім жоқ, тас қараңғыда адастырмайтын кайран Темірқазық қой!» дегенде ауыр күрсінді. Ақырында, бастан кешкен шерудің сағынышын бөгде өлеңге аударды.

	– «Әуеде бір жүлдыз бар тең таразы, төреші пайғамбарым, тәңірім қазы» деген өлең сонау екі жұлдызды меңзеген. Жіті бақсаң, екеуі таразының басын тең басқандай теңселіп тұрады. Егіздің қарасы өшкенде, Есекқырған туады.

	Түздіктің тағы тәжірибесі әркімге әртүрлі әсер етті. Иланғаны, сенгені, сенбегені өз ойын ішке бүгісті. Күнілгері бәтуаласып қойғандай, үшеуі де бір сұраққа жармасты.

	– Елге бармай жырақты неге мекен еттіңіз? Мәлке таңданды. Таңданыс артынан күрт мұңайып, сыр шертті.

	– Мен, қарақтарым, жеті мүшел жасадым. Артта арасы алшақ алуан-алуан асу қалды. Соның бәрі жапан далада жортуылда өтті. Осы көл ертеде де елсіз еді. Бұл күнде де елсіз. Бұрынғы ну қамыстың орнына балапан тал шыққан. Мұңдас көлден менің сыбағамда қалғаны – сары сыбызғы ғана. Сол сыбызғының ескерткішіне бола әдейі осы көлді сағаладым. Әкімдерден қуғын-сүргін көрмес үшін тілекті алақандай жерден тілеп, қақпаншы болдым. Бұл күнде аң да шамалы. Айында, жылында бір-екі қасқырдың, он-он бес коянның терісін өткіземін. Оны да өзім апармай, қызымнан беріп жіберемін. Ұзын сөздің қысқасы, түстен кейін маңыраған ақсақ қойға ұқсамайын деп, жалпақ жұрттан, қаңқу-саңқудан аулақ оңаша жатырмын. Жанға кіріптарлығым жоқ, садағаң кетейін Советтің заманына арқа сүйеп, өз қызығыммен өзім боп жүрмін.

	– Ішқұсталық жегідей жемей ме? – деді Дәріпбек. Сыбызғышыда ішқұсталық болмайды, шырақ,

	ішпысу болады. Ішім пысқан шақтарда түйеге мініп қаңғырамын.Баяғыдабекініпжатқансайлардабекінемін. Баяғыда қарауыл қараған айрықтардан қарауыл қараймын. Баяғыда су ішетін шегенді құдықтардың орнын көремін. Айдалада күбірлеймін, сыбызғылатамын, ысқырамын, айқайлаймын. Өткен күндер басымды бәдікше айналдырады. Мен жолбарыстай жортып, қасқырдай ұлыған, ботадай боздап, қыздай сыңсыған шақтарымды сағынамын. Сойқанды, сері күндер еске түседі. Берсе қолынан, бермесе жолынан алатын әнжімді Мәлке, мынау аққудай Мәкең кезінде жалғанды жалпағынан кешкен. Мақтанғаным емес, жатағын жеген жаман сиырға ұқсағам жоқ-ты. Шіркін, шетсіз-шексіз сахарада жалғыз жортқан күндерім-ай! Шұбырған көшке жалғыз тиіп, еркектерін тобықтан ұрып, бытырлата құлатқан кездерім-ай! Жолаушының жарлысын құтқарып, игі жақсысын тонаған атышулы батыр өз еліне түк көрмегендей боп момақансып оралушы еді. Момақан күйінде құрдасының келіншегіне ат қойып келуші еді. «Еріңнің иманы саламат болсын, шығасыға не шара?! Бауырым-ой, бауырым-ой!» деп жылай көріскенде, құрдастың келіншегі бетін жыртып тастаушы еді. Енді бақсам, соның баршасы көкіректе жатқан шоқтың өрті екен. Біреуге тиіспесек ішіміз жарылып кететіндей болған соң жұмыр басты тауға да, тасқа да ұрдық. Бүған балуандық, шабандоздық, серілік қосылды. Қозының құйрығын шикідей асап, тобық жұтқан батырдың көмейі кең, даусының звоты молды. Қыз-қырқынмен айтысқанда, менсінбеген біреуі жоқ-ты. Қорықса да сыйлады, сүйсінсе де сыйлады. Енді соның бәрі – көрген түстей құлазыған мекиен. Ұзақ өмірден қалған белді белгі үйдегі сапы мен сыбызғы. Бірін тот басса, екіншісі – сарғайып, қуарып, жарықшақтанып тұр. О, опасыз дүние-ай!

	– Қанжарыңыздың нақышы қашқан ба, қалай? – дейді Әшрафи.

	– Қанжар емес, сапы. Біз қанжарлыны, семсерліні, қылыштыны кісәпірге балаймыз. Сері қару – сойыл. Оның қызығы да өзгеше!

	– Сапы мен сыбызғының қайсысын жақсы көресіз? – дейді Дәріпбек.

	– Сапы сыбызғының атқосшысы.

	Қоңыр самал соқты. Көл жағасының лап етіп басылатын өткінші лебінен рақаттанған Мәлке: «Пау, шіркін-ай, қоңыр самалда сыбызғы шалғанға не жетсін!» деп бір қойды.

	Самал қайта соққанда, Мәлке өзінен-өзі шешіле сөйлеп кетті.

	– Менің жақсы көретін мақалым: «Атың шықпаса, жер өрте». Атағымды шығардым. Обалы нешік, сенімді серігім бір тұтам сыбызғы болды. Егер шешеден қайта тумақ бар болса, мен баяғыша дүниеге келіп, сыбызғылы ғұмырымды қайталап шығар едім. Сынған бұғана, жарылған бас, кісенделген қол – мен үшін қайталанбас қанибет. Мен осы күнгінің екі аяқтысына қайран қаламын. Жомарттығының жомарттық сияғы жоқ, төбелесі төбелес емес. Шекісуі мен бекісуі – асық ойнаған баланың әлжуаздығындай. Бай мен бекке өшіккен баукеспе сыбызғышыларға не жетсін?! Заманының тұздығы еді ғой!

	Бағанадан бері сүттей ұйып, сілтідей тұнып тұрған Әшрафи кенет шошына тіл қатады.

	«Пәледен машайық кашыпты» деген. Жүр, қайтайық! Дәріпбек: «жолдасың соқыр болса, бір көзіңді қысып жүр» деген мақалды еске алады. Ел жатпай аттанып кетуге де болатындай. Бірақ әлде нелер оның кежегесін кейін тарттыра берді. Көңіл қажаған белгісіз өкініш меңдетіп барады. Шыншыл шалға жаны аши ма-ау, осындай адамды жортуылға баулыған кер заманға қаны қайнай ма-ау, басы жұмыр пенденің адасатын шағы еске түсе ме-ау, әйтеуір, жайсыз сезім бойға дарыды.

	«Уды у қайтарады» демекші, шалдан сыбызғы шалуын сұранды. Оның сергелдеңде өткен өмірінің сиқыр серігі шешусіз жұмбақтай әсер етті.

	Мәлке дағдарды. Бір кезде:

	– Тозған дауыс, шытынаған сыбызғы құлағыңның құрышын қандыра қояр ма екен? Дегенмен, меселің қайт болмасын, – деп үйден кәрі серігін алдырды.

	Мәлке Кенжемұратты ерітпей қағажу қалдырды. Үш адам шағылдың үстіне шыққанда, атысатын батырлардай үш айрылды. Шарттың өзі де осы еді.

	Жаңа туған ай зеңгір көкке жалқау көтеріле бастады. Ол түстікті орап, құбылаға құлдилағанша неше заман. Осыны болжаған Мәлке асығар емес. Еңкіштенген жауырынын жазуға тырысып шалқайып, бой жазып алды.

	Баяғы жортуылды күндер еске түсті. Осындай айлы түнде әр жерден қылаңдап бай ауылды баспалап, қарауыл қарайтын шақ тірі белгідей елестеді. Бір елден бір елге өтерде, құлазыған мылқау сапарда елегізіп, көңіл қамырығып, іш пысып, жортқыш жолдас іздеп, сыбызғы шалатын кездер ет-бауырын елжіретті. Қайсар өмірдің мұңы әлде қайдан, тіптен алыстан, шежіре шертті. Мәлкенің денесі түршігіп, жүрегі аттай тулады. Ол оқыс елеуреп, өткен күндерін сыбызғыдан іздеді. Сыбызғы болғанда, қурайдан, ағаштан, жезден жасалғанын аңсамай шерлі қамыстың тозындысын толғады. Алты тынысты аспап біртіндеп тіл қатып, біріне-бірі жалғасқанда сыбызгы сөйлей бастады. Әуелі нәзік ызың шықты. Ызың бірте-бірте күшейіп, коюланып, құйқылжып, белгілі бейнеге түсті. Тоғыз тарау күннің бірінші тарауы басталды. Тарауда желдің ызыңы, самалдың лебі, кұйынның ұйтқуы араласып, сапырылысқан саз төгілді. Жуанды-жіңішкелі, олқылы-толқылы жанды ырғақтар бұралаңдай құбылып, титыққа тиді. Сұйық сарын бара-бара нәрлі әуезге айналып, дәмді наз, ащы нала жаудырды. Сырнайдың сартылдауы, қобыздың аңырауы, домбыраның бебеулеуі тезге түсіп шыққандай нәзік мүсінденіп, асатаяқтың уілдеуіне, шаңқобыздың ысқыруына ұласты. Баршасының ба-сын қосқан шағын да сылқым сыбызғы неше алуан дыбысты, ырғақты, үнді сапырылыстырып, түйсікті дүние тудырды. Сақау тілдің лебізі талжібектей есіліп, балдай шұбатылып көкейге құйылды. Қырық құбылған сыбызғы талмаурап үзілгенде, Мәлке: «Саңлағым, саған не өкпе бар. Дүниеде тозбайтын нәрсе жоқ» деп, жас шырпыға шынтағын сүйеп, жантайды.

	Ентігі басылғанда өткен күндерінің ең шырайлысы, ең құнарлысы, ен қызықтысы сыбызғының сыңсуында өткенін пайымдады. Сыбызғы өксіген сәби, аңыраған жесір, уһілеген кәрі, үкілі сал бейнесінде елестеді. Көкіректің деміне кіріптар құйттай аспап қалай ойнатамын десең де еркіңде!

	Сайрағыш құстың ең кішкентайы бұлбұл болса, сайрағыш аспаптың ең шағыны – сыбызғы. Бұлбұл әнін естіртіп, тәнін көрсетпейді. Сыбызғы – сыңсуын естіртіп, қалшасын жасырады. Көмейден төгілген әуездің төркіні егіз.

	Дауыл соққанда сеңдей соқтығысып, ұлардай шулайтын шерлі қамыстан шыққан текті сыбызғы – сегіз қырлы, бір сырлы. Оның тілін түсінуге зейін керек. Орманның сусылын, бұлақтың сылдырын, көлдің күрсінуін титтей заттың өз бойына қалайша сіңдіргенін білетін пенде аз. Сайын сахараның сыбызғыша сыңсып тұратынын еститін құлақ одан да аз.

	Шіркін, сыбызғы-ай! Тырнаның тыруын менсінбей, аққудың әнін еншіленген сабаз-ай! Жылан шаққан, бүйі тиген адам тәуіптің таусылмас демінен, үзілмес ысқырығынан айықса, сыбызғының құдіреті одан да асып түседі. Жұмыртқасын әнмен шайқаған бозторғайды арбаған айдаһардың үздіксіз ысқырған сыбызғыдан басы айналып, би билегені Мәлкенің көз алдында.

	Мәлкенің қиялын шағылдан аса соққан жел бөлді. Шырпылар сыпсыңдап, құм сусыды. Мәлке кәрі серігін қайта толғады. Әуенін самал сүйемелдеп, жел алып қашатын сыбызғы тың шабытпен сайрай бастады. Желіккен желмен ойнап, тыныс ашып, көсіліп, дәмді сөз төкті. Жібектей есілген леп, құйындай ұйтқыған ысқырық ұмар-жұмар түсіп, аяғы мұңлы сарынға ауысты. Сыбызғы бірде өксіп, бірде уһіледі. «Қайтейін, қайтейін!» деген өкініш уілдеген тілде тұңғиық сыр шертті. Әуеде бейне бір алдамшы періште ұшып жүргендей, әсем шырай сызық тартып, бұралаңдаған сиқыр ызыңдар жүрек қылын шертті. Әсерден әлденген сыбызғы кайтадан бел алып, аңқылдап, аңырап, «фәни жалғанға» басты. «Қалалау, қала-ла-лау, қала-ла-лау!» деп басталатын созымды ән сыбызғы тілінде ұйтқи құлпырды. Әннің: «Фәни жалған-ау, өттің сайран-ау» деп келетін қайырмасы өкінішті уілмен, сыңсыған сазбен аяқталып, дәурені өткен пенденің ішкі дертін паш етті. «Фәни жалған» бейне кәрі шалға ұзатылған намысты қыздай сыңсып, наз-наласын опасыз сыбызғыға аударып, әлсіз арманмен үзілді.

	Осы мезетте Дәріпбектің қасына Әшрафи келді де, шалдан ыққан сыңайда асыға сөйлеп кетті.

	– Сыбызғы, сыбызғы дегенге, сиқыр дүние шығар десем, ызыңдаған бірдеңе ғой!

	Дәріпбек таңданды. Ол:

	– Осы шын сырың ба, әй?! – деп қалың ойға шомып тұрды.

	Шарбы бұлттардың арасынан зырылдаған ай алдамшы пердеден кұтылып, толықсып тұра қалды. Екі журналист өткен күннің баукеспесін іздеп, біраз аяңдады. Олар қыраңға шығып, іздегеніне ұшырасқанда, шал:

	– Неге белгі бермедіңдер? Неге ысқырмадыңдар? Көкірегі күркілдеген көксаусыңдар ма, әлде?! – деп сайысқа түсетін балуандай ойқастады.

	Дәріпбек Әшрафиді шынтағымен түртті. Іле-шала:

	– Вот это – вор! – деп жорта сүйсінді.

	Ол осы сүйсінісін сары сыбызғыға тели қазақшалағанда, Мәлке ашу шақырды.

	«Соқыр тауыққа бәрі бидай». Осы да сыбызғы шалыс па екен. Аяққаптай көкіректің көріктей гуілдейтін шағы қайда?! Тепкенде темір үзер серіппелі тарамыс тұлға қайда?! Сыбызғыдай сыңситын жіңішке жұлдыздар, сыбызғыдай ішін тартып, үйіре соғатын ыстық жел қайда?! Шулаған қамыс, ұлыған қасқыр қайда?! О, дариға-ай! – деп, көзіне жас алған сыңайда қамырықты.

	– Түн ортасында үй солқылдады. Қилы қиял қинаған Дәріпбек ұйқылы-ояу жатыр еді. Аңқылдаған жел сыбызғының аңыраған бір әуенін еске түсірді. Желпілдеген туырлык сыбызғының тыныс басысынан айнымай ма, қалай?! Сықырлаған шаңырақ сыбызғының шақыр-шұқырына ұқсай ма, немене?! Дәріпбек сырттағы сусылға, шуылға құлақ түрді. Сыбдырлаған қалың тал, күрсінген құрдым көл, көкте жүзген зуыл сыбызғы сазынын қай қайдағы құбылысын көңілге құйды. Дүние түгел сыбызғылатты.

	Жел басыларда жаңбыр тамшылады. Сытырлаған тамшылар сыбызғы тесігінің сытырына ұқсады.

	Бұлт ыдырап, өткінші жаңбыр басылғанда жапсардан айдың сәулесі сызаттанды. Қиғаш шалған сыбызғыға ұқсас нәзік сәуле дірілдеп, талмаурап үзілді.

	Осы сәтте Мәлке шекпенін жамылып, тысқа шықты.

	Дәріпбек ұйықтап кетті.

	Оны Әшрафи оятты. «Қойны-қонышым киқымға толып кетіпті. Жүр, аттанайық!» – дейді.

	Жол алыс болғандықтан алакеугімде аттануға тура келді. Үй иесімен ғана коштасқан үш жолаушы үш түрлі әсерде келе жатты.

	Ұйқысы шала Дәріпбек ауық-ауық есінеді. Жиегі қылтиып, сарғайып шығып келе жаткан күн сары сыбызғыны елестетті. Сыршыл сыбызғының көнетоз күнәлісі көл жағасындағы жалғыз үйде қала берді. Табиғаттың жазықсыз шетінеген шерлі перзенттері шалғайда сыңсып жатқандай...





ҚОШ БОЛ, АБСЕНТ!




	Қатар-қатар орналасқан темір құрсаудағы жылқының тіршілігі бір қалыпты өтіп жатады. Қолдан берген құнарлы азықтан диланған, қоңданған жануарлар тордағы арыстандай әсер етеді. Ауық-ауық тыпыршып, шатқаяқтап, мойнын бұрып, табиғат азаттығын аңсайды. Ішқұсталық асқынғанда кісінеседі. Кәнігі атшы келгенде далаға шығарарын түйсініп, оқыранады.

	Үйреншікті сейіл өлшеулі. Тәуліктің белгілі мезгілі бар. Осы мезгіл кейде кенет бұзылады. Мәртебелі кісілер келгенде кезексіз выводка жасалады. Оның өзі де барлық жылқының пешенесіне бұйырмайды. Асаудың асауы, жараудың жарауы, мүсіндінің мүсіндісі сыртқа шығарылады. Бұндайда сыртқа келіп тоқтаған темір көлікті сезген жылқы басын көтеріп, сейілден дәмеленеді.

	Бір күні жабық қорапты «Уаз» әлдеқайдан сырғып кеп ат қораға басын ірікті. «Кім бар-ау!» дегендей «гук!» деген дауыс шығарды. Аттар ақырдан басын кекжитіп, одырайысып қалды.

	Бұл жолы кісілер сәйгүлікті сәнге шығартпай, қораны аралады. Астанадан келген ақындар еді. Әрқайсысы әр атқа сүйсініп, әртүрлі кідірістеп, білім көрсетісті.

	Заводтың маманы ақалтеке, ағылшын, дон нәсілдес жылқыны қонақтарға таныс етіп, төркінін таратып, апаш-құпаш әңгіме шертіп өтті. Саңлақтардың, желдіаяқтардың заводқа көл-көсір пайда түсіретінін, пешенеге жазылғандарының шетелге сатылатынын айтты. Бұл тұқымға Арабияның, Италияның, Батыс Германияның өте-мөте құштарлығы баспасөз дерегіне ұштасып жатты. Ақынның қайсыбірі қойын дәптеріне жазу түсіре бастады.

	Көп жылқының ішінде жүдеуі біреу-ақ еді. Белі кирелеңдеп, көзінен сорасы аққан айғырдың назар тоқтатар түрпеті жоқ. Ыңыршағы айналған кәрі. Қонақтардың басшысы: «мынау қыршаңқы кімге дәрі?!» – деп кекетті. Маман бұл қыршаңқының атақты Абсент екенін, дүние жүзіндегі сұлу жылқының қартайып, бағуда тұрғанын айтты. Кісілер үйірілгенде, Абсенттің Мехикода бірінші жүлде алғанын, Жапонияда, Батыс Европада би-бәйгеге іліккенін, «жер шарының космонавты» атанғанын қосарлай бастады.

	Ақындардың Абсентті бұрын естігенінен естімегені көп боп шықты. Құлаққа сіңбеген даңқ көкейге ұялай қоймады. «Пошымы қандай?!», «Ыпыны жаман ғой», «Дүние жүзіндегі сұлу жылқы осындай бола ма екен?!» деушілер табылды.

	Осы сөз атшы маманға шаншудай қадалды. Ол бірауық өзімен өзі боп, томсарылып қалды. Бара-бара тұнжырай бастады. Тұманды ойдан сейілген сәтте:

	«Көлеңкеде сұлу тұл. Басқа аттың біреуін көшеге шығарайық. Көз қанықтырыңыздар» деп, көмекшісіне әмір етті.

	Сәске кезі еді. Бұйрат таудан қиялай түскен сәуле жеңсік жылылығын шаша бастады. Қорадан шыққан теңбіл көк ат көзін жалт еткізіп, артынша нілдей бұзылды. Оқыс тулап, тізгін сүйреп, бүйірлей шатқаяқтады. Тулаған атпен арпалысқан жігітке жаттықтырушы: «Бүйде!» деп кәнігі тілде аузына сөз салды.

	Асау ат табанда жуасыды.

	Осы арада оның аты-жөні айтылды.

	Дәріпті Кептер осы! Құлагердің кейпіндегі жануар! Жасы онға қарай кетсе де құнанша жұтынып тұр. Ұзын мойны етсіз басын кекжитіп көрсетеді.

	Қонақтардың басшысы есімі белгілі ақын еді. Біресе Кептерге, біресе тауға қарап, қиғаш қиялданып тұрды. Ақырында: «Асқақ тау, асау жүйрік! Осы екеуі хақында поэма жазуға болады» – деді.

	Жұрт қолпаштап жатыр. Әлі ел аузына іліне қоймаған қораш ақын ғана:

	– Бұл жердің тауы аласа. Бұл – бір. Екінші, жүйрік ат асау болмайды. Ақылды адам секілді сабырлы келеді, ағасы! – деп қарсылық білдірді.

	Топ бастаушы ашуланды.

	– Сен не біліп тышталаңдайсың?! Ақында асыра сөйлеу деген болады. Аласаны асқақ ету қолда. Бұл – бір. Екінші, жуастан жуан шығады. Жуан бордақының бодауына кетеді. Ауыздықпен алысқан Тайбурыл асау болған, шырақ!

	Жұрт жапа-тармағай күлгіштеп, қораш ақынның сөзін теріске шығарды. Ол қыңбай тіктесті.

	– Тайбурыл бәйгеге қосылмай жалғыз жортқан. Ал, жалғыз шапқан ат жүйрік екені бесенеден белгілі.

	Тұлпардың елінде өскен Кемпірбай ақын: «Боз шапса боз озбай ма бурылдан, мен шапсам жер танабы қуырылған» деген. Нармамбет Орманбетов: «Қарасұр аяңдай бер қақпан белім, ор болып қалушы еді шапқан жерің!» деген. Кептер көшірме жасаған Құлагердің мойны ләйлік болған ба екен?! Сыншы Абайдың: «Қой мойынды, қоян жақ, бөкен қабақ» дегені қайда?! Дүние жүзінде барабарсыз тұлпар буданнан шықса, будан деген ұғымның өзінде жұп-жұмыр сурет жатқан жоқ па?!

	Басшы шамданды. Сөз есесін шымшумен қайырды.

	– Тіл мен жаққа сүйенген адамның тұла бойы толған цитат болады. Өз сөзіңді неге сөйлемейсің, сорлы-ау?!

	Серіктері де шенесіп: «Өзің бүйректен сирақ шығарады екенсің» десті. Жас ақынның тұңғиық қара көзі жасаурап, түсі сазарды.

	Қонақтар бір үйде түстікке отырды. Дастархан басында ол өз қиялымен өзі боп әңгімеге араласпады. Ылғи жылқы туралы ойланады. Баяғыда оқыған кітаптары еске түседі. Кітап не?! Мәскеуде оқыған кезінде жүйріктің талайын өз көзімен көрген. Теңбіл көктен, ақкөк аттан жүйрік шықпайды, желгіш шығады. Нағыз саңлақ торыдан, күреңнен, некен-саяқ алқара көктен шығады. Көзі қанталаған ұрыншақ жақынға, көзі төңкерілген сыршыл жануар алысқа шабады. Мыналардың аузының суы құрыған ағылшын нәсілді аттар кәдімгі «таза қанды» ұшқырлар. Бұл – төркінін арабтан алған Шотландия жылқысы екенін, Шотландиядан Америкаға ауысқанын бұлар білмейді.

	Ойының осы арасына келгенде оған сөз беріліп еді. Құлақсыз тіл күрмеліп қалды. Жұрт асықтырғанда:

	«Асқақ тау, асау жылқы туралы поэма үшін!» деп шегере салды.

	Жол бойында ол тағы да жылқы жайында қиял кешті.

	«Жүйрікте нем бар, ерегісте нем бар?!» деп қояды. Бұл күннің жүйрігі де, ерегісі де басқа. Мүмкін, осылардікі жөн шығар. Мәскеудің ипподромы бұл жаққа бұйым емес шығар.

	Оның ойына Абсент қайта оралады. Мәскеудің ипподромында Абсент тамам жұрттың алдында музыкаға орай құбылып, көсіліп, иіліп, текірештеніп, би билеуші еді-ау! Қынама камзол, қара қалпақ киген Лев Филатов құлағында ойнаушы еді-ау! Адам мен аттың ымы-жымы сиқыр қимылға айналғанда мінбеде иін тірескен жұрт шапалақ шартылдатып тұрушы еді-ау! Биші жылқының ілтипатқа мойны иілгенде жалы күдірейіп, кекілі төгіліп, шоқтығын биіктете түсуші еді-ау! Тізесін бүгіп, дүйім жұртқа сәлем еткенде біреулер күліп, біреулер сүйсініп тұратын шақ есте. Сол кезде осы жылқының өз елінен, Алатаудың баурайынан шыққанын білсе, қайтер еді? Бұл жағы түйткілжім.

	Енді пайымдаса, дүниеде жұмбақ көп екен. Күндердің күнінде Абсент қартаяды, өзінің туып-өскен жеріне келіп, ақтық өмірін құрсауда өткізеді деп кім ойлаған?! Ақынды аянышты, мұңды сезім баурап барады.

	Іші уылжып, көңілі қамығады. Бір кезде астанадан Алматыға жазғы демалысқа келіп, қайтар сапарында осынау сақа ақынға арнаған өлеңінде: «Келгенше қайта оралып кім бар, кім жоқ; кетейін сағынышты хат қалдырып!» деп жазған еді. Сақа ақын көңілі босап, көзіне жас алып еді. Сол адам, алдағы аға, былайша айтқанда, алғашқы ұстаз, «қыршаңқы айғыр кімге дәрі?!» деп мұрнын шүйіреді. Онымен тұрмай бұның өзін жерден алып жерге салады. Енді бақса, адамның махаббаты айнымалы сияқты. Қазекең дәріптеген адамды дәріптейді. Дәріптеушіні құлақкесті құлға балайды. Мүмкін, бұл көңілдің ілтипатын, жүректің сағынышын беделді адамға арнамай осынау Абсентке, ол кезде дәуірлеп тұрған сәйгүлікке арнаса, лебізі аяқасты болмас па еді, кім білсін?! Екінші жағынан, түлікке табыну дәуренсіз дәстүр. Оның үстіне түліктің түлігі бар. Қазақ перзентін «құлыным!» десе, ағылшындар сүйікті әйелін сұлу жылқыға баласа, кейбір жұрт есуас адамды атқа теңейді. Бір елге сиыр, бір елге түйе қастерлі. Есек екеш есектің орны өз алдына. Қазақ топырағына бағы заманда «шұбар тушаға» арналған жыр бұл күнде «лақтан» келіп бір-ақ шықты.

	Шәркез сезімнің пендесі іштей алағаржақ тартып келе жатқанда машина басын ірікті. Жол айрығындағы бекет еді. Жолаушылар жапырлап көліктен түсіп жатты.

	Осы арада біраз үзіліс жасамақ. Ақындар топ бастаушыны кеу кеулеп, су жағасына алып барды.

	Тағы да дастархан! Тағы да сөз. Жапан далада тост көтеріс! Бәрі бірін-бірі мадақтайды. Бірінен бірі мақтау дәметеді.

	Ақын су жағалап кетті. Біршама уақыт өткенде оған айқайлап, қол бұлғасты.

	Жұрт темір-көлікке отырарда ол:

	– Мен осы арадан қаламын. Жылқы заводына қайта соғамын, – деді.

	Топ бастаушы ежірейді.

	– Сапардың шырқын бұзып, қалайша жырылып қаласың? Насихат бюросына не бетіңмен көрінесің?

	– Бара жауап беремін!

	Ертеңіне ол кешегі мезгілде, сары сәскеде жылқы заводында жүрді.

	Қабырғасы мұздай жабық жылқы қораны аралап шықты. Көзі шатынап, құлағы едірейген асау аттар желігі басылмаған содыр-сотқал бозбастардай әсер етті. Далаға шығарса бет-бетімен шауып, ұйлығып, құйындатып, көзсіз сойқан салатындай. Ытырынып, ытқып тұрған жараулардың ішінде күйсізі біреу. Баяғы Абсент. Ол бірауық сары аурудан сарғайған шерлі дімкәсқа, бірауық көпті көрген данышпан қарияға ұқсайды. «Ей, асаулар, желіктерің әлі-ақ басылады. Асқанға тосқан болады. Сендер де қартаясыңдар, маған ұқсап тұғырдан түсесіңдер!» дегендей жан-жағына жалқау бұрылып, көзін төңкере қарайды. О бастағы нәркес қара көз – бұл күнде қызыл-қоңыр. Шетін шел баса бастағандықтан шегірленіп те кетеді. Қартайған адамның көз жанары қашып, бозамық тартса, ол табиғат заңы. Абсенттің көзінің өзгеруінде бастан кешкен шаттықтың сағынышы, шердің зардабы жатқандай. Бірауық жас жуғандай, бірауық қан жуғандай әсер етеді. Ақын ойланып тұр. Төрт түліктің ең ақылдысы жылқы болса, жылқының ең ақылдысы – бишісі. Екі аяқтының өзі биден шатасса, төрт аяқты шатаспайды. Адамнан музыканы артық түйсінетін жылқы бар. Бағы заманға көз жетпесе, бертіннің өзінде Тәттімбеттің ақбоз аты домбыраның сазына орай би билегені белгілі. Әнші Балуан Шолақтың аты қаңтарусыз тұрса, одан асқан әнші Ақан серінің қосалқы аты соңынан қалмай еріп жүрген. Атақты Мақпалқара сол.

	Мәскеуде көргенде мынау Абсент те мақпалдай қара еді. Бұл күнде қаракер тартыпты. Құлынында қызыл болғанын, одан қызыл-күрең, одан алқара көк тартып, мақпалқараға айналғанын кәнігі маманнан естіген. Бұл күндері қаракерлігіне қарағанда тарлан ашпастың тұқымынан. Тарлан ашпаса, бұл туғаннан бәйгеге жарамай бишілікке жаралған. Ақын осылай сезінеді.

	Оны қинайтын бір жұмбақ, Абсенттің тұлғасы тұлпардың тұлғасындай. Жотасы тұп-тұтас, басы қағілез, құлағы үшкір, жібек жал, құлан-құйрық, бота тірсек, құйма тұяқ. Танауы қандай жануардың! Қанша шапса шаршатпайтын шелек-танау! Тұла бойындағы бір ғана күдік, мойны ұзындау сияқты. Бірақ бұл биші ғой. Физиканың заңы бойынша, ауыртпалықты көп көрген мүше өзгеріп тұрмақ. Мүмкін, Абсенттің мойны шамадан тыс жаттықтырудың зардабы шығар.

	Не де болса, ақын Абсенттің заманында бәйгеге бір қосылмағанына өкінеді. Әлемдегі ең жүйрік жылқы осы ма, кім білсін! Қазақ бишіден жүйрікті жақсы көреді. Көзі көрмесе де: «Пәленшекеңнің аты бәйгеден келіпті» деп күмпілдеседі. Ол ат бәйгеден қалай келді, озып келді ме, үзеңгілесіп келді ме, онымен жұмысы болмайды.

	Ат құмар ақын бір сәт өзіне өзі наразыланды. «Осы менің өзім керенау-кенже емеспін бе? Бишінің желді аяқтан несі кем? Көз көрмейтін жүйріктен көз алдында мың бұралып, қырық құбылып би билейтін сиқыр артық емес пе?» деп ойлайды.

	Оның ендігі өкініші астанада оқып жүрген кезінде осы Абсенттің жерлес екенін білмеуіне саяды. «Әттеген-ай, жүйрікке ақша тігіп іш күйдіргенше осының қасына неге бармадым, неге маңдайынан тәуеп етпедім, неге Лев Филатовтың қолын қыспадым!» – деп пұшайман болады.

	Біраз тұрып-тұрып: «Жаманның ақылы түстен кейін кіреді» деген осы! – деп бір қойды. Ол тордағы атқа қарап:

	– Абсент, сен кешір! – деді.

	Абсенттің қызыл-қоңыр көзі тұнжырап кетті. Басын қисайтып, тордан асырды. Салпақ ерні жыбырлап, сақалы шошаңдады. Иегінің астына біткен сақалдың бір талы ақ еді. Құнардан айрылған ақ қылшық сүйкімсізденіп тұрды.

	Жылқы отыз жасқа шейін өмір сүреді. Отыз беске келетіні ілуде біреу. Жиырмадан жаңа асқан Абсент тым кәрі. Жалы күлдей көгілдірленіп, түгі қуара бастаған. Басының тамыры білемденіп тұр. Қабырғасы сидам-сидам. Мінер жақ аяғының тізесі шор. Сол аяғы сүйел байлаған. Ақын ақ тұяқтың осал келетінін Урусовтың кітабынан білетін еді. Абсенттің құйма ақ тұяғы биден мүжілгенін өзінше пайымдап тұр. Сорына қарай ат қораның едені цемент. Қауқарсыз тұяқты жегідей жейтінін ойлағанда жүрегі демігіп сала берді.

	Аяныш сезіміне бой алдырған ақын қолын созып Абсенттің басынан сипады. Қант жегізеді деп ойлаған ат аузын ашқанда басы пілдің басына ұқсап кетті. «Қиял шіркін қызық-ау, – деп ойлады ақын, – қорадағы ат біресе арыстанға, біресе адамға, біресе пілге ұқсайды. Қаз-қалпынан аумайтын не бар?!».

	1952 жылы туған Абсент 1956 жылы төрт жасында, қазақша айтқанда, бестісінде Мәскеудің ипподромына алынып, 1969 жылы қайтарылады. Есейгенде кеткен Абсент мекенінің ұңғыл-шұңғылын жақсы біледі. Бұл күнде оны бағып-қағатын адам Мәскеудің ипподромынан күміс сағат тағып, арнаулы айлық алып тұрады. Етене бақташыдан гөрі көлденең ақынға Абсент көбірек іш тартатындай. Ол оған жаудырай қарап, наз-нала төгеді. Оқыраныстың аяғы ыңқылға айналады. «Ақыным, менің жеткен жерім осы!» дегенді төл тілде, тұңғиық түйсікте жеткізеді. Сыршыл ақын да іштей еміреніп, егіліп, сөгіліп тұр. «Төрінен көрі жуық» шақта қапасқа байлап қоймай туып-өскен жерін неге аралатпайды. Ат айналып қазығын тапса, қазықта бір-ақ түн түнемеуші ме еді. «Адасқанның айыбы жоқ, қайтып үйірін тапқан соң» дегенде ата қазақ бауырмал үйірді меңземеп пе еді. Ит арқасы қияннан қашып келетін текті айғырлар ішқұсталыққа шыдаған ба екен?!

	Ақын қиялданады. Осы Абсент бестісінде Мәскеуге кетерінде ойнақ салған жерімен, үйірімен қоштасты ма екен? Дүниенің төрт бұрышын кемемен, самолетпен аралап, «жер шарының космонавты» атанғанда, күндердің күнінде баяғы мекенге қайтып ораламын деп болжады ма екен? Оның ендігі уанышы не, арманы не? Сарып боп жүрек ауруына ұшыраған кәрі айғыр өзінің ұрпағы отыздан астам екенін біле ме екен? Алматының, Киевтің циркінде ойнайтын ұрпақтары атасының ақуалын ойлай ма екен?

	Ақын жылқының табиғаты, нәсілі туралы жазылған кітаптарға сенсе, атты адамша сайрататын жазушыларға иланбайды. «Әй, осы сенікі долбар шығар. Аттың ішіне кіріп-шыққан жоқ шығарсың» деп ойлайды. Сөйте тұра ол осы арада Абсентпен сырласқандай әсерленеді. Ол «Абсент» деген поэма жазады. Мүмкін аты «Қош, Абсент!» болар. Әрине, Ілияс Жансүгіровтің «Құлагерінен» асып түсу қиын. Бірақ бұл биші ғой. Қай ақын бишіні жырлады? Қыз да биші, бөкен де биші, жылқы да биші, қораз да биші... «Ой, мен неғып шатасып бара жатырмын?!» деп ойлайды ақын. Ол Абсентке қарайды, Абсент оған қарайды. Екеуі екі тілде сөйлесіп, егіз жүрекпен түсініседі. Ақалтеке мен қарабайырдан туған будан бишінің енесі Ақкүш болса, одан арғы төркіні мәлім емес. Ақын осыған өкінеді. Жер-жаһандағы сұлу жануардың келешек ұрпақтарға паш болуын тілейді. Оның көңілінде болашақ дастан сазы күмбірлейді. Абсентпен ақын тілмәш керек етпейтін мұңлы музыка арқылы табысады...





МӨР




	Ауданға сапар шеккен жолаушылардың екеуі атты да өзгелері түйелі. Аттысы ауданға қайтып бара жатқан өкіл, қасындағысы «Үшбас» колхозының еті тірі біреуі, ол кездегі тілмен айтқанда, белсендісі.

	Несіне күлесіз, әр кезеңнің өзіне тән атауы болады. Осы күні «пәлен совхоздың молдасымын» деушілердің беті бүлк етпейді. Молдаға қарағанда белсендіге шүкіршілік емес пе?! Осыны мойындасаңыз әңгімені жалғастыруға болады, мойындамасаңыз доғара сала-мыз. Сонда кім ұтады? Бұған жауап жоқ. Жауап тудыру үшін жарты доғадай иілген сұрау белгісі керек. Сіз, әрине, сұрау ма, сауал ма дейсіз ғой. Бай болғыр-ау, ғылыми жаққа барысып қайтеміз, әңгіме белсенді жайында болғалы отыр ғой. Рас, оның қасында өкіл бар. Ол, әрине, зиялының санатына қосылады. Бірақ айтқан кімді көрдіңіз ?! Рас, жол қысқартар сөз болады. Бірақ оның өзі жүріске байланысып жатады. Ілбу бар, аяң бар, желіс бар, шоқырақ бар. Әр қайсысының ырғағы әртүрлі. Бір ақын: «сар желіп «сәулем-айға» салғаным-ай!» депті. Екінші бір ақын оны басып озбақ үшін: «Сар желіп “жиырма бесті“ шырқадым-ау!” деп жазады. Жаным-ау «жиырма бестей» созыңқы, шырқау әнді желіс үстінде қалай шырқадың? Ішегің үзіліп кетпеді ме?!

	Ойын ойын, әзіл-әзіл, шынтуайтқа келгенде жолаушының жүрісінде мән болады. Оны таратсақ ұзап кетеміз. Бұл арада керегі – өкіл мен атқосшының, кешірерсіз, белсендінің жүрісі.

	«Тәйірі, асыра жорғалатқан шығар» дей көрмеңіз. Жорға да емес, бүлкіл де емес, бұлаң құйрық та емес, кәдуілгі аяң. Аяңның әлегі!

	– «Аяңда әлек болмайды дейсіз ғой. Болады екен!» Шамалы сабыр айласаңыз көзіңіз жетеді.

	Тоқетерін айт деп қинамаңыз. Сурет – салуға қиын да көруге оңай. Тоқсан ауыз сөздің тобықтай түйінін шешу үшін тағы да тоқсан ауыз сөз керек. Таразының басындай тең түсіп, теңселіп тұруға керек.

	Сонымен, салт атты екеу түйекештермен бірге бара жатты.

	Астық тиеген түйелердің бірыңғай ырғағы іш пыстырады. Аттылардың озып кетуіне де болатын еді. Әлде бір шаруаны әңгіме етіп біразға шейін қатарласа жүріп отырды.

	Кіші сәскеде шалшық судың маңынан өтті. Су жағасы шүпірлеген бұлдырық еді. Қайыпназаров ердің үстінде ойнақшып:

	– Біз енді сендерден жырылдық. Соңыра қуып жетеміз, – деді.

	Қасындағысы сөз қосарлап жатыр.

	– Қоналқаға бұрын барсаңдар жолдас Қайыпназаровтың келе жатқанын айтыңдар! Керуен-сымақтың басшысы:

	– Әрине ғой! – дей салды.

	Салт аттылар қымқа орағытып қырқаға шығарда біреуі:

	– Шөлейтте шаршап жатқан бұлдырық болмаса су басындағылары аттыны жолатпайды, – деді.

	– Әй, Ысмайыл, осы сен білгішсің-ау! – деп Қайыпназаров насаттанып қалды.

	– Мен айлы түнде өзеннен балық аулаған тырнаны аяғынан ұстаған адаммын! – деп Ысмайыл құс аулаудан апаш-құпаш әңгіме айтып өтті.

	Ысмайыл екі атты шідерлеп отқа қойды да:

	– Ал, Тапал, енді мергендігінді көремін! – деді. Бағанағы «өкіл» де, «жолдас Қайыпназаров» та жоқ, бейне бір құрдасындай «ал, Тапал» дейді.

	Тапал Қайыпназаров қосауызын қолына алып, бүгежеңдеді. Қыранға шығар кезде ойыса жылыстады. Екі түп жантақты паналап етпеттеп жатты. Ентігі басылған кезде мылтық атылды. Бұлдырықтар дүркіреп ұшқанда мерген серігіне қол бұлғап, шалшық суға қарай жүгіре жөнелді.

	Сәлден кейін екі бұлдырықты екі қолына ұстап қайта оралды.

	Күн шыжынай бастады. Бұлдырықтар үйір-үйірімен дүркін-дүркін келе бастады. Мерген шетінен бытырлатып ата берді, ата берді.

	Текті құстарды былай қойғанда қарға екеш қарғаның өзі аспанда ұшып жүріп бір-біріне хабар беріседі. Түйсіксіз бұлдырықтар бас сауғалап кете барды. «Қара бауыр бұлдырық қарайғанша жатады, сары бауыр бұлдырық сарғайғанша жатады» деп арбағанға көнетін байқұстар осы! Шығасысы дерексіз қалып жатыр.

	Екі жолаушы құс атудың қызығымен көп аялдады. Тапал қара терге шомды. Түс ауа атқа қонғанда сұр кителінің арқасы кебіртектеніп тұрды.

	Қанжығаға олжа тізбектеген жолаушылар көсіле аяңдап кетті. Бара-бара кәдімгі бұлаң құйрыққа басты.

	Орта жолда Құрсай деген сай бар еді. Ертеде ұры-қары жататын жер екен, бұл күнде – тірі жансыз мылқау мекиен. Дәл күні кеше басмашылар бұққан жер осы. Ауданнан милициялар келгенде дүркірей қашып тауға сіңіп кетті деседі.

	Құрсайға жақындаған сайын Тапал Қайыпназаров көңілсіз ойға шома бастады. Осыдан он шақты күн бұрын жондағы ауылда отырғанда қоңыр іңірде күтпеген сойқан басталды. Әлде кімдер бейбіт ауылға «Жаққай, Жаққай!» деп ат қойды. Жаққайы – басмашылардың басшысы. Жекетұр қылғанда қашып кетіп құлақтардан қол жинаған қанды қарақшы. Сол адамның сарбаздары оқыстан шабуыл жасағанда ауыл азан-қазан болды. Даңғойлар көрінгенді сойылдап, әлде біреулері мылтық атып, ойран салды. Мал айдап әкетуге келген баукеспелер екі сөзінің бірінде «өкіл қайда?!» деп даурығады.

	Жан тәтті, өкіл жерошаққа тығылды. Оқтаулы қосауызын құшақтаған ол: «Дәл үстімнен түссе жастығымды ала кетемін ғой» деп өзін өзі уантты.

	Ертеңіне осы Ысмайыл күтпеген сыр жарды. Ол өзін сойылдамақ болған Жаққайдың атына қарғып мініп міңгесе шауыпты. «Өкіл қайдалаған» даурыққа «ауданға кетті, ауданға!» деп жауап қатыпты.

	Осы оқиғадан кейін Тапал Қайыпназаров Ысмаил Тағаевты жанындай жақсы көріп кетті. Әрі батыл, әрі тапқыр адамды ауданға ертіп келе жатуында: «кедейдің баласын жоғарылатсам!» деген іштей бір ниет те жатыр.

	Тапал Қайыпназаровтың өзі бірте-бірте жоғарылап келе жатыр. Бір кезде ауылнайға хатшы болды. Одан кейін тері-терсек жинасты. Және де бір ұсақ қызметтер атқарды. Бұл күнде аудандық колхоз союздың бастығы. Бұған ол тамыр-тыныстықпен көтерілмей іскерлікпен көтерілді. Алыстағы ауыл өмірінен аудандық газетке мақала жазды. Аудандық клубта өткен жиналыста сөз сөйледі. Райкомның бюросында есебі тыңдалғанда қаулының жобасын өзі жазып апарды. Сонымен, не керек, дүрдей мекеменің бастығы боп шыға келді.

	Осы сапарында ол шалғайдағы «Үшбас» колхозында айға жуық уақыт болып қайтты. Өкілдің қызметі белгілі. Шаруашылықты тексереді, есеп тыңдайды, нұсқау береді. Бұның бәрі екінің бірінің қолынан келетін нәрсе.

	Қайыпназаровтың бұл жолғы бір олжасы – жас балаларға күміс теңге беріп ұраға тыққан астықты тауып алды. Түйекештердің аудан орталығындағы заготзерноға алып кеткені сол. Ертең аудандық жиналыста Тапал Қайыпназаров тағы да сөз сөйледі. Ұра тінтуге ұран тастайды. Содан кейін ауаткомге ауысып кетуі де ғажап емес. Ол кезде аужер бөлімі жоқ, ауақша бөлімі бар. Оған Қайыпназаровтың қыры жоқ. Бірде, «континент» пен «контингентті» шатастыра сөйлеп ұятқа қалғаны бар. Содан кейін ауақша бөлімін жек көреді. Шот қаққыш қулардан колхоз союзымның өзі жақсы деп ойлады.

	Шіркін лауазым, мың дегенмен, қызық қой! «Жолдас Қайыпназаров» дегеннің өзі неге тұрады?! Ол кезде бүгінгідей пәленше екең деген жоқ, пәленше түгеншеевич те жоқ. Ылғи ресми атау. Атқа мінуден дәмелілер «амансыз ба» деудің орнына «саламат па, жолдас!» дейді. «Жолдассыз» сөз кәдеге аспайды. Атқа мінген әйелді атасының «жолдас келін!» деп атауы сол кезеңнің үрдісі. Осының бәрі еліктегіштіктен бе, жаңалық атаулыға құмарлықтан ба, бұған Тапал Қайыпназаровтың көзі жетпейді. Оның өз атасы мақтаншақ кісі екен, баласы, яғни Тапалдың әкесі, ояздың қалада атбекет болғанда: «әкиян-мәкиян, патшаның зал-үйінде жатыр ма екен біздің атбекет жан!» деп насаттаныпты. Сонда атбекеттің өзі мықты болды ғой. Баласы одан асса патшаның өзіне теңер ме еді, кім білсін?! Әй, қазекем-ай, жарайды, атбекетіңіз өсе берсін, «әкиян мәкияныңыз» не?! Бұл қай тілдегі сөз?! Әлде келешек ғалымдарды күнілгері сынағыңыз келді ме?! Олардың онсыз да шұбар тілден миы ашитынын неге болжамайсыз?!

	Обалы нешік, Тапал Қайыпназаровтың өзі түсініксіз сөзге бара бермейді. Оныкі – қазақтың кәдімгі жалпақ тілі. «Қаулың нашар» екен деудің орнына «қаулың томпақ қой» дейді. Оған кейбіреулер күледі. Мейлі, күлсе күле берсін, күлкі денсаулық сақтайды деседі. Келекелемесе болғаны!..

	Құрсайға келгенше Тапал Қайыпназаров өткен күндерін біршама шолып шықты. Құрсайға келгенде кіжінді. Қашаннан бейбіт елге жат, тылсым сай да осы. Оларды көтерілісші деуге де болар еді. Бірақ қараң-құраңы тым аз. Сондықтан әркім әртүрлі атай береді. Оның қайсысы дәл екеніне Қайыпназаровтың көзі жетпейді. Оның білетіні – бүліктің бір адамнан басталуы. Биыл көктемде Қайыпназаров осы жаққа өкіл боп келді. Бай-құлақтардың сиреп қалған кезі еді. Мінерге жүйрік ат таба алмай жүргенде теміршінің көкқасқасына көзі түсті. «Әй, Жаққай, мынау сәйгүлікті колхозға өткізесің!» – деді. Анау тіптен кесір адам екен.

	«Әскерден аман қалып қалған жалғыз атыма мінбекші екенсің ғой, мә, саған!» деп саусағын көрсетті.

	Содан жанжал басталды. Көптеп-көмектеп алмақ болғанда Жаққай қашып кетті. Екі-үш күннен кейін өкіл жатқан ауылды шапты. Кейін білсе қашып-пысып жүрген адамдар, ұры-қарылар оған қосыла беріпті. Тіпті іші пысқан бозбастар да қосылыпты деседі. Сахараға желік керек, жолаушының бөркін ала қашатындар неден тайынсын?! Ойыннан от шығатынын қайдан білсін?! Қайыпназаров бір жолы бірнеше адаммен бірге келе жатқанда еріккен қызметкерлер «Жаққай, Жаққай!» деп ат қойғанда милиционер мылтық атып әрең тоқтатты.

	Қайыпназаровтың есіне ертедегі бір оғаш оқиғалар түсті. Шамасы жиырмасыншы жылдардың басында болса керек, желігіп атқа мінген адайлардан «Бұларың не?» деп сұраса, «Біз – есерміз!» деп жауап қатыпты. әсердің сұрқия партия екенін білмеген түздіктерден не үміт, не қайыр?!

	Қайыпназаров жымиып күліп алды. Ысмаил болса «Мынаны жын қақты ма?!» деп шошынды.

	Оның естуінше Құрсайда жын-шайтан болады. Аузы қисайғандарды шалыққа жориды. Адамның жүйкесінің әртүрлі болатынын ол қайдан білсін?!

	Саспа, сабаз! Сіздің де жүйкеңізді сынайтын кез келеді...

	* * *

	Сол күні кеште сам жамырай бастағанда олар түйелердің қарасын көрді. Іші пысып келе жатқан Ысмаил:

	– «Аттыға еріп жаяудың таңы айрылар» деген. Анау түйекештерді қорқытайық! – деді.

	– Қалайша қорқытамыз, ей?!

	– «Жаққай, Жаққай!» деп ат қоямыз.

	– Ертең райком талқылап жүрмей ме?!

	– Иіс алмас мондыбайлар ғой. Жұмған аузын ашпайды.

	Екеуі желе-шоқыта жөнелді. Бара-бара кәдімгідей желік бітті. Керуен-сымаққа жақындағанда:

	– Жаққай! Жаққай!! – деп ат қойды.

	Бұлар шынында да Жаққайлар еді. Дүние-мүлкін, азық-түлігін екі-үш түйеге артып меңіреу жаққа ауып бара жатқанда елірмелеген екеуге душар болды. Жаққай түйені тасалап: «Қанды басың бері тарт!» деп, жарау атын шапаттап тұрды.

	Бұл кезде ымырт үйіріліп қалған еді. Шоғырға кіре берген Қайыпназаровқа Жаққай шап ете қалды. Ысмаил Тағаев шамалы артта еді. Жауды танып, бұрыла қашты. Оны екі-үш адам қуа жөнелді.

	Ысмаил Шоғырды айнала қашты. Тура қашқанда құтылып кетер ме еді, кім білсін?! Әлде бір басыр түйсік айналшықтата берді.

	Көп ұзамай Ысмаил қолға түсті. Көпке топырақ шашу қиын, тізгіннен бұйдаланып Шоғырдың ішіне кірді.

	Қайыпназаров жерде жатыр. Ысмаилды да серігінің қасына лақтырды. Қайыпназаров ыңқ-ыңқ етеді. Ысмаил үнсіз. Жаққайлар он шақты адам еді. Апыл-ғұпыл даурығысып қалды.

	– Өлтіру керек екеуін де!

	– Жаққай, өзің ат!

	Осы кезде жұрт қолға түскен екеудің киіміне таласа бастады.

	– Әй, шалбарын да бер маған!

	– Бешпентінің өзі бір қаралық қой!

	– Таза шыштырнай екен! – десіп жатты.

	Тапал мен Ысмаил тырдай жалаңаштанып қалды.

	Жаққайлар жүріп кетті.

	– Атаңа нәлет жанкешті! – деді Ысмаил, – бұдан да атып кеткені жақсы еді.

	– Сен неге айнала қаштың? – деп сұрады Тапал. Ысмаил түсіндіріп жатыр.

	– Үйбай-ау, сен жалғыз өлсең мен ертең не айтам ауданға?!

	Тапал Қайыпназаров:

	– Жігіт екенсің! – деп бір қойды.

	– Е, жігіті құрсын, – деді Ысмаил, – «өлімнен ұят күшті», елге қалай көрінеміз?!

	– Таң атқанша ел табу керек, – деді Қайыпназаров.

	Екеуі шамалы ақылдасқаннан кейін тура жүрмей тау жаққа қарай жүрді. Түн ортасы ауған кезде бір ауылға жетті.

	Иттер құбыжық көргендей абалай бастағанда екеуі ең шеткі үйге кіріп кетті.

	* * *

	Оқиға жұртқа тарап кетті. Қайыпназаров пен Тағаев ауданға келгенде басшылар екіге жарылды. Біреулер күлді, біреулер зекіді. Әйтеуір, жаза болмады.

	* * *

	Арада үш-төрт ай өтті. Ысмаил Тағаев алыстағы ауылдан ауданға келе жатты. Бұл жолы ол атқосшы емес, колхоздың бастығы. Ол кездегі тілмен айтқанда, басқармасы. «Әуеде бар бес қарға, колхозда бар басқарма» деп өлеңдететін кез сол.

	Сонымен, Ысмаил жападан-жалғыз жол шегіп келе жатты. Құрсайға келгенде көңілі елегізіді. Атышулы сай үрей ұшыра ма, қалай?! Ол: «Осы арадан аман өтсем мұртымды балта шаппайды» деп мұртын ширатты. Айран ішкенде жұққан ақты тілімен жалап алатын ұзын мұрт еді. Шудадай ширатылып қалды.

	Құрсайдың жағасында жарты кемер бар еді. Сол кемерден аса бергенде көлденең көк атты кездесе кетті. Кездескен жоқ-ау, анадай жерде одырайып, арқардай едірейіп тұрды. Ысмаилдың жүрегі су ете қалды. Төбе шашы шымырлады. «Қашқан ерге қатын жау», жылыстаса көк аттының тап беруі мүмкін. Ол сыр бермеуге тырысып, атын оқыс бұрып, шиыршық атқызды. Көк атты әрі қарай жылыстай бастады. «Ә, жылың мәлім болды!» – деді Ысмаил, – шамасы, құйысқаның бос біреусің-ау?! Әлде, мүмкін, қарақшы шығарсың?!»

	Ысмаил Тағаев атын желдіретті. Анау адам да желдіртіп, кәдімгідей қаша бастады. Ысмаил қуған адамның қалпын танытып бара жатты. Ызғыта шапса жетіп барар ма еді, кім білсін?! Оған тәуекелі бармай селқос қуды.

	Бара-бара бүйірі қызды. Ол айқайлады.

	– Әй, жақсы жігіт, сен менен қорықпа. Мен баспашы емеспін.

	Анау артына жалтақ-жалтақ қарап:

	– Тұзаққа түсе қояды екенмін ғой, шіркін-ай, ә! – деді.

	Ысмаил Тағаев ымыраға келмек болды, ішінен «жігіт жігітке жолдас» деген осы итті қудалап қайтемін! – деді ол:

	– Әй, жолдас, мен шын айтамын. Сенбесең мынаған қара! – деп қалтасынан мөрді алып көрсетті.

	Анау енді шындап қашты, Ысмаил шындап қуды. Бара-бара қызынып, еліріп, елермелеп, қиқулай бастады.

	Екеуінің аты да қарайлас екен, – аралық мөлшер бұзылмай ұзақ шапты. Ұлы бесін кезінде Ысмаилдың аты барлықты. Ол: «ойнасақ та біраз жерге шаптық қой» деп қиғаш бұрылды.

	Желікпен жолдан шығып кетіпті. Енді ауданға қарай төтелей жүруге тура келді.

	Ылғи адыр, ылғи сай еді. Жүріс өнбей қойды. Қамшыласа аты лоқылдап желіп, ішек-қарнын суырып ала жаздайды. Ысмаил «өзіме де керегі осы еді!» деп бір қойды.

	Ол Үштөбе бойында туып-өсті. Ағайындары қыста құмға көшкенде бұл қыстақта қалды. Қысқа жіп күрмеуге келмей жүргенде оқыс олжаға ілікті. Ірі байлар конфескеленгенде оның пешенесіне ту бие тиді. Келесі жылы жазда «ликбезге» қатысып қол қоярлық дәрежеге жетті. Бұл күнгі колхоз бастығы үшін сол сауаттың өзі жетіп жатыр. Ауданға ақбар жазатын бала сауатты. Ысмаил оған газет оқытып, әр нәрседен хабардар болып отырады. Жиналыста сөз сөйлегенде орысша «и» деген сөзді қосып жібереді.

	Сонымен, кешегі жатақ, сіңірі шыққан кедей, бұл күнде дүрдей колхозды басқарады. Осы сапар ауданға келе жатуында жұрт басқарушының жейтін қамы, шаруашылықтың тауқыметі жатыр. Өз бетімен жүре бергенде осы уақытта аудан орталығының қарасын көріп қалуы да кәдік еді. Енді бекерге адасып, жолсоқты боп, ұнжырғасы түсіп келе жатыр.

	Өкініштен не пайда, Ысмаил Тағаев бұдан жаманында да тойға барған. Бір желіктің азабына шыдайды дағы!.. Ол ұзақ жүріп отырды. Күн кештетті. Құбыла жақтағы бұлт сары жолақтанып, бірте-бірте күреңдеді. Ақырында қанзым-қызыл тартып, ақшамға ұласты. Тарғыл ай түстікте аузын ашып тұрды. Жолаушы: «сен қалай ерте тудың, әй?!» деп таңданды. Сәлден кейін «Ұры-қарыны сен сәулеңмен қорқытсаң мен мөрмен қорқытамын» деп күдірейді.

	Жолаушы: «Жолдас, жеңгей, шамасы сүт пісіріп жатырсың-ау! Мұрттың ұшын жаларлық айраның бар ма?!» деп атының басын шаужайлай түсті.

	Қағанағы қарық, сағанағы сарық боп, ішпей сусындап келе жатыр.

	Әй, Тағаев-ай, түйсігіңіз жоқ-ау! От деген алдамшы болады. Жетпей жатып неге қуанасыз?!

	Адасқан жолаушы бейтаныс ауылға келді. Шеткі үйдің іргесінде, сыртта үш-төрт еркек отыр. Төңкерген келінің үстінен оларға шырағданның сәулесі түсіп тұр. Белдеуде ерттеулі ат байлаулы тұр.

	О, ғажап, Ысмаил бүгін күндізгі көк атты таныды. Дәлірек айтқанда, күміс құйысқанынан таныды. Ол «япырым-ай» дей бергенде көзі аттың иесіне түсті. Назды, нәркес көз адам еді. Ысмаилды көргенде түсі бұзылып сала берді.

	Ол қасындағы кісілерге күбір-күбір етті. Олар ат үстінде тұрған жолаушыға жапырыла қарады. Ысмаилдың құлағына «мөрін тартып алайық!» деген сөз шалынды.

	Не тұрыс бар, Ысмаил Тағаев атын кілт бұрып, кіді тепсініп қалды. Сол сол-ақ екен, арт жақтан шаң-шұң дауыс шыға бастады.

	Ысмаил зытты. «Қашпағанда қорқайын ба!» деген осы. «Қашқан жауға қатын ер». Аналар шандап қуды. Айлы кеште қиқулап, біріне бірі дауыстап, даурығысып келе жатыр.

	Бұл сәттегі қашқынның ойы – ауданның шетіне жетіп құлау. Бірақ жету қайда?! Қуғыншылар барған сайын жақындай берді.

	Ысмаилдың аты тұралап қалды. Жамандатқыр, жеткен жерім осы деп келе жатыр.

	Аттан пайда жоғын білген соң Ысмаил жаяу қашпақ болды. «Мүмкін, бұта-сұтаға жасырынармын» деп ойлады. Абырой болғанда, оның аттан түскен жері биік шоқының етегі боп шықты. Шоқы деуге де келмейді, жалаңаш тасты бірдеңе. Ол жан ұшыра биікке өрмелей бастады. Осы мезетте арт жақтан:

	– Ат! Ат! – деген дауыс шықты. Ысмаил жанұшырып:

	– Атпа! Атпа! – деп жалынды.

	– Әй, әкеңнің аузын... Жаның барда мөрді лақтыр! Өзің қараңды өшір. Бізге керегі мөр! Мөр! – деді біреу. Жан тәтті, Ысмаил Тағаев беторамалға ораулы мөрді лақтырып жіберді. Қуғыншылар ақ сүйек іздеген ойынпаздардай жер тіміскілесіп жатты. Тағаев жоғары қарай өрлей берді.

	...Ол ауданға қарай ұзақ жүрді. Түн ортасында сандық тасқа жантайды. Жусанды жерде жылан болады. Жыланнан қауіпсіз жер – ырақ мен жылтыр тас. Тағаев тасты таңдады. Көп ұзамай ол ұйқыға кетті. «Қара тас ұйқың келсе болар мамық, шын ғашық сұлулықты таңдамайды» деген осы!

	Таң толықсып атты. Дүние нұрға толып тұр. Тек, Ысмаил Тағаевтың көңілінде қаяу бар. Ат жоқ, мөр жоқ. Қамшының қайда қалғанын да білмейді.

	«Үшбастың» құрама қазақтары Ысмаилды көргенде:

	«Тағайдың баласы оқымай-ақ әкім болды» десіп сүйсінуші еді. Ысмаилдың өзі: «көрді де ферма қызды жампоздана, тұсына жетіп келді колхоз бала» деп топ ішінде өлең айтушы еді. Соның бәрі резинкадан ойылған мөрдің арқасы еді.

	Бір заманда қыр қазағы ұлықтан иттің терісіне мөр бастырып алған. Өзінің денесіне мөр бастырғандар «маған ешкім тиісе алмайды», деп ойлаған. Одан бертінде болыстың күміс мөрі шықты. Болыс ұйықтап жатқанда ақ қағазға таңба басып алғандарды Ысмаилдың естуі бар. Тіптен бертінде, осыдан үш-төрт жыл бұрын екі адамның ауылнайлық мөрге таласып, бірін-бірі буындырғанын көргені бар. Одан бұрын, «мөрімді бермеймін» деп қалаға қашқандарды да біледі. Ысмаил Тағаев болса мөрді дау-дамайсыз алды. Кеңсеге тығып кетсе пәле жуымайтын еді. Айдаладағы біреуді қорқытамын деп қағылмас қырсыққа ұрынды. Енді не істемек керек? Ауданға не уәж айтады? Ауылға не бетімен көрінеді?

	Ысмаил Тағаев әрі-сәрі боп тұр. Басы меңзиді, көзіне мөр елестейді...





КЕРТОЛҒАУ


	Дәйекті әңгіме



	Керілген кең даланың үлесіне шығу қиын. Осы дала-ның үстінен қарауыл қараған қаңқалы Қаратау қанша ұзасаң да көз жаздырмайды.

	Ежелгі таудың теріскейін ертеден мекен еткен аудан шаруашылықтарының арасы алшақ-алшақ. Бұл аймақ-тың аумағы Бельгияның көлеміне барабар. Былайша айтқанда, кішігірім мемлекеттің жері.

	Осы байтақ атырапты бірде жеңіл машинамен, бірде жеңіл самолетпен аралап, шолып шыққан этнограф Боранбаев керекті кісілердің бірсыпырасымен тоғыз жолдың торабында түйісті. Бұған тұз-дәмнің айдауы себеп болды. Аудан орталығында өткен мәжілістен қайтушылар сексен километр жердегі Созақ поселке-сіне қоналқалады.

	Біразы сонау алысқа таңертеңгі самолетпен ұшпақ. Біразы сонау Ақсүмбе-Сауысқанға кешкілік астан кейін төл машинамен шықпақ. Поселке осы есімдегі совхоздың орталығы, әрі әртүрлі мекеменің түйіскен жері болғандықтан, қоналқалық қарашаңырақ пен отау көп еді. Бірақ бәтуаласып қойғандай, жолаушылар совхоз партия ұйымының секретары Атабек Асылбековтің үйінде бас қосысты. Көрпе төселген кең бөлмеде жастықты шынтақтап тыныстаған кісілер етене ізет сақтап, біраз тымсырайысты. Кәдуілгі үйреншікті «сіз-біз» еді. Сөз бағып дағдыланған түздіктердің салқын қалпын үй иесі күтпе-ген әзілмен бұзғанда, жұрт жайдарыланып, әңгіменің тамызығы тұтана бастады. Шындық шіркін шыжымдап шығатын болғандықтан, Таңсықбай Боранбаев сабыр сақтап отыр. Таңсықбай осы ауданға арагідік айналып соғуға құмар. Қазақтың қара шаңырағы Қаратау деген ұғым миына сіңіп кеткендіктен келгіштей береді, келген сайын тауып жатқан олжасы, ашқан жаңалығы шамалы. Баяғы тарих, баяғы аңыз, баяғы ертегі. Кәрі таудың жан баспас қиясына, мұғал тастарына түскен таңбалар оған бес саусағындай белгілі. Тілі мүкіс шежірені қаужай-қаужай шаршағанда бөгде біреудің отбасы, ошақ бұтында сайраған қазынаға душар боламын деп ойлаған жоқ-ты...

	Бұл аймақта этнографтың аңдитыны көбінесе сөз, «сөз сөзден туады» демекші, қысыр кеңестің қозғанынан жалықпайтын әдеті бар. Арнаулы әңгіменің баянына сене бермейтін ол кездейсоқ кеңестен түйсік алады. Сұрауға сараң да, емеурінге жомарт. Байырғы кәсібіне тиісі жоқ жәйттерге келгенде де ол ерқаштылық көрсетпей төзім танытады. Өткен дәуір мен осы мезгілдің ішкі байланысын көзге ілінбес нәзік нәрселерден ұғуға тырысады.

	Орталықта бүгін болып өткен аудандық партия комитетінің пленумында мал шаруашылығы жайынан қаралған мәселеге соққанда, қалың ойға кетіп отыр.

	«Жартытөбе» совхозындағы оқыс жұт туралы әркімнің пікірі әртүрлі болуы неден? Біреулер табиғаттың дүлей күшіне шара жоқ деседі. Біреулер тақыр-тұқыр қырқылған қойдың дауылды жаңбырдан ұшып кететінін тілге тиек етіседі. Енді біреулер желдің өтіне орналасқан «Жартытөбенің» жалпы жолы болмайтынын қу тілмен қағытысады. «Қаратаудың баурайында бүтін төбе құрып қалғандай кетікті сағалағаны несі?!» дегенде біреулер кеңкілдесе күледі. Күлкісіз тіршілік жоқ, Таңсықбай да қостап қойды. Осыдан үш-төрт күн бұрын соққан жаңбырлы дауылда шығасыға ұшыраған қыруар қой көшпелі тіршіліктің төркінін ойға оралтады. Ескі шаруашылықтың жаңғырмауын тамырлатуға тырысқан Боранбаевқа отырыстағы бір кісі:

	– Самолет ұшырым жердегі оқиғаны біз кайдан білейік? Қайтарда соғасыздар-дағы! – деп кеңкілдеп күлді.

	Көңілсіз сөзден кұтылуға асыққандай Атабек:

	– Шаруашылықта шарасыз шығасының болатыны рас, ал салғыр-салақтықтың болатыны және рас,– деп жастыққа қисайды. Бұнысы «Осымен бұл әңгіме тамам!» дегені еді. Жұрт тымсырайысқанда, ол:

	– Сіздер көрсеткішке ертең кеңседен қанасыздар. Дастарқан басында айтарым: мынау Құлжабай Жанбаев озық шопан. Өзі аудандық партия комитетінің пленум мүшесі. Бұл кісі жалғыз емес, терезесі тең еңбеккерлері, үзеңгі жолдастары «Созақта» баршылық! – деді.

	– Олар кімдер?

	– Қайсыбірін атайын. Облыстық советтің депутаты Қайырбек Нұрмахамбетов «Созақтың» озық қойшысы, жүз биеден жүз құлын өсірген жылқышы – Сағынтай Қияқбаев, Орман Мараймов, Анарбай Жұмаділовтер де біздің ауылда!

	Әңгімеге «Шудың» парторгі Ақшал Мұқанов араласты. Бір қағытарлығы барын танытқысы келгендей:

	– Атабек Асылбеков жолдас «Жуантөбеден» «Созаққа» жуырда ауысты. Аузының салуы бар екен, астағыпыралла, аузының емес-ау, қадамы құтты екен. Қордалы жерге кезікті. Біз пақыр сонау «Шу» совхозында маса-сонаға жем боп жүрміз, – деп еді. Атабек те сөз есесін жібермей:

	– Маса-сона құйқалы Шуда бұйым ба екен, тәйірі? – деп лекіте күлді. Екеуі түйдей құрдас екен. Әзіл-оспақпен біраз жерге барысып қалды. Халық ақындарының айтысы сияқты қағытпа бара-бара асқынып, әңгіме насырға шапты. «Созақ» пен «Шудың» табысы, кемшілігі жіпке тізілді. Сөз шиеленіскен тұста, Атабек Асылбеков:

	– Ойнасақ та біраз жерге шапқан екенбіз ғой! – деп әзілге жеңдірді. Әзілдің аяғы тұңғиық мұңға айналды. Үй қожасының аңысын аңдыған меймандар үнсіз ізетке ауысты. Әлден уақытта ол:

	– Кешегі Отан соғысында он жеті дүркін барлауға шығып, жасақты жаудан жиырма жеті «тіл» әкелгенде талай қиыншылықты, талай қатерді бастан кештім. Бораған оқтың астында да әзіл-оспақ қалмайды. Әдет шіркінге амал жоқ қой, – деп, қанмайданның қым-қиғаш оқиғасын баян етіп өтті. Әр эпизод дербес тақырып тудырардай. «Соғыстың да ләззаты бар» деп Пушкин айтқандай, қаталдық пен қайырымдылық, сыршылдық пен романтика Таңсықбайды қалың ойға шомдырды.

	Жүйесіз жылдам айтылған шежіреден ұғып қалғаны: Украин жерінде болған оқиғалар, барлаушылардың көзсіз батырлығы тағдыр түйістірген ұлт өкілдерінің – алтайлық Николай Тишиннің, украин Савва Андреевтің, Зейнулла Шаяхметовтың, бурят Андрей Каймаковтың, белорус Иван Боранчуктың – баянды бірлігі. «Кемеге мінгеннің жаны бір». Атабектің әңгімесі әртүрлі елес тудырып, таңсық түйсік қоздырады. Ордені мен медалі он бірге жеткен осынау Атабек Асылбековтің өмір жолы қызықты хиқаядай әсер етеді. Он бірдің екеуі Даңқ ордені. Енді біреу қосылғанда, Совет Одағының Батырына барабар болмақшы. Осының өкінішін Ақшал Мұқанов айтқанда, Атабек өкінішсіз райға көшті.

	– Биыл көктемде біздің ауданды аралағанда, теңдессіз партизан Қасым Қайсенов: «Мені ер қылған жағдай, туған елдің шындығы!» деді. Осындай турашылдықты Бауыржан Момышұлынан да естуліміз. Олардың қасында біз кімнің шікәрасымыз?!

	Атабектің кішіпейілділігі жұртқа ұнап отыр. Ішті ықыласты о да ұнатқандай. Бір кезде ол:

	– Денсаулықты соғысқа беріп қайттық. Сыртым дүрдей болғанымен іштің дерті қалың, жүрек әлсіз. Сөйте тұра, өмірдің өткен жолын аңсайсың. Жуырда Жамбыл қаласына барып қайттым. Оқыған кезді еске түсіріп, көзге ыстық жерлерді жалғыз араладым. Енді украин даласын аралауға пұрсат болмай жүр. Қысқа жіп күрмеуге келмейді! – деп мұңайып отырып қалды.

	...Ішкі толқыныстың шері домбыраға қол соқтырды. Оның күйші екенін Таңсықбай бұрыннан естіген де. Көлденең қолқа салдырмай, жалыныш айтқызбай, ескі серігін толғай бастады.

	Әуелі әртүрлі күйдің, әуеннің басын бұтып-шатып, шерсіз шертпені ермек етіп отыр. Құлақ күйіне орайлас ызыңдардың өзі баурап барады. Бірте-бірте Сүгірдің кәнігі күйлеріне ауысты. «Ілмені», «Бозінгенді», «Шалқыманы» тартып шықты. Бұның шертісі Сүгірдің көзі тірі ізбасарларынан – Төлеген Момбековтен, Генерал Асқаровтан, Ергентай Борсабаевтан бөлек. Нарын турағандай майда. Бипыңдаған биязы жібек дыбыстар қоңыр күздің сары желіндей ызыңдап белестің сағымындай, нәзік толқып, титық құртады. Тыңдаушыдан шыбын ұшпас тыныштық тілейді. Көлденең сыбыр-күбір, оқыс жөтеліс бола қалса, нәшті де нәзік күй үзіліп кететіндей. Сиқырлы, сұлу шертіс кең бөлмеге берекелі тыныштық орнатып, жұртты түгел еліктірді. Осындай бір мезетте Ақшал:

	– Бағанағының бәрі жорта шымшу ғой. Дұшпаның кеміте алмас. Япыр-ау, мынау сұқбаттың шырқын қалай бұзамын? Жоқ, біз таңертең аттанады екенбіз? – деді, бусанған ақсары жүзін орамалмен сүртіп жатып.

	Бұл ауданда екінің бірі, егіздің сыңары домбыра тартады. Бейтаныс бір кісі Тәттімбеттің, Сүгірдің бір-екі күйін жорта шолды да, домбыраны қайтадан Атабекке ұсынып, «Кертолғауды» тартып беруін өтінді.

	– Қонақтар шаршап қалған екен ғой, – деді Атабек.

	– Неге үйдедіңіз?

	– «Кертолғаудан» кейін күй ойналмайды. Сүкеңнің өзі де осыны өсиет еткен-ді.

	Сөз «Кертолғауға» берілді. Домбыра кеш бойындағы кербез китіңнен айрылып, аңырап қоя берді. Булыға екпіндеп басталған күй бірінші тараудың өзінде қырық құбылып, мың бұралып дөңгеленіп тұрып алды. Діңке құртатын дәмді қайрылыс: «Тәри-тәри-тау, тәри-тау, тә-ри-тау-лап» жанды әуез төге бастады. Осы бунақтың өзі таң атқанша жалықтырмайтындай. Бірақ шығарманың аты шығарма. Оның да шамасы, шарқы бар. «Кертолғаудың» екінші тарауы басталғанда күйшінің шебер саусақтары құлдилай жорғалап, екі шекті қат-қабат, алма-кезек шалып, бірде толғай, бірде іле, бірде шымши шертіп, текіректеген дыбыстарды сапырып жіберді. Төрт рет, қайталаулар көкейге еріксіз құйылды. Үшінші тарау алғашқы екеуінен де әсерлі шықты. Булыққан, үйірілген, боздаған дыбыстар бас қосып, бейне бір хормен ән шырқағандай, аңқылдап, аңырап кетті, ІІІанақтың ішінде жатқан сиқыр жыршылар өз тілінде шежіре шертті. Осынау «Кертолғаудан» ұшы-қиырсыз сахараның сан ғасырлық кейпі, сансыз ұрпақтың бастан кешкен тіршілігі, шері, салтанатты көрініс беріп тұрды. Өмірдің өкініші мен уанышы аяусыз әлдиледі. «Кертолғау» кейде сайын сахара шырайындай, кейде шаң тимес саңлақтай, кейде саналы салдай елестеп, әр пенденің арманындай әсер етті. Тіл жеткісіз сұлу дүние көңілдің көзін ашып, ынтық сезімдер туындатты. Біреулер тамсанды, біреулер күрсінді, енді біреулер демін ішіне тартып, сұрланды. Таңсықбайдың басында қызығу мен қызғаныш сезімі қатар ызың қақты. Біз неге адам түйсігін дәл осы «Кертолғаудай» жеткізе алмаймыз», – деп ойлады ол. – «Толғауы тоқсан қызыл тілдің құдіреті күйден неге кем? Абай не себептен ән шығарған?! Қазақтың музыкасы басым ба, әдебиеті басым ба? Осы алуандас сұрақ, күдік толғаныс көңілден шықпай қойды.

	Қарапайым қызметкер Атабек Асылбеков сары майдай сақтаған «Кертолғауды» отардағы малшылар алдында жалықпай тартады. Үгіт пен сауықты қатар жүргізеді. Ет пен терінің арасындағы желіктен пайда болмай, өмірдің ащы, тұщысын көп татқан, ойланған, толғанған кішіпейіл санаткердің жүрегінен шыққан лебіз Атабекті ерекше қадірлі етеді. Сегіз қырлы, бір сырлы жігіттің ішкі әлемі неше қилы тұспал, сүйсініс, тебіреніс тудырады. Осыны сезінгендей, ол:

	– Маған Сүгірдің шәкірті деген атақ жетеді. Ол кісінің саусағында буын жоқ-ты. «Кертолғаудың» өзін қилы-қилы тартушы еді. Менікі – тоғыз тараудың бір нұсқасы, – деп ағынан жарылады.

	Осыдан кейінгі әңгіме кілең күй туралы болып кетті. Атабектің айтуынша, Сүгірдің шығармаларын дәл өзіндей етіп орындайтын адам жоқ. Оның өзі көңіл хошына қарай бір күйдің әлденеше нұсқасын жасаған. Күй атаулының тоғыз тараудан тұратыны сондықтан.

	...«Жолаушының ақысы жүрсе бітеді». Қонақтардың ерте тұруына тура келді. Ұйқы қанбады. Бірақ көңіл сергек еді. Күн шыға аттанған жолаушыларды шамалы шығарып салған Атабек жол үстінде сыр шертеді.

	«Біреуден ілгері, біреуден кейін тіршілік құрған» ол өнерден күдер үзбейтінін, сүйекке сіңген құштарлықтың тарқамайтынын айтады. Совхозда 167 коммунист болса, соның көбісі домбыра дыңылдата біледі. Оқтауды домбыра етіп ән салатындары өз алдына. Күй тыңдамайтын құлақ әсте жоқ. Тіпті үпірмелі-шүпірмелі төл семьяның қолқалайтын сәті де бар. Ол Алматыдан оқта-текте «Кертолғауды» радиодан беретінін қуаныш етсе, алғашқы орындаудың кейбір шала-шарпылығына өкінеді. Күй шіркіннің әсте қайталанбайтынын, шабыт сәтін тілейтінін сыпайы меңзейді.

	Атабек Асылбековпен қимай қоштасқан Таңсықбайлар бірте-бірте ұзап барады. Ұзаған сайын сегіз қырлы, бір сырлы жігіт ойға оралады. Көп күйдің ішінен «Кертолғау» бөлектене түседі. Жүрек қылын шертетін арманшыл «Кертолғау» аңқылдап қалар емес. Таңсықбай Боранбаев күй құдіретін, оның ішінде көкейтесті «Кертолғаудың» қалтқылы құпиясын осы жолы түсінгендей. Этнографка «Кертолғау» тоғыз тарау жолдың әр тарауын саралап, бір жерден жорта тоғыстырғандай. Саған тарих керек пе, салт-сана, әдет-ғұрып қажет пе, оба болған көне ескерткіштер қажет пе, шежіреділгер ме, баршасы осынау толғауда жатыр. Таңсықбай жапанда бұралаңдаған іздерге түскендей сезінеді. Қанша заман өтсе – өшпейтін, шөп-шалам баспайтын сиқыр іздер осы. Жалықпай жүре берсең талай тарихты таратып сабырлы сыр шертеді. Көңілге шыр, қиялға қуат бітіретін бал лебіздер тым баянды. Бір өкініш сол, Атабек Асылбеков енді ешқашан, еш жерде, еш ортада «Кертолғауды» дәл түндегіше бабына келтіре балбыратып тарта алмайды. Мұңлы көңілдің хошынан оянған сирек сәт қайта оралмайды. Бір есептен, сахара күйшілерінің домбыраны нотасыз тартқаны саңлақтың қамшысына барабар болған ба, қалай?! Белгілі бір күйді дәл бір ырғақта, бір нәште қайталаудың қиындығында өнердің құбылмалы, қыры қыран шабыттың айнымалылығы жатпасын?! Шіркін, дүниеге екі келмес шебер шертістер-ай!

	Таңсықбайдың ойына Сүгір оралады. «Кертолғауды» шығарған сабаз! Қысы-жазы киіз үйде көшпелі өмір кешкен баянсыз пенде! Оның тапқан баяны – артында қалған күйлері. Оның ішінде – өте-мөте «Кертолғау». Боранбаев ішінен ыңылдап келе жатыр. Көкірегі «тари-тари-тау, тари-тау-лаған» күмбірлі үнге толып барады...





ҚОС КҮЙШІ




	Қаратау теріскейінің ең бір шұрайлы қойнауы – Қозымалдақ – Сызған. Ежелден суға қанған жер сары шілдені сағына күтіп жатқандай. Тебіндеген көгі көктемнің сәулесіне балапанша аузын ашып тұр.

	Совхоз орталығына Таңсықбайлар кеше кешке таман келген. Түні бойғы кеңес шаруашылықтың жай-күйіне сайған. Биыл Қаратаудың теріскейінде қыс сұрапылдап басталып, аяғы үздіксіз үскірікке айналғанын, ұсақ малдың жұтап қалғанын естіген Таңсықбайдың ұзақ кептен көкейге қондырғаны – бұндай қыстың елу жылда, жүз жылда бір-ақ болатыны.

	Бүгін сол әңгіме совхоз орталығынан тысқары жерде, асқар таудың баурайында қайтадан жалғанды. Бұған осы баурайда жайылып жүрген азғана қысырақ себеп болды.

	– Әйтеуір, жылқы мен түйеміз аман қалды, – деді совхоздың директоры Батырхан Жаппарбеков.

	– Жылқы жануардың сезімталдығы-ай! – деді домбырашы Төлеген Момбеков. – Боран соғарда маялы пішенге қар ызғындады-ау!

	Осыдан барып түліктің қасиеті сараланды. Сөздің соңы тағы да өткен қыстың жұтына соқты.

	Кәрі құлақ ділмарлар бағы замандағы жұттарды әдейі асыра дәріптесіп қояды. Биылғы қыстың қаһарын бөгде қырсықтармен түсіндіруге тырысады. «Қары қалың қаңтарда, боранды наурызда ашатұяқ аштан қырылушы еді. Бұл жолы үйілген шөпті жеуге мұршасы келмеді ғой» деседі. «Суықтың сұмдығынан өкпесі қарайып, іші сары суға жалаң аяқтанды ғой» деседі.

	Күйзелген шаруашылыққа кездесу көңілсіз. Сырттан келген кісілермен жүз көрісуге ұялатын шопандарды жұбатудың тәсілі де Таңсықбайға танық.

	Уанышты малшы қауымның өзі табады.

	– Директор баланың ұнжырғасы түсіп отыр. Азаматтың аман қалғанын медеу тұтамыз да. Мал бір-екі жылда қайта мыңғырып кетеді, – дейді бір ақсақал. Қонақтарды шығарып салуға келген жұрт көңілдене бастайды. Дидарларға нұр кіріп, көздерде күлкі ойнайды.

	Шалғайлы шығында бұл өңір не көрмеген. Құтты қыс, құтсыз қыс, сазды жаз, шаңды жаз, қоңыр күз, қара күз, – осының бәрі теріскейдің сыбағасына талай тиген. Соның баршасына жергілікті ел көнген.

	Өңір сыры осылай болғандықтан әңгіменің желісі өзгеріп, кәнігі салт-санаға ұласты. Көкке жайылған дастарқан басында сауық басталды.

	Шаһар сыртының пикнигіне ұқсайтын отырыстың шырайын даланың домбырасы ашпақ болды.

	Бұл атырапта домбыра білмейтін қазақ кемде-кем. Сол себепті де сауықшыл отырыста екінің бірі домбыраға жармаспайды.

	Ерін жымқырысып, малдас құрысып, бірін-бірі бағысып, ішкі әккілікке билетеді. Сүрінгендері әжуаланатын болғандықтан мін берісуден гөрі, мін алысуды қалайды.

	Әдет осылай болғасын бірінші боп өнер көрсетуге құштар табыла қоймады. Кәрі де, жас та сызылып, сіз бастаңыз, жоқ, пәленше бастасын, десті.

	Қонақтар даңқына қанып келген, бұл совхозда қос домбырашы бар. Бірі жас та, бірі мосқал. Екеуі де Тәттімбеттің, Ықыластың, Сүгірдің күйлерін тартады. Сол екеуі домбыраға қол тигізбей, қасарысып отыр.

	Шіркін, көпті көрген кісіге не жетсін. Мәжілістің жарасымын осы елдің бел баласы Есіркеп Өмірбеков келтірді. Ол қапас құтыда іші пысып жатқан аспапты алып, құлақ күйін дыңғылдата бастады.

	– Еһе, Есекеңнің де қоян-шоқырағы бар екен ғой, – деп сүйсінді, жантайып жатқан бір қу.

	Есіркеп шамданбады. Сүгірдің «Кертолғауын» бұтып-шатып тартатынын, бірақ, мына домбыраның пернесі көптіктен қолы жүрмей отырғанын айтты. Қазақы домбыраға жаттыққан Есіркепті жаңағы қу қағытып өтті.

	– Өзіңіз халықтық бақылаудың бастығы бола тұрып, жаңа аспапты жатырқайсыз. Бұныңыз қалай болар екен, жолдас Өмірбеков?..

	Ғылыми қызметкер Таңсықбай Боранбаевтың қасында белгілі жазушы бар еді. Күлкіге сараң жазушы жымың етіп, қойын дәптеріне жазу түсірді.

	Есіркеп Өмірбеков болса, ауылдастың қағытпасын, жазушының жазуын құлағына ілмей, күй сандығын жорта сабалады да, жас күйшіге ұсынды. Жас күйшінің бастауын қалады. Сонымен, домбыра Генерал Асқаровтың қолына тиді.

	Генерал Асқаров!

	Жасы отызды алқымдаған жігіттің есімі дәл осылай. Әкесі әскери адам екен, генералдық атағы шыққанда туған перзентіне осы есімді әдейі қойған.

	Генерал Алматының консерваториясында аз уақыт оқып, ауыл шаруашылық институтына ауысып кетеді. Бұл күндері осы «Сызған» совхозының бас агрономы болып істейді.

	Агроном жігіт домбыраны керемет жатық тартты. Әуелі Тәттімбеттің «Көкейкестісінен» бастаған ол Құрманғазының «Серперін», «Қайран шешемін» барлық бұралаңын сақтай орындап шықты. Бұның бәрі құлаққа сіңіп қалған күйлер еді. Жақсы суреттің шежіресіндей әсер тудырды.

	Бірте-бірте Генерал Асқаров осы өңірдің әуеніне көше бастады. Қонақтарға керегінің өзі де осы еді. Соны сезгендей, өнерпаз жігіт шертістің нақышын өзгертіп, қаратаулықтардың кәнігі бипаңына басты. Домбыра ішегінің асты-үстін алма-кезек басып, ілуде бір іліп, қоңыр күйлерді бабымен төкті. Сүгірдің көптеген күйлерін біледі екен. «Назқоңырды», «Кертолғауды», «Ыңғай төкпені», «Тоғыз тарауды», «Аққудың әуенін» орындап шықты. Өзінің ең сүйіктісі «Назқоңыр» екен. Бірақ этнограф Боранбаевқа «Кертолғау» қатты ұнады. Тек, күйдің қайталап келетін бунағын жүрдім-бардым қайырғанын ұнатпады. Көлденең тілек бойынша сол бунақты бес рет қайырғанда «Кертолғау» бастапқы қалпына құйыла бастады.

	Таңсықбай Боранбаев университет бітіргеннен кейін домбыра үйренді. Нағыз этнограф болу үшін музыканы ділгер санады. Өз басы дені сау сөйлем құра алмай жүріп жалпақ жұртқа ақыл айтатын тілшілерге ұқсағысы келмеді.

	Таңсықбайдың түсінуінше, «Кертолғау» – Сүгір шығармаларының ең әсемі, ең әсерлісі, Тәттімбеттің «Көкейкестісіне» аздап ұқсайтын бұл күй өмірдің ащы-тұщысын көп татқан, көп жасаған кісінің құнарлы қасиеттерін, асыл сезімдерін танытады. Тіршіліктің қызығы мен қуанышы, қасіреті мен өкініші, үміті мен торығуы шалқыған, сыңсыған, бой жазған, булыққан леп, лебіз лақатында сыршыл бейне береді. Әсіресе, күйдің қайырма бунағы «дөри-до-рой-дөри-до-рой; дөри-до-рой-дөри-доройлап» дірілдеп тұрып алғанда, титық құртады. Бейне бір сары жаздың қоңыр самалы дөңгелене соғып, уанышпен әлдилегендей, әсер тудырады. Біліктілер Сүгірдің еркетотай қыздарға домбыра толғаттыратын тұсы осы деседі.

	Таңсықбай «домбыра толғаттыруды» ойлап кетеді. Күйші күйдің ең әсерлі жерінде сиқыр ырғақты шексіз қайталап, жүйке құртып отырып алады екен. Бұған тәкаппар қыздың дәті шыдамай, булығып тұрған домбыраның мойнын толғап жібереді екен.

	Генерал Асқаров «Кертолғауды» бірте-бірте табиғи қалпына келтіріп, шебер нәшке түсірді. Бағана сабырсыз ширыққан жүйке де орнына келіп, байсалдылық баян тапты. Күй де маңызбен мадырлап, жібектей есіле бастады.

	«Кертолғау» толастағанда қобызшы Ықылас хақында, домбырашы Сүгір жайында әңгіме шертілді. Ықыластың көзін көрген Сүгір тіптен бертінде, 1961 жылы дүние салған. Таманың бір бұтағы – Жөгіден шыққан күйші Қаратау мен Сарыарқаның арасын еркін шарлап, талай өнерпаздан үлгі-өнеге алған. Қобыздың сарынын домбыраға түсірген. Өзі де көптеген күй шығарады.

	Сүгірдің өрік ағашынан тұтас шапқан қызыл-қоңыр шолақ домбырасы болыпты. Сағаттағы жылжымалы үш-төрт пернесі әр күйдің ағысына қарай ысырылады екен. Күйге бойлай келгенде күйшінің иығы бүлкілдеп кетеді екен. Күй үстінде бөгде сөз сөйленсе, сыбыр-күбір басталса, қитығып тартпай қояды екен. Басбілгі домбырашының алдында ол күй тартпаған. Оның шығармаларының бүгінгіге түгел жетпеуінде осындай өкінішті сыр барын Таңсықбай естіген де.

	Сараң Сүгірдің сирек шәкіртінің бірі – Момбеков. Атақты күйшінің шікәмшіл мінезін кешіріп, ыңғайын тауып үйренген Төлеген Сүгірдің есімін атауға аузы бармай, «Сүкең!» дейді.

	Әңгіме желісі үзілгенде домбыра осы Төлеген Момбековке ауысты.

	Совхозда автоклубтың меңгерушісі болып істейтін Төлеген Момбеков – Ұлы Отан соғысының мүгедегі. Шекесінен жараланып, миына зардабы шыққанда хирургияның күші арқылы аман қалған. Бүлкілдеген көрінісі тіл жеткісіз аяныш туғызады.

	Генерал Асқаровтан Төлеген Момбековтың бір айырмашылығы, бұл кісі домбыраны асықпай тартады. Бап тілейтін жүйріктей көпке шейін бұғып отырған себебі шу дегеннен аңғарылды. Қарабайыр жұмыс істеп үйренген мұғал саусақтар да бірден көсілмей өнерін ішке бүгіп, ынталы көңілдерді сынағандай ыңғай көрсетті.

	Жұрт қымыздан қызара бөрте бастаған еді. Басқа желікті күмбірлеген домбыра лажсыз жеңді. Төлеген мана ұзақтап үзілген «Кертолғауды» тартты.

	Бұның тартысы бөлек. Күйдің жалпы сарыны, сазы сақталғанымен жеке үйірімдері бебеулеп басқаша есіп кетті. Нағыз күйші, бір орындағанын сондайлық дәлдікпен қайталамайтыны Таңсықбайға мәлім. Әбден жаттанды деген құбылыстың өзі әр қырынан құлпырып, төл туындыға ұқсап тұрмақ. Төлеген көңіл күйіне қарай «Кертолғауды» өзінше толғағанда осы шындық еске түсті. Шебер домбырашы Генералдың өзі ерекше елтіп, сүйінішпен сызданып отырды. Қою қасты қабағына ауыр ой оралып, шүйіліп қалды. Бақассыз қос күйші тілсіз табысқан сыңайда болды.

	Осыдан кейін Төлеген Сүгірдің «Телқоңырын» шертіп өтті. Төлегенге сабалап тарту жат. Екі ішектің асты-үстін бас саусақпен бірдей алып, сұқ қолымен шертіп тартады. Шебер саусақтар сылқым домбыраның төсінде еркін ойнақшып, бірде шанақтан, бірде сағадан шалып, іліп, толғап, шымшып, ерсілі-қарсылы шертіп, сиқыр ызыңды сансыз құбылтады.

	«Телқоңырды» Сүгір толысқан кезінде шығарыпты.

	Бұған мынадай бір оқиға себеп болыпты.

	Жаңа экономикалық саясат жылдарында Сүгірдің құлынды екі биесі болыпты. Жөгілер Сарыарқаның бергі шетіндегі атақты жеті қоңыр жайлауында отырғанда екі құлынның біреуі құдыққа құлап, пышаққа ілініпті. Сыңарынан айрылған қоңыр құлын екі енені тел еміпті. Өгей ене қоңыр құлынды баурына қанша басса да, өзінің төлін жоқтап кісіней беріпті. Азалы биені аяған Сүгір қоңыр құлынның терісін тұлып етеді. Енесі иіскеп, еріксіз ииді. Тел құлын да серігін іздеп, шырыл қағады. Сай-сүйегі сырқыраған Сүгір сол жазда «Телқоңыр» күйін шығарады. Күйдің басында шалқыған жайлаудың, ортасында ыңқылдаған биенің, аяқ шенінде шырылдаған құлынның суреттеуінде шындықтың бодауы жатыр.

	«Телқоңыр» – өте әсем, сыршыл күй. Өкініш пен уаныш қабаттасып, көңіл қамықтырады. Атышулы «Бозінгенмен» тоқайласып кететін тұстары шығарманың мініндей емес, табиғилығындай.

	Осындай сыршыл күйлер көп шертілді. Құмар қанды. Күн түске тармасты.

	Машинаға қонатын уақыт жақындағанда ауданның басшылары сау ете қалды.

	Аудан орталығы Шолаққорғанда кеше бас қосылған-ды. Облыстық мәслихаттан оралған басшылар көмек күтетін шаруашылықтарды аралауға кеткен. Содан оралған беті осы.

	– «Құтты қонақ келсе, қой егіз табады», – деді аудандық атқару комитетінің председателі Біләл Намаев. – Қыстан аман қалған саулықтар егізден қоздап жатыр.

	Жақсылықтың нышаны естілгенде, уыз қымыз қайта сапырылды.

	Қосымша өтініш бойынша Генерал Асқаров Сүгірдің «Тоғыз тарауын» тартып еді. Аудандық партия комитетінің бірінші секретары Бәкір Ахметов:

	– Күй тартқанда бұның бүкіл денесі селкілдеп кетеді.

	Талайын таба алмай жүр, – деп, қолпаштап қойды.

	Генерал мұңая түсіп:

	– Менің тартысым да, тіпті шарлап Тәкеңнің тартысы да ойыншық. «Тоғыз тарауды» алматылық Жаппас Қаламбаев Сүкеңнің өзіндей аңғартады, – деді.

	«Аңғартады» дегеннен шығады, «Тоғыз тарау» сұмдық зарлы күй. Ықыластың «Жез киігіне» алыстан орайласатын бұл күй, ә дегеннен булығып, екпіндеп басталып, барған сайын үдейді. Тұлыпқа иіген інгендей боздап, бөбегінен айрылған анадай аңырап, қаралы кемпірдің дауысындай жарықшақтанып, ащы зар төгеді. Баяғы жаугершілік заманда белгісізге босқан батырдың, жұртта қалған жаралы шалдың ыстық өксігі де осыған саяды. Қобыздан домбыраға көшкен бұл күйдің иесі кешегі Сүгір болса, төркіні тым әріде екенін екінің бірі байыптамайтынын Таңсықбай сезіп отыр. Аңыздың айтуынша, бәйгеге қобызын қосқан Құлыншақтан қалған сарын еді бұл. Бұл сарынды бала кезінде қобызшы Тасболаттан, ұста Керімқұлдан Таңсықбайдың құлағы шалған еді.

	Енді ол әлдеқашан күдер үзген жоғы сексен белдің ар жағынан табылғандай әсерде отырды. Көңіліне қаяу түсіп, іші уылжып бара жатты.

	Осы кезде аудан басшылары:

	– Ау, Тәкеңнің өзі күйлерін тартпағаны несі. Бұл кісінің шығармалары пластинкаға түскен. Оқта-текте радиодан естиміз, – десті.

	Кішіпейіл Момбеков төл күй тартуға құлшына қоймады. Арғы жақтан ақ-желең жел есіп, шөптің басын жыбырлатып жіберді.

	Жел жақтан орын алған Төлеген домбыраның құлағын қайта бұрап, төл шығармаларын орындауға кірісті.

	«Сарыарқа сапарын», «Жолаушының жалғыз аяғын», «Елуді», «Анаманы», «Қосбасарды» асықпай тартып шықты. Бұлардың бәрі кәміл меншікті күйлер. Тек, алғашқысы ғана Ықыластың «Қорқытына» ұқсап кетеді екен. Таңсықбай соны айтқанда, дауласпай басын шұлғыды. Санаға сіңіп қалған сарынның домбырадан өзінше сөйлегені таңсық боп қала берді.

	Музыка ойнауда саусақтың мәні зор ғой. Төлегеннің етшең де шымыр саусақтары быдықтыққа жол бермей, айқын да сиқыр ызыңдар шығарды. Шалдың қолындай қалтырауық емес, қажырлы, қонды саусақтар домбыра саңлақты емін-еркін билетіп барған сайын ашындырып жіберді.

	Тартыстың аяғы «Қаратау» шертпесіне сайды.

	Домбыра еркелей сыңқылдап, сопы лебіз тартты.

	Таңсықбай бұндай биязы, жұғымтал шертісті көрген емес те. Абай айтқан «тәтті күй» сусын қандыра бастады. Сиқырлы күйдің белдемшелері ылғи үстіңгі ішектен айырылып, төңкерілген формымен ынтықтырды. Күй бауыр жазып: «Төри-тай-тай-тай, тәри-тәри-тай-тайға» басқанда Таңсықбай ішінен қосылып кетті. Ежелгі Қаратаудың барлық арманын, аңызын бойына сіңірген сазды, назды күй «көңілге түрлі ой салады. Күй сүйген Абайлар, Ілиястар, Сәкендер есіне түсті. Олардың дәл осы секілді көкке аунаған көздері көз алдына елестеді.

	Күйші атаулы – сыншы. Төлеген елтушіге өте ырза. Төл «Қаратауды» бірде шалқытып, бірде қамықтырып тойындырмас дәмді ызыңдарды ұзақ сапырды.

	Бипыңдаған майда шертіспен жүрек қылын қытықтап, көңілдің аңсарын ұлғайтты. Күйшінің шабытпен қозғалған денесінен, қызыл шырайлы реңінен терең сыр аңғарылып тұрды.

	Күйшінің болмысында шаттық та, мұң да бар. Көктемнің келісіне, жаздың нышанына жадыраса, қыстың күйзелген елдің мұңына «Қаратау» шертпесін ортақ қылған сыңайда. «Көппен көрген ұлы той» болса, күйшінің оған жүрек лебізімен қосылатыны тілмәшсіз түсінікті еді.

	* * *

	...Былай шыға келе, Таңсықбайдың есіне Қозымалдақ – Сызғанның тарихы түсті. Қой аузынан шөп алмайтын бейбіт елді ишандардың, қожа-молдалардың бәдіктей айналдырған шағы шаяндай шақты. «Қозымалдақ – Сызғандай суға қанған жер қайда, Маңғытай мен Саңғылдай пірге нанған ел қайда?! – деп өлең шығарушылар – аңқау елге арамза молданың өзі еді. Атышулы Аппақ Ишанның арамзалары еді. Солардың шырмауына ілінбей, сахараның бостандықшыл салтын дәріптеген Сүгір сынды күйшілер еді. Бүгінгі Төлеген, Генералдар ілгерімпаз дәстүрдің заңды жалғасындай елестеді.

	Алда Созақ ауданының орталығы – Шолаққорған.

	«Сауда Ишан» дастанындағы «Тұрсың ба аман-есен шолақ қала, ішінде кесапаты мол-ақ қала» делінетін жер осы. Бұл да бір кезде діннің ойнағы болған жер.

	Көне тарихта «Қазақ – Созақ» қатар аталса, Созақ шаһарының жасына өлшеу жоқ. Бір кезде сауда-саттықтың іргелі орталығы болған, Қытайға асатын керуендер жолының түйіскен шаһары бұл күнде төбе, төмпешіктердің астында жатыр. Созақты да, оның ежелгі қанаттас қаласы Құмкент, Саудакентті де, шоқша шаһар Баба-Атаны да Шыңғыс ханның зеңбірегі жермен-жексен етіп жіберген. Қанішер ханның әккілері қорғасын құйған бұлақтар жердің астына кеткен.

	Осынау атырапта туып-өскен Таңсықбай Боранбаев өз өмірін еске түсіріп келеді. Мұрты тебіндегенше елде болады. Есейгенде оқу бітірді. Тағдыр соқпағы этнограф етіп шығарды. Қазақстанның төрт бұрышын түгел аралады. Қызық деректерге қалың дәптер толды. Дерексіз аймақ жоқ. Сонда да оны кір жуып, кіндік кескен жері көбірек тартады...

	Міне, осынау суыт жүрістің өзінде ол талай қорымға бас иіп бара жатыр.

	Шетел басқыншыларымен – Жоңғар қалмақтарымен, қытайлармен, ирандармен шайқастан пайда болған қорымдар осы. Әрқайсысының қаралы есімі де бар. Көпшіліктің көсеміне айналған батырлар мен білімдарлардың күмбездері баяғының белгісін тілсіз сақтаған.

	Қазақ халқының тарихында Қаратаудың қара-шаңырақ екенін 1723 жылғы «Ақтабан шұбырынды» айрықша паш етсе, одан арғы да, одан бергі де күрделі дастарқандардан бұл тауға соқпай өтетіні некен-саяқ дерлік. Қозы Көрпешті Аягөзге аттандырған, алыстан айдаумен келген Айман, Шолпанды да саялата білгені Қара қасқа атты Қамбардың өрісі – жер атты Кендебайдың өрісі болған! Тайбурылды Қобландының қонысы – бала батыр Ер Қосайдың бесігіне айналған! Шораның шешесі бала тілеп Шашты-Әзіздің ақ шеңгеліне түнеген! Бұл тау – қиялдың ғажайыбы «Мұңлық-Зарлықты», діннің аяусыз әжуасы «Сауда Ишанды» дүниеге келтірген. Қырық рудан құралған қазақ елінің сансыз тайпасының басын қосқан. Тілдің құнарын, күйдің көркін, әннің әдемілігін арттырған. Бұл таудың ертегі-аңыздардың алтын бесігіне айналуында сансыз ғасырдың шындығы жатыр. Күрең Сыр мен Сарыарқаның арасында көңілдің құмарындай қарандаған Қаратаудың от алған орманына, тартылған бұлағына, ұшып кеткен майсасына жау кінәлі. Таңсықбайдың көш бастап келе жатып тасқа айналып кеткен кербез шың – Келіншек таудың басына шыққысы келеді. Оның басындағы батырдың басына ұқсас Мыңжылқының дулығасын көргісі келеді. Оның ар жағындағы сұлу Сүмбедегі Ақбикеш арудың Күмбезіне зиярат еткісі келеді. Оған Арқадан соққан жел де, Сырдан соққан аптап та шипадай.

	Таңсықбай тершіген мұрнын сүртеді. «Күрделі еңбекті осы Қаратаудан бастау керек қой. Тас та, бұлақ та, аңыз да, күй де сайрап тұр ғой!» деп ойлады.

	Қасындағы серіктері ән салады. Бағанағы қымыздың желігінің арты осы. Таңсықбай болса, желігер емес. «Ет пен терінің арасындағы қызуға ілесіп қайтемін?!» деп келе жатыр.

	Оның көңілінде әлі де қос күйші. Күмбірлеген домбыра. Этнограф үшін шешуі таусылмайтын сазды күйлер...





ТҰЛПАРДЫҢ ТАҒДЫРЫ




	Аласа таудың етегіндегі жалпақ сазға тігілген үй – жүз қаралы. Бұл Қаратау теріскейі үрдісіне әбі-тәбі тойхана. Үйлер жалпақ сазды айнала, аудандана, арасы алшақ тігілгендіктен, қораш тойхана ұлан-асыр асқа бергісіз.

	Той жасаушы – осы өңірге кірме егіз тайпа.

	Сарыарқа мен Қаратаудың арасында жел айдаған қаңбақтай қысы-жазы көшіп-қонып жүретін алшын-тама етекті ел еді. Біреулер сегіз болыс, біреулер он алты болыс деседі. Осы өңірге сіңіп кеткен екі тайпаның ағасы – Мақы. Бүгінгі тойдың иесі де сол.

	Мақының бармаған тауы, баспаған жері жоқ. Жас кезінде Сарысу бойын, одан жоғары әрлеп, Сайқын тауын жайлады. Арғын-Найманның әкімсінген қулары тыныштық бермеген соң, осы жаққа – Қаратаудың теріскейіне ауды. Мың дегенмен, бұл жақтың елі момын. Кірмені қудалау дегенді білмейді. Тек өзара ғана болмашыға қырқысып қалатын кездері бар.

	Осы жақтан түсірген келініне той жасағанда, Мақының ішкі есебі болды. Біріншіден, жиын-той жақсы өтсе, Мақылардың кірмелігі қолдың кіріндей шайылып кетпек. Екінші ежелгі үрдіс-дәстүрге берік теріскейліктер тойға құралақан келмейді. Тыраштанып, бірінен-бірі асырып, өз атағын шығаруға тырысады. Сайып келгенде, тойға шығарған шығасы екі есе, үш есе қайтады.

	Махының орта-шарқы ордасы – алшақтан дөңгеленген үйлердің қақ ортасында. Талпиған жалпақ үй кірме екенін айтпай танытып тұр.

	Бұл үйге түсуші қонақтар жоқ. Даяшылар ғана кіріп-шығып, кімдерді қайда түсіру керек екенін сұрайды. Ана жақтан, мына жақтан келе жатқан шоғыр-шоғыр топтың алдынан шығып, тойханаға әкеліп, орналастырады. Осы тәртіппен тойшыларды қабылдап жатты.

	Мақының тамыр-таныстары, жора-жолдастары, жекжат-жұралары бір тоғыз, үш тоғыздан тарту-таралғы әкеліп, орданың алдындағы кермені қыбырлаған малға толтырды. Көбісі ашатұяқ, тана-торпақ. Сонау Үшбастан келген белқұдасы ғана кілем жапқан нар әкелді. Бұған бір-екі қылқұйрық қосылды.

	Жұрт түгел жиналып болды-ау деген шамаға бас даяшы ордаға ентіге кірді.

	– Шаштыәзіздің бұлағында шағын шоғыр суға шомылып жатыр. Құйрық-жалын сүзген бәйге аты бар. Асығар түрлері жоқ.

	Мақы тысқа шығып, алақанының астынан қиғаш қарап тұрды да:

	– Әулиенің суына шомылып жатқан кәпірлер – Тілештер ғой, шамасы! Бар, алдын ора! – деді.

	Тілештер суға түскен бұлақты біреулер «Шашты-әзіз», біреулер «Әулие» деп атайды. Екеуінің мәнісі бір. «Едіге» жырындағы Бабайтүкті Шаштыәзіздің соңғысы осы. «Бабайтүктіні» жұрт «Баба-ата» деп те атайды. Ол осыдан қырық-елу шақырым жерде. Ел аузындағы аңызға қарағанда, Баба-ата да, Шаштыәзіз де әулие болыпты-мыс. Алғашқысы – еркегі, соңғысы – ұрғашысы-мыс. Иман сұрайтындардың Баба-атаға, бала тілейтіндердің Шаштыәзізге түнейтіні сондықтан деседі.

	Осы лақапқа қанық Мақы Шаштыәзіз бұлағының басы о баста бұрқылдаған қайнар болғанын, Шыңғыс ханның сарбаздары қайнардың көзіне қорғасын құйып бітеп тастағанын білмейді. Оның ұғымында әулиенің суына шомылуға болмайды. Оған қырқына шыққан сәбиді ғана шомылдырады.

	Қасиетті суды лайлаушылардан тіксініп қалған Мақы үй жанында тұрып, Тілешті ойлап кетті.

	От ауызды, орақ тісті Тілештің істемеген кәсібі жоқ деседі. Бір кезде төңкеріске қатысыпты-мыс. Әлде бір себеппен істі болып, әупіріммен зорға құтылыпты. Кеңес үкіметі нығайғанда, бұрынғы қызметін бетке ұстап, жеті іскердің бірі боп шыға келеді. Тұрар Рысқұловтың қолдауымен назначение алып, жарты жыл болыс та болады. Жергілікті дүмділер дүниені аямай орнынан түсіргенде, сауда-саттықпен айналысады. Бұл күнде қолы бос атқамінер. Жан баққан пенде! Сөйте тұра, беделі әлі күшті.

	Мақы мен Тілештің қарым-қатынасы жақсы. Әне бір жылы сауыққой таманың бойжеткендерімен алақан шертіспек ойнатқалы бері Тілеш етене сырлас боп кеткен. Екеуі орайы келгенде үзеңгі қағысып, ел аралайды. Бір табақтан дәм татысады. Карта ойнайды. Осындай сыйластығы бола тұра, Мақы оған сенбейді. Қойнына сапы тыққан кісәпірдей көреді. Қасиетті суды лайлауында жүрек шошынарлық сыр бар.

	Тілештің руы Бестаңбалының бір таңбалысынан. Біреулер оның арғы тегін татар, біреулер орыс деседі. Мұхаммед пайғамбардың қазақ сахарасын бағындырған заманында сабаудай бес жігіт қолға түсіпті-міс. Жалпақ елді аузына қаратқан хазірет боз биенің қанына саусақтарын малытып, мұсылманға айналдырыпты-мыс. «Бестаңбалының мәнісі осы» деседі.

	Не де болса, Тілеш бұл күнде сұсты адам. Оның атағы күнгей-теріскейге түгел жайылған. Шалғайдағы Сарыарқа да оны біледі.

	Тілеште ежелден нөкер болмайды. Қасына ертетіні бесеу-алтаудан аспайды. Бірақ шетінен ығай мен сығай келеді. Сайдың тасындай сақа жігіттер аттан түскенде қамшысын етігінің қонышына тығып, үрей ұшырады. Қит етсе, бастан тартып жіберетін тасырлар – Тілештің тілсіз айбары.

	Мақы Тілештерді ең оңды үйге түсірді. Бір қап арпаның аузын ашып, босағаға қойды. Өзге тойшылардың жігіт-желеңі түнде тойханадан ұзап шүйгінге ат жайғанда, Тілештің серіктері көлігін қолдан жемдейтін болды.

	Тілеш тойға тартуға қараң-құраң әкелмеді. Түс әлетінде жақсы мен жайсаңдар ордада бас қосысқанда қалтасынан ақша шығарып берді. Қыры сынбаған үш сомдық көк-ала қағаздарды сықырлатып, біріне-бірін жалғастырып, көрнеу мақтанды.

	Тілешке ілескендердің бірі – суырып-салма жырау еді. Руы да Жырау аталады. Тілешке жақын жекжат болғандықтан таңбалыларға ілесіп келді. Кіржамбаз көйлегінің сыртынан шидем шекпен киген жырауға, былайша айтқанда, жарлы ақынға Мақы әзіл-оспақ айтты.

	– Шақалақ мырза! Тілекеңнің жол-жобасын көрдің ғой. Тойға өзің нендей тарту-таралғы әкелдің?!

	Жорта босаға жаққа отыра кеткен Шақалақ ырғалып, тамағын қырнады. Жұрттың ілтипаты ауған кезде өлеңдете жөнелді.



	Той қылып шақырыпсың, Мақы шырақ,

	Ауылың былтырғыдан биыл жырақ.

	Бар еді місетімде жалғыз лақ,

	Бермеді лағымды қызым жылап.

	Тойыңа үш сом ақша әкеп тұрмын,

	Күмісінен кағазы ұзынырақ.



	Жұрт тым-тырыс үнсіз отырып қалды. Саба маңында қара шыбындар ызыңдады. Мақы:

	– Жағыңа жылан жұмыртқаласын сенің! – деп уытты әзілге шаптырды.

	* * *

	Жиын-думан өз салтымен өтіп жатты. Жыршылар жыр айтты. Әншілер ән шырқасты. Беделді үйлерде сырнай мен домбыра құлақ құрышын қандырды.

	Жастардың «Құнтиы», кекселердің «Жиырма бірі» кешкі ермектің бодауына жүрді. Күндізгі құнан бәйге, дөнен бәйгелердің қызығына көпшіліктің құмары қанбай қалды. Ұзын-сонарды жақсы көретіндер: «Тызылдаған ұшқыр шабыс діңке құртты ғой» десті. Шынында да, алысқа айдаған аттарды күтіп отырудың қанибеті қанша! Шартақтап түп тартуға шейін бытыраған ала-шабыр жұрт әр жерде шоғырланып отырады. Балуан күрестіріп, құмалақ ашысып, жорамал әңгіме шертісіп, сәскеден екіндіге шейін ермек кешіседі.

	Осы қызықтың желісі ертең жоқ, бүрсігүні тартылмақшы. Жұрт азанғы шайдан кейін тысқа шығып, кермедегі жүйріктерге назар салумен болды. Бұл сәтте бүйірі қызбаған желдіаяқтарды көлденең көзден қызғану жоқ. Көз өтеді деген ұғым және жоқ. Бәйге аты жалпош салынғанда ғана қашқақтайды. Кермедегі жалаңаш жылқы суға шомылған адамдай бір-біріне ұқсас. Жылқы сынайтын сыншының мыңнан бірі ғана байлаулы аттың аяқ алысын мүсінінен таниды.

	Тілештің жетегіне алып келгені – өзінің атақты Көкқасқасы. Осыдан үш жыл бұрын Арыс бойындағы ағайынынан базыналықпен барымталап алып еді. Бодауынан әрең кұтылды.

	Үш жылдың беделінде Көкқасқа талай бәйгеге қосылды. Көңіл қалдырған жері жоқ. Бірде бірінші, бірде екінші болып келеді. Оның өнебойғы тайталасы сіргелі Әжібек байдың Торалаяғы. Бірде Торалаяқ озады, бірде Көкқасқа озады. «Бап шаппайды, бақ шабады» демекші, пешененің алма-кезек жарылатын кезі бар. Тілеш үшін ең қызығы – Көкқасқаның түпкі тартуға әмсе бірінші боп келетіні. Алыстан шаң шығып, жұрт: «Я, құдай-ай!» десіп тықыршып тұрғанда, Көкқасқаның маңдайы жарқ ете қалады. Тұла бойындағы бір міні – тарту сүймейді. Шікәмшіл адамдай, басы кекжеңдеп, шартақ маңында сыр беріп қояды.

	Араби тектес жылқының алысқа шаппайтынынан Тілеш хабардар. Көкқасқа таза сәйгүліктен емес, күнгейлік будан. Бірақ буданның да буданы бар. Құлан тектес құлагерлер күнгей-теріскейде жоқ. Бұл жақтың жүйрігі күрең мен торыдан шығады. Күреңі жақынға, торысы алысқа шабады. Алқаракөктен тарлан ашқан ақбоздар қолға сирек түседі. Қолтығы сөгіліп болмаған

	Көкқасқаның ұзын-сонар сынағы әлі алда.

	«Атының сыры иесіне мәлім» демекші, Тілеш алдағы жарыстан қауіп илейді. Сасық байдың торысы сағын сындырарын басыр сезіммен түйсінеді.

	Әжібек бұл торыны жабағысында нағашы жұртынан сұрап алған. Нағашысы ыстының ішіндегі Ожырай-Құжығырға алыстан қосылатын кедей тайпа. «Тұлпар түбін табады» деген сөз Әжібектің әмсе үрейін ұшырады. Тілештің дәтке қуат тұтары да қарау – үрдіс. Бүгін таңертеңгі шайдан кейін тойшылардың еті тірісі түгелдей тысқа шыққанда, Тілештер үйде отырып қалды.

	Қара сұр Тілештің шүңірек көзі шүйіле түсіп, түсі қарауытып, серіктеріне тіс жармады. Оның қабағын бағып үйренген жігіттер бір сойқанды көксеп отырғанын күңгірт түйсінді.

	Тілеш болса, бүрсігүні болатын бәйгені ойлайды. Кеше бәйге аттардың бәрін шолып шыққан. Нәсілі әртүрлі жылқының бірі қара, бірі шұбар, бірі күрең. Тіпті жирендері де бар. Бұлардың бәрі алысқа шаппайтын аттар. Тілеш бір сәт ошақтылардың алқаракөгінен шошынды. Бірақ әрі айналып, бері айналып қарағанда, одан да мін тапты. Жауырыны қушықтау, танауы желбелеу екен. «Е, күнгейдің ұшқыры екенсің ғой!» деп топшылады.

	«Ат айналып қазығын табар» демекші, Тілештің қорқатыны – өзіне бұрыннан таныс тобылғы түсті торы боп шықты. Әжібектің Торалаяғы еді. Жотасы тұп-тұтас жылқының омырауы аяққаптай, танауы шелектей. Бота тірсегі құйма тұяғын әдіптеп, әдемі көрсетеді. Төңкерілген сауыры көп суытудан арықтап, сүмпиіп қалыпты. «Жығылғыр, жүнің өліп қалыпты. Алысқа сілтемекші екенсің ғой!»

	Тілештің қазіргі отбасында түнеруінде осы торының лаңы бар. Арғы атасы араби Көкқасқа будан торымен жарысқанда, қандай тәсілмен озбақ? Айла-тәсіл жәрдемдесе қояр ма екен?! Жарыстың аты жарыс. Сайып келгенде, шын жүйрік озады. Рас, күнгейдей емес, теріскейдің бәйгесінде тарту болады. Бірақ бұдан торыны тартушылар да табылады ғой. Сіргелі – етекті ел. Ұран күшейгенде өлген-тірілгеніне қарамайды. Әрі ойлап, бері ойлап келгенде, Тілештің қиянаттан басқа сүйенері қалмады. Ол бағанадан бергі тұнжыраудың шырқын өзі бұзып:

	– Жігіттер, ертең жоқ, бүрсігүні бәріңе бір сынақ бар! – деп, тепшіген бетін сүртті.

	Жігіттер жапырыла қарасты. Тәттіқара жымың қағып:

	– Ішқұста қылмай айтсаңызшы! – деп сойқан тілей бастады.

	Тілеш жібектей есілген қоңыр үнмен ұзақ әңгіме шертіп кетті. Ол болашақ бәйгеден аңдыған аңысын, аңғарған жай-жапсарын, жүйріктердің шама-шарқын егжей-тегжейін баян ете келіп, Әжібектің торысынан шошитынын ашып айтты. Осы тұсқа келгенде арқасы қозып, ашуға булықты. Тілін шайнап сөйлейтін кісі еді. Болмашы тұтыға саңқылдаған дауысқа ауысты.

	– Қыл-кеңірдекке келгенде айтпақшы едім. Бәрін телміргесін дәтім шыдамады. Және күн ілгері пысық боп жүрсін дедім. Бүрсігүні ат тартқанда екіге жарыласыңдар. Көбің Көкқасқаны тартасың. Азың

	– Әжібектің торысын қақпайлап, шеткері шығарып кетесіңдер. Бұнсыз біз көл-көсір олжадан қағыламыз.

	– Төбелес шығып жүрмесе?! – деп қиқақтады қауға сақал Қабаш.

	Тілеш тұнжырай түсті. Ішінен: «Сақалды құл жарытпас». «Бір қарын майды бір құмалақ шірітеді» деп отыр.

	Бұлардың ең жасығы балгер Қабаш еді. Бірақ оның өзінің де бір тіктесерлігі бар. Баяғыда ауылнай атын аударып алмақ болғанда қамшымен басынан тартып жіберіп, абақтыға түскенінде айлалы Тілеш құтқарып алған-ды. Сол Қабаш күтпеген жерден сыр беріп қойды.

	Дертке қуат Тәттіқараның сотқарлығы болды. Ол орнынан атып тұрып:

	– Таңбалыларға керегі төбелес емес пе?! Басыңды орамалмен тартып тастауға бір жапырақ шүберек табылмай ма?! Мен көйлегімді жыртып беремін! – деді. Осы кезде үйге Әжібек кіріп келді. Сасып қалған

	Қабаш: – «Тысс!» – деді.

	– «Тыс-пысты» қайтесің, – деді Әжібек. Естіген құлақта жазық жоқ. Қарау ниеттен қайтыңдар. Күнгейден келген көрмедікке екінші бәйге де жетеді. – Ол екілене түсті. – Е, немене, әрқайсың бір-бір торпақтан айдап қайтсаң кекірегің аза ма?!

	Тәттіқара намыстанды. Тарамыс ұзын денесімен еңкейіп, Тілешке иіле қарап калды. Тілеш басын шайқады. Жүрелей отыра берген Тәттіқара:

	– Қап, қыл-кеңірдек кетті-ау! – деп санын соқты. Әккі Әжібек қасына жігіт ертпей жалғыз келіпті.

	Тілештің қарсы алдына жүрелей отырып, мақалдап-мәтелдеп сөйлеп кетті.

	Ол төскейде малы, төсекте басы қосылған ақ дамбал, көк дамбал елдің мамыражай кезі осы кез екенін, алыстан келген жат жұрттың осы маңға түгел сыншы екенін, ұлыстың ұлы күнінде сәл нәрседен ши шықса ұятына Тілекеңдер мен Әжекеңдердің қалатынын айтып өтті. Аталы сөз еді. Амалсыз тоқтаған Тілеш әңгіменің бетін бұрды.

	– Әжібек, тәңір алсын сені! Жасың жер ортасына келгенше ойын-шынды ажырата білмейсің. Былтыр жора-жолдастарымды әжуалап: «Тұлпар төркінін табады. Әжібектің торысын ұстаймыз» десем, шаппай бер тұлпарды алып қашып кетіпсің. Бас бәйгені қай-қайдағы қоңыраттың тобыры алды. Енді бүгін сарбаздарымды сынайын деген әжуаны шынға жорып, арам тер боласың!

	Әжібек әлденелерді ойланып, отырып қалды. Ақырында оқыс торыққан дауыспен өкпе айтты.

	– Алдыңғы жылы Ожырай-Құжығырдың қолтығына су бүркіп, бәйгеден келген атымды ұстаттың. Екі елді қырқыстырып, алдыңа жүгіндірдің. Билікке не алғаныңа шейін білеміз. Ұстараның жүзіндей құлпырып тұрасың. Айлаңнан қорыққасын былтыр торымды алып қаштым. Олжадан қағылдым.

	Өткен күннің қиянаты Әжібекті ызаға булықтырды.

	Ол ашына түсіп:

	– Тілеш сен, әзәзілдігіңді қашан қоясың?! – деп ежірейді.

	Тілеш шүңірек көзімен шүйіле қарады. Әжібектің қою, қайқы кірпігі жыпылықтады.

	Екеуінің де көз алдынан алдыңғы жылғы оқиға мен былтырғы оқиға өтіп жатыр.

	Алдыңғы жылы Үшбас өзенінің басында, Тартоғайда болған аста бәйгеге жүзден астам ат қосылды. Түп тартуға бес-алты ат түйдектеле шылбыр берді. Әжібектің торысы ию-қию айқай күшейгенде тартуға бой бермей шабысқа шабыс қосты. Қуғын көрген қояндай құлағын қайшылап, құстай ұшты.

	Бас бәйгені алған Торалаяқты Әжібек кейін тігулі үйге кіргізіп, жібек алқаны туырлықтың үстіне лақтырып тастады. Дәл ас тарқар кезде Ожырай-Құжығырлар шоғырланып келіп, үйді аударып, тұлпарды тартып әкетті. Әжібек жер бауырлап, жапа көрген жетімдей өксіді. Осыдан кейін басын орамалмен шарт байлағандар екі жақтан аңдағайлап, ұрысқа әзірленді. Әңгіме насырға шапқанда, ысты-сіргелінің атқамінерлері Тілешке жүгініп, төрелік сұрасты. Қиян-кескі дау бітімге келгенде, Тілештің серіктері қараң-құраң мал айдап қайтты.

	Былтырғы оқиға бұдан бөлек еді. Тағы да бір аста Тілеш пен Әжібек көрші болды. Ертең шабыс болады деген күні іңірде Тілеш жорта күмпілдеп асып-төгіліп отырды да: «Ертең Әжібектің аты ұрланады» деді. Жаман хабарды құлағы шалған Әжібек түнде Торалаяғын алып қашты. Ертеңіне бірінші бәйге Тілештің Көкқасқасына тиді.

	Бұл жиынның жөні басқа. Қалыс кірменің тойына келгендер – сан рудан, сан тайпадан. Бұндай бас қосыста жанжал шығару екінің бірінің қолынан келе бермейді. Дегенмен, жүрекшайлы боп қалған Әжібек Тілештен іштей қаймығады. Оның арам ниетінің үстінен түскенін көңілге медеу тұтады.

	Тілеш пен Әжібек көңілсіз ырғасып отырғанда сырттан күбір-күбір дауыстар құлаққа шалынды. Тілеш іргеден қарағанда кермедегі Көкқасқаны сынап тұрған он шақты адамды көрді. Ішінде Мақы да бар еді. Тілеш: «Ішің майлана бастаған екен. Құрым киізден қоя жегізер ме еді!» – деп бір қойды. Ол тік жағалы ноғай бешпентін киіп тысқа шықты.

	Осы кезде тойхананың шетінде тұрған ақ кемзалды мілисияға көзі түсті. Бұрынғы болыстар бұл күнде аудан аталады. Алыстағы аудан орталығынан мілисаның неге келгені Тілешке қараңғы. Ол: «қаңғалақтап жүріп тойдың үстінен түскен шығар» деп топшылады.

	Ауданның басшылары Тілешке түгелдей таныс, түгелдей сыйлас. Оны тура атамай «Тілеке! Тілеке!» десетіндері де бар. Жасы құралыптастары әзілдеп:

	«Тілеуқұлдан қалайша Тілешке айналып кеттің?!» деп те қояды.

	Аудан деген не? Ел ағаларына сүйенетін мекемелер! Аудандық қызметкерлердің өзі өзара қырқысып жатады. Ескі пиғыл-құлықтан арылып болмаған кез еді. Дегенмен, мілисадан Тілеш іштей шошынды. Бұрынғы ниеттен қайтуға тура келді.

	Ол Мақыны ұзатып әкетті. Анадай жерге барып әнгімелесіп отырды.

	Оңаша әңгіме бүрсігүні болатын ұлы шабысқа сайды. Тілеш жарыстың мөлшерін сұрап еді. Мақы тура жауап бермеді. Тілеш қыстап қоймады. Мақы суырдың терісінен жасаған бұшпақ бөркін алшысынан ысырып:

	– Сусынға қымыз ішіп, жемге тобылғының бүршігін жеген арқалық будандар бұл жақта жоқ қой. Ат өлетін алысқа апара қоймаспыз. Қаратаудың ырымын жасаймыз-дағы! – деп насыбай атты.

	Кәдімгідей бусанып тұр. Той иесінің көңілді сәтін пайдаланған Тілеш:

	– Сұраған жұртқа аттарды шамасыз алысқа айдаймыз дей салшы! – деп қиылды.

	– Өтірікке итересің бе?! Тілеш шамданды.

	– Біздің ел біреуді алдауды өтірікке балайды. Бір ауыз желсөзден нең құриды?!

	– Жарайды, – дей салды Мақы.

	Екеуі керменің қасына келді. Әжібек қара барқытпен әдіптеген ақ қалпағын аударып киіп:

	– Біздікіне жүріп, сусын ішіңіздер, – деді.

	Сусын үстінде ат шабыс әңгіме болды. Ұтымды бір тұста Тілеш.

	– Уа, Мақа, құнан мен дөненнің қызығына қанбай қалдың ғой. Ұлы бәйгенің мәресі қанша шақырым?! – деп сұрады.

	Мақы мүдірістеді. Шын сөйлерін, жалған сөйлерін білмей отыр. Тілештің шүңірек көзі тұнжырап, шүйіліп кетті. Мақы:

	– Арқаның ат жарысын еске түсіргіміз келеді.

	Рабайсыз ұзаққа айдаймыз, – деп салды.

	Тілеш жайдарылана бастады. Тік жағасын қос қолдап аша түсіп:

	– Уһі, тынысым кеңіді ғой! Әкелші насыбайды! – деді.

	Мүйіз шақшаны кисық табан етігінің жалпақ өкшесіне ұрып жатып:

	– Шіркін, Сарыарқа! Құлагер, Қарашегірлердің аруағы қолдай көр! – деп бір қойды.

	Әжібектікінен Тілеш көтбасар болып шықты...

	* * *

	Сол күні шаңқай түсте аттардан қамау тер алынды. Үстіне бала мінген бәйге аттар бапкерлерімен жарыса аңдыздап шауып бара жатты.

	Ең соңғы даярлық, ақырғы сынақ осы қамау тер. Желдіаяққа мініп жарысқан бапкерлер үйреншікті жаттығудан әлдеқайда алысқа шауып, бәйге аттың қолтығын сөгіп, өкпесін өшіреді. Қайтып оралғанда қапырыққа қамайды. Моншақтаған терді тілімен татып, кермегі жоқ болса мәз-мейрам болады.

	Жалпы тәсіл осылай болғанымен, әр бапкердің ішкі есебі бөлек. Аттың жасына, нәсіліне, коңына, жарыстың мөлшеріне қарай баптайды.

	Тілеш Көкқасқасын тасалатты. Әжібек болса, бапкеріне сенумен тынды. Өз жанынан шығарып айтқаны: Мақыдан қанған құпия, жарыстың рабайсыз ұзақтығы. Бапкер: «Ымм! Маған керегінің өзі осы ғой!» деп қу адамша ернін қымқырды.

	Түс қайтқан мезгілде ана жерде де, мына жерде де қамау тер алынып жатты. Әркім өз атынан дәмелі. Бәрі бәтуаласып қойғандай тер татысады. Біреулер: «Бабына келіпті жануар!» деп сүйсінсе, біреулер: «Кермектеу ме, қалай?!» деп бас шайқасады.

	Торалаяқ екінді әлетінде оралды. Қалың сіргелі қаумалап, қираған тамға кіргізді. Тамның тесігіне көрпе, саңылауына тоқым тығып, қапырықтап бітеп тастады. Тамның төбесі ашық еді. Ыстығы қайтпаған күннің сәулесі шақырайып түсіп тұрды.

	Алыстан оралған Торалаяқ ентігіп, барып-келіп тұр. Сауырын тер жуып кеткен. Алқам-салқам омырауынан ақ моншақтар үзіліп түсіп жатыр. Әжібек мәз боп тұр. Ол өзгелерден көргенін істейді. Шыбын жаны қиналған жүйріктің кеудесіне құлағын тосып: «Көкірегі қырылдай ма, қалай?!» деп қояды. Артынша: «Жауды аяған жаралы». Әне бір саңлаудан жел соғып тұр. Бітеңдер тез!» – деп бұйырады.

	Соңғы саңылау бітелгенде тамның іші тіптен күйіп кетті. Төбеден ұйтқыған жел шақырайған күннің сәулесінде ыстық құйын боп соқты. Бұл мезетте Торалаяққа ыстық құйын керек емес, самал керек еді. Күйген өкпеге, тұншыққан тынысқа леп керек-ті. Көкпарда жығылған жылқының жел жағына кісі шықпайтынын Әжібектер пайымдамады. Терге құныққан қара көңілдер өз қызығымен болды. Көзінің еті қанталаған Торалаяқ солықтап, қырылдап, талықсып тұрды да, талмаурап құлай кетті.

	– Ойбой, ойбой! – деп шуласты сіргелілер.

	– «Басына жастық қой! – деп бұйырды Әжібек.

	«Басына жастық қой!» «Тесіктерді аш!» деген ақыл ойына келер емес.

	Білместіктің қарбаласында қымбат минуттар өтіп кетті. Өкпесі күйіп, тынысы біткен Торалаяқ көкірек ауруынан үзілген баладай басын зорға көтеріп, қапырық дүниеге ақырғы рет назар салды. Мұңлы көзінен екі тамшы жас үзіліп түсті. Жаспен бірге өзі де үзіліп кетті. Кешке қарай тойхананың сыртында жалпошты аттар желпініп жүрді. Сыншылар аттардың аяқ алысын ғана аңдасты. Жалпошты ашу – әйел баланың етегін ашумен тең. Оған, әрине, ешкімнің батылдығы бармады.

	Күндізгідей емес, Көкқасқа тасаланбай, көп аттың деңгейінде жүр. Терін үгіп алған жануар басын шұлғып, аяғын сергек, сейдін басады. Шылбыр селкеуленіп, мойнын шұғыл бұрғанда, маңдайы жарқ етеді. Анадайдан қарап тұрған Тілеш: «Пешенеңнен көр, жануарым!» деп насаттанады.

	Баяғыда тасы өрге домалап, қызмет бабымен кете бергенде, бәйге атқа ауыз салмас па еді, кім білсін! Тағдыр шіркін құбылып, осындай құмарлыққа әкеп соқтырды. Тілеш бірауық жазықсыз мерт болған Торалаяқты аяйды. Бұл атырапта Тілешке тең атқамінер жоқ болса, Көкқасқаның теңі Торалаяқ еді. Жақынға шапса Көкқасқа озып, алысқа шапса Торалаяқ озып, екеуінің бәсекесі көздің құртын жеуші еді. Жалпақ елге аңыз боп тараған екі жүйрік арагідік қауышып, үзеңгі қағыса қалғанда, етене жақындай оқыранысып, төл тілде сырласушы еді. Жазғы жайлауда екеуі бір-бірінің даусын алты қырқаның астынан танушы еді. Енді сырласар серігі жоқ данышпандай Көкқасқаның ішқұсталыққа ұрынбасына кім кепіл?!

	Тілеш күйзелісті қиял кешіп тұрғанда, Көкқасқаны жетектеген бала орғытып алдынан өтті. Көкқасқа сұлудай нәркес көзін төңкере қарады. Тіл жеткісіз тұңғиық сыр бар еді. Тілеш ішінен: «Бақасыңнан айрылдың, жануарым!» – деді.

	Осы кезде Әжібек Торалаяқтың басын кесіп әкеле жатты. Өзінде сағынышты сезім болмаса да, әлдекімдерден естігеніне еліктеген еді. Көкқасқа тіксіне қарап, артынша кісінеп қоя берді. Тілештің тұла бойы шымырлап кетті.

	Түнде Әжібек те, Тілеш те дөңбекшіп, көпке шейін ұйықтай алмады. Екеуі екі түрлі қиял кешті. Екеуінің ойы да тұлпардың тағдырына сая берді...





ШЫРМАУЫҚ




	Үдере жортқан төрт жолаушы күн бойы қымқа қиғаш отырған төрт-бес үйдің төбесін көрді. Сәкеннің астындағы ақ бесті оқыс оқыранып, басын кекжитіп, бұрылыс тіледі. Сәкен бейтаныс ауылға қиғаштай қарап, аз ойланғандай болды.

	– Сәкенжан, бұл шамасы, найзагер жөгілердің ауылы ғой. Үйлерінің ұсқынын көрмеймісің, – деді Сәкеннің бірінші жолдасы.

	– Қоңдысы да, қарашаңырағы да сонау шеткі үй, – деді Сәкеннің екінші жолдасы.

	– Күн тым қызарып батты. Ертеңгі суыққа аттарды диландырып алмасақ болмас, – деді Сәкеннің үшінші жолдасы.

	Үш серігінің үшеуінің сөзі де Сәкеннің көкейіне қонды. Тіпті, өзінің топшылауының үстінен түсіп тұр. Тек, өзгелер бұрын айтып үлгіргеніне таңданды. Зады, Сәкеннің кей нәрсені сәл кешігіп ұғатын шабандығы бар-ды.

	Сәкен жымиып күлді де:

	– Ақ бесті бұрылыс тілеп, осы ауылды қалай қалап келе жатыр, – деді.

	Мал қораланып, саябыр тарта бастаған шақ. Суықтан бой тасалаған иттердің көбі абалауға ерініп, суыт жолаушыларды шеткі үйдің дәу көк төбеті жалғыз қарсы алды.

	Сәкеннің бірінші жолдасы:

	– Кім бар-ау?! – деді.

	Іштен кимешекті келіншек шықты. Аттарының омырауын қырау шалған жолаушылардан қаймыққандай төмен қарады.

	– Замандас, бір түндік қонақпыз, – деді Сәкен түлкі тымағының басуын ағытып жатып.

	Келіншектің Сәкенге көзі түсті. Тілі күрметіліп қалғандай ыммен ишарат жасап, үйге кіріп кетті.

	Үйден күңкіл-шүңкіл дауыс естілді. Енді тысқа бәйбіше шықты.

	– Қожайынымыздың басының сақинасы ұстап... – дей бергенде, Сәкеннің бірінші жолдасы:

	– Бәйбіше, мына жігіт – Сейфолланың Сәкені. Қожайыныңыз дидарласса, басының сақинасы жазылып кетеді, – деді.

	Бұл әйел Сәкеннің есіміне қанық екен. Ернін сылп еткізіп:

	– Мүлдем бала екен ғой, өзі! – деп қойды.

	Бәйбіше әлдекімді дауыстап шақырды. Отауға дауыстағандай.

	Соқталдай екі жігіт шыға келді. Сәкеннің атын бәйбішенің өзі байлады. Ал, аттың тартпасын Сәкеннің өзі ағытты.

	Тоңын ойған көңге орын тепкен он екі қанат үйдің ішінде сексеуілдің маздаған оты алдынан жылылық шашса, қаңтардың шиқылдаған аязы арқаңнан қысып кетеді. Кісілердің бәрі сырт киімін жамылып отыр. Сәкен де қасқыр ішігін жамылған. Бірақ тымағын алып тастаған. Тымақты, тақиялы бастардың ішінде оның қою қара шашы, жазық кең маңдайы бөлектеніп тұр.

	Бел шешінгеннен кейінгі «жол болсын?», «әлей болсын» айтылды. Сәкеннің аты-жөнін білгенде, үй иесі:

	– Бәрекелде! Жолдарыңның түскені игі, Сейфолланы естуіміз бар, – деді.

	Түздің рәсімі бойынша қонақтардың есімдері аталып жатты. Сәкеннің үш серігінің үшеуінің де аты-жөні айтылды. Үй иесі болса, өзін былайша таныстырды:

	– Мен – Басықара деген кісімін. Руымыз – жөгі. Мекеніміз жоқ. Жел қуған қанбақтай, қыста ықтасынды жерге тығыламыз. Жазда өріс көп қой. Әне бір жылдары Сарысу бойына шейін барғамыз. Сейфолланы білетінім сондықтан.

	Сәкенге «мекеніміз жоқ» деген сөзінің өзі қызық көрінді. «Бір кештік кеңеске тамызық табылады екен!» деп ойлады.

	Басықара тысқа шықты. Артынан ауыр ырғалып бәйбішесі шықты! Кимешекті келіншек болса, нән қара қазанға үстемелеп су құйып жатты. Босаға жақта екі бала, көңілі жай тапқандай, асық ойнауға кірісті.

	Ымырттың үйірілуі қоюланған сайын сексеуіл отынның жарығы молая түсті.

	Сәкеннің бірінші жолдасы мен Басықара екеуі одан-бұдан әңгіме бастады.

	Сәкен әңгімеге жуық арада араласа қоймады. Жөгілердің қауқарсыз баспанасынан неше түрлі ойға кетіп отырды. Мынау сырт киімін жамылған еркектер, шалбарланған әйелдер, сирағы шытынаған балалар сонау бағы заманнан келе жатқан бейбақ тұрмысты еске салды. Қазақтың тарихын учительская семинарияда оқып жүргенде-ақ зерттей бастаған Сәкен көп елдің, көп атыраудың тіршілігінен хабардар-ды. Бірақ мынадайлық күйкі тірлікті өз көзімен көруі – осы сапарында. Сәкеннің еті тірі деген серіктері, үй иесі мен екі әйел осы отырысты ұжмақтай көріп отыр. Асық ойнаған екі бала да ертең осы жұмақты армандамақ.

	Атамзаманнан келе жатқан осы тіршілікке үй иесі мен Сәкеннің бірінші жолдасының әңгімесі де сай. Жүздің жігін, рудың тайпасын таратудан басталған кеңестері «Пәленше мырза, түгенше шешенге» сайғанда, керенаулықпен Сәкенді ұйыта алмасын сезбеуі – реніш. Жалғыз жылқыға мінгесіп бір-бірінен озбақ болған есердей әсер етіп отырғанын сезбеуі – реніш. Төрт-бес үйдің ханындай Басықараның шіренуі – күлкі. Шым-шытырық жайтта біраз уақыт өтті. Ділмарлықтың кеңесі таусылып, бүгінгі тірлік жайы, шаруа қамы, анау атырап пен мынау атыраптың өткен-кеткені, қуанышы, қасіреті сөз бола бастады. Бұның бәрі Сәкенді қызықтыра бастады. Енді Сәкен әңгімеге араласып, әр нәрсенің басын қозғай бастады. Ортақ әңгіме қысқы қоныс, жазғы жайлауға соққанда, барымта-қарымтаны суреттеп кеткенде, Сәкен өте-мөте тәптештеп отырды. Асыл жылқының тұқымына шейін, шөптердің атына шейін, егжейленіп, әуестеніп отырды. Бұған кейбіреулер таң қалғандай. Басықараның өзі:

	«Қызылдардың комиссары кәкір-шүкірге жеңсік екен ғой» деп бір қойды. Енді, тіптен білгішсініп, жылқыға қоса «ойсылқараның» тегін таратып айтып шықты. Бір өркеш нардың өзін тоғыз таратып, шұбыртып кеткенде, Сәкен қайран қалды. Түйенің өзі жатқан шежіре екен ғой!.. деді ішінен. Оның есіне түйеге мінгесіп Спасскіге оқуға барған кезі түсті. Шыдамды сабырмен алыс жолдың үдесіне жеткен жануардың нәсілдік есімінің есепсіз көп екенін енді жөгінің жалпақ үйінде ғана байқағандай болды.

	Алғашқыдай емес, Сәкен үй иесіне іштарта бастағандай. Сұсты қара көзі күлімдеп, танауы желбіреуді шығарды. Бір нәрсеге мәз болғанда, күлкісі күлкісіне ұқсап тұрды.

	Үй иесінің Сәкеннің бір кештік ілтипатын қызғанғандай, Сәкеннің бірінші жолдасы әңгімеге көбірек килігуді шығарды. Бір ығыты келгенде Сәкеннің өзін мақтай жөнелді. Оның тәкаппарлығы мен кішіктігін, оқымыстылығы мен серілігін айтып келе жатқанда Сәкен көрінеу ұнатпай, қырынды. Колчактың азабынан құтылғалы бері бірінші қырынуы еді. Жолдасы сасып қалды. Әңгіменің желісін қалай үзерге білмей, о да қақырынды. Сәкен жолдасын аяп, жымиып күлді. Нәрестенің дидарындай сүйкімді күлкі жолдасын қайта демеді. Ол енді осы сапардың жайына көшіп, көлік қамын еске алып өтті. Бұның тым ұсақ болар дегендей, шашыраңқы әңгімесінің соңында Сәкенге қайта соқты. Оның Колчактың түрмесінде көрген азабын, түрмеден қашқан сапарын, жаяулыққа, жүдеулікке шыдағанын, елінің көбі танымай қалғанда, шешесінің ботадай боздағанын, ел аузынан, естіген күйінде айтып өтті. Басықара: «Жөн ғой!» Жүкті нар көтереді-дағы!» десе, бәйбішесі: «Е, қарағым-ай!» деп қамықты. Тығыз денелі келіншектің күшті көкірегі тұншыға күрсінгендей болды. Сәкенге мөлдіреп қарады. Көз жанарында аяулы аяныш жатты. Сәкен Ақмоланың түрмесінде жатқанда бейтаныс бір қыздың осындай аянышпен терезеге телміргені бар-ды. Сол көрініс жадына оралды. Сонда Сәкен ішінен: «қарағым, кімнің қызы болсаң да рахмет!» дегенде күндердің күнінде сол аяныш және алдымнан шығады деп ойламаған. Енді сол темірдің екі басының ыстығындай күйдіргі төл сезім Сәкенді ерекше бір бауырмалдыққа бөледі. Сәкен шалқыған жайдары қалыппен:

	– Отағасы, мына замандастың есімі кім? Пішімі біздің жақтың қызына келе ме, қалай? – деді.

	Бай кіржің етті.

	– Түсін шырамытып отырсаң, есімі – Меруерт.

	Төркіні – сайқындар.

	Сәкен енді Меруертпен тілдеспек болды.

	– Замандас, бұрынғы жылдары Ақмолада болған жоқ па едіңіз?

	– Біздің ел Ақмоладан алыс, – деді Меруерт. Даусы сыңғырлап, әсем шықты.

	– Оттамай тыныш отырсаңшы, – деді шүй желке байы шүңірек көзін сүзіп. – Сайқын мен Ақмоланың арасын Сәкеннен артық білемісің?

	Келіншек ұялып төмен қарады. Сәкен шыдамай:

	– Отағасы, жөн сұрасқанның несі шам? Мен үшін замандасты айыпқа бұйырмаңыз, – деді.

	– Ойбай-ау, енді қатынымызға да зеки алмаймыз ба? – деді бай.

	– Зеки алмайсыз! – деді Сәкен сызданып. Басықараның онсыз да қысық көзі мүлдем тарылып,

	шүйіліп кетті. Бір сәт Сәкенмен көз алысып қалды. Басықара шыдап тұра алмай, назарын тайдырды.

	Осы араға келгенде, Сәкеннің екінші жолдасына ерік тиді. Ол Сәкеннің Әулиеата барып, советтің сарбазын алып қайтқанын, арғы-бергі елге жаңа заң жүргізіп, жаңа тәртіп орнататынын айтып өтті. Басықараның қызыл-шырайлы өңі күреңденіп, сазара бастады. Үйдің іші тынши қалды. Қара қазан бұрқылдап жатты.

	Басықара салқын, самарқау дауыспен:

	– Бәйбіше, отауға құрт ездіре берсейші, – деді.

	Бәйбіше кебеже ақтарды да, отауға кетті. Екі баласы бірге кетті.

	Бай біртіндеп ішке кірмек болды.

	– Сәкен шырақ, Арқаны ақтар түгел басып алды деседі. Сен болсаң, сен болсаң қызылдарға бара жатыр екенсің. Сонда бұл өзі қалай болды? Бұл заманның түгіне түсінбей қойдық қой.

	Сәкеннің есіне: «Ойнап сұраса, шындап жауап бер» деген мақал түсті. Ол жас мөлшеріне сай келмейтін байсалды дауыспен:

	– Отағасы, Колчактың халі – күркілдеген көксеу шалдың халі. Оның күні өткен! – деді.

	«Көксау шал» мен «Күні біткен» деген сөз байдың құлағына түрпідей тиді. Бай сыр бермеуге тырысып:

	– Әйтеуір, дүрлігу басылса екен. Қызылдар біз сияқты момын-мондыбайлардың қамын жейді деседі ғой, – деді.

	Сәкен жымиып күлді. Үлкендерге еліктегендей, жіңішке сұлу қара мұртын ширата түсіп, тіл қатты:

	– Момын-мондыбайлардың қамын жейтіні рас. Ал, сол момын-мондыбайлардың қанына семірген шүй желкелердің мойнын үзіп жіберетіні және рас.

	Бай тіксініп қалды. Мүйіз шақшасын мәсінің табанына қағып, насыбай атты.

	Әлгі сөздің бәрін түгел естіген Меруерттің көз қиығы Сәкенге қайта түсті. Көз қиығында үрейлену де, қызығу да бар еді. Сәкен иілудің болмашы мезіретін танытты.

	Сәкен тымағын киіп, тысқа шықты. Жолдастары өре түрегелгесін үй иесі қозғала қоймады.

	Қонақтар үйден шыққанда отаудан келе жатқан бәйбішені көрді. «Меруерттің күндесі көрікті әйел екен» деді Сәкен ішінен.

	Қонақтар шағылдың үстінде шала-шарпы әңгімелесті.

	– Етті астаумен беретін түрлері бар, – деді Сәкеннің екінші жолдасы.

	– Жөгілер – қонақкәдешіл. Сәкенжан, әніңді сайлай бер, – деді Сәкеннің бірінші жолдасы.

	Сәкен керіліп, жұлдыздарға қарады. Жылтыраған, жалтыраған жұлдыздар шолпылы, таналы қыз-келіншектерге ұқсап кетті.

	Бұлар шағылдан түсіп келе жатқанда үйден шаңқ-шұңқ жайсыз дауыс шықты. Жақындағанда, үйден сыңсып шығып келе жатқан Меруертті көрді. Күпісін жамылған келіншек қонақтардан үркіп, ойысып кетті.

	Сәкен бір сойқанның болғанын сезді. Үйге кірмей, қайта шегінді. Аянышқа, ашуға булығып, деміккен көкірегін біразға шейін баса алмай тұрды. Сәкеннің көз алдында миуалы ағашты өсірмейтін шырмауық елестеді. Бетін қырпысаң да қайталап шыға беретін итжанды шырмауықтың тамырын табудың, балталаудың оңай еместігін бір ойлап кетті. Басы-қараларға ақыл дарытып, уәждеп жығу мүмкін емес. Бұларға күш керек. Төрт жолаушыны бұлар шопақ құрлы көрмейді. Қанына қарайса, төртеуін де өлтіріп, аттарын олжаланып, жан білмес жаққа ақ бөкендей ауып кетеді. Сәкен Әулиеатаға асықты. Совет өкіметіне асықты.

	Тағылық тепкісінен туған мұңлы қиялдың уанышына асықты. Келешек күнге, жақын күндерге болымды үміт артты.

	Осы түнде Меруертпен тілдесіп, оған уаныш айтуды арман етті. «Замандас, кімнің қызы болсаң да рақмет! Жасыма! Жігеріңді құм қылма! Қайтарда жердің астына кіріп кетсе де, бұл ауылды табамыз. Сонда емін-еркін сөйлесеміз» демекші. Жауынгер ретінде ақын орайында өзі аңсаған әйел теңдігін осы Меруерттен, кездейсоқ кездескен бір мұңдықтан бастамақшы.





ШЕЖІРЕЛІ САХАРА




	«Осы заман не болып бара жатыр?» – деп ойлайды Әмір Лұғманов. – Біздің шәкірт кезімізде «құл жиылып бас болмас» деген мақалды айтқаны үшін оқытушы орнынан ұшып кетіп еді. Енді екінің бірі қазақтың түбін тексереді, үш жүзге таратып өзара күмпілдеседі».

	Профессор әрі-бері жүргіштеп кетті. Екі қолын пижамасының жанқалтасына салып, қабырғадағы су-ретке қарап тұрды. Иығы жалаңаш әйелдің суреті еді. Профессор жымиып күлді. «Ол кезде бұндай сурет ілудің өзі ұят саналатын еді. Заман өзгерді, ұрпақ өседі, несі бар, тексерсе берсін. Орыстың өзінде «Иван не помнящий родства» деген сөз бар ғой.

	Ол шар айнаның алдына кеп тұрды. Пижамасының өңірі әшекейлі еді. Тағы да жымиды. «Пижама – парсыша «пойжама» деген сөзден шыққан. Бұны да осы күні біліп жүрміз. Біліп жүрген жоқпыз-ау, айтып жүрміз. Демек, бейбітшілік заманның ақиқатқа бір табан жуық болғаны!»

	Профессор Лұғманов жадырай бастады. Ол столға кеп отырды. Бірақ жазуы мандымады. «Таңсықбай Боранбаевтың диссертациясы туралы» деген тақырып сонарға түскен төрт таған іздей боп тұрып алды.

	Осыдан бір ай бұрын «Қазақтардың түпкі тегі қайда» деген мақаланы оқығанда профессор Лұғманов екіұдай ойға кеткен. Таңсықбай Боранбаевтың тырнақалды еңбегі мәселе қоюдың тыңдығымен сүйсіндірсе, сауалының тым шымырлығы кексе көкейге секем алғызған. Сол мақаланың негізінде жазылған диссертациясы бүгін қарлығаштың ұясына өрмелеген жыландай шошытады. Әмір Лұғмановтың қырық жылдық еңбегін заяға шығаратын деректер кәрі көңілге шаншудай қадалып, тыныс тарылтады. Жаяудың жүрмеуі сондықтан. Бүгін кешке жол жүретін профессор шығарып салуға келетін диссертантқа қалдырмақ пікірін аяқтай алмай қиналса бұл да жаман нышан. Тындырымды ғалым ертеңге қашан іс қалдырып көрген?!

	Әмір Лұғманович өзіне ыза болды. Кәрілік шіркіннің жеңе бастағаны ма, немене?! Бұл дағдарыс – қай дағдарыс? Әлде, Абай айтқандай, ашудың уға, ойдың кермекке айналар шағы осы ма?!

	Екі сөйлеу, әрине ұят. «Осылай да осылай» деп сүйкей салуға ниеттенді. Тарлан тарихтың түбінен тартылған ой күдіктеніп, жоғарыға қиғаштай қарады.

	Осы үйдің тұсынан өтіп бара жатқан біреуге көзі түсті. Бешпентін қарына ілген жігіттің ту арқасынан жауырыны мен басы көрінді. Бейне бір мойны жоқ адамдай. Ұзын басын кең иығына қондыра салғандай. Ғалым оқыс селк етіп: «Таңсықбай ғой!» деді.

	Үні тозған тарланның шошынған сөзін естігендей

	Таңсықбай артына бұрылды. Екі қабат дербес үйдің әшекейлі маңдайшасына көзі түсті. Кіді бұрылып, профессордың кабинетін шолды. Шілденің шаңқан түсінде бөлме іші сәулеге толы еді. Профессордың орнынан тұрып кеткенін байқады. «Қонақтары келгенше жұмысынан қол үзбейді-ай!» деп сүйсінді.

	«Мына күшік неге кідірейіп тұр-ей!» деп тіксінді Әмір Лұғманович.

	Жігіт жөнеле бергенде, кәрі тарлан күдікті райдан қайтып: «Шіркін, жастық-ай!» Көп қонақтың ішіне қиярдай жылмиып келмек қой. Көлге шомылуға бара жатыр-ау, шамасы!» деді.

	Әмір Лұғманович сағатына қарады. Кісілердің келуіне біршама уақыт бар екен. «Қырық минуттай шомылады. Жиырма минут жолға мол жетеді».

	Лұғманов бүгін кеште шалғай облыстың шығандағы бір ауданына жүрмекші, жер қазғанда табылған қызық деректерді өз көзімен көріп қайтпақшы. Таңсықбай ертерек келсе де оқасы жоқ еді. Кәрі жеңгесіне қолқабыс тигізудің, өзімсудің айып-шамасы жоқ-дүр. Бірақ бұл иттің өзі тым тыраш. Тәкаппар деуге де келетіндей. Тек, күні түскесін жүздескенде шыбықтай иіліп, шәкірттей шүйіріліп жүрген сыңайда. Ізеті иландырса, сұсты көзі шошытады.

	Таңсықбайдың әлгі бір әзірдегі қалпы Лұғмановтың көз алдына елестеді. Қиғаштан қылиланып, терезе тінтіп тұрды-ау! «Какая дерзость!» деп ашулана бастады.

	Қағаздарын жинап жәшікке салды. «Пікірді ауызша айтып, ауданнан телеграмма жіберермін» деп түйді. Көкірегі жыбырлағасын алтын портсигарды ашып, шылым шекті. Әдеттен тыс ішке қатты тартып, түтінге қақалып қалды. Шиқылдақ жөтелін зорға басып: «Ау, маған не болы? Қорқормен наша тартып көргенде шашалмаған сабаздық шақ қайда, жаным-ау?!» деді.

	Кең бөлменің ішін аралап кетті. Жуырда ғана сірнемен ысқыланған жылтыр еден сықырлап жатты. Көпті көрген еден: «Әлі де салмағың қаша қоймаған екен» дегендей болды.

	Лұғманов диванға қисайды. Сағатына қарап:

	«Киінуіме шейін жарты сағат бар екен» деді.

	Уақыттың мөлшері есіне Таңсықбайды түсірді.

	«Комсомол көлінде жүзіп жүр-ау, ит?!»

	...Әмір Лұғманович өзінің жастық шағын ойлап жатыр. Ия, о да Таңсықбай секілді солқылдаған бозбала болды. О да шаңқай түсте көлге құлаш ұрды. Бұл күндегі тіршілік – шым-шымдаған шықпа жанымның аз-ақ алды. Әрине, кәріге қарағанда, жастың қызуы күшті. Әрине, жастың қазынуы терең. Әрине, ғылыми жұртшылықтың ықыласы енді Таңсықбайларға аумақ... Лұғмановтың костюмында қисап жоқ. Әр маусымның киіміне әр шкаф арналған. Шілде киімін сақтаған шкаф шағын еді. Өзі ашып, ақ-сұр, көк-сұр, қошқыл-күрең, сары-күрең костюмдердің қайсысын киюді ойлап тұрды. Аса сәндісін кисе, қонақтардан бөлшектеніп кетпек. Ең қорашын кисе, жорта қораштық жарамсыз болмақ. Сұрыптай келе орташасына тоқталды. Әрі кешке осы күйінде жолға шығуды оңай көрді.

	Шар айнаға қарады. Көк-сұр бешпент дөңгелек жүзіне қонымды екен. Көйлекті де үйлесіміне қарай таңдады. Талай буынның көзін көрген Әмір Лұғмановичтың қай заманда қалайша киінгені есіне түсті. Сән де, салтанат та өзгеріп тұрады. Игі қауымның санатына кірген баяғы бір кезеңде, осындай шалқыған сары жазда, астары ақ жібек көйлектің өзі сәнге жүрді. Одан беріде чесуча деген шықты. Бұл күндері не киемін десең де еркің.

	Сайқымазақтарға лайық күлді-бадамнан, ала-бажақтан басқаның бәрі профессорға баршылық.

	Ғалымға киім-кешек талғау келіспейді дегенге Лұғманов бүтіндей қарсы. Архимедтың, Коперниктің, бертіндегі Ломоносовтың алқам-салқамдығы оған заң емес, білімдері, еңбектері ғана ғибрат. Жаппай өскен заманда, екінің бірі ғылымға талпынғанда, сәнхананың арнаулы журналы тарағанда киім мұнтаздай болуға керек деп ойлады. Шалбардың қыры түсіп, көйлектің жағасы сынса, инабатты кісі үшін үлкен мін. Ол түгіл, Лұғмановтың түйсінуінше, киім-кешегі таза жан таза ойланбақ, таза жазбақ. Ұзақ өмірдегі тарау-тарау тәрбиенің мүлтіксіз түйісетін бір жері осы.

	Әмір Лұғмановичтің мінезіне қанық жора-жолдастары дәл айтылған уақытта жиналды. Шамалы ерте келгендері баудың шетіндегі қайқаң орындықта тыныс алып, аяқ киімінің шаңын қақты. Аулаға бәрі бірге кірді. Бұлардың алдынан малай шықпай, бәйбішесінің өзі шықты. Шетінен шытырайып киінген зиялылар семіз сары бәйбішенің қолынан сүйіп жатты. Ләтифа ханым толық денесіне шәркез нәзіктік көрсетіп, келіншекше майысты. Күлгенде, алтын тісінің сәулесі көз тартты.

	Келушілер кабинетте қабылданды.

	Күнде көрісіп жүрген кісілер әңгімені неден бастауды білмегендей, біраз үнсіз отырысты. Жауыр болған «мал-жан аман ба?» айтылмады. Зиялылар жүйесіз сөзге баспайды. Пысықсымған біреуі шойыннан құйылған бүркіттің күміс тырнағын мақтамақ боп еді, ешкім қоштай қоймады. Әмір Лұғмановичтің өзі алыстағы әлденені еске түсіргендей, сол көзін қысып, ауыр ойланғанда бетінің әжімі қоюланды.

	Оның қас-қабағындағы осы құбылысты әркім әр түрлі жорыды. Әккілердің ішкі болжамын Лұғманов та аңғарды. Бүгінгі әңгімені құстан, құсбегіліктен бастауды өзіне тиімсіз көріп:

	– Қане, ас піскенше мына бір ұзын қазыларға аралас шөп-шалам қаужай отырайық, – деп кісілерді дастарханға шақырды. Бәйбішесі болса:

	Банкеттің тәртібін бастан өткерген ол жұқалаң ас үстінде әңгіме шерте бастады. Қаланың адамдары көрмедік. Жылқы еті болса аузының суы құриды. Ал, шындығында, жылқының жылқысы бар. Ертеде қазақтар неге ту бие сойған? Неге боз бие шалған? Қонаққа соятын құлынды неге енесімен бірге айдаған? Сіздер, мінекей, қазы қаужап отырсыңдар. Бұл бір-ақ түрі. Шіркін, бес қазы қайда? Кіндік қазы қайда? Төс қазы, мырза қазы, қос қазы, жая қазы, тел қазы қайда? Тағысын тағылары және бар еді-ау?! Әмір Лұғманович жөтеліп жатып:

	– Склероз бола бастадық па, қайдам?! – деп бір қойды.

	Декан орайлы сөзін қыстырып жатыр.

	– Әмір Лұғманович, сіздің атаған қазыларыңыздың өзі анау-мынау диссертацияның тақырыбы ғой...

	– Пәлі! – деп Әмір Лұғманович байғыз басын шалқайтты. – Тамақ та ғылымға тақырып бола ма екен? Ас ішпейтін адам болмайды. «Ас ішпейтін адам бар» десе, әңгіме басқа.

	– Дүрдей бір жазушы жауырын мен жамбастың, асықты жілік пен тоқпан жіліктің айырмашылығын жазыпты, ой, ұялғаным-ай! – деді декан.

	– Әй, бұның шын болса сен өзің дарынды антұрған болдың ғой, – деді оған Лұғманов.

	Жұрт ыңғайсызданып қалды. Лұғманов түсіндіріп жатыр.

	– Сезімтал, дарынды адам біреу өрескел сөз сөйлеп тұрса залда отырып бетін басады. Ұялшақ адамның құлағы қызарады.

	Инабатты ғалымның ойнақы сөзі жұртты батылдыққа қарай шақырды.

	Алғашқы тост қарашаңырақтың құттылығына, Ләтифа ханымның салмақтылығына арналған. Ендігі лебіз, әрине, Әмір Лұғмановичтың тәтті сапары туралы болмақ. Бұны осынау жұрттың көбі біліп отыр. Пысықсымған декан тамағын қырнай бергенде есіктен Таңсықбайдың басы көрінді. «Кел, кел!» деуші бола қоймаған соң басын тартып алды. Осы кезде тамағын қырнағын декан:

	– Әмір Лұғманович игі сапарға шыққалы отыр ғой... – дей бергенде, сапаршы оның сөзін бөліп:

	– Әуелі ана баланы шақыршы! – деді. Таңсықбай ішке кіргенде, профессор тұлданып:

	– Кіржампаз бешпентті қарыңа іліп, есіктен жылтыңдау немнің үрдісі? – деді.

	Таңсықбай кешіккені үшін кешірім сұрады да, ең шеткі орындыққа отыра кетті.

	Профессордың шәкіртті жығып бергені жаман болды. Сөз сөйлеушінің көбі-ақ Таңсықбайды қағытып өтті. Есімін бадырайтып атамаса да, өзін шымшыған сөздерді Таңсықбай сезіп отырды. «Жылтырауықтар» да, «дүмбілездер» де, «белсенділер» де оны тұспалдау еді. Ал, пысықсымған деканның: «Әмір Лұғманович, осы біздің үш жүздің түбі шикі боп шықты ма, немене?!» деп кеңкілдеуі талапкерді тірідей табалау болды. Боранбаевтың терісі тырсия бастады. Сыздаған бітеу жараны жасыруға тырысып, айтылмыштың әммесін ішке бүгіп, ширығып отыра берді.

	Әмір Лұғманович қонақтардың ырғасын түйткілсіз түсінеді. Дөңгелек жүзіне біткен дөңгелек көзі шүңгіл көзге бергісіз көреген. Боранбаевтың ызадан ісінуге бет алғанын айна-қатесіз көріп отыр. Деканның оспадар әзілі сондайлық айыз қандырмаса да, қышыған жерге тиіп, әркімнің дидарына әртүрлі сезім шығарғанын да байқап отыр.

	Осының қатарында, Әмір Лұғманович бірауық Таңсықбайды аяғандай. Бұл қарашаңыраққа өз басының жазығы болмаса, тырнақалды еңбегінің тарлан профессорға тиіскен тұсы және жоқ.

	Қонақтарды ұмытқандай өзімен өзі болып кетті. Ұшқыр қиялы шаршай қоймаған екен, Боранбаев еңбегінің ұзын ырғасын сараптан өткізіп шықты.

	Ғаделетшіл профессор диссертацияның мәселе қойысына қарсы болмай, мәселе шешісіне қарсы болғанда екі жәйтті еске алады. Біріншіден, ұлттық есімі бертінде болса да, тегі тым әртіндегі қазақ халқының тарихына тікелей төрелік айту астамшылыққа жатпақ. Екіншіден, қырық жыл бойына үздіксіз еңбек еткен Әмір Лұғмановтың сансыз шығармасының атаусыз қалуы, талапкердің ақжүректілігіне шәк келтірмек. Е, Әмір Лұғманов қазақтың түпкі тегін өзге іргелі жұрттармен – монғолдармен, түріктермен, хатте, орыстармен шендестіре, салыстыра тексермеген бе екен? Е, ол «қастың», «сақтың», «үйсіннің», «қаңлының», тағысын-тағылардың түпкі төркінін таратып, бақайшағына шейін шақпаған ба екен? Ежелгі тарихшылардың сирек мұраларын соқтығыстыра саралау Боранбаевтан басталған үрдіс емес шығар!

	Профессордың өз басы ежелгі грек шежірелерінің қайсыбір нұсқасын қағыс қалдырса, ертедегі француз ғалымының этрусстар турасында жазған кітабынан бейхабар болса, бұған заман кінәлі. Лұғмановтың дәуірінде ғаламдық қазынаның жолы тар болды. Енді, жылдам марқайған кенженің еңбегінен келісті де күдікті деректерді еске түсіргенде, өкініш пе, шер ме, көбеге кірген тікенектей жайсыз бір сезім меңдетіп бара жатыр.

	Осымен қатар, көңілге ұялайтын уаныш – тарихқа сәуегейліктің жүрмейтіндігінде. Ежелгінің таңбасын ежіктеп ажыратудың орнына қолдан қашау зорлық болар! Шоқан Уәлихановтың өз ұлтының тегі туралы бір ауыз жорамалы бұлтартпас дәлел емес шығар?! Ақындық албырттық тәуелсіз тарихтың бодауына жүре қоймас. Шындық сабаз – бұйдалы түйе ме екен?!

	Қиялының осы арасына келгенде профессордың қарақоңыр дидарында болмашы қызыл шырай ойнады. Ол үйреншікті әдетінше қақырынып:

	– Қарағым, Таңсықбай, мәжіліс-сұхбат – айтыс-тартыстың орны емес қой. Сонда да айтшы, «Жер астындағы құмырадан жер бетіндегі жүректің ұқсастығы иланымды» деген қағиданың мәнісі не? – деді.

	Кейбіреулер мырс етісіп қалды.

	Таңсықбайдың жүйкесі саябырланып қалған екен. Әжуалаушыларға қызарақтамай, байсалды жауапқа көшті.

	Таңсықбай тергеуге жауап бергендей немесе айтысқа уәж қайырғандай сөйлеген жоқ. Тырнақтап жиған-тергенін, аңыздан естігенін қиялдың елегінен өткізе, өз күдігін өзі арши сөйледі. Бұл күйінде онымен дауласудың өзі қиын еді.

	Банкетке ұқсаған ұзын дастарқан басының шиыршық атқан әңгімесі босаңсып, кәдуілгі кеңесуге ұласа бастады. Таңсықбай кішік қалпында сөйлеп отыр. Күнібұрын әзірленбеген жүйесіз сөз кедір-бұдырлығымен иландырып барады.

	Ия, Әмір Лұғманович та қазақтардың ерте заманда Алтайдан Оралға шейін, Оралдан Қара теңізге шейін дамылсыз ауытқығанын бес саусағындай біледі. Ия, араб саяхатшысының «Половцылар» мен «хлопцылардың» тегі, рухани ымы-жымы бір дегенінен о да хабардар. Сонау шығандағы Балқан тауының тарихына да қанық.

	«Қазақ» пен «казак» атаулының төркіні еркіндік деген атау екені о бастан белгілі-дүр. Тек Гейнестің кітабындағы «Казактар өздерін қазаққа жатқызады, отбасында бала-шағасымен қазақ тілінде сөйлеседі» делінген дерек ертеде Лұғмановтың қолына түспеген.

	Бір уаныш – осының бәрі ғылыми ізденістің олжасы болса, сыбаға бөлісу әлі алда. Одан, әрине, құр қалмауға керек.

	Осыдан шәркез сезім билеген профессор талапкердің кедір-бұдыр лебізіне ара-кідік илана тұра, шымбайға батқан тұстарын жасыра алмай, дауыстағанын байқамады.

	– Ау, шырағым, Таңсықбай-ау, батырлық пен жомарттық қай елде жоқ? Меймандос емес халықты сен қайдан көрдің? Мұның арты неге соғатынын пайымдамайсың. Өзін туған жердің атымен атау сонау батыс жұртында да бар шығар. Салттың еркіндігі, частушка мен терменің ұқсастығы, ән-күйдің ләззәттілігі екі елге ғана ортақ па екен?

	Уәж тосып дағдыланған зиялылар жапырыла Таңсықбайға қарасты. Таңсықбай күлді. Күлкісінде осынау игі қауымды менсінбеген керенау тәкаппарлық бар еді. Профессор кіржің ете қалды.

	Бұл қарашаңырақта бәтуа болмасына көзі жеткен Боранбаев:

	– Жорамалдың арам шөбін отарсыздар. Ал, бірақ, осындай болжаудың тууында уақыттың куәлігі жатпасын! Соны ойлаңыздаршы! – деп құтылмақ болды.

	– Қой, сенің бұның ғылымға жуыса қоймас – деді декан профессорға қарай қасын бір қағып.

	Боранбаев мысал келтіруге мәжбүр болды:

	– Ертеде қыпшақтан шыққан ірі ғалым, былайша айтқанда, ұлттық мақтанышымыз Әбу Райхан Бирунидің: «Ғылыми шындық адамның ақыл-ойынан туады» деген лұғатын қайтесіздер?

	Қолма-қол жауап айтушы шықпады. Профессор үлкен орамалмен тершіген мұрнын сүртіп жатып:

	«Мынау ит қалай-қалай сілтейді?!» – деп қойды. Көңіліне сүйініш, қызғаныш сезімі қатар ұялай бастады. Тағы да тұнжыраған толқынысқа бой алдырды.

	Бұл Боранбаев бүлдірмей қоймайды. Қанына қарайса профессордың өзіне ауыз салуы кәдік. Тыңшыл талапкерді қостаушы қазақтарға кенделік болмасы – уақыттың шындығы. Ол бір кезде: «Менің түбім ежелгі мәдениеттің алтын бесігі Аравиядан шыққан!» деп мақтанғанына өкінді. «Қап, әттегене-ай, тырнақтың астынан кір іздейтін қулар үшін тілге тиек болмау керек еді!»

	Ойының осы арасына келгенде ол қайта нығызданды. Задында, тарих ғылымы нақтылық пен дәлдікті тілейді. Жуырда ғана Тұрар Рысқұлов туралы жазған орыс ғалымы оның өмір тарихын тайпаға, руға, жүзге тели баяндайды. Орыс семьясында өскен Тұрар дулаттан шықса, дулаттардың шешесі – Бәйдібектің үшінші әйелі Домалақ. Бәйдібектің бәйбішесінен Жәлмембет, одан ыстылар тарайды.

	Бір адамға байланысты ұлы жүз сөз болғанда тарихи дәлел үшін айтылған. Немесе бұл жүздің ішіндегі тараулар қанша? Оны таратудың қажеті не шамалы. Екінші жағынан ескеретін бір нәрсе, қазақ құранды халық. Дулаттың бір тарауы бестерек болса, оның түбі шикі көрінеді. Біреулер орыс, біреулер татар деседі.

	Оны дәлелдеу қиын. Ал, бестеректің Ақмолда, Бимолда, Жанмолда, Бекмолда, Қарамолда боп бөлінетіні белгілі. Көрші қырғыздағы саяқ – Бимолдадан тарайды. Сүлгетай, Өтес, Бейімбет, Әйтектер де тарау-тарауға бөлініп кете барады.

	Профессор қиялданды. «Кейбір қазақ атақты адамды руға телиді. Ол әбестік» деп бір қойды. – «Екінші жағынан шындықты білгеннің зияны жоқ» – Тайжан ақынның: «орта жүз – арғын, қыпшақ, қоңырат, найман» деген өлеңін пайдаланатындар тым бертінге жатады. Сіз арғынның әкесі Аргун деген манғол екен деген қауесетке қалай қарайсыз? Үлкен арғын, кіші арғын деген не? Үлкенінен Сүйіндік, Қуандық, Бегендік, Шегендік тарайтыны екінің біріне белгілі. Әмір Лұғманов: «қой, құрысын, бәрін жіпке тізе беріп қайтемін?!» деп бір қойды. Сәлден кейін: «Дегенмен, тарих шіркін тәуелдісіз нәрсе ғой» деп сүйсінді. «Біз батыс жақты Кіші жүз дей саламыз. Ал, сол Кіші жүздің әлім ұлы, бай ұлы, жеті ру боп үшке бөлінетінін білгеннен пайда-зиян барма? Профессор насаттанды. Өзіне өзі бейтарап сұрақ қойып, жауабын қайтарып жатыр. Әлімнен – шөмен, ақкете, қаракете, төртқара, шекті, шөмекей, назар, шүрем тарайды; жеті рудан – жағалбайлы, тама, табын, телеу, рамадан, керейі, кердері тарайды. Профессор шамалы кідірістеді. «Бұлардың ең көп тайпалысы бай ұлы болса, одан – беріш, байбақты, шәркес, шайқылар, таздар, қызылмұрт... және басқалар тарайды».

	Профессор орнынан тұрып әрі-бері жүрді. Қазақ есімдері хақында арнаулы кітап шықты. Ол дұрыс. Ал, руды шежіре ғана сақтайды. Үш жүздің таихын бес саусағындай біле тұра профессордың оны әңгіме етпеуінде өзіндік бір сана жатады.

	Ол Боранбаевтың диссертациясына қайта оралды.

	Профессор әрі-сәрі болды. Осы отырғандарға ауызша айтып кетсе, пікірді қалай бастауға керек? Қалайша аяқтау ләзім? Терең талдауға барса, көнерген көп-көп томдарды, Толстовтың еңбегінен бергі отыз жылдың беделінде ашылған жаңалықтарды ақтаруға тура келер еді. Оған пұрсат қайда? Таңсықбайдың жерден тапқаны алтын ба, жез бе, оны сараптауға уақыт та, сабыр да, қуат та қажет. Бұралқы ойды ұшықтарлық қиялдың уыты қайда?!

	Әмір Лұғманович бадырайған етшең саусақтарымен маңдайын сылады. Бурыл шаш қарақұста ғана қалған қасқа бастың сақинасын шымшылады. Көңілдің тұманынан құтылмақ боп көзілдірігін сүртті. «Осы мен фәлсапалы жарысқа болдырған сияқтымын, ба, қалай?!» – деп мойыды.

	Дегенмен, сыр беру әлі ерте. Ұтатын жақты ойлап:

	– Тұла бойың толған цитата екен. Оған қарсы емен. Тек аңқау елге арамза молда болудан қашқайсың, шырақ! – деді.

	Таңсықбай намыстанды. Қыбы қанған зиялылар тост көтерісіп, думанмен тоқпақтаса бастады. Боранбаев ішінен: «О, сорлылар!» деп сазарып отыра берді. Оның ойынша, қазақ зиялылары – дағбырттың құлы. Бәтуаласып қойғандай бәрінің бір беделдің құйысқанына қыстырылуында осындайлық сыр жатыр. Ертең Таңсықбай Боранбаев ғылыми зор атаққа іліксе, осы отырғандар оның ақ дегенін алғыс, қара дегенін қарғыс көрмек. Бүгінгі келемеждескенін ұмытпақ.

	«Задында, нағыз суретші сияқты нағыз ғалым да сирек туады. Қағаз көшірушіден қашан құтылар екенбіз?!»

	Ұзаққа созылған отырыстың арты зілсіз ақауға айналып, жұрт қызыл-күреңденіп қызған шақта Таңсықбай Боранбаев сөз сұрады. Бұдан әрі кетсе тыңдаушының да, ұғынушының да сирей беретінін біліп еді.

	Жас мөлшеріне қарамай, ол сұмдық салмақты сөйледі. Әмір Лұғмановичтің сапарының сәтті боларына, мойны қашық ауданнан ғылыми олжамен оралғанда осынау жақсы мен жайсаңдардың түгелдей алдынан шығарына кәміл сенетінін айтты. Ол жолы өзінің бүгінгідей ұятқа қалмайтынын, чемоданға бірінші боп қол созатынын пысықтады. Жібектей есілген биязы үні, шырайлы әзілі сұқбаттың шырқын бұзған ащы сөздің уытын қайтарды.

	Таңсықбай кәрілерден гөрі қазақша жатық сөйледі. Жауыр болған мақал-мәтелге, ғылыми қолтумаға жоламай, астарлы ойына қарапайым шырай бітіреді. Қоянның көжегіндей ұқсас теңеулерді, баламаларды ойсыз түйдектемей, арыстандай азулысын ғана қолданады.

	Күтпеген жерден Таңсықбай осылайша көсіле, шешіле сөйлеп тұрғанда:

	– Мынауыңның өзі ақпа ғой! – деген келемеж күлкілер естіле бастады.

	Рабайсыз ұзаққа кеткенін Таңсықбай енді байқағандай. Ойының ұзын-ырғасын тежеуге тырысып:

	– Маған ағадан да, ініден де жұғады. Ағадан, әлбетте, көбірек жұғады. Олай болса, менің мініме белгілі ауқымды аға да жауапты. Сол міннен ғылыми жолда арыла алсам – өкініш жоқ. Ғылым әкені танымайды, шындықты таниды. Мен баршамызды биіктететін шындық үшін ішемін! – деді.

	Ғалымдардың біразы қақтығыстырды. Біразы сұстиып қалды. Әмір Лұғманович қасқа басын қисайтып, сол иығына қондырып, үнсіз отырды. Дөңгелек жүзі шымырлап кетті. Іші алай-түлей. «Мынау сұстиюшылар өлі жүнін дүртиткен дөңгіл төбеттерге ұқсайды, – деді ішінен. – Ақымақ әмпайдан, ақылды бақас артық».

	Қорғасындай ғалым орнынан қалай тұрғанын байқамады. Қалтылдаған қолымен жіңішке сұлу бокалдың шарабын шайқап, есік жақта отырған Таңсықбайдың қасына келді.

	– Аттың орнын тай басса, Таңсықбайлардың сыналар бәйгесі әлі алда, – деп бастады сөзін.

	Ол өзінің талай жастан дәмеленетінін, соның ішінде әсіресе Таңсықбайға ерекше үміт артатытын, кей-кейде дәйексіз қызбалыққа, мәйексіз маңызға бой ұруын түсінетінін де, кешіретінін де айтты. Өзінің де ұстазбен дауласқанын бір меңзеп өтті. «Күш атасын таңымастың» сыры жастық шақта екенін еске алғанда сағыныш сезімі оянып, көңілі босады.

	Ол мақалдай сөйлеп кеткенін байқаған жоқ.

	– Замана тозбақ та, уақыт озбақ. Бұны орысша «мир меняется» десе, арабша «табаддана аз-дунья» дейді.

	Ол оқыс тұтықты. Боранбаев ығытты жерін пайдаланып қалмақ болды.

	– Сіз, Әмір Лұғманович, осы сөзді осыдан отыз жыл бұрын ауызға алар ма едіңіз? Ежелгі арабия туралы Белинскийдің айтқандарының өзі тасада қалып келген жоқ па?! Белинский дүние жүзіндегі теңдесі жоқ поэзияны Мұхамбет пайғамбар бүлдіріп, өз атағын шығаруға пайдаланған деген. Ол бірақ, арабтардың арғы тегі сүннауы руынан тараған құрайш тайпасы екенін, оның өзі төрт атаға бөлінетінін, төрттің бірі һәшими әулетінен Мұхамбеттің шыққанын білмеген. Білудің қажеті де болмаған сияқты.

	– Әй, сен, Әмір Лұғмановичтің алдында қалай-қалай сүйреңдейсің?! – деп декан оған зекіп тастады.

	Лұғмановтың дөңгелек жүзді беті тұңғиықтанып бара жатты. «Есік алды қара су бойлап едім, төрт бұрышын дүниенің ойлап едім» деген осы! Үй орнындай ғана тұңғиық қара суда дүние жүзінің тарихы жатады. Лұғманов Таңсықбай Боранбаевқа бұрылды.

	– Сенің айтқаңдарыңның баршасы рас. Ағымға керегі де осы. Бірақ әртіндегінің көбі сіз бен бізге аян емес қой. Жұрт кейде болжамды шындыққа қарай бұра салады ғой.

	– Сіз Бируниді тұспалдап тұрсыз ба? – деп сұрады Боранбаев.

	– Пәлі, со да сөз бе екен?! – деп Лұғманов ерте заманда шыққан тарихшылардың есімін тізбектеп кетті. Біразын Боранбаев білмейтін еді. «Әмір Лұғманович жұмбақ адам екен ғой, өзі!» деп сүйсінді.

	Әмір Лұғманович болса барар жерін ойлап кетті. Созақтың тарихы шексіз шалғайға кетеді. Көне тарихта «Қазақ – Созақ» қатар аталса, Созақ шаһарының жасына өлшеу жоқ. Бір кезде сауда-саттықтың іргелі орталығы болған, Қытайға асатын керуендер жолының түйіскен шаһары бұл күнде төбе, төмпешіктердің астында жатыр. Созақты да, сол сияқты, оның ежелгі қанаттас қаласы Құмкент, Саудакентті де, шоқша шаһар Баба-Атаны да Шыңғысханның зеңбірегі жермен-жексен етіп жіберген. Қанішер ханның әккілері көзіне қорғасын құйған бұлақтар жердің астына кеткен.

	Бұл атыраптарды аралаған ғалымның қорымнан аяқ алып жүре алмайтынын Лұғманов күнілгері біледі.

	Шетел басқыншыларымен – Жоңғар қалмақтарымен, қытайлармен, ирандармен – шайқастан пайда болған қорымдар алда. Әрқайсысының қаралы есімі де бар. Көпшіліктің көсеміне айналған батырлар мен білімдарлардың күмбездері баяғының белгісін тілсіз сақтаған. Осындай томырық та тұңғиық шежіресі бар Қаратау бір өлеңде:



	Қаратау тұл ғасырдың тұмарындай,

	Қаратаудың қара тасқа тұнарындай;



	Мертіккен жекпе-жекте түмен қолдан,

	Халықтың көзсіз батыр ұланындай, –



	деп бейнеленеді.

	Қазақ халқының тарихында Қаратудың қара шаңырақ екенін 1723 жылғы «Ақтабан – шұбырынды» айрықша паш етсе, одан арғы да, одан бергі күрделі дастандардан бұл тауға соқпай өтетіні некен-саяқ. Қозы Көрпешті Аякөзге аттандырған, алыстан айдаумен келген Айман, Шолпанды да саялата білген, Қара-қасқа атты Қамбардың өрісі – керқұла атты Кеңдебайдың өрісі болған Тайбурылды Қобландының қонысы – бала батыр Ер-Қосайдың бесігіне айналған! Шораның шешесі Шашты-Әзіздің ақ шеңгеліне түнегені. Бұл тау – қиялдың ғажайыбы «Мұңлық – Зарлықты», діннің аяусыз әжуасы «Сауда-Ишанды» дүниеге келтірген. Қырық рудан құралған қазақ елінің сансыз тайпасының басын қосқан. Тілдің тамашалығын, күйдің кереметтігін, әннің дәмділігін арттырған. Бұл таудың ертегі-аңыздардың алтын бесігіне айналуында сансыз ғасырдың бастан кешкен шындығы жатыр. Күрең Сыр мен Сарыарқаның арасында көңілдің құмарындай қараңдаған Қаратаудың оталған орманына, тартылған бұлағына, ұшып кеткен майсасына ол кінәлі емес, жау кінәлі. Көш бастап келе жатып тасқа айналып кеткен кербез шың – Келіншек таудың басына шығыңызшы. Оның қасындағы батырдың басына ұқсас Мыңжылқының дулығасын пайымдаңызшы. Оның әр жағындағы сұлу Сүмбедегі Ақбикеш қарындастың Күмбезіне зиярат етіңізші. Қаратаудың қасиетіне сонда қанасыз. Сізге Арқадан соққан жел де, Сырдан соққан аптап та шипадай әсер етеді. Шын тастың шықылы миыңызбен бірге жыбырлағандай болады. Жүз жасаған бүркіттің шаңқылы жұмбақтың жауабындай естіледі. Шабытты сәтінде иесі Кескен терекке түскен сары шолақ бүркіттің тырнағы оталғанда, ол дұшпанын кеудемен соғып мертіктірген деген қауесет әлі тірі.

	Сізді Қаратаудың тотыдай құлпырған кекілігі қызықтырады. Сізге Қаратаудың шулаған ұзағы ұнайды. Сіз құздан қарауыл қараған арқарды, етекте таңы төңкерілген ақбөкенді көресіз.

	Кітабы ақындардың санатына қосылатын Шәдітөре Жәңгір ұлының діндар туындыларын оқушы қауым қабылдамаса, туған жерге арналған жүрек лебізін қадірледі.



	Теріскей дейтін жерім бар,

	Шөбі шүйгін ну еді;

	Айдын шалқар көлім бар,

	Балдай тәтті суы еді;

	Жыбырлаған су беті,

	Қаз бен үйрек, қу еді;

	Теріскейге сән берген,

	Шәдіге әсем ән берген,

	Лениннің қызыл туы еді.



	Қаратау – осындай! Бұған оның жер асты тола тас көмірін, Отанның игілігіне әлдеқашан айналған қорғасын рудасын, фосфоритын қоссақ, оның баянды байлығы шаттандырады. Мың жасаған Қаратаудың құзар басына шығып, қазыналы қойнауын, паналы аясын арымай араласақ та осындай тұңғиық сыр бар.

	Шіркін, Қаратау десеңізші! Оның шоқтығы Мың-жылқының басына бір шықпай көңіл көншімейді. Жусанды дала, шалқар көл, құрақты өзен, шоқты құм сол арадан түгел көрінеді. Әмір Лұғмановтың құмартатыны осы.

	Ол сахараның өзін шежіреге теңейді. Тау-тасты, сақыр шөлейтті, ығы-жығы құмды, кернейлі өзен мен шалқыған көлді былай қойғанда, көзі көмілген бұлақтың өзі қаридай сайрап тұрған тәрізденеді. Бір сөзбен айтқанда, сахараның шежіресі бар да, шежірелі сахара бар. Ауызша шежіре де, жазба шежіре де ескіреді. Сахара ескірмейді, кейде ауызша шежіреге де, жазба шежіреге де күмән келтіруге болады, сахараға күмән келтіруге болмайды. Лұғмановтың көз жеткеретін бір шындығы осы!..





ТӘЖІРИБЕ




	Сансыз жайлаудың үстінен қарауыл қараған бір доңғалда жалғыз дүкен бар. Малшылар осы дүкеннен керек-жарағын алып қайтады. Кездеме, қант-шайдың аяғы түрлі бөлтек-салтаққа айналып кете барады. Жайлаудың беткешығары аттарын айқастыра байлап жақтауда иін тіреседі. Қарағайдың иісі аңқыған дүкеннің желігін ортақтасады.

	Осындай бір күні беткейдегі дүкенге қарай Боз-доңғалдан салт атты біреу құлап келе жатты. Басын-дағы ақ орамалы жүргіншінің әйел екенін аңғартып тұрды. Әйел жақындап атын бұрғанда, шалбарының балағы көрінді. Баскиіміне көрнеу қайшы еді. Желігіп тұрса біреу:

	– Мынау баяғының серісі ғой! – деді.

	Екінші біреу:

	– Серіден садаға кетсін, қызтеке секілді ғой! – деп кеңкілдеді.

	Үшінші біреу:

	– Тсс! – деп күрек тісін көрсетті. Өмірде көп күсеген сарғылт тіс еді. Жұрт едірейе қалғанда: – Бұл Айтуар ғой, байланысының қайда екенін білесіңдер ме?! – деп ернін қымқырып, тымсырайды.

	Әңгімеге қосылмай тұрған Қаппардың Айтуар апайды естуі бар еді. Тіптен, бала кезінде көрген де сияқты. Ол жолаушы әйелдің алдынан шықты. Иін тіресіп тұрғандар таңдана қарасты. Сарғылт тісті кісі:

	– Қызталақтың қуын-ай! Айтуардың шылауына оралуын қарашы! – деп, шынтағымен көршісін түртті. Қаппар мен Айтуар әжік-күжік сөйлесті. Айтуардың:

	«Е, қарағым-ай, түсіңді шырамытып едім. Бәсе, Жаппардың інісі екенсің ғой!» дегенін бұлар естіген жоқ. Оның есесіне дүкеншінің: «Айтуар апай кеп қапты ғой!» дегенін анық есітті. Дүкенші Айтуардың қоржынын көтере-мөтере өз үйіне алып кіргенде: «Шіркін, атақ-ай! Еңбек Еріне дүкенші қалай жампаңдайды!» десті.

	«Қаппар да кіріп кетті ғой!» деп бағанағы біреу тағы да кеңкілдеді.

	* * *

	Тоғыз жолдың торабындағы дүкеннен тарқасқан жұрт жан-жаққа кетіп жатты. Жас баласын алдына өңгерген әйелдер, қызыл көйлек келіншектер, жапырайған шалдар ерте тарқасты. Атқа кеш қонған жігіт-желеңдер тасырлата шығып, бара-бара қиқуласа жарысып кетті.

	Осылардың бірде-біріне ұқсамаған Айтуар мен Қаппар көсіле аяңдап, үзеңгілесіп келе жатты. Қаппардың шұбар бестісі ылдитөмен лоқылдап іш ауыртты. Осындай бір сәтте шұғыл қағажудан басын оқыс бұрып, Айтуардың иығын қағып кетті. Аттан ұшып кете жаздаған әйел:

	– Шадыр тарпаңнан басқа қылқұйрық тақымыңа бұйырмады ма, қарағым-ау?! – деді.

	Қаппар шұбарын шапқа тартып-тартып жіберді. Тарпаң ат өзгеше мөңкігенде, өзі ерден асып түсіп, аттың жалын құшты. Ол «ұялған тек тұрмастың» керімен шаба жөнелді. Алғашқыда қиғаштап, сәлден соң өрге қарай тартты. Айтуар келгенде:

	– Асаудың аптығын баспаса болмайды, – деп жымиды.

	«Мынау жігіт қалай-қалай сөйлейді?!» деді Айтуар ішінен.

	Оның есіне Жаппар түсті. Сөзінің бірі ірі, бірі майда; бірі тура, бірі тұспал болушы еді. «Ағаңа тартқан екенсің, шырағым!» деп бір қойды.

	Боздоңғалға ұқсас, бірақ одан гөрі аласа боз белге келгенде Айтуар жат мінез көрсетіп, бір ауыз өлең айтты.



	Біздің ауыл сұрасаң Белтұрғанда,

	Ақбоз үйің солқылдар жел тұрғанда.

	Анау-мынау жаманның керегі не,

	Тал шыбықтай бұралып сен тұрғанда.



	Қаппар: «Апай бағана тентек-су ішкеннен сау еді ғой?!» деп таңырқады. Бұл екі арада Айтуар:

	– Бұл өлеңді кім айтқанын білесің бе? – деп сұрады. Қаппар жауырынын қушитты. Айтуар:

	– Орысқа ұқсап арқаңды қиқаңдатасың. Келіншегіңнен үйрендің бе, немене?! – деп бажайлай қарады.

	Кексе әйелдің көзі күлімдейді. Келемеж бе, наз ба мәлімсіз. Тіптен тұңғиық! Ақсұр әйелдің көзі қоңыр болушы еді. Мұныкі – мойыл қара. Үрей ұшыратын қайшылық!

	Қаппар тіксініп қалды. Оның аужайын танығандай, Айтуар:

	– Бұл өлең, қарағым, сенің ағаң Жаппардыкі. Қыз кезімде маған айтқан. Жұртқа тарап кеткен соң несін жасырайын! – деді.

	Осыдан барып Жаппар әңгімеленді. Әкпар тасада қала берді. Анадан егіз туған Жаппар мен Әкпардың өмір жолы Отан соғысында бірге үзілгенін Қаппар білетін-ді. Бірақ тым аянышты болғандықтан еске алмайтын-ды. Осы арада бітеу жара қайта сыздады. Айтуар апай аюдың достығын істеді. Ол:

	– Әкпары оққа ұшқанда Жаппар шыдап тұра алмапты ғой. Арыздасып қалмақ боп басын сүйегенде өзі де мұрттай ұшыпты. Қайран бауыр-ай! – деп көзіне жас алды.

	Қаппар Айтуар апайды аяп келеді. Сөйте тұра бітеу жараның орнын тырнағанына кірпиязданып келеді. Баяғының керегі не? Соғыс кімнің басын жалмамады? Кімді жылатпады? Рас, «Екеудің бірі болсам арманым жоқ, мен қалған бір атадан жалғаз едім» деп Мәди айтқандай, егіздің сыңары қалғаны игі еді. Бірақ шара не? Оқ адам таңдамайды. Жаппарды мейірімділігі құртты. Бағы заманда да түздіктің түбіне бауырмалдық жеткен. Қалың жаудың қоршауында қалған інісін қимай өзі кеп қолға түскен аға үлгісінің Жаппарға керегі жоқ еді. Махамбетті құтқарып жауды жасқап жалғыз қалған Исатай қазаққа батырлықтан гөрі ақындық қымбат екенін білсе, Жаппардың мұраты «Өлі арыстаннан тірі тышқан артық» деген нақылға саюға керек еді. Атысып өлмеген соң құшақтасып өлгеннен не пайда?! Аяулы аңыз қаншаға барар?!

	Қилы-қилы қиял кешкен Қаппар бір уақытта серпіді. Ол ішінен: «ойнасақ та біраз жерге шаптық қой» деді. Сол сол-ақ екен, жымиып күлді. Айтуар: «Бір нәрсенің шалығы тигеннен сау ма өзінің?!» – деп шошынды.

	Айтуар бөтен совхозда ферма меңгерушісі боп істейтін Қаппар Бөлегеновтің ауыл адамына ұқсамайтынына сырттан қанық. Ол Алматыда институтта екі жыл оқып, оқу бітірмей кетті. Ауылға келген соң фельшер қызға үйленді. Келіншегі совхоз орталығында, өзі кішкентай қыстақта тұрады. Бұл жігіт баяғы ағаларындай емес, басының ауған жағына кете беретін сияқты. Айтуарға еріп осылай жүруінің өзі қызық. «Сіздің фермаға барып, озат тәжірибеңізден үйренемін» дейді. Бұл – тілге тиек пе, жоқ әлде шын ниет пе, Айтуар үшін қараңғы. Бұл күнде аудан сайын, совхоз сайын, ферма сайын жарыс. Жарыстың астарында тәжірибе жатады. Сол тәжірибені газетке жазушыдан да кемтарлық жоқ. Дегенмен, Қаппардың сөзінің де жаны бар. Озықтың аты озық, халықтың аты халық. Бағы заманда бәсекемен көшетін түздіктердің бұл күндегі әдісі «заманың түлкі болса тазы боп шалға» саяды. Қысы-жазы қатар көшкен малшылардың жетістігінің түрлі-түрлі болуында құпия сыр бар.

	Осы шындықты Қаппар да түсінеді. Дүкеннен ет қызумен шығып қалған ол «Нем кетеді, барып қайтайын. Соңыра отчетқа керек болар» деп келе жатыр.

	Задында, кәсіп атаулы астарлас. «Бөрік кигеннің намысы бір» демекші, директор директорды жақақтаса, фермашы фермашыға үйір. Қаппардың кексе әйелге ілесіп келе жатуында көзге ілінбес себеп жатыр.

	Олар осылайша «әр кәллада бір қиялмен» келе жатқанда ауылдың төбесі көрінді. Қаппар оңашада өтініш айтты.

	– Екі жылдың беделінде қалайша Еңбек Ері боп шыға келдіңіз. Апай, ағыңыздан жарылыңызшы!

	Айтуар шамалы ойланып:

	– Тәжірибе қашпас, шырағым! Соңыра бел шеше отырып сөйлесерміз. Әзірге қымызшының үйіне бара тұрайық, – деді.

	Қаппардың дәл өз басындағы күй! Сырттан келген әкімдер мен қонақтар мезі қылғандықтан, ауыл басшылары оларды шеткейлетіп түсіреді. Кассир, бухгалтер, дүкенші – ерулікке көнбіс. Шара жоқ, дәстүр осылай! Атсоқты боп келген жолаушының қымыз-шының құттыханасына түсуі жол. Тіптен, табылған ақыл.

	Жолаушының ойын Айтуардың сөзі бөлді.

	– Айжан, мына жігіт Жаппардың туған інісі. Ұмытып та қалған шығарсың, өзіңмен түйдей құрдас. Меймангершілігіңді жасай бер.

	Қаппар байқайды, жасының айырмашылығы болмаса, Айтуар мен Айжан егіздей. Қоянның көжегіндей ұқсас. Бірі наурыз көжек те, бірі мамыр көжек тәрізді. Екеуі де ақсұр. Баяғы Көкшетауда қалдыратын сұрша қыз! Қаппар жымиып күлді. Айтуар шамданды.

	– Немене, құда бала! Ұят іс жасап қойған жоқпыз ба?!

	Қаппар үн қатпады. «Үндемеген үйдей бәледен құтылады» деген осы.

	Ол жорта көзімен жер шұқып отыр. Айтуар Шегенова шалбарланып еркекше киініп, отар аралағаннан басқаны білмейді деп жүрсе, сұңғыланың өзі екен. Бұндай әйелдің алдында қара көзілдірік киген жөн бе, қалай?!

	Айжан апасының шәлкем-шалыс сөзін аңғармаған сыңайда. Ол әлде нені есіне түсіріп, тамсанып қояды. Таңсық жолаушыға көзінің ұшымен қарап, майыса шығып кетеді. Самауыр қойып болған соң ішке қайта кіріп, босағадағы сабаны күмпілдетеді. Сәлден кейін күміс керсенге құйылған қымыздың исі аңқиды.

	...Теріскейде жылқышы жомарт, күнгейде қауыншы сақы. Екеуінің баспанасы ұқсас. Қаппар Бөлегенов осының екеуіне да қанық. Бұл сәтте ол әр нені ойлап, қиялданып отыр. Ферманы әртүрлі тәсілмен басқаруға болады. Сыпайылық, қызыл-кеңірдектік, ділмарлық, бопсалық, уәдегөйлік – мінез-құлыққа тәуелді. Байланыс сыры өз алдына! Бәрінен, әрине, ақыл игі. «Білегі жуан бірді жығады, білімі жуан мыңды жығады» деген мәтел осыдан шыққан. Бірақ парасаттың да пешенеге біткен ырысы бар. Жұрттан жұғатын тәжірибе бойға біртіндеп сіңеді. Шым-шымдап, шыжымдап сыр тартпасаң қазекең бірден қолқ ете қалмайды.

	Қаппар Бөлегенов сырттан қанық. Жас кезінде өлеңші қыз атанған Айтуар Шегенова қызыл отауда ән сап жүріп аудандық бір мекемеге ауысады. Бастығымен шығыса алмай туған аулына кетеді. Ауылда жарты жыл почта бөлімін басқарып, одан фермаға ауысады. Қадамы құтты боп екі жылда Социалистік Еңбек Ері атағын алады. Оның бұл мәртебесін әркім әр неге жориды.

	«Жақсының артынан сөз ередіні» білетін Қаппар көрсеткіштің көзіне шөп салу қиын екенін де жақсы біледі. Ауыл арасындағы артисткалықтан безіп қойға келген әйелдің сыры көлденең көк аттыға байқалмайды. Өзіңді сазға отырғызып кететін ұрғашының бірі де осы.

	...Бұлар үш тағандап қымыз ішіп отыр. Қазақта екеу араны құдай шығарған, үшеу араны шайтан шығарған» деген сөз бар. Бұны орыстар: «Третий лишний» деседі. Қаппар күлкісін әрең тияды. Осы кезде тәңір жарылқап жылқышы келді. Ол айқара ашылған есіктен басын сұғып, теткіп қалды. Құрығын жапсарға сүйеп ішке кіргенде сәлем орнына бірдеме деп міңгірлей салды. Мұртты, сылыңғыр қара еді. Жүйкесі тозған адамдай бет-аузы жыбырлап кетті. Айжан теріс айналды. Айтуар машық қалыппен таныстырып өтті. Жылқышы қаз-қалпынан айныр емес. Ұнатпағаны көрініп тұр. «Мынау нағыз кіржіңбайдың өзі ғой» деп ойлады Қаппар.

	«Қысылғанды қымыз шығарады» деген бар. Таңдыры кеуіп келген жылқышы біраздан соң жібіді. Беті сүт бүріккен қара таспадай жылтырайын деді. Беті етшең адамша бусана бастады.

	– «Атың шықпаса жер өрте» деген, шырағым! Соғыста шейіт болған ағаларың – Жаппар мен Әкпарды да білуші едік, – деп насыбай атты.

	Қымыздан қызара бөрткен Қаппар тысқа шыққанда, Айжанның: «Қадырлы қонаққа қолыңның ұшын қимағаның не?!» деген сөзін құлағы шалып қалды. Анау жайсыз бірдеңе деген сияқты. Шаң-шұң дауыс шығып, арты сатыр-сұтырға айналды.

	...Көп ұзамай Айтуар Қаппарды өзінің үйіне ерте келді. Жолай келе жатып күйеуі өлген сіңлісінің қатыны өлген қайнағасына қосылғанын, бағы ашылмай жүргенін айтып өтті. Қаппар:

	– Бұл нағыз әмеңгерлік қой! – деп шошыды. Айтуар қалтқылы жауап қайтарды.

	– Қала мен далаға шөре-шөре боп жүрген жігіт көп нәрсені аңдамайды. Биағалар шешейі жоқ, біздің ауылда әмеңгершілік әлі бар...

	Кешкі астың үстінде Айтуар әлдеқайдан Жаппар мен Әкпарды еске түсіріп:

	– Бір есептен егіз боздақтың құшақтасып кеткенінің өзі дұрыс, – деп шарап құйды. Қаппар: «О не дегеніңіз!» деп шошығанда Айтуар Жаппар мен Әкпардың жалпақ елге аңыз боп тарағанын, түбінде барар жер бір болғасын жұп жазбай кеткеннің өзі игі екенін айтып өтті. Сөз соңында Айтуар:

	– «Түн қараңғы, түңлік жабулыда» бір шер тарқатайықшы. Көрсеткішіңнің көбейе беруі үшін! – деп тост көтерді. Қырлы стакандар сыңғырламай, тақ-тұқ етті.

	«Жақсы лепес жарым ырыс» деген осы! Місетінде малы жоқ Қаппардың көрсеткіші – көптікі. Оны қарамағындағы отарлар шығасыға ұрынбаса түлік түліктігін істейді. Қой үстіне бозторғай жұмыртқалайтын заман орнайды. «Керегеден бас кетпейтін» де сол дәуір. Отыз отар қапталтас болғандықтан баршасының атақ-абыройы фермаға тиеді.

	Қаппар институтта тыңдаған дәрісті ойлап кетті. Формалдық, логиканың заңы, қазақша айтқанда, бар жанадыға саяды. Мүмкін, Айтуар апай Қаппардан артық жұмыс істемеген де шығар. Мүмкін, ол орға кездейсоқ түскен отыз шардың бірі шығар. Ферма меңгерушісі, сайып келгенде, осы дәуірдің атқамінері емес пе?! «Өй, бас жағына барыспайық!» деді Қаппар ішінен. Заводта цехтың бастығы атқамінерге баланбайды. Біз қалай баланамыз?! Жұрттың баршасы қара жұмысқа бара бермес. «Тәйт-тәйт!» – деп тұратын тетікшелер де керек шығар. Ол «айлас қатын мұңдас дегендей, Айтуарға қарай ығысты. Кексе әйелден күнқақты иіс аңқиды.

	«Қолы қандай тарамыс!» деп таңданды Қаппар.

	...Ел жатарда әлде қайдан, алыстан айқай шықты. Артынша гүрс етіп мылтық атылды. Қаппар құлақ түргенде, Айтуар:

	– Әлгі жылқышының бөрі-қарыға бопсасы ғой, – деп төсек сала бастады.

	...Қаппар таңға жуық оянды. Күмп-күмп еткен сабаның дауысы оятты. Тымық түндегі толассыз күмпіл бір сәт теңіздің уіліне ұқсап кетеді. Оның келіншегі Қара теңізде демалып жатыр. Мүмкін осы мезетте ол теңіздің уілін естіп жатқан шығар. Мүмкін, түсіне

	Қаппары кіретін шығар. Қаппар қалаға шығарып салғанда ақсары келіншегі вагонның жақтауынан ұстап тұрып, «көріскенше» деудің орнына: «Қаппар, я тебя люблю!» деген еді.

	Қаппардың іші әлем-жәлем болды. Сағыныш сезімі оқыс асқынды. Жүрегі лүпілдеп барады. Өзіңді қоярға жер таппайтын шақ осы. Бұндайда уаныш керек. Осы сәтте тағы да саба күмпілдей бастады. Қаппар түн ұйқысын төрт бөлген Айжанды аяп: «Шынында да бағың ашылмаған жан екенсің!» деп бір қойды.

	Ол бешпентін желбегей жамылып тысқа шықты. Іштен Айтуардың «Уһ!» деп көкірек жара күрсінген даусы естілді.

	Таң қараңғылығында жұлдыздар сирей бастады. Күлге көмілген шоқтай жылт-жылт етіп, батып бара жатыр.

	Қорғалақтап ой туды. Бұндай шақ өте-мөте сирек кездеседі. Қаппар шығыс жаққа қарап: «Айтуар осындай бір кезде туды ма, кім білсін?!» деп жорамалдады.

	Таңертеңгі шай үстінде Айтуардың түсі сынық еді. Ол сол күйінде құда баланың бұйымтайын сұрады. Қаппар баяғы «тәжірибеге» соқты. Айтуар шамалы жадырады да:

	– Тәжірибенің қандай әндишасы бар? – деп Қаппардың өзіне сұрақ қойды.

	Қаппар жауырынын қушитты. Айтуар қатыгездікке әжуа араластыра сөйлеп кетті:

	– Бұйымтайға жиһаз қалап, түйе сұрап келгендерді көріп едік. Сенің қолқаң қызық екен. Тәжірибе деген, шырағым, көкейде болады, көкейде! «Шайнап берген балаға ас болмайды» деген, «құс қанатымен ұшады, құйрығымен қонады» деген. Менің тәжірибем – елдікі. Қысы-жазы аттан түспесең, қанығасың!..

	Қаппар шамалы ойланды. Ол:

	– Сіздікі жөн екен, апай! Кешірерсіз! – деп шыраққа қарады.

	Ақбоз үйдің киізі жаңа да, шаңырағы ескі еді. Шөбере көрген бесіктің арқалығындай имектеніп тұр. Ашық түңліктен имектеніп ай көрінеді. Жеткен жері осы секілді. Күндізгі ай таңсық. Оның өте баяу жылжитынын, екіндідей еңкейіп, бірте-бірте бозғыл аспанға сіңіп кететінін Қаппар біліп отыр.

	Ол Айтуар апайға қарайды. Әріптесі еңкіштеніп отбасында күйбелеңдейді. Ол: «Ерқашты болған әріптеспен тіл табысуға менің тәжірибем жетпей жатыр-ау, шамасы?!» деп топшылайды.





ҚОЛ ҰСТАСУ




	Тұс-тұстан қарап тұрған жұрт: «Үйбай-ау, мынау Жарас қой!» десіп қалып еді. Сол-ақ екен, өңшең жалаң аяқ балалар машинаға қарай аңдағайлап жүгірісті. Өңі сынған қара жердің дидарына қан жүгірте көктемде тез құлпырып шыға келетін қызғалдақтай, үй-үйден өспірім қыздар да қарап тұр. Имене, ұяң қарайды.

	Жарас балалардың көбісін жыға танымағанмен, шырамытып қалып еді. Қайсы біреуін ата-анасының реңіне ұқсатқан. Бірі қойшының баласы. Оған көз тоқтатып, шақыруға ыңғайлана бергенде, баланың өзі тұра ұмтылды. Бағанадан бері ишарат болмаған соң, бала бата алмай тұрған-ды. Енді, ол «Кө-ке!» деп Жарастың мойнына асыла кетті. Оң құлағына желім жабысқандай сезінген Жарас құшағын жазбастан аузының іліккен жерінен баланы үш-төрт қайтара құшырлана сүйіп, үй амандығын сұрады.

	Бұл кезде баланың әжесі түрулі есіктен қарап тұрған. «Мына шіркін кісі боп қайтыпты ғой!» – деп, сүйсінген күйде тысқа шықты.

	Тысқа шыққан аққұба кемпір Жарастың көзіне жылы ұшырады. Сәлемдесіп, машинаға оралды.

	Ира, манадан бері киіз үйлерге әуестене қарап келе жатқан. Мал қамына ыңғайласудан туған көшпелі тіршілік Ираға бұрыннан таныс-ты. Сөйте тұра, біраз жылдан бері көрмеген киіз үйлер таңсық көрінді. Мазмұн мен түр туралы бір ғалымның оқыған лекциясы есіне түсіп, жымия күлді. «Жарастың үйі қайсысы екен?» деп қарсы алдындағы екі қоңыр үйдің оңдылауына зер салды. Қойшының үйі екенін білмеді. Түрулі есіктен әдемі қара торы қызға көзі түсті.

	Ира плащын шешуге ыңғайлана бергенде Жарас екі жеңінен ұстап, иығынан сыпырып алды да, кейін қарай екі-үш қадам шегініп қағып-қағып алды. Ираның көзі жаңағы қызға қайта түсті. Қара торы реңі қуқыл тартып бозарып кеткендей әсер етті. Қасында бір әйел тұр. Қыздың жеңгесі екенін Ира білмеді. Сол арада:

	«Мына шіркінді кісі болады деп жүрсек, қаңғырып жүрген лөктір қатынның шапанын қағып жатыр ма, немене өзі!» – деп даттап тұрған әйел даусы Жарастың құлағына шала-шарпы шалынды. Бұл сөзді қара торы қыздың жеңгесі Айдын айтқанын Жарас аңғарып қалды. Қалбаңдап келе жатқан болымсыз көңілсіздікті көп баланың у-шуы жеңді.

	Таң сәріден тұрып, кемпірлермен бірге масақ терісіп, үйіне жаңа бір әзірде ғана келген Қалампыр ұйықтап жатыр еді. Үш-төрт бала қабатынан жүгіріп барып:

	«Шеше, сүйінші, балаңыз келді!» – деп даурыққанда әрең оянып, алғашқыда түсіне қоймай, балалар «балаңыз келдінің» орнына тағы да үстемелеп «Жарас келді!» дегенде: «Үйбай-ау, мыналар не дейді? Айналайын қарғам... күнім...» деп көзін уқапай, босаң түрегелген. Енді сүріне-қабына тысқа шыққанда, Жарасты көріп:

	– Құлыным-ау, сені де көрсететін күн бар екен ғой, – деп, еңіреп қоя берді. Сағыныштың ғана жылауы емес, көкірегінде зілді дық бар, асқынған ыза бар сияқты. Пісуі жеткен торлама қауындай сәл болмаса қарс айрылғалы тұр. Тосыннан келген Жарасқа себебі танық. Ол шешесін қапсыра құшақтап сүйді.

	Қуаныш шындап келгенде көз жасы даяр тұратын жеңге де өз дәстүрінен құр алақан қалмады. Масаты қамығып, қайнысының маңдайынан сүйді.

	Жарастар осы арада жиналып қалған ауыл кісілері, қатын-қалаш, бала-шағамен үйге кірді.

	Жарастың шешесі қапелімде көрпе салуға да мұршасы келмей қалған-ды. Енді, төр алдында әбіржіп, күйбеңдеп жүр. Сол күйінде: «Әй, Айдын, неғып тұрсың қонаққа келгендей қалшиып, көрпе төсесең етті! – деп қалды. Босаға жақтағы стол жанында баяғыдан бері ілініп-салынып келе жатқан екі орындық тұрушы еді. Жарас нұсқаған сол орындықтардың біріне отырған Ираға таңырқана қараған Айдын ернін бір салп еткізді де, көрпе жайыса бастады.

	Жұрт түгел отырып болғанда жаңағы тыста Жарасқа: «Аман-сау келдің бе, шырағым!» дегендер кемпірге қарай ойысты. Дабыраған, қипақтаған дауыстар:

	«Балаң кеп көзайым болдың ба?» деумен басылып жатыр. Мықтылары «Е, кемпір» деседі. Ізет тұтқандар «Қалеке!» деп еркектей қолпаштайды.

	Қалампыр Масатыға самауыр қойғызып, өзі отбасының түйтпегімен теріс айналғанда, аққұба кемпір аузы сүйреңдеп:

	– Күйбеңіңді қашанға шейін күтеміз? Балаңның шамаданын аш. Олжасыз келмеген шығар. Баяғы құдаларыңның жұрағатынан жолдас ерте кепті ғой, – деді.

	«Осындай кемпірді қайдан көріп едім?» – деді Жарас ішінен.

	– «Е, Галина Николаевнаның Ксенофонтовнасы екен ғой!»

	Аққұба кемпір сөзінің «құдаларыңның жұрағатынан» деген жеріне жұрттың көбі-ақ түсінді. Баяғыда жамбасы жерге тиген Тойшының баласы әке жолын қуды деп, өзінше оңдырмай-ақ шымшығаны. Қалампыр шамданса да, сыр бермейді. Жауабын қитықсыз қайырды.

	– Байғұс-ау, Жарастың келгені жаңа, сенің көргенің жаңа. Бір нәрсесін бармағыма бассам, көзіңмен көр. Оқудан оралған баланың шамаданын өзің ақтара ғой.

	Ауыл әдетіне қанық Жарас осылай қарай шығарда шоферге қиылғандай боп, базарға соққан. Чемодандағы бар жеміс ту-талақай таратылды.

	Көк алманың бірі бағана Жарастың мойнына асылатын қойшының баласына тиген. Бала ашырқанбастан табанда жеп қойды.

	Қара торы қыз өзгелерден кейін келген. Жарас оны Ирамен таныстырған еді. Екеуі жөн сұраса бастаған. Қойшының баласы көк алманы кірш еткізгенде, ілгеріде қыр қазағының қауын деп асқабақ үзіп жегені жайында осы елге тараған бір анекдот қара торы қыздың аузына түсті. Екі қыз күлісті.

	Отырған жұрттың көбі себебін білмегендіктен қыздардың күлкісін оғаш көрді.

	– Лөктір қыздың іші пысып отыр-ау! Екеуінің шүйіркелесе қалғанын қарашы! – деді бір еркек дауыс. Ауданнан колхоздарды аралап тұратын дәрігер, фельдшер қыздар болушы еді. Орыс қыздары болатұғын.

	Ираны солардың біріне жорысты.

	– Өзі әдемі қыз екен, – деді бір әйел дауыс.

	– Қойшы, көзі тұздай ғой, – деп Айдын көріне жақтырмай қалды. Бастығы аққұба кемпір болып бірнеше қатын жамырай күлді. Масаты шамданды. Қалың күлкіні кие-жара тіл қатты.

	– Тәйт, тұздай болса, сырқатыңа шипа. Шыжынаған шілдеде «белім ауырады» деп жұмысқа шықпай жатып аласың. Тұз желге мың да бір ем.

	Жұрт ду күлді. Еркектер жағы үстемелеп күліп, әжуаға қарық болды да қалды.

	«Масаты тауып айтты-ау! – деді Жарас ішінен. Орыстар әр нәрсенің нәрін тұзға теңейді. Қазақтар – тұздыққа теңейді. Астың асылы не? дегенде бір білгір «тұз» деп жауап қайырыпты деседі. Тұз жаламаса, түйе екеш түйе де аусыл болады. Тұздың көркі – таза. Айдын көлдей. Со көлдің атын мынау Айдынға неге қор қылды екен...»

	Оқуын бітіріп қайтқан Жарас ауылда бірнеше күнін өткізді. Ағайындарының бүйірі қызғаны «той жасаймыз!» деп қопақтап еді. Жарас ыңғай бермеді.

	Ираның оқуын бітіруіне – әлі екі жыл.

	Ира Жетісудың жырақтағы бір ауданында бастауыш мектеп тауысты. Шешесі совхозда сауыншы болды. Орыс, қазақ аралас болғандықтан жеткіншек қыз бастауыш мектепте қазақ тілін жақсы біліп шықты.

	Кейін шешесі әлде бір ағайынын сағалап, Алматы жаққа көшті. Күн артынан күн өтіп жатты. Ираның вузға түсетін кезі де жетті. Басқадан орын тимеді ме әлде ұяда көргеніне талпынды ма, әйтеуір Жарас оқитын институтқа орналасты.

	Бұл қызбен Жарастың танысуының өзі қызық. Асханада Жарас әдемі қызға кезек берді. Әдемі қыз қазақша тіл қатты. Жарас жетісулық болмаса да жерлес бола кетті.

	Екеуі киноға барғыштады. Тосырқап қалған қыз кей-кейде қазақша сөйлеп, студенттерді таңырқатуды ұнатты. Екеуі бірге келе жатса, күндегендер: «Жігін жазбас жерлестер!» – деп кекетеді.

	Үйрене келе, Ира Жарасты қала маңындағы үйіне шақыратын болды. Жарас қыздың шешесімен, нағашысымен тіл табысты.

	Бір күні ол Ираға ағынан жарылды; қай жерлік екенін айтқан. Ира ойланып отырып-отырып: «Қаратау! Қаратау! Папамның сүйегі қалған жер!» – деді.

	Осыдан кейін Жарас мүлдем ыстық тартты. Ираның ойына ауық-ауық «Қаратау» деген сөз түсетін болды.

	Қыз әкесінің өлімін әңгімелеуге құлықты болмады. Жарастың тиіп-қашып білгені мардымсыз. Ира Егорованың әкесі үлкен кісі болғанын, революцияға қатысқанын, кейін Қаратау қойнауында қазаға ұшырағанын ғана біледі.

	Оқуын тамамдаған Жарас Ираны екі сылтау, бір желеумен алыстағы аулына шақырғанда, қыз ұзақ ойланды. Көзін көрмеген әкесінің бір кездерде тіршілік еткен, кейін сүйегі қалған Қаратау қойнауы жайында дәмді де мұңды қиялға шомды. Көрмеген жер көрген жердей елес беріп, сиқыр шыраймен қызықтырды. Жараспен жиі араластың, тату көңілдің кілтін әлі белгісіз көрген қыз демалысын бірге өткізуге бел байлады.

	Ауылда өткізген күндер алыстап бара жатты. Тойшының баласының орыс қыз ертіп келуін, орыс қыздың көбінесе қойшының үйінде түнейтінін әркім әр түрлі жорамалдады. Біреулер: «Осы қызға Жарас үйленеді-міс» деген сыбыс таратты. Біреулер:

	«Жарастан гөрі қойшының қызына үйір көрінеді ғой» деп кеңкілдесті. «Дұшпан көзі қылады-дағы!» деушілер де болды.

	Сөйтіп жүргенде, Ираның қайтатын күні де тақалды.

	Осы күн өмірінде өшпес із қалдырарын білген жоқ...

	Хикая да сол күннен басталды...

	Екі таудың арасын бұзған аңғарға қырын қарағандай, күншығыс жағында – қиғаштана өрлеген биік дөңес. Дөңестің көкірегінен қайнап шыққан көз суы алысқа жетпей, шалшықты қауызға айналған. Қайнар басында, атыраптың қарауылындай, қарағаш тұр.

	Қарағаш алыстан көрінеді. Жаздың аптабын, күздің дауылын, қыстың құйынын, көктемнің нөсерін басынан кешіріп келе жатқан соқталы ағаштың түбіне түсте екеу кеп тоқтады. Бірі жігіт, бірі қыз.

	Бүгін азаңғылықтан кейін биікке сейіл құра шығып еді. Қызды-қыздымен екі таудың аңғарына шейін барып, шатқалдан шие терісті. Қия беткейде балбыраған қызыл шиелер сансыз шоқтай жанып, екеуін кеп кідірістетті. Қыз жарты құшақ гүл теріп алды. Содан оралған беті осы. Қайнап жатқан фонтандарға үңілген орыс қызы:

	– Жарас, смотри, какая прелесть! – деді.

	Жарас қырқынан шыққанда, бөбек тәні осы бұлаққа жуылғанын ілгеріде естіген. Бала кезінде осы жерде, осы бұлақ басында, мынау ағаштың түбінде ертеден қара кешке шейін асыр салып ойнайтын құрбы-құрдастары еске түсті. Қайсыбірімен ерегісіп, қолын ақжем болғанша салқын суға малып отыратын кез көз алдына елес берді. Жарастың іші елжіреп кетті. Ол екі қолымен жер тірей еңкейіп, көз суынан қана ішті. Сынаптай таза, шыныдай мөлдір бұлақ салқын сусынымен есейген перзентінің мауқын басты.

	Көп жер жүріп, жолсоқты болған Жарас пен Ира ағаштың көлеңкесіне отырды. Қыз шатқалдан теріп алған жарты құшақ гүлін суға малып қойды. Өзі ағашқа сүйеніп, қисайды. Жарас күзет күзеткендей, әрлі-берлі жүрді.

	Қарағаштың күнгейінде жалғыз бейіт бар-ды. О баста кірпіштен тұрғызған төрт бұрышты мазар бұл күнде төмпешікке айналып кетіпті.

	Мазардың тарихын бала кезінде Жарастың естігені бар-ды. Кейін ұмытып қалған. Сол тарих бұлдыр тартып, әлде бір мазасыздыққа ұшыратардай көрінеді.

	Жаңбыр мүжіп, уақыт тоздырған талай ескерткіштер Жарастың есіне түсті. Сол ескерткіштер жайында естіген әңгімелері, оқыған кітаптары әр жерден атой беріп, шартарапқа қашқан қиялының басы бірікпей қойды.

	Жарас көлеңкеге қайта отырды. Қысқа көлеңке қыздың тізесіне шейін түсіп тұр.

	«Аспан айналып жерге түскендей» дейтін шақ осы. Өзі де талай айтқан сөзге Жарас бұл жолы күдіктенетіндей. Аспан айналмақ түгіл қозғалар да емес. Қайта, алыстап кеткендей, дүние түгел тұнып, аптапты мұхитқа айналған. Өңі оңған көк жұқарып қалған. Шығыс жақта – түткен мақтадай ұлпа бұлт. Дүние толған тыныштық. Кәдімгі, «құлаққа ұрған танадай» дейтін тыныштыққа да дүдамалданды. «Құлаққа ұрған тана тыныштыққа мойын ұсынса, бір сәрі, ұсынбаса, жым-жырттықтың жыртылып кетуі кәдік» деп ойлады. Шегіртке екеш шегірткенің өзін үнге үн жалғап шырыл қағып жатқанда, табиғаттың тынысын тыңдаушыға тынышсыздық табылатын сияқты.

	Аспаннан гүріл шықты. Мүлгіген Ира сергіді. Екеуі көкке көз тікті. Біразға шейін ешнәрсе көрінбеді. Бара-бара гүріл күшейіп, әуені тілген самолет үні анық естілді.

	Бірінші боп Ира тіл қатты:

	– Кәне, қайсымыз бұрын көрер екенбіз?

	– Сый тігісейік, – деді Жарас. Самолетті Жарас бұрын көрді.

	– Сонау егіз таудың арасындағы аңғарға қара.

	Ира аңырып қалды.

	Жарас қызды қапсыра құшақтардай ыңғайда. Сұқ қолын нұсқады.

	– Былай қара!

	Аңғардан асып бара жатқан самолетті көзі шалған Ира:

	– Түздіктердің көзі көреген! – деді.

	Жарас қызға қарап ыға түсіп, әзілге жеңдірмек болды.

	– Сенің көзің де көгілдір, аспан да көгілдір. Екеуі ұласып кетеді. Көгілдір дүниеге үңілу үшін менің көзімдей қара көз керек!

	Екеуі біраз үнсіз отырысты. Жаңағы аңғарды ылдилап боз шатырлы жүк машинасы мөңкіп барады. Артынан шаң ілеседі. «Геологтар емес пе екен?» деп ойлады Жарас.

	Жүк машинасы шалғайда бір қора қойды жанап өтті. Шеті сөгіліп, дүрліге қашқанына қарағанда, дилы тұсақтар сияқты.

	Осы жорамалын Ираға айтқанын байқамай қалған.

	Қыз таңырқағандай.

	Жарас білгішсіне түсті. Енді біршама уақыт отырса, ылдидағы қойдың осы бұлақ басына келетінін айтты. Себебін сұраған қызға жазғы шілдеде ұсақ малды түске шейін батысқа қарай, түс қайта шығысқа қарай жаятынын, тобыр қуысып шаң жұтпас үшін өрдегі бұлақтан суаратынын айтып өтті. Мал бағудың және бір тәсілдерін тізбектегенде, Ира:

	– Бұның бәрін қайдан білесің? – деді. Жарас күлді.

	– Зоотехниктердің білер тетіктері көп...

	Болашақ зоотехниктің айтқаны тура келді. Қойшы қойын желге қарсы жая айдап, бұлақ басына жетті.

	Қойшы шабдар атын ауыздығы алулы күйінде отқа қойды да, өзі ағаштың көлеңкесінде отырған екеуге қарап жүрді.

	Жігіт пен қыз бірге қарсы алды. Қыз: «Салям!» деп қазақша бұра сөйлеп, бұрын қол берген. Жұмсақ алақанына еменнің қабығы тигендей болды. Күн мен тердің қосынды исін сезді.

	Қой шалшық су жағасында жусады. Пыр-пыр етіп ұшқан торғайлар ұзақ қашпай, айналшықтай берді.

	Қойшы масаттанды. Анау-мынау әңгіме бола бастады. Үйірсек қыз бен жігітті ұнатып қалғандай. Қойшының қағанағы қарқ, сағанағы сарқ болды. Дорбадағы жұмырын әкеп, сусын ұсынды. Быжылдап ашыған ақтаны қымыз деп ұққан қыз:

	– Ой, аж, голова закружилась! – деді.

	Сусыннан басталған әңгіменің аяғы табиғат райына әкеп соқты.

	Жаланған керімсал, жаңғал жұлдыздарды есіне алған қойшы: «Биылғы қыс қатты болар білем!» деп бір қойды. Мәнісін сұраған Жарасқа қойдың түнде шашырамай, үркердей топтанып жататыны, иттердің бұйығып мыңқ етуге ерінетіні – жақсы нышан емес екенін айтып өтті.

	Ира шала ұғынған. Жарас орысшаға аударды. «Соғыс пен бейбітшілікте» циклондар мен антициклондардан хабарсыз крестьяндардың жел туралы жорамалы қызық суреттелуші еді. Сол ойына оралған Ира шопанның сәуегейлігіне сенер-сенбесін білмей, аңырды.

	Жарас болса, шаруаның шетінен сәуегей келетінін біледі. Есепшілікті ежіктемей, басқа ойға көшті.

	Осы кісі жігіт кезінде әулекі болған. Оны Жарас енді-енді ғана байыптап жүр. Қыз-қырқынға қолы жетпей, қатын-қалаштың гу-гуіне кез келгенде, «Ақбөпені» әңгітуші еді.



	Бес кепенің түбінде бес үй отыр,

	Ақбөпе жоқ ішінде несіне отыр.

	Ақбөпені мал беріп алар едім,

	Кедейшілік қолымды кесіп отыр.



	Жоқшылық қолын кескен жарлы жігіт әннің қайырмасына келгенде, өкінішін үйіп-төгіп:



	Көшіп кеткен Ақбөпе жұртын аңсап,

	Кедейіңнің, мінеки ұлығаны! –



	деп, сақалшасы шошаңдап, ашыққан қасқырша «а-һу-у-у» лап ұлығанда, қатындар күлкіге қарық боп қалушы еді.

	Жарас енді ойласа, сол кезде бұл кісінің отыздардағы шағы. Сақал өсіргендіктен құбыжық көрінгендей. Мұрт қойып, сақалын еркіне жіберсе, он жасар балаға қалайша елес берерін Жарастың өзі де біле бермейді.

	«Ақбөпенің» әні, неге екені белгісіз, Жарастың көңіліне мұң әкелді. Байқаусыз жылжып бара жатқан өмірдің бұралаңы осы бұлақ басында көз алдына елестегендей болды. Өткен шақтың бары да, жоғы да еске түсе бастады. Көп қимастың ішіндегі ең шұрайлысын әлі көңілден өткізбегендей сезінеді.

	Өз ойымен өзі боп кеткен жігіттің мұңаюы қойшыға түсініксіз. Ол желісі үзілген өрмекті жалғай алмай, өкініш шекті. Ұяң томсарылған Жарасты осыған кінәлі көрді. Бір сөздің ығытында жігітті шымшып алды.

	– Карағым Жарас, Алматыда пәлен жылдан бері оқығанда тапқан өнерің жылқының маңқасын ажыратады-мыс деседі. Оны біз оқымай-ақ білеміз. Анау аудандағы қобызшының баласы құрлы болмағаның ба? Сотқа хатшы боп дүрілдетіп тұр!

	Жарас жадырап күлді. Қағаз көшіруден шопандықтың артық екенін түсіндірмек болғанда, сөзі қарттың құлағына кірмеді.

	– Нағашың жаман еді, шіркін! Ең болмаса жылқышылық та тимей, «кішт-кішт» деп қой соңында жүргенді несіне мәртебелейсің?

	Жарас тағы да түсіндірмек болды.

	Қойшы иланған-иланбағанын басыңқы қалдырды.

	Мұртынан күліп:

	– Ықыласың құласа, бетіңнен жарылғасын. Өзің біржола көшіп келші. Сосын түлікті түгел көз алдыңнан өткізейін! – деді.

	Екеуінің шәлкестеніп отырғанын сезген Ира қапысын тауып, қойшының қара торы қызын еске алды.

	Бұл сөз қойшыны ерітті. Жоғы табылғандай, құрысқан қабағы жадырап сала берді.

	– Жарасжан, мынау қызым бар, өзің бар, өздерің бас-көз боп, біздің қызды оқуға орнықтырыңдаршы. Орысшаға судай боп шықсын!

	Қыз бен жігіт жауапты қатар қайырды.

	Бара көреміз дескен. Жауап соңында Жарас Ираның ертең жүретінін айтып еді, шал өкінді.

	– Әттеген-ай, сенімен бірге қалатын шығар деп жүр ем. Орыс іліміне не жетсін. Мынау өзіміз саясында отырған ағашты о баста орыс ғалымы еккен. Бақбегіміз жыл сайын ұрық алады. Сонау ылдида жамырай өскен балапан талдар да осыдан тараған.

	Ира әлденеден күдіктеніп қалғандай:

	– Ол қандай ғалым? – деп сұрады.

	Шал патша заманында осы жаққа бір білімді орыстың жер ауып келгені, жасауылдардың қоқаңынан қыңбаған қайсарлығы жайында әңгімеледі.

	Қызбен бірге Жарас та серги бастады.

	– Япырау, осылай бір гәпті ілгеріде естіп едім. Есіме толық түсіре алмай тұрғанымды қараңызшы!

	Сенің есіңнен шықса да, біздің есімізден шыққан жоқ! – деп шал әңгіменің шікәмшіл пернесін шертіп қалды. – Әкең сол орыспен тамыр боп, содан шыр байлаған.

	– Қалайша?

	Соқаны бірінші көруім – Тойшыдан. Шаһардан алып келген. Басқалар жерағашпен итіңдеп жүргенде, оның түренді темірі өндіріп тастайтын. Білемденіп, төңкеріліп қалған құйқалы шымдақтың маласын басысқан – мына мен. Сол жылы сенің әкеңнің егіні жойқын болды. Келесі жылы тамыр орысының ақылы бойынша аңызға күл мен көң төккенінде,’ өзгелер күлкі қылған. Күлкі қылғандардың егіні селтиіп қалғанда, Тойшы әжептәуір қырман көтеріп, тәлімі бидайдан қыл құйрыққа ие болған жоқ па!

	Жарас кәдімгідей қысылды. Әңгіменің бетін бұрды.

	– Отағасы, осы біздің әкей бай болды, болыс болды деген сөз рас па?

	– Е, шырағым, «бай» деп, қайбір бай болды дейсің, – шал жауапты жартылай сұрақ қоя қайырды. – «Арқаның кедейімін, Қаратаудың байымын». Үшкөкшеге көшіп шыққан шаруакешті жатақтар «бай» дей береді. Немесе, қалт-құлт етіп күнелткен шаруаңның өзі. Ал, болыс болғаны рас.

	– Кедейдің болыстыққа қалай қолы жетіп жүр?

	– Өзім де соған қарай аяңдап келе жатыр едім.

	Сөзімді бөлгіштей бердің ғой.

	– Кешіріңіз.

	Шал ойын қорытып алды. Кедейдің көктен тілегені жерден ілінгендей бір оқиғаны баян етті.

	Тойшының орыс досы Қаратау қойнауына сыймай, Меркеге аударылады. Арба атаулы бұл жаққа таңсық. Салт аттылы жасауылдар орысты жаяу айдағанда, Тойшы жылап қоштасып, астындағы қыл құйрықты беріп жібереді. Сонысы қырсық боп жабысып, түрмеде төрт ай отырып шығады.

	Әңгіменің осы жеріне келгенде, қойшы қырланып:

	– Кейін сонысы өзіне майдай жақты, – деп бір қойды.

	Жарас жалғасын тосты. Қойшының даусы болмашы сынды.

	– Жер барып айтпасын, әкең мақтан сүйетін кісі еді. Қызылдар орнағаннан кейін «Төңкеріске қатынасқанмын» деп, әкімдікке араласқан. Білетіндер баяғы орыс тамыры болыс қойған деседі.

	Жарас әр нәрсені қиялдап, күтпеген гәптің ұзын-ырғасын ғана ұқты. Ира болса, одан да кем ұққан. Әкесі жайында ілгерірек шешесінен естігендері есіне түсіп, күңгірт сезікке ұйыды.

	Қойшы шалшық су жағалай бастаған қойына кеткенде, Жарас ұйқыдан оянғандай болды. «Жаңа шал не деп кетті»? – деді ол өзіне-өзі.

	Енді бақса, шал бір кездегі жуандардың жұлқысын әңгімелегендей. Абай айтқан партиягершілік бертіннің өзінде Қаратаудың қойнауында құтырғанын Жарас бұрын да біліктілерден естіген. Жаңағы шал сол баяғы бұрқылдап сөнген өртті елестетіп кеткендей. Болыстыққа таласудың арты кісі өліміне соғып, ел іші алабүлік болғанын іс тексеруге губерниядан мықтының келгенін айтып кеткен сияқты. «Япырмай, қалай шала ұғып қалдым?»

	Жарас «адам өлімінің» тарихын ойлады. Көміліп қалған көне ойдың көзін аршығанда, әлде неден денесі тіксініп, жер болуға айналған төмпешік бейітке қарады. Шалқыған шаңқай түс еңкейген екіндіге асықпай, тас төбеде толысып тұрып алды. Ұйқы қысқан қойшы көп ұзамай қайтып келді.

	Жарас көп күдікті әне жерден, міне жерден түрткілеп, қарияны қайта қаужады. Шал әдепкіде аз-кем кібіртіктеп, біраздан кейін, терін үккен тарландай, әңгімеге көсіліп кетті.

	... – Ол кезде сенің әкең кедей болыс. Жігіті – менмін. Жегжат-шалыс екенімізді білетін де шығарсың. Екеуміз әкім орысты қаладан ертіп шыққанбыз. Жолай келе жатып, жонда әкім орыстың көк сүмбелі мылтықпен көз ұшындағы дуадақты атып алғаны әлі есімде.

	Мың дегенмен, шонжарлардың жүрек-шайлы боп қалған шағы еді. Суыт келген әкімнің дүмпуіне шыдамай, адам өлтірген жағының қулары бәлешектерді тергей бастады. Ауылдан-ауылға шабушы жиілеп, үрей мен қауесет сапырылысты.

	Жеті имансыз атанған атқамінерлерді сен біле де бермессің. Соның ең қонақжай алшысының үйіне кеп түспесіміз бар ма? Өзі мал айдап, Ташкент кетіпті-міс. Жылпос інісі қызметін асырмақ болды. Қандай әкімнің болса да басын айналдырып алатын бір пәлесі бар-ды. Сарамжал қыздары да жұлдыздай жайнаушы еді. Бірақ күтушілердің ыстық сыбыры мұздап, үй ішіне салқындық орнады.

	Осы арада қойшы кідірістеді. Есілген әңгіменің арғы жағына барғысы келмегендей еді.

	Белгісіз себеппен тұңғиықтан тартынғандай, ағаш түбіндегі үшеу біразға шейін өз ойларымен болып кетті. Қыз қайта қисайды.

	Көлеңке бұрынғыдан ұзарғандай. Өткір күннің сәулесі көлеңкеде қырын жатқан қыздың балтырын шалады.

	– Иә, отағасы, сонымен?..

	Қойшы қақырынды. Қыз түрегеп отырды. Қоңыр самал есті. Шопанның әуені де салқын тарта бастағандай болды.

	...Ұзын сөздің қысқасы, азанда әкім ауырып шықты. Күні бойы төңбекшігенін білемін. Күн байырда тілі байланды. Ауру – шымылдығы құрылусыз ағаш төсекте жатты да қойды. Тойшы екеуміз кезек күзеттік.

	Ертеңіне аурудың көзі қанталап шықты. Ерні күмпиген. Беті көк теміреткеленген. Әлпеті тозаңытады.

	Жүрегім су ете қалды. Өлер адамның бетіне тебетін бейіт тозаңын көзі құрғыр талай көрген-ді.

	Ауру әбден күйзелді. Ыңырану жиіленіп, лобылуды шығарды. Запыран құсқанда жазылып кетуі кәдік еді. Қан тастады. Домбыққан кездері жасаурап, тісін шықыр-шықыр шайнайды. Аяулысы артында қалардай, көп қиналды-ау! Ыңырана ым қаққаны ойыма түссе, төбе шашым шымырлайды.

	Тойшы түсінді ме, немесе, сасқандағы жандалбаса ма, әйтеуір сырқаттың басын сүйемелдеп, қағаз бен қарындаш ұстатты.

	Ауру бар күшін салып, қисақтатып, бірдеңе жазды да, сылқ құлады.

	Қағазды оқығанда, Тойшының көңілі босады. Ауруды жұбатпақ боп, орысша балдырлаған. Сөзінің артын жұтып, жылап жіберді.

	Бағанадан бері қызыға тыңдаған Жарас пен Ира аяныштан шыдамсызданды.

	Осымен әңгіме доғарылғандай да еді. Көлеңкеде қобалжыс тапқан Ира көлденең сұрақ қойды.

	– Менің әкеммен тағдырлас адам екен. Фамилиясын білмейсіз бе?

	– О баста көп естігем. Ұмытып қаппын.

	Ираның түсі сынық. Ойланып отырып-отырып, бір уақытта:

	– Дмитрий Егоров емес пе? – деп сұрады. Қойшы аңырды.

	Жарас та қыздың сұрауын қуаттап, қарттың ойын қажады. Шал:

	– Япырмай, болса болар. Рудник ашылғалы бері орыспен аралас-құраласымыз көбейіп, есімдерін білетін боп жүрміз ғой. Айтқандарыңа тілім әлі де келмейді. Біз – әкеңнің тамыр орысын «Метрей» деуші едік, –деді.

	Қыз булығып қайта сұрады.

	– Фамилиясы Егоров емес пе?

	– Болса болар. Біз «Жәгөрдің баласы» деуші едік,– деді қойшы.

	Шалдың дауысы шүбәсіз еді. Ира:

	– Ах, ол менің әкем ғой! – деп шошыған сәбише шар ете қалды. Сол сол-ақ екен, қойшының мойнына асылып, еңіреп қоя берді. Жарас:

	– Что с тобой! – деп жұбатпақ болғанша қыз жерге құлап түсті.

	Қойшының құты қашқан. Жарытып түсінбесе де, лаңды өзі бастап бергенін сезіп, қипақ қағып тұр.

	Жарас Ираның маңдайына салқын орамал басты. Қыз есін жиды.

	Дядя, моласын білмейсіз бе? (Сірә, шалдың шүу дегенде сөзді осы бейіттен бастағанын аңғармаған секілді).

	– Ойбай-ау, бағана айтпап па едім? Мынау төмпешік! Қыз анықтай түсті.

	Шал сөзін жалғады.

	– Көз жұмарында жазған қағазында айтыпты дейді ғой: «Денемді өзім еккен ағаштың түбіне қойыңдар» деп. Тойшы сол аманатын орындаған.

	Ира сенделе басып барды да:

	– Әкем отырғызған жалғыз ағаш! – деп, қарағашты құшақтады.

	Бағана түбін суға малып қойған жарты құшақ гүлді төмпешік бейітке әкеп қойды.

	Жарас сұрғылт беретін басынан алып, қыздың қасында зиратқа үңіліп тұрды.

	Қыздың көз жасы зиратқа тамды. Ақсұр бейіттің бетіне болмашы мең түсті.

	Қойшы қойын өргізді.

	Жарас пен Ира бірін-бірі жұбатқандай, қол ұстасып, ұзап бара жатты.





МӨРДІҢ БАРЫМТАСЫ




	– Осы «Мөрдің барымтасы» деген әңгіменің мәнісі не, отағасы?

	– Е, шырақ, аузы бейшеңдерге қақпақ жоқ қой.

	– Аузыңыздан қанайын деген едім де. Немесе, жақсының артынан сөз ерерін білемін.

	– Мынауың кісі болатын баланың сөзі екен!

	– Сіздердей білікті ағалардың арқасында қалт-құлт етіп жүрміз ғой.

	– Нағашыларың сыпайы еді. Тартыпсың! Сенің жа-сыңдағы жастар едірендегіш келуші еді...

	– Неге, отағасы?

	– Желігеді-дағы шіркіндер.

	– Неге желігеді?

	– Ой, сен өзің аңқау бала екенсің ғой.

	«Мөрдің барымтасы» сондайлардан басталған.

	– Қалайша, ағай?

	– Біздің ел артельден колхозға көшерде бастық жиі ауысты ғой.

	– Неге жиі ауысады?

	– Мәтібилер көп болды. Ауданнан келген санақшы да ауыстыра салады, ауыл советтің өзі де ауыстыра салады. Бүгінгідей жиылысқа салып, егжейлемейді.

	– Онысын ептеп құлағым шалған.

	– Құлағың шалса, мені де сөйтіп түсірген.

	– Неге көнесіз?

	– Көкең оңайлықпен көнбейді. Бір ікімәт боп қалды да!

	– Қандай ікімәт?

	– Қадалып қоймадың ғой. Ағымнан жарылсам, ешкімге айтпайсың ба?

	– О не дегеніңіз!

	– Аузыңа берік болсаң, мынаны біл: біздің қазақ оңайлықпен мөрді бермейді.

	– Одан хабардармын.

	– Хабардар болсаң, санақ алуға келген өкілге бой бермей, көкең райкомның өзіне тартқан!

	– Жөн ғой!

	– Е, жөні құрсын!

	– Неге, ағасы?

	– Жолай келе жатып, Құрсайдың жағасынан қырсыққа ұшырастым.

	– Қандай қырсық?

	– Құрсайды сен көрмегенсің-ау, сірә? Онда ертеде ұры-қары бекініп жататын болған.

	– Иә...

	– Иә болса, көкең Құрсайға құлағанда, көк аттылы біреу сайдан ойқастап шыға келмесі бар ма! Жүрегім су ете қалды. Қашсам, жететінін біліп тұрмын.

	Сыр бермеуге тырысып, қол бұлғап шақырдым.

	– Ол қайтті?

	– Абырой болғанда, көк аттының өзі қорқақ екен.

	Далақтап қаша жөнелді.

	– Сіз қайттіңіз?

	– Е, қайтушы едім. Қуа жөнелдім!

	– Неге қуасыз?

	– Қумасам, өзімді қууы кәдік қой.

	– Неге қуады?

	– Ат үстінің желігі болады. Жазықсыз қамшымен тартып жіберіп, қашқандарды да көкең көрген.

	– Онда сіздікі дұрыс екен.

	– Дұрыс екенін көк аттылы да білді ме, қайдам, әлде-неден ұялғандай, қоян-шоқырақтатып, артына жалт-жалт қарайлады. Қоян-қолтық араласып кетуге көкең де құлықты болған жоқ. Ойнасақ та біраз жерге шаптық.

	– Иә, сонымен...

	– Сонымен, біраз шоқытып, атымыз екпінін басқанда, мен шамалы жақындадым. Енді, мөрдің желігі басталды. «Ей, жақсы жігіт, сен қорықпа, мен барымташы емеспін, сенбесең, мынаған қара!» деп мөрді көрсеттім.

	– Ол не деді?

	– Аузына құм құйылды. Көк атқа қамшыны басты кеп!

	– Сіз қайттіңіз?

	– Қайтуші едім. «Түбі шикінің біреуі болды ғой, сірә!» деп, мен де жарау торыға қамшыны басып, қиқулай жөнелдім.

	– Жеттіңіз бе?

	– Жығылғыр көк нағыз желді аяқтың өзі екен. Жарау торыма қарасын шалдырмады.

	– Сонымен, құтылып кетті ме?

	– Құтылып кетті, иттің баласы!

	– Қап, келіспеген екен!

	– Өкінбе, шырақ! Сол күні-ақ қашқыныңыз көкеңе кезікті.

	– Қалайша кезікті?

	– Иттің баласын қуам деп, жолдан қиғаштап кетіппін. Әне-міне дегенше түн боп қалды. Салым суға кетіп, ауданға беттеп келе жатсам, сонадай жерден от көрінді. Жақындаған сайын жарық молайды. Жігіт-желең, қыз-қырқын көріне ме, қалай?

	– Қызды ауыл көздің құрты ғой. Бұрылған шығарсыз?

	– Дәл таптың, қарақ! Сенің жасында көкең мөрге ие болғанда: «Көрді де ферма қызын, жампоздана; тұсына жетіп барды колхоз бала!» деп өлең шығарған. Сол желіктің басылмаған кезінде неге бұрылмайын қызды ауылға?!

	– Жөн ғой оныңыз!

	– Е, жөні құрсын!

	– Неге, отағасы?

	– Неге дерің бар ма? Аттың басын іріккенде, бағана күндіз өзім қуған кісіге көзім түссін!..

	– Ол қайтті?

	– Бәтшағардың көзі қоянның көзіндей екен. Адырайып шығып кетті.

	– Қорыққаны ғой.

	– Әрине, қорыққаны!

	– Сіз аттан түстіңіз бе?

	– Қалай түсерсің?

	– Неге?

	– Рабайсыз қорыққаннан қас батырдың өзі қорқар болар. Жүрегім ұшып кетті білем, аттың басын кейін тартқанымды байқамай қаппын.

	– Ол қайтты?

	– Әуелі күбір-күбір үн шықты. Шамасы, күндізгі оқиғаны жігіттерге жария еткен болу керек. Неге десең,

	«мөрін көрейік!» деген сөзді құлағым анық шалды.

	– Иә, сонымен...

	– Ендігісін айтпаса да болады...

	– Уәдені бұзамыз ба?..

	– Әй, шырақ-ай, шыдағанға шығарғанның өзі екенсің. Болмас, болмас...

	– Мен аузыма берікпін, отағасы.

	– Өткен күннің бір кебі ғой. Ішіңе сақтай сал.

	– Әрине.

	– Сақтықта қорлық жоқ. Мен артыма қарайладым. Жаңағы күбір-күбір жаңғырыққан дабыр-дұбырға айналды. Жүрегім су ете қалды.

	– Сонымен, олар, қуды ма?

	– Қуғанда қандай. Үш-төрт адам аттанғандай. Тұншыққан қиқуға басып берсін!

	– Сіз қаштыңыз ба?

	– Е, қашпағанда, қорқам ба? Торыға қамшыны басты, көкең.

	– Сонымен, құтылып кеттіңіз бе?

	– Құтылдым деуге де болады, тұтылдым деуге де болады.

	– Түсінбедім.

	– Түсіңбесең, жан тәтті, шырақ. Қуғыншылар жететініне шүбә қалмаған соң, болдырған торыны тастап, жалаңаш заңғардың басына жаяу өрмеледім. Қуғыншылар етекте ошарылды. Шамасы төбемізден тас домалатады деп қаймықты-ау деймін! Біреуі дауыстап:

	«Әй, жігітім, өзіне жан керек болса, орамалға байлап мөрді лақтыр!» деді.

	– Сіз не дедіңіз?

	– Қара басып, «қазір» деппін!

	– Сонымен, мөрді лақтырдыңыз ба?

	– «Балта шапқанша ағаш жал табадының» кері келді. Көкең қулығын асырып, орамалға тас байлап лақтырды да, етектегілерге ақ сүйек ойнатып, өзі жоғары өрмелей берді.

	– Бұныңыз ақыл!

	– Мөрді сақтап қалғасын менің түбіме торы ат жетті.

	– Төлеп құтылмадыңыз ба?

	– Төлеуге пұрсат болмай қалды.

	– Неге?

	– Колхозға жаңа келген мені көп ұзамай ауданға шақырды. Барсам, жануар торым аудандық мілисаның ауласында жоңышқаны күрт-күрт шайпап тұр. Кездескен қызметкер маған езу тарта амандасты...

	– Қашқындарды ұстап алғаны жақсы болған екен.

	– Ойбай, қашқын болмай шықты.

	– Кімдер екен?

	– Құмға көшіп бара жатқан жеке шаруалар екен.

	Мілисаға өздері жолыққан ба, қалай?

	– Түу, түсінбестіктің өзі болған екен ғой.

	– Өзі болса да, көзі болса да, сол сапардан қайтқан жолы көкең мөрмен қоштасты.

	– Анау шаруалар не болды екен?

	– Не болушы еді? Келер жылы колхоз болды. Бұл күнде баяғы бадырақ көз осы совхоздың атақты шопаны.

	– Бұл қызық екен!

	– Қызық көрсең, аулына баруыңа болады. Менің қолым бос қой, өзім ертіп барайын.

	– Ауыл алыс емес пе?

	– Шамалы-ақ жер. Баяғы жалаңаш заңғардың етегінде.

	– Сіз «ақ сүйек» ойнатып кететін етек пе?

	– Күлме, шырақ! Басыңа келеді!

	– Ойбай, мөрге құмарлығым жоқ.

	– Жасырасың! Мөрге қызықпас пенде болмайды.

	– Бадырақ көз де қызыға ма?

	– Екінің бірі Бадырақ көз бола алмайды, қарағым.

	Маған, мысалы, бағуға қой бермей қойды.

	– Неге бермейді?

	– Бүгінгі бастықтар белсенділерге сенбейді. «Қой бағу үшін қыр керек» деседі.

	– Қойшылар тұрмысты шығар?

	– Ауызбен айтып болмайды, шырақ. Жалаңаш заңғардың етегіне барып қайтайық. Бағланның басын сығамыз. Құлағын өзің жейсің, миын маған бересің, ал, көзін Бадырақ көздің бойжеткен қызына бересің. Не керек, өкінбейсің...

	– Ойлану керек екен...





САПАР САЗЫ




	Кешеден бері жол шеккен екі жолаушының бағдары шалғайдағы Жетісу, Жетісу өңіріндегі Тезек төренің ауылы. Бұл ауылға жеткенше – бірнеше күн. Шығыс Түркістанға баяғыда сапар шеккенде басып өткен жерлер, түстенген, қоналқыланған бекеттер Шоқанның есінде. Бұл сапарда керуен жолына түспей төте тартып келеді. Жол бастаушы қазақ та Шоқан мырзаның ыңғайын іштен танығандай ырқына көніп, бірде сәл-кем кейіндеп, бірде үзеңгі қағысып келе жатыр. Оның аты – жатаған қаракер, Шоқан нұсқаған биік қараға мінбей, жүрісі жайлы көлікті қалаған. Шоқанның торысы қаракерден әлдеқайда биік. Бірақ, тоғынан жараған, жотасы тұтас жылқы көзге аласа көрінеді. Тақымға толық жануар жер ыңғайына қарай бірде бүлкілдеп, бірде көсіле аяңдайды. Тек кедір-бұдір адырда, бүйректей бөктерде ғана лажсыз лоқылдайды.

	Осы лоқылдан жолаушы Меркіге жақындағанда құтылды. Тау бөктерінен белең-белесті түзге қарай ойысқанда, торы бесті қолтығы сөгілген аяңға ауысты. Шоқанның ойлы-қиялы да белгілі арнаға түсіп, шым-шытырық шәркездіктен арылды. Шалғай түзге еркін енген сайын көңіліне сағыныш пен мұң қатар ұялап, әлденеден елегізи бастады.

	Бұл бағдар басбілгі барлаушының қауіпті де қызықты сапарына, құпия көкжиегіне ұқсамайды. Сансыз саяр мен шырғалаңға толы әскери қызметтің ақыры Петербургте аяқталып, Әулиеатада үзілді. Черняевтың офицерлері шампаннан жолаяқ жасап, шаһардың сыртында салютке мылтық атып, Уәлиханов мырзаны ұзақ жолға, шығандағы қазақ аулына шығарып салды.

	Сырқаттығына байланысты демалысқа шыққан Шоқанның ендігі өмірі сайын далада өтпекші. Сол даланың сағымы, елеуреген белестері бірде қызықтырса, бірде үрейлендіреді. Белгісіз жерге ұзатылған қыздың мұңлы алаңындай дәрменсіз сезім көңіл қажайды. Арқа жақтан аймалаған қоңыр жел жусан мен гүлдің қышқыл жұпар иісін сезіндіреді. Шоқанның демікпелі көкірегі ашиды. Өкпенің үзілгелі жүрген қылтанағы жыбырлап, ауық-ауық жөтеледі. Ұстараның жүзімен қиып тастауға дәрмен жоқ. Сырқаттың ендігі үміті – шаңсыз, дымқылсыз жайлауға жетіп, сапырылған сары қымызбен емделу. Оның қаншалықты даритынына да көз жетіп келе жатқан жоқ... Солтүстіктің ауасына үйреніп қалған организмнің жаңа тұрмысқа қалайша сыр берері белгісіз.

	Шоқан шалғайда қалған балалық шағын, сонау Сарыарқаны, Сырымбет жайлауын еске алып келе жатыр. Су орнына сүт ішкен сәбилік шағы шымыр денсаулық сыйлады. Бірақ, кейін жазмыштың бұйрығы әр жаққа айдап, сергелдең тіршілікке душар етті. Бір есептен, кір жуып, кіндік кескен жеріне, құтты бесігіне оралуы керек пе еді, қалай?! Бірақ, оған жүрегі дауаламайды. Сарыарқаны билеп-төстеген шонжарлар соңына шырақ алып түсетінін біледі. Сенісер, арқа сүйер саналы достар бұл күнде жоқ. Бәрі қуғын-сүргін көріп, жел айдаған қаңбақтай бытырап кетті. Қалған-құтқанының қолынан келетіні шамалы. Бұл күнде Арқаны Мұса Шорманұлы билесе, оның сүйенетіні – генерал-губернатор Дюгамель. Оның сүйенетіні – патша ағзамның өзі. Бұлармен Кроелриустің де ымы-жымы бір. Рас, бұлардың өзара кикілжіңі де бар. Мансап, бәсеке, абырой-атақ бар жерде құпия қырғи-қабақтық арылмайды. Бірақ Уәлихановқа келгенде – табыса кетеді. Шоқанның сондағы жазығы – шенді ұлықтардан білімдарлығы. Достоевский, Потаниндермен қияметтік дос болғаны. Ойлы санаткер санатында Шоқан әртүрлі ағымдағы кісілермен пікірлес, дәмдес-тұздас болды. Осы үшін қуғынға ұшырады. Сибирьдің әскери губернаторы мен генерал-губернаторының қаңқуынан, қудалауынан өзінің төл еңбегі арқылы құтылды. Ғалым ретінде, ориенталист ретінде, публицист ретінде жазған сансыз еңбегі прогресшіл Россияны да дүр сілкіндірді. Бұған әскери қызметі, Қашқарияға барған сәтті сапары қосылды. Россияға сіңірген бағалы қызметі үшін, Шоқанды патшаның өзі қабылдап, маңдайынан сүйді. Шоқан елден асқан епті адам болғанда осы аудиенцияны пайдаланып, мансап арттырар ма еді, кім білсін?

	Шоқан бесікте інгәлатқан, сәбиінде талай ертегі-аңызға қанықтырған өңіріне бара алмайды. Шорман әулеті жолатпайды. Осы әулеттен өмір бойы қуғын-сүргін көріп, ақырынды өзі тіленіп патша әскерінде қызмет атқарып жазықсыз айыбын өтеген Жаяу Мұсамен Әулиеатада қоштасты. Оған бел боларлық хат жазып берді. Өзі беттей алмаған сүйікті Сарыарқаға сәлем айтқанда даусы бұзылды. Кешегі сүйікті Шоқан Шыңғысұлының, бүгінгі саяси сенімсіз Уәлиханов мырзаның аянышты халін іштей білетін Черняев салютке мылтық атқыза тұра езу тартты. Шоқанның тұла бойы шымырлады. Оқыс қозған намыстың отын әрең сөндіріп аттанды.

	Шоқанның ендігі үйірлері алыстағы қазақ ауылы. Жетісуда беделді Тезек төре. Оның қалайша қарсы алары мәлімсіз. Шоқан ойға шомып келеді. Әрине, ру салтында өскен Тезек төре атағы жер жарған Шоқанды бетке қақпайды. Тіпті, отау тігіп беруі де мүмкін. Бірақ, содан кейінгі өмір не болмақ? Европаша тәрбиеленген Шоқан төренің қара шаңырағымен, оған кіріптар ақ отаумен қалайша жарасым таппақ? Бір-екі айдан кейін ішқұсталыққа ұрынып, көкірек ауруын асқындырып алмасына кім кепіл?! Қазақ ауылы қазақы адамға келісімді. «Жолдасың соқыр болса, көзіңді қысып жүр» дегендей әдет-ғұрыптың шеңберінен шығуға болмайды. Таз төренің қасында отырып самайыңды қасысаң пәлеге қаласың. Құран оқыған молданың қасында бет-сипамасаң кәпірге баланасың. Қазақшылықтың аты – қазақшылық. Оған көнуге Шоқанның шыдамы жетер ме?! Қазақ халқын мәдениетті халық етуге, прогресс жолына бастауға ынтыққан Шоқан Уәлиханов түздіктердің арасында не істемек? Жабайы тіршіліктен нендей опа таппақ?!

	Шоқан ауыр күрсінді. Артынша жымиып күлді. Өз халін өзі шамалап келе жатыр. Қағанағы қарқ, сағанағы сарқ ел ағасының бір қонақтан несі құрайды. Әрине, құшақ жая қарсы алады. Әрине, Шоқан Уәлиханов арқылы өз беделін көтере түсуге тырысады. Бірақ, кейін... Кейінгі жағдай қараңғы. Шоқанға келіп-кетуші, сәлемдесуші ұлықтар болса, Тезек төре оны хан көтеруден жалықпайды. Мәртебелі қошеметшілер табылмаса, одан бірте-бірте суынады. Ал, Шоқанды қудалаушылардың барын сезінсе, одан ат-тонын ала қашады. Сайып келгенде, Шоқан тіршілігі тағы да әкімдерге тәуелді.

	Көңілге бір медеу тұтары – Жетісудың жандаралы Колпаковский. Шоқанның кім екенін білетін ұлық. Бірақ, демалысқа шығып, өз елінен қашып жүрген жазушыға оның қандай қабақ танытары және мәлімсіз. Жандаралға әскери қызмет керек. Мансап адамы жақын. Әдебиетші емес ұлыққа сену асау жылқының жалына жармасқанмен барабар. Не жығып кетеді, не теуіп мерт қылады. «Бір есептен, – деп ойлайды Шоқан, – белгілі бекеттерге соқпай, көшпелі елді аралай жүруге бекінгенім жөн екен. Осы ел үшін қызмет еттім, осы елдің ішінде болып та бір көрейін».

	Шоқан ентігеді. Қақпақтай жауырыны дімкес көкіректен үмітшіл тыныс алады. Нәркес көзі жасаурап келе жатыр.

	Бұл құбылыстың не екенінен бейхабар серігі оған тіл қатуға қаймығады. Оның ұғымында Шоқан жарты патшаға тең. Оған атқосшы болудың өзі қанибет. Ертең еліне қайтып оралғанда Шоқан мырзаның ұзақ сапарын көшқұлаш әңгіме етіп шертеді. Көрген-білгенін асыра сөйлеп, өз беделін арттырады. Ыстаршын, болыстар бұның қасында кім! Солардың қасына ергендер де кей-кейде елеурейді. Тентек-телізді тезге салып, момын-мондыбасқа қамшы үйіреді.

	Шоқан турасынан көңілінде бір-ақ күдігі бар. Бұл жігіт тым сыпайы, тым ізетшіл. Болат қанжарды жалаңаштайтын жерде орынсыз кішіктік жасап, қынабының өзін жасырады. Төре тұқымына бұл мінез жараса ма екен?! Кеше екеуі бай ауылға қонды. Қой сойып қол қусырғандар Шоқанды дәріптей бастағанда, ол кіржіңдеп ұнатпады. Кеш бойында Петерборды, мансапты, атақты әңгімелеудің орнына, қай-қайдағы аңыз-ертегіні, өлең-жырды сұрағыштап дәрежелі сұхбаттың шырқын бұзды. Таңертең жаптас ауылдың шіріген байы таңынан жарылған асау ісегін алып келіп Шоқаннан бата сұрағанда, ол ыржиып күлді. Онымен тұрмай шай алдында меймандардың қолына су құймақ болған қыздың шойын құмғанын жұлып алып, ақсақал-қарасақалдарға ізет көрсетті. Шіріген бай қойын соймай қайтадан өңгеріп әкетті. «Төре десек, жасауылы екен ғой, тәйірі» дегенін Шоқанның өзі де кәміл есітті. Кейін ауылдан ұзап шыққанда Шоқанның ерсі мінезін жақауратып айтқанда, ол миығынан күлді де қойды. Сол Шоқан енді үзеңгі қағысып келе жатыр. Ұят мінезі тым жабырқау. Ой да ой, қиял да қиял, біресе иығы селкілдейді, біресе көзі жасаурайды. Сұраулары үш ұйықтасаң ойыңа келмейтін нәрселерді қозғайды. Оған жауап беруге бұның тілі қысқа, көкірегі қараңғы.

	Кешелі бері Шоқан да серігінің аужайын су құйып дағдыланған адамның білетін әңгімесі пәленше екен, түгенше екеннің, асса – дүдәмал шежіренің төңірегінде. Оны тыңдауға құлақ жоқ.

	Екі күнгі жолдастық Шоқанның да, оның серігінің де ішін пыстырды. Екеуі көсілген аяңмен үзеңгі қағысып келе жатқанда серіктің көңілі көтерілді. Оған баяғыдағы бір оқиға себеп болды. Арқадан тұз артып келген түйешілер әліне қарамай ыстаршынның үйіне түсіп еді. Болыскей кереуетте жатқан ыстаршын басын көтерместен ыңыранып: «Қыр қазағы екендеріңді көншоқайларың айтып тұр. Руларың не?» деп сұрады.

	«Төреміз» деді тұзшылар. ЬІстаршын басын көтеріп, әйеліне зекіп қоя берді.

	– Балаңды төрем деп сүюші едің. Төрелердің ұсқыны мынау!

	Осы оқиға оқыс елестеген серік: «Шоқан мырза тегіне тартқан екен» деп бір қойды. Оған ғайыптан қуат біткендей болды. Атын тебініп, жорғалата жөнелді. Шоқаннан бірте-бірте ұзап бара жатыр.

	«Текешардың аты текешар, – деп ойлады Шоқан. – Бұған өкпе жоқ.

	Шоқан ұшы-қиырсыз қазақ сахарасын түгелге жуық аралады. Ең әрісі Атырау атырабына құпия тапсырмамен барып қайтты. Арқаның, Атыраудың, Сырдың, Жетісудың салт-санасында, үрдіс-дәстүрінде азды-көпті айырмашылық бар, лақапқұмарлыққа, мансапшылдыққа келгенде өзгерісі шамалы. Еңбектенудің орнына біреудің арқасында күнелтуді көздейді. Шоқан осы жасына шейін бір қазаққа шын құлап ғашық боп көрген жоқ. Ең жақсы дегенінен мін табады. Сөйте тұра ол қазақ халқын жанындай жақсы көреді. Бұл халыққа жан пида етуге дайын.

	Шоқанның байқауынша халықтың санасы қоғам арқылы көтеріледі. Оның сорына қарай қоғамдық инерция басым болады. Инерцияға қарсы шығатындар билеуші топтан қуғын көреді. Мәдениеттен озық Европаның өзінде осы шындық бар. Қазақ сахарасында қалыптасқан қоғам жоқ, аудым-аудым қауым бар. Олардың басын біріктіріп, үлгілі қоғамға айналдыру – арманның ісі. Арман деген не? Қуатты қиялдың әлсіз әрекеті! Шоқан Қашқариядан қайтқан сапарында сыртын ағашпен қаптаған сары сыбызғы ала қайтты. Оны Петербургтың этнографиялық музейіне табыс етті. Сыбызғы деген не? Сыңсыған арман! ІІІоқан Уәлихановтың көңіл күйінің келешекке қалдырған ыстық ишараты! Ол нені сағынады, нені аңсайды?

	Бұның шежіресі өз ішінде, өз көкейінде! Осы күнге шейін қағазға түскен сыр бұл шежіренің мыңнан бірі ғана. Шоқан ішінде дүмпу күштің бар екенін анық сезінеді. Ол күшті сыртқа қалайша шығару керек, бұның тәсілі оған қараңғы. «Мүмкін мен не тым ерте, не тым кеш туған шығармын» деп те ойлайды ол. Ежелгі грек философтарының айтуынша, адам баласы – заманның жемісі. Жеміс көктей үзілсе немесе сабағында шірісе, оған заман кінәлі. Шоқан сірә осындай дәуірде өмір кешсе керек. Тыныс тарылтқан қараңғылықта адасқан перзент дәрменсіз саярының өзінде тәуелдісіз қиялға беріліп, халқының тағдырын ойлайды.

	Оның көз алдынан бүкіл қазақтың тарихы шұбырып өтіп жатыр. Ежелгі заманда, половецтер мен қыпшақтар, үйсіндер мен қаңлылар тұсында іргелі ел еді. Талай жұртқа ықпал жасап еді. Арабтардың жорығы быж-тыж қылды. Одан беріде Шыңғыс хан отап тастады. Одан бергі қалмақтардың қырсығы өз алдына. Тоз-тоз болған тайпалар хандыққа айналғалы бері жабысқан дерт – әкім құмарлық, дағбыршылдық. Енді Россия тұсында осы дерт басқа сапаға ауысты. Одан құтқарудың емі ағартушылық жолы деп ұққан Шоқан қысқа ғұмырын жазуға сарп етті. Бұған орыс достарының ықпалы тиді. Әсіресе, Федор Михайлович Достоевскийдің: «Бірнәрседен бастасаңыз, арғы жағы өзінен-өзі шығады» деген өсиеті Шоқанның жадында.

	«Әттегене-ай, аз жазған екенмін-ау!» – деп өкінді ол.

	Өкінішті қиял кешкен ол бір уақытта серігінің аттан түсіп, күтіп тұрғанын байқады. «Шапқанда байдың ұлы, тоқтағанда есіңе түсер» демекші, серігі:

	– Шоқан, шырақ! Әдейі жол кешіп едім. Қонал-қалайтын ауыл жақын, – дейді.

	Шоқан да аттан түсті. Тізесі құрысып қалған екен.

	Әрі-бері ойқастап, біраз жүрді. Ақырында, кителінің жағасын ағытып, майсаға жантайды.

	Серігі аттарды шідерлеп отқа қойды. Өзі Шоқанның қасына келіп отырды. Шоқан басын көтермеді.

	Ол орысша ойланып жатыр. Әр жұртта осындай жандай-шаптар болады. Бірақ, қазақтікіне тір келмейді. Шоқан қазақ сахарасын билеген қазылық, әдет-ғұрып салтын, төрелік дәстүрді екшеп кәделісін іске асырмақ болғанда, Россияның ілгерімпаз жағына сүйеніп еді. Енді бақса, әлеуметтік құрылыстың ұңғыл-шұңғылын жіті пайымдай алмаған екен. Шормановтар, Дюгамельдер тұрғанда, ұлттық сана қалайша көтерілмекші. Билеуші топтың бірі басшы, бірі қосшы болуға тырысады. Белгілі мамандығы: баянды кәсібі жоқ әкімдер біріне-бірі кіріптар. Қырын қабақтан жүрек ауруына шалдығады. Петербургта қабылдағанда патша ағзамның назары түспеген Гасфорд ауырып қайтты. Осы сырды білетін Шорманов оның басына әзілдеп әңгір-таяқ ойнатты. Сол Шорманов кімді аямақ?! Бұл заманда ақ дегені алғыс, қара дегені қарғыс осы Шормановтар. Олай болса, Шоқанның мықтылармен тіреспей бірыңғай әдеби еңбекпен шұғылдануы керек пе еді, әлде?! Кейінге қалатын мұраны, ұрпақтар қастерлейтін ыстық дүниені мың шонжар сойылдай алмайды. Пушкин айтқандай, сұсты парасаттың байқауы мен шерлі жүректің шерткен сыры ұзақ жасайды.

	Шоқан шұғыл сергіді. Жүрегі бұлқынды. Жүдеу іреңіне қандымсұр шырай жүгірді. Серігі соқыр түйсікпен серіліп:

	– Шоқан мырза, атқа қонайық. Бір шоқытсақ, сиқымдардың аулына жетеміз, – дейді. Пұшпақ бөркін сілкіп, қырланып тұр.

	Шоқан қазақша ойлап кетті. Тағы да бай ауылға қонады. Тағы да қой сойылады. Ауылдың бетке шығары бас қосысады. Төреден лұғатты сөз дәметеді. Шежіреден кеңес шертсең, хандарды, билерді, батырларды, шешендерді дәріптесең «бәрекелде, бәрекелде!» десіп, жығыла тыңдайды. Ағартушылықты меңзесең күбірлесіп кетеді. Шоқан күлді. Әрине, бір кештік кеңес табылады. Әрине, Шоқан енді ақсақал-қарасақалдардың қолына су құймай шіренеді. Қысыр әңгіме іш пыстырғанда сыртқа шығып серуендейді.

	* * *

	Ертеңіне екі жолаушы тағы да жол шегіп келе жатты. Бұл жақ сыңсыған ел екен. Ауылдар бірінен соң бірі кейіндеп қала берді.

	Ұлы сәскеде дәулетті ауылдың жанынан өтті. Жайлауға көшіп жатыр екен. Ауыл сыртында салтаттылар әлденеге үймелесіп тұр.

	– Көкпарға үймелесіп тұрмаса игі еді, – деді Шоқан, күнгейліктердің салтына қанық екенін танытып.

	Серігі жымиып күлді. Артынша білімін танытпаққа ұмсынып:

	– Шоқан шырақ, шабандоздар көкпарға үймелейді, додаға үймелейді, бұл бір. Екінші, көшіп-қонып жатқан ел көкпар шаппайды, – деді.

	Екеуі оқыс бұрылды.

	Шоқанның әскери киімін көрген аттылар сұстиысып қалды. Серігі оның кім екенін айтқанда, бәрі бас изесе бастады. «Әттегене-ай, еру кезге тап болмағандарыңды қарашы!» деп өкіністі.

	Шоқан сапарының суыт екенін айтып өтті. Жолаушылар жүруге ыңғайланғанда, ауыл ағасы өкініш пен мақ-таныш аралас әңгіме шертті.

	– Мынау шұңқырда көзіне көк шыбын үймелеп орнынан тұра алмай жатқан ат – менің бәйге торым. Буданнан шыққан жануар еді. Қартайып тұралап жатыр. Бұған өкпе жоқ. Бәйгінің алдын бермеген тұлпар еді.

	«Ақтық күнім осы!» деп ыңыранып жатыр. Бауыздап кетуге обал. Жұртта қалдыруға және көз қимайды.

	Шоқан шұңқырдағы атты екі рет айналып шығып, қалың ойға шомып тұрып қалды.

	Осы кезде көпшіліктің қасына тағы да екі атты келіп сәлемдесті. Бірі аппақ шал еді. Шал:

	– Өзім де осылай боларын шамалап едім. Көтерем тұлпар қамшы көтермейді. Тартуға тағы көнбейді. Бәрің алыстан айқайлап, ұран сап, шауып өтіңдерші. Бүйірі қызбас па екен, – деді.

	Көп ұзамай дүйім жұрт шоқыта шегіншектеп, қайтарда лап қойып, қиқулап шауып өтті. Кәдімгі үлкен бәйгедегідей азан-қазан ұран салып, елеурей даурығысты. Тұралап жатқан кәрі торы ыңыранып, ыңқылдап, ақырында жанұшыра аунақшып, орнынан атып тұрды. Өлі жүні үрпиіп, кілегейленген көзі жасаурап, шаба жөнелді. Шоқанның астындағы аттай ол баста жұмыр торы екен. Бұл күнде етінен айрылып, сүйегі саудырап қалған жануардың қабырғасы сидамданып, белі кирелеңдеп бара жатты. Шоқанның есіне Арқа елі түсті. Осындай саңлақтар Атбасар, Қараөткел жағында көп болушы еді-ау! Шоқан: «Бүйірі қызбас тұлпар жоқ екен ғой» деп бір қойды.

	Осы жорамал оны тың бағдарға бастап, жаңа үмітке мегзеді. О да бұл күнде тұралаған тұлпар. Осы күйінде ұнжырғасы түсе берсе, келешек кешпейді. Ұран сап, дем беретін көпшілік табылмаса табылмай-ақ қойсын. Шоқан өз ұранын өзі салады. Өзін-өзі бәйгеге қосып, шартапқа қара үзіп, тартусыз келеді. Дүниеде жүрек күшінен мықты күш жоқ. Шоқанның үлкен жүрегі қиын-қыспақ кезеңнен аман алып шығады. Ол әлемдегі данышпандардың дімкәс кезден қалайша айыққанын еске түсіріп өтті. Дарын атаулыға керегі сенім. Өз сенімің, өз сүйенішің! Осы сәтке шейін ол өзін шеңберлі сахарада тұншыққан тұтқындай сезінсе, бұл сәттен бастап бәйгеге бапсыз қосылатын жүйрікке балайды. Ол енді батыр барлаушы ұзатылған қыз да емес, қалам қайраткері. «Ассоциация спасла!» деді Шоқан орысшалап. Серігі «тамақтан ұшынып ауырып қалған жоқ па?!» деп шошынды.

	* * *

	Намаздігер әлеті еді. Шоқан ұлы сәскедегі оқиғаны әлі ойлап келеді. Кешкі шапақ алыстан айқұш-ұйқыш айшық көрсете бастады. Көлеңке сиреп, бірте-бірте көрінбей бара жатты.

	Шоқан орысша ойлап келе жатыр. Көкірегі толған жоспар, уаныш, дәме. Бір сәт өз есімін еске түсіреді. Туғанда Мұхаммед-Қанафия қойыпты. Бір есімді қомсынып, екі есімді теліпті. Осыдан барып ол арабтардың жорығын ойлап кетті. О баста шөлейт сахарадан түйемен шеру тартқан арабтар Орта Азияның шетіне ілінгенде жылқыға жарып еді. Желдіаяқ жануарлар түйелі сарбаздарды мұратына жеткізіп еді. Соның ішінде будан торылардың болмағанына кім кепіл? Александр Македонскийдің Самарқанға жетпей қайтуында көп себептің бірі көліктің тапшылығы еді. Шіркін жылқының қадыры қайда! Ат үстінде келе жатқан Шоқан қазақтың тіршілігі жылқыда екенін пайымдайды. Өзін тұралаған тұлпарға теңеуінде тұңғиық сыр жатыр. Шалғайдағы Шотландияға асыл нәсілді жылқының тұқымы арабтан тарады. Алыстағы Америка жеңсік тұқымды Шотландиядан алды. Сайып келгенде, тұлпардың тегі Орта Азияда, одан бері қазақ даласында жатыр.

	Шоқан бірауық Фирдоусидің Шах-намесін еске түсіреді. Фарсылар мен арабтардың қырғын соғысын көз алдына елестетеді. Содан барып ол өзінің есімі телінген Мұхаммедті ойлап кетеді. Жер-жаһанда теңдесі жоқ сұмдық сенімді ойлап шығарған қу адамның өз беделіне бола жасаған қанды қылмысын саралайды. Дүние жүзінде теңдесі жоқ араб поэзиясын өзінің жеке басына табындырып, тамырын қырыққан, табиғи қан-сөлден жұрдай қылған пайғамбар қолбасы пендешіліктің ең тұңғиық түрі еді. Шоқан «Қайран халқым, ғасырлар бойы соқыр сенімнің құлы боп кетпесе игі еді!» – деп шошынады.

	Онын көңілге медеу тұтары – қазақ халқының сауықшылдығы, әншілдігі, еркелігі. Шоқанның өзі мақтаныш тұтқан қабылдампаз қасиеті. Ол: «Қазақтар өздерін орыстармен қандас санайды» деп жазғанда, келешек аршыр түйсіктің болжамын меңзеген-ді. Түпсіз тарихтың тұмашынан зейіннің шындығын арши алмағанына өкініп келеді.

	Есімнен туған ассоциация есімге қайта соқты. Оны шешесі еркелетіп Шоқан атандырды. Бертінде Чокан Чингизович Валиханов деген атағы күллі Россияға жайылды. Соның бәрі сахара болмысының, сол болмысты әлемге паш еткізген орыс тілінің арқасы. Ана тіліне айналған бұл тіл оны әлі талай асудан асырып, талай жерге жеткізеді. Тек, дәйекті қоныс таба білу керек. Одан арғысы – Шоқанның өз қолында. Ұзақ ойын қорыта келіп: «Кривая куда-нибудь выведет!» деді. Осыдан кейін қазақша ойлап кетті. Екі тіл қоян-қолтық араласып, қазақ аулына сапар шегіп бара жатты. Әулиеатадан басталған күдікті, мұңды сапардың аяғы, дімкәс көкіректі күмбірлеткен көкейкесті күйдей сазды сапарға ауысты.





ҚҰБЫЛ


	Новелла



	Талай күннен бері жол бастап, ел аралатқан кетік шал батырдың аулына беттегенде нілдей бұзылды.

	– Түнде баудағы жоңышқалыққа қисайып едім, жасыл уы өкпемді қауып қалыпты. Есім барда ел табайын. Барашақ ауылдың төбесі көрінді ғой. Өздерің де адаспайсыңдар.

	– Ау, батырды қалай танимыз?

	– Аузында бір тіс жоқ, маңдайында қыртыс көп жұдырықтай сары шал – бұл елде біреу-ақ.

	Жол бастаушыдан оқыс ажырасқан екі журналист салт атпен ілбіп келе жатқанда омырауына жұлдыз таққан татыран қараға ұшырасты. Журналистер ауыл адамынша оңашаланып, таяқ сілтем жерде күңк-күңк сөйлесіп тұрды.

	– Іздеген батырымыз алдымыздан шықты ғой, – деді Көсеубай.

	– Ей, сенің көзің көз бе, жоқ әлде без бе? Татыран қара да батыр бола ма екен? Бізге шәуілдей шүйілген сары шал керек, – деді Шайхы.

	Екеуі қайта келіп, сапарының бағдарын айтқанда, жұлдызды кісі кіржіңдеп, кірпікшешендей тыжырынды. Екі жолаушыны шөлмек көзімен сүзіп шығып:

	– Мен еңбек ерімін. Батыр басқа ауылда, – деп атын шаужайлады.

	Жолаушылар тағы да оңаша қалды. Үстінен қалбаңдап карақұс ұшып өтті.

	– Осы жақта бүркіт көп, – деді Шайхы.

	– Ей, сенің көзің көз бе, әлде без бе? Бүркіт қалбаңдап ұша ма екен?! – деді Көсеубай.

	– Один ноль в твою пользу! – деп Шайхы көктегі құстың жасық тегін мойындады.

	Екі жігіттің арасында сапардың кикілжіңі басталды. Көсеубай жаңа ғана ажырасқан еңбек ерін қуып жетейік деді. Шайхы шиқылдап ұзақ күлді. Ақырында:

	– Малшының үйінен лақтың басын сықпақшысың ғой. Дәмеңнің зорын! Арық қара сақы болса өзін неге жарылқамайды? Оған мәртебе әперген қатын, баласы, – деп шалғайға сүзіле карады. Көсеубай: «Осы шынында да білгіш-ау! Көріп тұрарсың, бұл әлі редактордың орнын тартып алады. Мен әдеби қызметкер күйінде қала беремін!» деп торықты.

	Шайхы Басықараев облыстық газеттің ауыл шаруашылық бөлімін басқарады. Көсеубай Іргелин мәдениет-тұрмыс бөлімінде әдеби қызметкер. Басқа бөлімге күні түсіп тұрған жоқ. Дегенмен, сатының аты – саты. Лауазымға қарай ойысу – өмір заңы. Көсеубай Шайхының ырқына көніп қалды.

	Екеуі шамалы жер жүргенде, отын шапқан әйелге жолықты. Әйел:

	– Ә, сары батырды іздеп келе жатырсыздар ма?

	Бәйбішесіне арқасын тыр-тыр қасытып жатыр. Басын көтергенде аузымен орақ орады, – деді.

	Батыр – қырсық адам боп шықты. Келгендердің аты-жөнін білгенде:

	– Ә, әлгі тілші екенсіңдер ғой. Майданда мазамды алып еді. Енді фермаға келдіндер ме? Лақ сояйын ба, қозы сояйын ба? – деп қуақыланды.

	– Асқа ырзамыз, отағасы! – деді Шайхы, сәнмен өсірген дудар шашын сілкіп тастап.

	Шал шамалы ойланды. Аяққаптың жанында керегеге ілулі тұрған өлі етке қарады. Сүрленіп, қарая бастаған еді. Шал жымиды. Артынша:

	– Шіркін-ай, жібере қояды екенмін ғой, ә?! – деп тысқа шықты.

	Өкпе-бауыр келгенде, босағадағы жабулы шелек ашылып еді. Ішінде жүзіп жүрген көк мойын шиша көзге түсті.

	...Үй қожасы тершіп, жіби бастады. Батырлық турасынан шертілген кеңестің бір ығытында: «Өздерің оқ-дәрінің иісін иіскемеген көрмедік екенсіндер ғой. Бұрқыраған түтіннің, жалындаған оттың ішінде кім жауға бірінші боп шапса, сол батыр! Мен он жеті рет атакаға шықтым. Бес рет жараландым. Шекенің тыртығы тегін тыртық емес!» деп масаттанды.

	Екі жолаушының асығыс аттануына тура келді. Совхоз орталығынан кешке облысқа ұшатын самолетке ілінбек еді.

	Үй иесі жолаушыларға аттанар кезінде:

	– Екеуіңнің қайсың мықты? – деп сұрады. Шайхы Көсеубайға қарады. Көсеубай Шайхыны меңзеді.

	– Ендеше бері шығып кет! – деп үй иесі Шайхымен оңаша сөйлесіп кетті.

	Жолай келе жатқанда, Шайхы Басықараев:

	– Малшылардың мағлұматына бір дәптер толды. Күйшілер, аңшылар, құсбегілер өз алдына. Енді осыған Отан соғысының батыры жөнінде очерк қосылса, қатып кетеді. Теріскейдің тұз-дәмі ақталады! – деп үзеңгісін шіренді.

	– Пай, пай, сенің осы шіренуіңді киноға түсірер ме еді! – деп Көсеубай жымиды.

	– Сойған түлкідей неге ыржаңдайсың?! Көсеубай:

	– Күлмегенде жылаймыз ба?! – деп кұтылмақ болды. Шайхы онан сайын шамданды:

	– Сен өзің бір жанды менсінбейсің. Мұрын шүйірудің ақыры неге соғатынын шамалайсың ба?!

	* * *

	– Сені не қара басты?!

	Летучкаға жиналған дүйім жұрттың көзінше Көсеубай Іргелинге дүрсе қоя берген редактор жауап тосып отырды. Көсеубайдың басына: «Әділқазы Мақұлбекович тым қазақы кісі-ау» деген ой келді.

	Қатын қарғысқа ұқсас кейістіктің мәнісін жұрт түсінбей қалған еді. Әділқазы Мақұлбеков шомбал қара көзілдірігін киіп:

	– Бәрің кешегі мақтаған очерктің түбі шикі боп шықты. Көсеубай Іргелин жолдас батырдың орнына ысқаяқ біреуді жазып келіпті. Сейдіннің бірінші секретары обкомға телефон соғып, басшылар шала бүлініп жатыр, – деді.

	Жігіттердің қайсыбірі сұстиысып, қайсыбірі жымыңдап, үнсіз отыра берді. Әйелдер күңкіл-шүңкіл сөйлесіп, бет шымшысты.

	– Кәне, кім сөйлейді?

	Жарыссөз орнына күбір-сыбыр басталды.

	Мақұлбеков қоңырау қағып, сұрауын қайталады. Жұрт:

	«Біреуді отқа итерер жайымыз жоқ» дегенді іштен танытып, томсырайысып қалды.

	– Даурық басылсын. Екі-үш күн шыдайық, – деді Ғалым Сәбденов.

	– Партия тұрмысы бөлімінің меңгерушісі тайқақтағанда ауыл шаруашылығы шойқақтайды ғой. Ақсақтың ақырын күтеміз-дағы! – деп Шайхы Басықараев мырс-мырс күлді.

	Күтпеген жерден машинистка орнынан тұрды: Көсеубайда тайға таңба басқан сөз жоқ еді.

	«Батылды», «батыр» ғып жіберген мен!

	Сәбденов:

	– Неге өйттің, Биғанша?! – деп өкінді.

	– Биғанша шамалы мүдірістеді. «Балта шапқанша ағаш жалтартады» демекші, ойына иланымды жауап оралды.

	– Қаһарманның мінезіне қарап түзете салып едім.

	Машинистканың жалған сөйлегенін Көсеубай біліп отыр. Ол болысушы хақында не дерін білмей дағдарды.

	Әділқазы Мақұлбеков те екі ойлы еді.

	Осы кезде телефон сылдырады. Сәбденов өшіріп тастап еді. Қоңырау қайта өршеленді. Құлақ асуға мәжбүр болған редактор жиналыс өтіп жатқанын айтты.

	«Маған керегінің өзі осы!» дегендей трубка самбырлап кетті.

	Түсі сынған редактор:

	– Шешім қабылдау керек, жолдастар! – деді. Шайхы орнынан тұрды.

	– Бас қатыратын не бар? Ұлы Гете: «Қаламмен жазғанды балтамен өшіре алмайсың» деген.

	– Өзіңнің Мефистофель болғаның ғой, шамасы? – деп Көсеубай шарт ете қалды.

	Екеуінің арасында кергілес басталды.

	– Жалған очерк неге жазасың?!

	– Жалған очеркті неге жуғызасың?

	– Жалған екенін мен қайдан білейін?!

	– Ей, Әділқазы Мақұлбековичтің ысқаяқ деп отырған адамын батыр деп қолпаштаған сенің өзің емес пе еді?

	– Куәң бар ма?

	Жұрт Көсеубайға жапырыла қарады. Көпшіліктің мысы басқан ол қапелімде ұтықты уәж кайтара алмай:

	– Куәм жоқ, – деп салды. Жұрт жамырай күлді.

	Газеттің бетіне түскен таңбаға Көсеубай Іргелин кінәлі болып шықты.

	* * *

	Бұл облыстағы мекеме үрдісі бауырмал. Басқа қызметке ауысқандарды, жұмыстан босатылғандарды, арыз беріп кетушілерді үзеңгі-жолдастары ұзатып салады. Дәм-тұз татысқандар қиыспай қоштасады. Көзіне жас алатын солқылдақтар да табылып жатады. Осы дәстүр Көсеубай Іргелинге бұйырмады. Бағана: «Біреуді отқа итерер жайымыз жоқ» деп тымсырайысқандар енді: «Бәлесінен аулақ» дегенді ашық айтудан тайынбады. Салы суға кеткен Көсеубай үйіне келудің орнына паркке барып, шахмат ойнады. Күнде ұтып жүргендерінен ұтылып, қала берді. Басы айнала ма-ау, көзі бұлдырай ма-ау, әйтеуір, жолы болмай-ақ қойды.

	Көсеубай шамданып, ызаланып шықты. Бәсекелестер ұтқанымен тұрмай, езу тартып, келеке қылды-ау! Бейне бір нақұрысқа балады-ау. Әлде Көсеубайдың орнынан алынып, ісі тергеуге берілгенін біліп үлгірді ме екен? Әй, қайдан үлгірсін! Әйтпесе, неге күліседі?

	«Шамасы, бұрын тізем батқан ғой. Өш алғасын қыбы қанады-дағы!» деп түйді.

	Бірауық, өзінің ерегістің адамы екенін ойлап кетті.

	Шайхымен ерегіскенде түні бойы ойнап, қатарынан он рет ұтқанда көңілі көншімеуші еді. Сондағы ерегісі әріптесінің «құрбандық жасап жеңілдім» деген менмендігіне тірелуші еді. Шахматшы бекерге құрбандық жасай ма екен? Тықыр таянғасын шығасыға шарасыз барады. Он ойыннан бір ұпай әпермеген құрбандық кімге дәрі?! Шайхы осы облысқа әлде қалай жолы түскен атақты гроссмейстермен дүние жүзінің бұрынғы чемпионымен, сеанста ойнағанда, қара атты кұрбандыққа шалып ұтылар жерінде: «Сізге еліктеп едім. Тең ойынға көне салсаңызшы!..» деп қиылғанын Көсеубай біледі. Терезесі тең түсті» деп гроссмейстердің қол койып бергенін және жақсы біледі. Сол жылпостық есіне түскен Көсеубай: «Әлде Шайхыныкі жөн бе? Бірбеттіктен мен не пайда таптым?!» деп ойлады.

	Ол парктің түкпіріне, қаракөлеңке мүйіске оңашаланды. Жапырылған көгалда екі-үш шиша жатыр. Қаңсыған ыдысты көргенде: «менің түбіме осындай ыдыс жетті-ау» деп өкінді.

	Ол Шайхы екеуі Шалғайдағы Сейдіннен қайтар күнгі оқиғаны еске алды. Жұдырықтай сары шал ішкілік үстінде шешіліп еді-ау! Ісінген денесіне қарап, асып-тасыған сөзіне Көсеубай сүттей ұйып еді-ау! Енді бақса шишада шындық жоқ екен. Шайхының:

	«Батырдың саламаттығы үшін!» деп тост көтеруінде де желік жатпасын?!

	Көсеубай бір китіңнен күдіктенеді. Шайхы екеуі фермадан аттанғанда, ол сары шалмен неге оңаша сөйлесті. Үзеңгі-жолдасынан неге жырылады? Бұл күнге ерсі қылыққа неге барады?

	Осыған Жолбике дүдәмал қосылады. Бастапқы бәтуа бойынша екі адамның атынан жазылған очерктен соңғы сәтте Шайхы Басықараев айнып қалды. Оған екі түрлі желеу айтты. Төл газетте қос тақымдасу ұят болса, қаламдастың еңбегіне жармасу обал.

	Парктің түкпірінде қиял кешкен Көсеубайдың есіне отын шапқан қатынның «Батыр аузымен орақ орады» дегені түсті. «Қап, әттегене-ай саңдықтағы жұлдызын неге көрмедім?!» деп өкінді. Осы сәтте оның қасына Шайхы келді. Ойын-шыны аралас:

	– Өзін-өзі дарға асып тастай ма деп сыртыңнан бақылап жүрмін, – деді.

	Азу тістен мезгілсіз айрылған Шайхының ұрты солыңқы. Көзінің алды да қалталанып тұр. Қыртыс-тыртыс шандыр кескін сүйкімсіз аяныш тудырады. Көсеубайдың көзіне ертектегі мыстанның кеңірдегі елестеді. Денесі түршікті. Ерніне ұшық шығып келе жатқандай сезінеді.

	Көсеубай дүр сілкінді. Шайхы:

	– Крепись, казак. Атаманом будешь! – деп оның арқасынан қақты.

	* * *

	Келесі күні Көсеубайдың пәтеріне семіз сары кісі келді. Сегіз жасар қыз бала қуыршақпен ойнап, әңкі-тәңкісін шығарып тастаған бөлменің іші бейберекет еді. Үй иелерінің салдыр-салақтығы көрініп тұр. Кісі кіржиді. Артынша әлде неге езу тартып күлімсіреді. Ол өзінің облпрокуратурадан келгенін мәлімдеп, аты шулы очерктің мән-жайын тәптіштеп сұрай бастады. Көсеубай:

	– Кеңсеңізге неге шақырмадыңыз? – деді.

	– Тергеуге жатпайтын іс бойынша ресми шақыруға ұжданым бармады.

	Көсеубай жырақтағы Сейдін ауданында болған оқиғаны асырмай, жасырмай толық баяндап шықты. Әңгіме аяқталғанда сегіз жасар бала әкесінің қолынан тартты. Заң қызметкерінің көгілдір көзі тұманданды. Ол шүй желкесін қасып: – Сіздің батырға балаған адамыңыз соғыс кезінде пленде болған. Аттандыруына байланысты қаңқу тіпті қараңғы. Мәселенің насырға шабуында осындай гәп бар, – деді.

	Көсеубай шошып кетті. Жауырыны қусырылып, құты қашқан күйінде әйеліне.

	– Кәмшат, балаңды алдандыршы! – деп қабақ шытты.

	Жайшылықтағы коңыр даусы әлсіреп, шиқылдап кетті. Заң қызметкері сазарып отырып-отырып:

	– Байырғы мамандығыңыз бар ма еді? – деп сұрады. Көсеубай басын шайқады. Ана кісі де басын шайқап:

	– Тұрақты кәсіпке ие болу керек. Ғұмыр шіркін құбылмалы ғой, – деп бір қойды.

	Осы кезде телефон сылдырады. Түсі қашқан Кәмшат трубканы жат кісіге ұстата берді.

	Самбырлаған, дамбырлаған дауыс шығып жатыр.

	Кәмшат: «Ерегіс пе, қалай?!» деп ойлады. Кісі:

	– Бұл – телефон сөзі емес! – деп трубканы ілді.

	Телефон қайта сылдырады. Бұл жолы кісі ұзақ сөйлесті. Ақырында:

	– Басықараев? Қайсысы? Басалқы Басықараев? Ә, жақсы, жақсы! – деп ұрлана күрсінді.

	Кетерінде:

	– Іс бірыңғай болғанша қолхат алуға тура келеді. Қаладан ұзап шықпайсыз, – деді. Бір жапырақ қағазға жазылған сөз – өте қысқа. Қорғасындай ауыр. Жүрек суылдататын сұмдық шарт еді.

	Көсеубай Іргелиннің қолы қалтырады.

	– Оқа емес, – деді семіз сары кісі сәулелі күлкімен, – кезінде Шветухин да қолхат берген! Қөсеубай: «Мынау өзі әдебиетші адам ғой. Фединнің романын қайдан оқып жүр!» деп таңырқады.

	* * *

	Көсеубайдың таңдайы құрғап қалған екен. Іші өртеніп бара жатқандай. Шипалы сусын іздеп көшеге шықты. Қасқалдақтың қанындай, сыра ұшпайды. Ол қаланың шетіндегі ірі заводқа тартты. Автобус ұзақ жүрді. Бір кезде осы қаладан осы заводқа қатынайтын осындай автобуста кондуктор болып істегені ойына оралды. Бұл күнде ол облыстық газеттің дүрдей қызметкері. Атағы жалпақ елге жайылды. Оның данқын шығарған, шынтуайтқа келгенде, жел сөзі де, желдірме сөзі де емес, фельетондары. Қазақ шымшыманы сүйеді. Бірін-бірі қағытпаса іші жарылады. Өзіңді орға құлатқандар «Аяғыңды аңдып баспайсың!» деп өзіңді табалайды. Көсеубай Іргелин сырт аудандағы жалған батыр туралы лақап жазбай, сықақ жазғанда, көлденең жұрттың қыбы қанатын еді. Мақтау деген не? Бір достың орнына он дұшпан арттыру деген сөз! Кім білсін, Сейдіндегі семіп қалған сары шал сондайлық алаяқ та емес шығар. Қылмысты адам фермаға меңгеруші бола қояр ма екен? Оның күнәсі, мүмкін, дәріп құмарлығы шығар. Сайып келгенде, әркім өзін батыр санайды. «Мен қорқақпын» деген қазақты Көсеубай әлі көрген жоқ. «Қарақыпшақ Қобыландыда» қоян жүрек қорқақтың өзі «мені жібер жекпе-жекке!» деп қоқиланады. Хас батырлар тұрғанда жасыққа жол жоғын біліп қоқиланады. Аузымен орақ орып, көкейсіз көкірек қағатындардың адам санатында жүргені Көсеубай үшін айдан анық. Оларды дәріптеушілер де пәлеге ұрынбайды. «Сірә, менің түбіме жеткен сары шалдың мақтаншақтығы емес, шашпауын көтерушілердің жоқтығы білем?!» деп топшылайды. Шәркез қиял кешкен ол: «Қой, кәнігі фельетонға қайта барайын!» деп бір қойды. Бірақ сықақтың да шатағы бар ғой. Сен пәленше екеңді шенесең қулар оны түгенше екеңе аудара салады. Шағыстырудың арты сергелдеңге ұласады. Қара тіл қазақ сөзден оңай алдырмайды. Сөз білмейтіндер шындық кімнің жағында екенін оңай ажырата алмайды. Айналып келгенде, сөздің өзі сор. Қарапайым қазақ: «үндемеген үйдей пәледен құтылады» десе, орыстың бір білгірі: «менің жауым – менің тілім!» деген. Осы өнері түскірге Көсеубай Іргелин қайдан үйір боп жүр?! Әкесі киіз үйдің іргесінде туып Іргелі аталған. Өзі көсеудің жанында дүниеге келіп Көсеубай деген усиқы есімге ие болды. Жазу бұның не теңі?! Баяғыша кондуктор боп жүре бергенде, қаңқу жолар ма еді?! Әлі көрерсің, мақтаншақ шалдың түгі кұрымайды, Көсеубай сорлайды. Сондағы жазығы сенгіштігі. Сенгіштікке сеп болған Шайхының сайқымазақтығы. Түбірлей келгенде: «Айран ішкен кұтылады, шелек жалаған тұтылады» деген осы. Қым-қиғаш қиялдың ұшығына шыға алмаған Көсеубайдың басы дал болды. Ол өзіне-өзі ашуланды. Айдап салғанға көніп нем бар. Өзіме керегі де осы екен! Қалың ойға шомған Көсеубай барар жеріне келгенін байқамай қалды. Сумкасы саудыраған кондуктор әйел:

	«Азамат, ақырғы аялдама осы!» дегенде, ол автобустың ішінде жалғыз отыр еді...

	Су жағасына орналасқан сыраханада адам көп. Заводтың селт ететіндерінің бас қосатын жері осы. Қала маңындағы колхоз-совхоздан келгендер аттарын терекке байлап, гүжілдесіп отыр. Көсеубай:

	«Шіркін, заводқа не жетсін. Әлде қайдан көлденең көк аттылардың оралуын қарашы!» деп бір қойды. Осындай баянды жерге орналаспай, сөз қуғанына өкінді.

	Көгалда ұзақ сайраңдаған ол қас қарайып электрдің шамы жағылғанда: «шапқанда байдың ұлы, тоқтағанда есіңе түсер деген осы!» деп бір қойды.

	Ол жол сұраған бейтаныс әйелмен сөйлесіп тұрғанда қасына Кәмшат келді. Қызын дедектетіп жетектеп алыпты. Қызының қолында шыны сия.

	Кәмшат бейтаныс әйелді көріп, аңырып қалды. Әйел рақмет жаудырып кете барды.

	Аялдамаға келе жатқанда Кәмшат ағынан жарылды.

	– Машинисткамен серуендеп жүр дегенге қаным қайнап еді. Абыройың бар екен!

	Көсеубай түсінбеді. Келіншегі қызының қолындағы сияны көрсетті.

	– Бетіңе шашатын едім!..

	Күйеуі қайран қалды. Жол бойында Кәмшатты ойлаумен болды. Бір есептен адуындығы жақсы.

	«Олай-бұлай боп кетсем, жас баласын асырай алады» деп түйді.

	* * *

	Түнде ол түс көрді. Әлдеқайда, тіптен ұзақ жерге ауып кетіпті. Бір жыл ма, екі жыл ма уақыт өткендей. Үсті-басы ебіл-себіл. Ұсқыны қашқан кебісіне қарап Шайхы күледі. Аузын жеңімен басып, «ық», «хық» деп теріс айналады. Жыртық бөркіне қарап, Әділқазы Мақұлбекович: «Қарағым, саған обал болды-ау!» деп қамырығады. Семіз сары кісі, баяғы заң кызметкері, мінбеден қолын сермеп сөйлейді. Әлде кімді кінәлағандай саңқылдайды. Қым-қиғаш, шым-шытырық көріністің сырын Көсеубай ұғар емес.

	Кеңкелес аурудай әрлі-берлі сандалады.

	Қамаудан босатылып, кәнігі қалаға қайтып келе жатыр екен дейді. Жүрегі алып-ұшады. «Бұған да жететін күн бар екен ғой!» деп куанады.

	Ол поездан түскен бетінде автобус күтуге дәті шыдамай жаяу тартып кетті. Арқасында қапшығы. Жол дөң басындағы базарды жанамалап өтеді. Көсеубай:

	«Қызыма қуыршақ ала кетейінші!» деп бұрылды. Кенет... күтпеген құбыжық! Кәмшат қара шәлісін дастарқанша жайып тастаған. Жас бала шырылдап ән салады. Адам шыдамас аянышты әуез төгеді.

	«Халайық, қайырым жасаңдар! – дейді. Кәмшат болса, таныстардан қысылып-қымтырылмай: «Ұят менің не теңім? Беріңдер садақаны!» деп, жұдырығымен қара шәліні тоқпақтайды.

	Ұйқыда жатқан Көсеубай шар етті. Даусы шықпайды.

	Бастығырылып қалыпты.

	Ол оянғанда өзінің қара терге шомғанын байқады. Тынысы тарылып бара жатыр. Көкірегі демігіп, барып-келіп тұр.

	Таң атуға жуықтаған мезгіл еді. Көсеубай, неге екені белгісіз, апыл-құпыл киінді. Шам жағуға әйелі мен баласын қимады. Екеуі құшақтасып, тәтті ұйқыда жатыр.

	Көшеде ұзақ жүрді. Қараңғылық болмашы сейілгендей. Жұлдыздар бірте-бірте семіп барады. Көсеубайдың көңілінде бұлыңғыр дүниедей үрей мен үміт әлсіз алмасады. Қолхат алған адамның сөзі – сөз. Ғұмыр шіркін құбылмалы. Ата қазақ: «Заманың түлкі болса, тазы боп шал» десе, әр кезеңнің өз құбылысы бар. Оның тетігін игергендер жалғанды жалпағынан басып өтеді.

	Көсеубай шығыстан рауандап атып келе жатқан таңға қиғаш қарап тұр. Күңгірттік пен нұр жарыса құбылады...





ТЕКТІ ҚАСҚЫР




	Сайын даланы күнгей мен теріскейге бөліп, шығыс-тан батысқа қарай созылып жатқан ежелгі таудың іркес-тіркестеніп, үзіліп, жонданып, қайта жалғасатын тұстары пішіміне қарай әртүрлі аталады. Найза ұстаған батыр, көш бастаған келіншек, жусаған жылқы, шөккен түйе, жортқан қасқыр қилы-қилы белгіге айналған. Бір бүйірлеп жырақ біткен шақат заңғар мен тастақты шоқы – Бөлек деген есімде. Бөлек десе дегендей. Арасын қылышпен шапқандай заңғар мен шоқы алыстан қарағанда тұтасып, дөңгеленіп, тау сілемінен жырақтанып тұрады. Бұл жерге келіп кетуші адам да жоқ. Күнгей өткен, теріскей асқан жолаушы жолдың, соқпақтың ыңғайына қарай айналып өтеді.

	Осы меңіреуге анда-санда ат ізін салатын біреу – аңшы Бұғыбай. Бөлектің сілеміндегі бұжыртастарды бөрі мекендейтінін білетін де осы адам. Бір жылы ол бөрінің күшігін алмақ боп ала жаздай ығы-жығы тасты кезіп бақты. Тылсым тастақта қас-қырдың іні болмай апаны болатынын білетін аңшы үңгірге кезікпеді. Жаман бөрі ұя тақылеттес қуысқа күшіктей береді. Ондай қуыстың үстінен түсу қиын. Түсе қалған күнде усиқы күшіктен не пайда. Ақырында кезбеліктен күдер үзіп, күзді тосты. Қарашада атына мініп жықпыл-жықпылды айналып шықты. Ел құмға қарай жылыстайтын кезде әккі қасқырлардың артынан ергіштейтінін білетін ол «қанды басың бері тарттан» дәмеленді. Тау сілемінің шоқтығындай тарғыл дегірез бар еді. Сол дегірездің басына қиялай көтеріліп, биіктен жан-жағын шолды.

	Іргесі көтерілген ел бытыраңқы. Бірен-саран ауылдың қарасы алыстан көзге шалынады. Бұғыбай:

	«Қасқыр да жүдеп бітті ғой. Қандыбалағы құрыған шығар» деп ойлады.

	Ол төмен құлап келе жатқанда күтпеген көріністің үстінен шықты. Еңісте, дауыс жетер жерде, екі қасқыр бөлтіріктерін қуып жүр. Өте-мөте адуыны бөлтіріктерінің желкесінен тістелеп, тілерсегіне ұрғыштап, жауырынымен қақпайлап, ашындырады. Бұғыбай ішінен: «Е, текті қасқыр екенсіңдер ғой» деді. Оның болжамы тура келді. Бөлтіріктер жарыса жүгіріп, әне-міне дегенше қалың шидің ішіне еніп кетті.

	Одан әрі қайда барары қараңғы боп қала берді.

	Бұғыбай есін жиды. Берденкесі бұл арадан жетпейді. Құралайды көзге ататын баяғы ақ шолақ бесатары жоқ. Бұғыбай қиғаш тапырақтатып, ауыз жаласқан бөрілерге жақындай бастады. Дыбысшыл қасқырлар жалт қарап, қаша жөнелді.

	Танып келеді. Біреуі төбеті де, біреуі қаншығы. Бұғыбай жақындағанда екеуі екі ажырасты. Қайсысын қумақ керек? Бұғыбай жазыққа қарай қашқанның соңына түсті.

	Ересен ірі қасқыр еді. Жүгіріске барын салмай артына жалт-жалт қарап барады. Бұл – әккі қасқырдың қашысы. Көрмедігі ылғи бір жағына қарап қашады да мойны қарысып қалады. Қуғыншы екінші жағынан қабаттасып оп-оңай соғып алады.

	Бұғыбайдың есіне жігіт кезінде боз қырауда көкжал қуғаны түседі. Ертеден кешке шейін қашқан қасқыр өкпесі әбден өшкенде тілін салақтатып, көзін ұшқындатушы еді. Көкжал соққан жарау ат ауылға жетпей зорығып өлуші еді. Ендігі бөрі де, жылқы да басқа. Бұғыбай астындағы атының шыдамдылығына сенбей, ұшқыр қууға басты.

	Қамшы жеген ат ылди-төмен жұлдыздай ақты. Қасқыр да жалтақ жүгірісінен танып, зырлады. Бұғыбай бақса, төрт аяқтылардың жылдамдығы шамалы сияқты. Ол: «Қап, бөлтіріктерді қумағанымды-ай!» деп өкінді.

	Белеске қарай шапқанда атының көкірегі қырылдай бастады. Қасқыр тастақты жерге келгенде тіптен еркіндеп, бара-бара қара үзіп кетті.

	Бұғыбайдың салы суға кетіп келе жатты. Кешетіні қимыжық қиял. Қасқыр деген не? Жыртқыш аң! Оның ең адуынын ұстамаған соң жаман-жәутігінен не пайда! Бұғыбай ала жаздай күшік іздегенде де тектісінен дәмелі еді. Әйтпесе тері-терсектің мерзімі әлі алда.

	Ауылға келгенде алдынан бес-алты адам шықты.

	Әскерше киінген біреуі:

	– Отағасы, аттан түсіңіз! – деді.

	* * *

	Бұғыбай жаңа кәсіпке ауысты. Қысы-жазы көшіп жүретін малшылардың сыңайына қарай үйшілікке айналды. Тез құрып, қисық ағашты түзетіп, түзу ағашты иіп, кереге-уық жасайтын болды. Шаңыраққа да жетік. Қамшы өретін өнері бұрыннан бар. Тек, ертұрман соқпайды. Жалғыз атын әскерге алғалы қитығып, атқамінер атаулының жайдақ жүргенін қалайды.

	Күз бен қыс үйкүшіктікпен өтті. Көктем жуықтағанда аңшылық желігі қозды. Мылтығын қолына алып, түзге жаяу қаңғырды. Бұл кезде аң аулаушы жоқ. Аң да шамалы. Қоянның еті арық. Қар жамылған көжекті Бұғыбай бұрқыраған демінен таниды. Наурыз көжек осы.

	Бұғыбай баяғы ығы-жығы жықпыл тастарды қайта аралады. Қасқыр ұшырасса терісі кәдеге асады деп ойлады.

	Бір күні ол жалғыз қасқырдың ізін көрді. Тауға қарай өрмелегеніне қарап: «Шамасы, шау тартқан қаншығыңа жем тасисың ғой» деп топшылады.

	Көп ұзамай қара тастың қуысында жатқан екі қасқырды көрді. Бұны қасқырлар да көріп қаша жөнелді. Бұғыбай мылтық атты. Оққа ұшпаған бөрілерге Бұғыбай: «Сірә, былтыр қуған қасқырымсың ғой. Сағың сынған шығар, бәлем!» деп бір қойды.

	Арада екі-үш күн өткенде жапалақтап қар жауды. Төрт құлақ жапалақ қар жерді башайдан көміп тастады. Әлтаман-ақ еріп кететінін білген Бұғыбай ағайынының ерттеулі атына мініп, таныс түзде келе жатқанда оқыс ізге кездесті. Түлкінің де, қасқырдың да ізіне ұқсамайды. Егіз тағандап, ордиып жатыр. Бұғыбай трактордың ізін айдаһардың ізі деп қашқан бір жабайы аңшыны еске алып, күлді. «Дегенмен, бұл не, жаным-ау?!» деп бір қойды.

	Бұралаң ізді қуып жете алмасын білген ол атының басын бұрып бұйратқа қарай желе-шоқытып кетті. Аты тасырқағанда қарауыл қарамақ боп тайлауыт заңғардың үстіне шықты. Аты үркіп, дірілдеп, көткеншектей бергенде ол анадай жерден қаша жөнелген қос қасқырды көрді. Бұғыбай аттан аударыла түсіп, тасқа сүйей мылтық атты. Оқ жететін жер еді. Тимеді. Бұғыбай «қартайған деген осы!» деп, жасаураған көзін сүртті.

	Ол аулына қайтып келе жатып өзіне-өзі: «таптым, таптым» деді. Енді бақса бағанағы із қасқырдың ізі екен. Қуғын көрешек қаншық алдыңғы екі аяғының ізіне артқы екі аяғын түсіріп, текшеңдеп жүгіреді. Төбеті де осы әдістен танбайды. Ордаңдаған із содан пайда болады. Бұғыбай: «Задында, жадым тоза бастаған екен!» деп бір қойды. Біраз уақыттан кейін ол: «Бұл бөрілер тау мен құмның бәрін кешкен жанкешті екен, із тастау көбіне құмда болушы еді ғой» деп түйді. Жүре келе өзін өзі құптай түсті: «Е, қоян екеш қоянның өзі жымын құмға салады да тығылар қуысына секіріп түседі. Тауда оған бара бермейді».

	Бұғыбай айдалада келе жатып: «Осы хикметтің бәрін баламның құлағына құяйыншы. Мүмкін, есейгенде ізімді басар!», – деп ойлады.

	* * *

	Екі қасқыр өріс аударды. Бәрінің күшіктейтін кезі еді. Қаншығы шермиіп, арланы ардаңдап, төтелей жүріп отырды. Ақырында, Бөлектің оқжетпес құзар шоқысының үңгіріне келіп паналады. Үңгірдің жақтауындағы қызыл-күрең тастың жоса екенін білген де жоқ.

	Арада екі айдай уақыт өтті. Бұғыбайдың інгені боталағанда қасқырдың қаншығы да күшіктеді. Екеуі екі жақта тіршілік құрып жүре берді.

	Жаз да келді. Екі қасқырға бір күні әлдеқалай жас бөрі ұшырасты. Усиқы күшіген еді. Түз тіміскілеп жүріп Бөлекке келді. Әлде қалай үңгір маңындағы екеуді көзі шалды. Күшіген жыртқыштың піріндей ұрғашы қасқырды аймалап, иіскеп, құйрығын бұлғаңдатты. Көк айыл кәрі қаншық қыңсылай еміреніп, бүктетіліп, қияс ардың-гүрдің жүгірістеді. Ін соқты болмаған көкбалақ қаншық иісі қасқырды жатырқамады.

	Бұралқы күшіген жайына кетті. Келесі күні адуын қаншық арс-арс етіп, төбетін шайнап, жорыққа алып шықты. Күшіктің бөлтірікке айналар кезі еді. Балаларын қансоқтыға меледіктетіп, жондандырып өргізбек болды. Қуғын-сүргін басталса дилы бөлтіріктердің шалғайға шұбұратыны бүкпе түйсік боп қала берді.

	Жайлауға беттеген екі қасқыр бір шоқ шеңгелдің түбінде кідірістеді. Бұрыннан сыралғы бұта еді. Олай-бұлай өткен жолаушы әулиеге балап басына шүберек байлап кететін шеңгелде көптен бері бастарының қосылуы осы. Бұрын екеуі алма-кезек жортуылдасқанда жарық жұлдыздан көзбен табысатын ғашықтардай, осы бұтаға сарысып кететін-ді.

	Байырғы белгінің түбінде екі қасқыр сайқыласа шайқасып, тістелесіп, бірін-бірі ашындырды. Ажырасарда қарны қусырылған аш қаншық жайлауға тартты да, іші майлы дәңгілі түзге беттеді.

	Бұл атырапта малшылар жон жайлауға шілдеде шығады, ой жайлауға шілдеде сүмбіледе құлайды. Бұл кезде үстірт жайлауда отыр еді. Бөрі баспаларлық қыраң ара-кідік. Шөлейттің шүйгіні де аласа. Селдір селеуге, қаудым бозға араласқан жусандар тышқаннан басқаны кесе-көлденеңдетіп тұр. Жортуылпаз қаншық белуардан келетін бидайықты, ат бауырын соғатын сарбас пен көк шашырастыны жоқтады. Некен-саяқ қурайды баспалап, қырқадан қарауыл қарады.

	Үстіртке жаңада келген ел мамыражай. Мал атаулы ауыл маңында жайылып жүр.

	Жарықта жолы болмасын сезген қасқыр ауытқи шегінді.

	...Арланы кешінде үңгірге оралмады. Ертеңіне қаншығы таң атпай жортып, белгілі шеңгелге барды. Төбеті сарымапты. Күтпеген қырсықты түйсініп, елсіз түзді сүзіп шығуға бет алды.

	* * *

	Бұғыбай түйеге мініп жолға шықты. Ауылында той болашақ еді. Әйелі шаптықты.

	– О, кеңкелес, дос-дұшпанның алдында сазға отырғызып кетпекшімісің? Той тұрғанда аң кімнің шікәрәсі?!

	– Қатын, шұрқ етпе, – деді оған күйеуі, кенеп қапты алдына көлденеңдетіп. – Бөлек тауынан жоса әкелемін, жоса! Быткомбинаттың бояуы «туф» десең ұшып кетеді. Бұғыбай ұзақ жүрді. Дегірездің тұсына келгенде былтырғы оқиға есіне түсті. Қасқыр қуған ақырғы сапары сол еді-ау! Ол дегірездің басына көтеріліп біраз тұрды да, қиғаш құлады. Еңіске келгенде жылғаның баурайында қақпан шайнап жатқан қасқырды көрді. Темір сүйреткен көкжалдың жеткен жері осы еді.

	Артқы аяғы мылжа-мылжа, қан-қан. Шоңқиған көкжал жамбасқа аунайды. Қасында қаншығы тұр.

	Бұғыбай мылтығын ала шықпағанына өкінді. Ұзын шыпыртқысын сақпандай сарт еткізді. Түйе бақырды. Жолаушы оқыс елірмелеп, қиқулай бастады. Қасқырдың қаншығы қашып кетті.

	Қақпандағы көкжалды соғып алудың өзі қиынға түсті. Бұғыбай сүйменмен маңдайдан ұрмақ боп жақындағанда көзі қанталаған қасқыр ақтық күшін жиып, арс етіп атылды. Бұғыбай жылғаға қарай домалап түсті.

	Осыдан кейін ол айласын өзгертті. Қапқа тас салып әкеліп, қасқырды төмпештеп өлтірді.

	Бұғыбай асығыс-үсігіс аулына қайтты. Жайлаудағы көрмедіктерге қасқырды көрсетіп мақтанбақ болды. Оның үстіне қақпаншыдан да қаймықты. Аңның шарты табалдырықтан өткенше. Қуа келген қақпаншы болса, Бүкең қолын бір-ақ сермейді.

	Қақпаншы! Бұғыбай қақпанның алма-ғайып екенін болжамайды. Серіппелі қақпанға түскен жігіттің шыға алмайтын шағы бар. Осы қақпан Бұғыбайдың өзіне қырсық боп жабыспасына кім кепіл?!

	Бұғыбай басқаша қиялда. Қалың шиде түлкі ойнайды. Қыраңға біткен бұтаға қасқыр сариды. Екеуінің айласы екі түрлі. Түлкі тап үстінен түспесең көрінбейтін тастақта жатады да, қасқыр айналаны өзі көріп өзгеге көрінбестей қақпақыл жол табады. Жіті көзге бөрінің құлағы ғана шалынатынында осындай сыр бар.

	«Тұтам тіршіліктің қызығы аңшылық екен ғой. Қисық ағашты түзейтін тезде нем бар?!» – деп бір қойды.

	Аулына оралғанда той қызып жатыр еді. Даңғойлар қасқырды көкпар ғып ауылды айнала шапты. Қатындар: «Құрып қалсын, киік көкпарды көріп едік. Бөрі көкпар қайдан шықты?!» деп бет шымшысты. Тойшы жігіт көкжалды машинаға басып, үйіне әкеп салды.

	Бұғыбай үрдістен аса алмады. Ішінен: «Қап сойып әкелмегенім-ай! Қасқыр ішікке қарындасын беретін антұрған ғой, бұл!» деп өкінді. Біраздан кейін: «Суыр жатпағандағы тері кімге дәрі? Тақыр жүні әлі-ақ жидиді» деп уанды.

	Түнде көпке шейін төңбекшіп, ұйықтай алмады. Ойына көкжалдың терісі орала берді. Бөрі бөстектен қағылғанын қарашы! «Тегі, аңшының еңбегі еш, тұзы сор, – деп ойлады. – Айдалада көлденең көк атты сауға алады. Ауылда жиеншарлар пұшпақ дәметеді. Қой, аңшылығы құрысын, құдай жосамнан жарылқасын!»

	Ертеңіне ол құлқын сәріде жолға шықты. Артында ботасы қалған аруана желмаядай желмей, тайралаңдап, кегежу аяңдап діңке құртты. Аққудың мойнындай имек мойнын бұрып боздау шығарғанда шыпыртқы жеп, барқ етті. Жолаушы Бөлектің жосалы шоқысына түске тармаса жетті. Таудың етегінен жан-жаққа қиғаш көз тастады. Оң жақта, биік сүйір шоқының қиясында қызыл күрең тас тұр. Жоса осы. Сол жақта, жосаның деңгейінде, қызыл-шақат жартас тұр. Оның үстіндегі қат-қабат заңғар бас меңзітеді.

	Түйесін шағырға байлап, сүйір шоқыға өрмеледі. Аяғы тайғанақтап, кейіншектеп, өзі бұтаға, бұжыр тасқа жармасып, зорға шықты. Жүрегі алқынып, көкірегі ашыды. Жосалы тастың түбі үңгір еді. Аузынан көк қылшықтар көргенде: «Ым!» – деп қаймақ ернін қымқырды. – Апанның түбінде қасқырдың күшігі бар-ау, шамасы?!

	Осы апан туралы ел аузындағы аңызды бала кезінде естіген-ді. Апанның түбінде байлаулы айдаһар бар-мыс. Үңгірдің уілі айдаһардың демінен, пайда болады-мыс. Бағы заманда қазақтардан қашқан басқыншы қытайлар қазына тығып кеткен деген лақапқа иланушылардың үңгірге шырақ алып түсе алмағанын да Бұғыбай еміс-еміс біледі. Сол Бұғыбай баяғыда ұмыт болған жосаны іздей келіп, күтпеген күдіктің үстінен түсті. Ол сыры құпия қуысқа үңілгенде, сарсық исі сезінді. Қалтасынан газет алып, сіреңке тұтатты. Қара-көк нәжіс көрді. «Құдды өзі ғой кәззаптың! деп, кекжек басын кежірейтті. Үңгірге тас лақтырды. Тас жақтауға тиіп, зыңғыр-зыңғыр етті. Бұғыбай: «Қандай сырқынды! Арғы жағында саңлау бар үңгірге паналағанын қарашы?» деп сүйсінді. Ол: «Әй, қасқырдың күшігі! Жаның барыңда шық, бері!» деп айқайлады. Күміс үнді адамның бұғыңқы дауысы деңгейдегі жартасқа еміс-еміс шалынды. Жартас жаңғырмай, болмашы булыға үн қатып қала берді.

	Бұғыбай үңгірге түтін жібермек болды. Қиядан қызылша, жықпылдан тобылғы жиып, оған бозқаудан қосып, құшақ-құшақ отын әкелді. Қырық жыл қырғында жұтамайтын құнарлы өсімдік лаулай жанды. Қызылшаның ащы түтіні бықсып, қиралаңдап, үңгірдің түкпіріндегі мақұлықты тұншықтыра бастады. Күшіктер қыңсылап, ұйқы-тұйқы болды. Түтінге шашалып шиқылдасты. Бірін-бірі бүйірлеп, қақпайлап, тістелеп, сыртқа домалатып шығара бастады. Бұғыбай шетінен ұстап, кенеп қапқа тоғытып жатты. Күшіктер торайдай шыңғырды. Бұғыбай қаптың аузын буып жатып: «Не бары үшеу болдың. Енелерің текті нәсілден екен» деп бір қойды.

	Ол қиялданып тұр. Арыстан біреу, мысық жетеу туады. Бөрінің сырттаны аз, азғаны көп күшіктейді. Алтаудан тоғызға шейін шұбыртатындар – ит шалыс, түлкі шалыстар. Біреу-екеуден туатын ақ қаншық бұл өңірде жоқ. «Үшеулеген көкжалдың өзіне шүкіршілік тағы!»

	Аңшы қызыл қылшық ақ қасқырдың терісі көк-жалдың терісінен екі есеге жуық қымбат тұратынын ойлағанда, нілдей бұзылды. Ол: «Бөлтірікке айналып келе жатқан күшіктердің сабалақ жүнінен бұйда есемін бе. Қой, іріленгенінде терісін алармын!» деп қаптың аузын ашты. Екі күшіктің көзін ойып тастады. Көзі ойылған күшіктер сұмдық шыңғырып, қыңсылап, апан аузында домаланып қалды. Біреуінің тірсегін тіліп, қапқа қайта салды. «Соңыра балама ермек боласың, бақыр!» деп насаттанды. Қанжарын құлпырған бір тал қызғалдақтың түбіне қойды.

	Түс әлеті қасқырдың ініне оралатын шағы. Қолға түскен бөлтіріктердің енесі қайта жортып келе жатып саяндағы түйені көрді. Шалымды шағында түздегі түйемен ойнап, құйрығын қытықтап, тізерлігінен ұрғыштағанда аңқау мақұлық шөге кетуші еді. Қасқыр үстіне қарғып мініп, кіртілдек, тәтті өркешті шайнай бастаушы еді. Қазір оған батылы жетпеді. Байлаулы тұрғанынан шошып, екі-аяқтының алыс емес екенін түйсінді.

	Қасқыр оқыс орағытып, биік шоқының үстінен құлағанда күтпеген ойранның үстінен шықты. Қақпан бел қаншық аузындағы суырды тастай беріп, атылды. Жақындап келді де кейін шегінді. Бір сәт көзсіз көбелектей шырқ айналып қалды. Өзін өзі шайнап тастарманға келіп жарықшақ қаңсылап, айнала жүгірді. Айлалы бөрі шарасыз тәуекелге басты. Айнала шауып, бірде қыңсылап, бірде арсылдап, жалын күдірейтіп, айбар шекті. Бұғыбай қанжарын қолына ап, сермей бастады. Соғыстан біреу алып қайтқан киелі қанжар әлде қалай аңшының қолына түскен-ді. Ұшына болмашы қан жұққан алмастың жүзі күнге шағылыса жарқылдап, ақ жалын шашты. Қара сабы қалтқылы қылмыстың айғағындай бес саусақта сағымдалып тұрды.

	Бұғыбайдың ылдитөмен түсуі қиынға айналды. Лажсыздан қапты домалатып жіберді. Төрт бұрышты кенеп қап екі жерде бұтаға ілінді. Аңшының өзі тайғанақтап, жантайып, қиғаш тырмысып, «суға кеткен тал қармайдының» керімен әрең құлады. Ылдида байлаулы тұрған көлігіне «шөк-шөк!» деп айқайлады.

	* * *

	Көзі ойылған бөлтіріктерден күдер үзген көк балақ қаншық түйеліні баспалап, қақпақылдап, айнала торыды. Дегірез деңгейінен өтерде іші әлем-жәлем болды. Қақпан мылжалаған жансыз аяғын шайнап тастауға батылы жетпеген төбетіне ызаланды. Көкірегін долылық кернеп, жалы үрпиіп, көзі қанталады.

	Ауылға жақындағанда лажсыз теткіді. Артынша қайтадан аласұрып, раңды саймен қырқаға қырын өрмеледі. Қылдырықтай кезеңде бұғып, жантақты паналап, бағдар бақты. Бұл екі арада Бұғыбай ауылына келіп те қалған. Шала-жансар бөлтірікті жорта қотанға лақтырды.

	Қасқыр итше әупілдеді. Осы кезде әлдеқайдан атты адамдар бой көрсетті. Олар кезеңге қарай желіге жарысқанда, қасқыр арс етіп, шырқ айналды да, кері қарай қашты. Жүгіріске барын салмай артына жалтақ-жалтақ қарап бара жатты.

	Осылай жалтақтауда жаужүрек қашыстың әккі тәжірибесі бар. Адамның қорқағы, батыры болса, бөрі де сол іспеттес. Өліспей беріспейтін көкжалға жекпе-жек шығатын еркек некен-саяқ. Қасқырдың жүрегіне жерік болатын әйел – ілуде біреу. Жауын торыған, аттылардан амалсыз жылыстаған долы қасқыр әріден келе жатқан қанды қырқысты өзінше түйсініп бара жатты.

	Осы қыраңның сілемінде ара-кідік көз, бастау бар-ды. Баршасы көміліп қалыпты. Қасқыр жапырлаған қиқы-сиқы қамыстың түбін тырналап, қоңыр балшығын аршып, лай суды жалады. Түзде ұзақ жортқан ол түс ауа титықтады. Өзегі өртеніп барады. Ине жұтқан дүрегейдей мықшиып, көзі кержағалданып, қақпан белі қиралаңдап қалды. Сары жұртты тіміскілеген бұралқы бөріге құзғындар қырқылдасты.

	Құлазыған сары түз көлденең жатқан кемерге ұласты. Кемерден өткенде жалаңаш жалғыз заңғар кезікті. Баурайында, жықпыл-жықпыл тарғыл тастарда өрген кекілік дүр етіп ұшып кетті. Қасқыр басыр түйсікпен жоғары өрмеледі. Заңғардың шыңына жақындағанда қияс қуыстан бүркіттің ұясын көрді. Ұя маңында үйіліп жатқан ұсақ тасбақа. Бүркіттің қыраны тасбақаның ірісін тасиды. Жаманының іріге әнжімі келмейді. Әнжімсіз бүркіт кек ала білмейді. Әккі қасқыр табан астында түйсінді. Көрбала балапандар үрпе-шүрпе боп қызыл қанаттарын қағысқанда, қасқыр шиқылдатып жей бастады. Бір-бір шайнап жұта берді, жұта берді.

	...Намаздыгер шамасында үңгірдің аузында шоңқиып отырды. Қаралы қызыққа куә болған бір тал қызғалдақ меңіреу тастың саңылауында желбіреп тұрды. Қасқыр артқы екі аяғын матастырып басын кекжитіп, жайлауға қарап шабынды.

	Кешкі арай құбыладағы бұлтқа қан жүгіре бастағанда батар күннің талмаураған сәулесі қиядағы қасқырға түсті. Қаншықтың қара жалының түбі күлдей көгілдір еді. Жал мен тұқыл сәулеге шағылысып, сарғылтым тартып тұрды.

	* * *

	Өткен күндері көз алдында елірмеген ұрғашы қасқыр баяғы заманын жоқтады. «Үйірім қайдасың?!» деп әупілдеді. Боранды-бұрқасында қырық-отыздан ұйлығып-ұйтқып жүретін кезеңді аңсады. Қысырағын қорғаған айғырмен сайысқан түндер, адамдар атпен қуғанда артқа жалтақ-жалтақ қарайтын күндер көзден бір-бір ұшты. Табанның желі, қабырғаның қанаты, өкпенің тынысы қайда? Жүрексіз төбетті шайнап тастайтын шақар шақ қайта оралар ма?

	Қасқыр жаңа туған айға қарап ұлыды. Ай баяу жылжыды. Бөрі мен қарының ежелгі жауы: «Қасқырым, сенің дәуренің өткен!» дегендей бірте-бірте толықсып, сәулесін шаша бастады. Қасқыр жылжымалы айды паналап, жорытты. Жүрекке шапқан ыстық қан суынып, денесі шімірікті. Жоны дүрдиіп, басы қаңғырықты.

	Таң қараңғылығында тепсеңдегі зираттың үстінен түсті. Төмпешіктерді аралап, әрлі-берлі ойқастай арсыл қақты. Маусым айының таңы сынаптай толқып, күреңдене бастады.

	* * *

	Сол күннен бастап қасқыр қанына қарайды. Оның ендігі құлқы бөлек. Күндіз адырға бекінеді де, кешкі-тұрым жайлауға соғады. Соққанда бөгде ауылға жоламай ылғи аңшының аулын аңдиды. Бұл күнде жылқыға соқтығысар қауқары жоқ. Жылқының үш рет – іңірде, түн ортасында, таң алдында – жусайтынын білетін қасқыр заманында қоңыр іңірде шабушы еді. Енді сол іңірде жусаған момақан қойға бүйідей тиіп, дүркірете дүрліктірді. Баяғыша ақ құйрық асамай, ауызға ілінген ашатұяқты жаралап, тамақтап кетеді. Қойшылар бажылдасып, иттер арпылдасып, ию-қию күшейгенде лажсыз қашқақтайды. Қашқанда ызалы көзі ұшқындайды. Қараңғы түнде бейне бір қанды жұлдыз ағып жүргендей болады. Ашынған қасқыр таң қараңғылығында қайта соғады. «Қайта шапқан жау жаман» демекші бұл жолы тіптен ойсыратып кетеді.

	Қасқыр бейбіт елге ала жаздай әлек салды. Шопандар қысты күні ерінің басына ілетін мылтығын қайтадан қолға алып, ымыртта қоқан-лоққымен атуды шығарды. Әккі қасқырдың білмейтіні жер астында. Аспанда алақ-жұлақ етіп, боздап алысқа ұшатын оқ жоқ. Құсмылтықтың оғы қысқа. Даусы да жан түршіктіре жаңғырықпай, гүрс ете қалады. Қасқыр шолақ оттан қаймықпай, бүлігін үдетеді. Аңду рабайсыз күшейіп, айнала көрнеу қатерге айналғанда, жым-жылас жоғалып, оншақты күннен кейін қайта оралады. малшылар: «Қап!» деп сан соғысып қалады.

	Бір күні олар ақылдасып отырғанда, бөрінің оттан қорқатынын еске алысты. Ебелек ұшпаған кезде қасқырға бола кім отын шаппақ? Дағдарыс күшейгенде, сырқынды шал: «Қасқыр арқаннан аттамайды» деді. Осыдан кейін түнде қотанға арқан құруды шығарды. Қасқыр арқаннан аттап кете берді. Қойшылар:

	«Көкжалға шара жоқ шығар» – деп бас шайқасты.

	Тағы да бір күні ауыл ағалары озат шопанның қара шаңырағында бас қосысты. Құтырған қасқырдың лаңынан туған көш-құлаш кеңесте Бұғыбайды дәне-күс қып шығарды. Ферма бастығы: «Бүлінгеннен бүлдіргі алған сіз. Пәлесінен өзіңіз құтқарарсыз!» деп ежірейді. Бұғыбай мойнын қисайтты. Қауға сақалы сұр пешпентінің жағасын құшты. Басын көтергенде насыбай атты. Шегір көзі тұманданды. Тілін төсеп, сақаулана сөйледі.

	– Қасқырды жаяу қуамын ба?

	Ертеңінде Бұғыбай қасқыр аулауға шықты. Астына ат мініп, қолына мылтығын алып, адыр-адырды аралады. Бөрі кездеспеді. Ақырында: «Сергелдең де серуен, серуен де серуен ғой» деп баяғы үңгірге барды. Үңгір қаңырап тұр. Аузында екі бөлтірік өліп жатыр. Денесі сасып, жүні жидіп кетіпті. Бұғыбай, «Қап, терісінің бұйырмағанын-ай!» деп өкінді. Ол: «Іші күйген тұз жалайдының» керімен апанның аузын таспен бітеп тастады.

	Ұнжырғасы түсіп қайтып келе жатыр. Қушиған иығы қасқырдың шоқтығына ұқсайды. Кер-жағал көзі қаншықтың көзін елестетеді. Ұйысқан қауға сақалы өлген бөлтіріктердің жидіген жүніне ұқсайды. Есім қандай десеңізші! Бұғыбай! Бұл атырапта бұғы жоқ, арқар бар. Ендеше Бұғыбайға жол болсын?! Әлде ол туғанда әкесі алыстағы Алатауға барып қайтты ма екен?!

	Ауылға келген соң Бұғыбай уақытша қойшыға көмектесуді шығарды. Бұны сезгендей қасқыр да қойға шаба қоймады. Оған тұзақ құрмақ боп қойды ылди құлатып таудың жықпылындағы тас қораға үйіртіп жүрді. Бір күні сам жамырағанда, қой дүр сілкінді. Бұғыбай аласа жартасты баспалап тұрған қасқырдың құлағын көрді. «Қанды басың бері тарт!» деп мылтығын кезенді. Қасқыр қылаң етіп қайта шыққанда Бұғыбай мылтық атты. Жықпыл тастар жаңғырды. «Тисе торғайға, тимесе қурайғаның» керімен атылған оқ босқа кетті.

	Жалғыз қасқырдың қылығы жалпақ елге алып-қашпа аңыз боп тарады. Оның қара жалын, қамыс құлағын, алты қарыс азуын әңгімелеушілердің аузының суы құрыды. Бөрінің нәсілін ажыратып, құлқын танушылар бұл күнде жоқ. Некен-саяқтың жосықсыз жорамалы көпшіліктің көкейіне қонбады. Қасқырдың басқа ауылға жоламай бір ауылға ғана соқтығысатыны жұмбақ боп қала берді.

	Жайлауда ұзақтың, үйректің балапанын асыраушылар бар. Қасқырдың баласын асыраушы жоқ. Бұғыбай жұртқа қыр көрсетіп, бөлтірікті қосаяқ тышқанға ауыздандыра бастады. Аяғын сылтып басатын балаң бөрі қосаяққа иттен бұрын жетіп жүрді. Тарамыс сіңір, төзімді тірсек сақ сындырмады. Айызы қанғанда көңілі алағаржақ тартқан Бұғыбай: «Қап, көрмедіктігімді-ай! Тірсегін неге ғана тілдім?!» деп өкінетін болды. Тірсекке орай бөлтірікке Маймақ деп ат қойды.

	Ол Маймаққа ет жегізіп, сүт ішкізеді. Енесінің көзі жойылғанда ит болып кетеді деп топшылайды. Дегенмен қасқырдың нәсіліне сенім жоқ. Кешке ел орынға отырарда босағаға байлап қояды.

	Бұл бөлтірік іннен шыққан бойда қап ішінде тұншықты. Жарық дүниені ауылдың қотанында көрді. Түнгі мекені киіз үйдің босағасы. Көрбала бөлтірік адамның асырауында үйреніп, нәсілін жоқтамады. Диланғанда айналасындағы итше шәуілдеуді шығарды. Бұған енесі сұмдық шамданды.

	Кәрі қаншық қай-қайдағыға қанық. Тексіз бөлтірік қолға үйренсе күшік боп кетеді. Есейгенде қасқырдың үйіріне жоламай итке қосылады. Текті бөлтірік тұңғиық түйсігін ұмытпайды. Түкті жүрек, асау қан күндердің күнінде төркініне тартады. Ішкі сенімнен үміттене тұра, қаралы қаншық қауіп ойлайды. «Ғұмыр бойы қасқыр атаулыны көзбен көріп, құлақпен естімесе, бөлтірігім не болмақ? Итке айналуы кәдік» деп ойлайды. Шаншу сезімнен басы айналып, көзі қарауытады.

	Бір күні ол апақ-сапақта қайта оралды. Айдың өларасы еді. Қылаңдаған қараңғылықта сұқтанып, тың тыңдап тұрғанда, жел тұрды. Жайпауыт жел кезеңнен бел алып, уілдей бастады. Құлаққа бөлтіріктің қыңсылаған даусы шалынды. Адуын қаншық «күшігім, күнің не болды?!» дегендей тұншыға ұлыды. Денесі тітіркеніп, басы жаңғырығып, көзі ұшқындады. Шырқ айналып, шаншыла көтерілді де, қыңсылай жүгірді.

	Жайлаудағы ауылдың жарығы әр үйден жылт-жылт етеді. Жер-ошақта жанған от алауланып, қараңғылықты есік пен төрдей жерге ысырып тастайды. Баяғыдан кәнігі құбылыс еді. Түздіктер бөріні қарақшыға бекерге телімейді. Осындай ойдым жарық пен сығырайған сәулелер ұрының да айызын қандырады. Осы сәтте қасқыр ауыл торыған баукеспеге ұқсады. Ысырылған қараңғылықты бетке тұтып, ауылды айналып шықты. Ақырында аңшының үйін тапты.

	Салқынға бой алдырған аңшы үйінің іргесін түріп қойғанды. Шырағданның сәулесі сыртқа ала-шұбарланып түсіп түсіп тұрды. Қасқыр босағада сүт ішіп тұрған бөлтірігін, төрде баласын әлдилеп отырған аңшыны, от басында күйбеңдеп жүрген әйелін көрді.

	Адамнан сүт ішіп тұрған бөлтірігін көргенде қасқыр тұлдана ашынды. Қанына қарайып шиыршық атты. Осы мезетте бала бірдеңе деп былдырлады. Әкесі;

	«Қатын, әкет мына баланы, түзге отырғыз» – деді. Қаннен-қаперсіз әйел баласын сыртқа алып шықты. Желідегі ботаны айнала беріп, баланы түзге отырғызды. Жүрегі дүрсілдеп, басы жаңғырығып, көзі қанталаған қасқыр оқтай атылды. Баланың шар етуге ғана шамасы келді. Жүрегі жарылып кеткен баланы қозыша арқалап, жанұшыра жүгірді.

	Ауыл азан-қазан болды. Қорғалақтап туған айдың әлсіз жарығында адамдар жайдақ атқа мініп тым-тырақай түзге шықты.

	* * *

	Қалтарысты өңірде салт аттылар лоқылдай желіп, біресе ылдилап, біресе өрлеп таң атқанша сандалды. Тышқан мен борсықтан басқа жәндік кездеспейді. Ақырында, қасқырдың о бастағы інін көзбен көріспек болып, Бөлекке қарай бұрылды.

	Аттарын қиядағы есекмияға байлап, өздері шоқыға жаяу көтерілді. Үңгірге келгенде, ит-құсқа жем болған екі бөлтіріктің арасында тырайып жатқан баланы көрді. Қасқыр нәрестені жемей, екі көзін ойып кетіпті.

	Үміт шіркін қалған ба?! Бүркіт іліп кеткен, қасқыр арқалап қашқан балалар туралы ертегі-аңызға қанық Бұғыбай: «Мүмкін, бөбегім тірі шығар?!» – деп те ойлаушы еді. Көзі ойылған сәбиін көргенде, денесі тітіркеніп, басы мең-зең болды. Есін жиғанда өгіздей өкірді. Қауға сақалын жас жуды.

	Олар ауылға оралды. Бұғыбай баласын өңгеріп келді. Көзі ойылған перзентін көргенде шешесі шашын жайып, бетін тырнап тастады. Күйеуіне: «Қасқырда нең бар еді, сорлы-ау?!» деп барқылдап, бажылдап, береке қашырды. Бұғыбайдың есіне Мәлке батырдың бір жат қылығы түсті. Мылтық оқтап отырғанда оқыс оқтан жалп ете қалған бес жасар баласын жерлегенде көзінен жас шықпап еді. Қарғап-сілеп мазасын алған әйеліне:

	«Өзіңді қоса атамын!» деп дүрсе қоя берген еді. Сол оқиғаны медеу тұтқан Бұғыбай әйеліне: «Өшір үңінді!» деп қанжар ала жүгірді.

	Жылау-сықтау басылғанда жұрт қасқыр турасынан әртүрлі болжам жасасты. Біреулер: «Бұл – қорқау» десті. Біреулер: «Бұл – құтырған» десті. Енді біреулер: «Бөрі атаулы ұйығар шағында, ақпан-тоқпанда құтырады да адамға шабады, адамның алақаны мен табанынан басқа тамтық қалдырмайды» десті. Бұлардың ішінде сырқынды шал да бар-ды. Ол: «Бұл, жігіттер, текті қасқыр. Баланың көзін оюында гәп бар. Ордалы жыландай өшін жібермейді. Арқаннан аттағанында-ақ шошынғам» деді.

	* * *

	...Таулы өңірдің ойы-қырын, ұңғыл-шұңғылын талай тінтіген жырынды қасқыр соңғы күндері бақылау айласын да өзгерткен-ді. Қорымға айналған төбешікте төрт құлақ тамның саңлауынан қарауыл қарап тұрғанда андағайлап келе жатқан аттыларды көрді. Торушының алдыңғысы атының басын кіді бұрып, дүрбімен қорымға қарады. Дүрбінің тұңғиық көзі қасқырдың көзіне түсті. Дүрбіші бес атарын қолына алды. Қасқыр дүрбінің әйнегінен, қарудың ұсқынынан қатты шошынды. Осы мезетте аттылар қиқуласа шапты. Қасқыр жабайы тоғаймен қашты. Аттылар айнала андыздап жүргенде ол жықпыл тастарға жетіп, алдырмай кетті. Сол бетте жапан түзге маңды.

	Түз бір дәуірдегі жыныс орманның орны еді. Бұл күнде панасыз, жалаңаш, тұл. Қосаяқ тышқан мен бұлдырықтың құлазыған мекеніне шыдамай жырақтағы құмға қарай ауды. Басын төмен салып бүкеңдей берді. Жол ұтатын жортыс осы.

	Құмға жеткенде қапырық бұйраттың ішіне енді. Кесірткеден басқа жәндік жоқ. Қасқыр тілін салақтатып ұзақ қаңғырды. Ындыны кепкен бір сәтте саз тырнады. Шылқылдап шыққан суды жалап, көгалға аунап-қунады. Мөлдір су қасырдың ішін жыландай жалады. Тұмсығымен жер тіміскілеп жемтік іздей бастады. Аузымен шыбын қағатын жаман иттей мәңгіріп, бүйірі бүлкілдеп, көзі қарайды. Қиясына көк еркек біткен биік жалға өрмелеп, бүркіттің ұясын тапты. Қызыл қанаттың тірнекке айналған шағында балапанның орнын сипап қалды. Күдер үзгенде, бұралаңдап терістікке қарап жортты. Сансыз қобыдан, жалдан өтіп таң ата жат өңірге жетті. Бөрі атаулыда басыр сезім болмақ. Бөлтірігінде көрген жерінде баяғыдағыдай сыңсыған қамыс болмай шықты. Бір кездегі ну – оймыш-оймыш ғана. Ажырықты сортаңда ара-кідік ел отыр. Ертедегі киіз үйлер жоқ, ақ тамдар бар. Шом қора жоқ, темір құрсау бар. Қасқыр екі түп жыңғылдың арасын сағалап, бұқпантайлады. Көзі қарайған қашқын дәметпестен дәметеді. Күнінің қысқарғанын болжар түрі жоқ. Есеңгіреп, әрі-сәрі боп тұрғанда доңғалақтар мөңки бастады. Олардың қалтарыста жұмысы болмады. Қашқынға қырсық басқадан ұшырасты.

	Осы ауылда ибалы келіншек бар еді. Бошалаған түйедей түзге барғанында қасқырдың үстінен шықты. Жырынды қасқыр төмен етіктінің аужайын танып, қаша қоймады. Әйел далақтап, үйіне бажылдай барды. Суық хабар ауылға тез тарады. Ит-құс ұмыт болғалы қашан! Еркектер тайлы-таяғымен шығып, андыздап жүгірісті. Жалғыз бөріні көргенде жаяулар желіге қиқулап, мәз-мейрам болды. Әлдебіреуі мылтық атты.

	Қасқыр кері қарай жортуылдады.

	Бұл жолы ығы-жығы бұйраттан өту тіпті қиынға айналды. Қауқарсыз бөрі бұралаң қағып, көр-жерді жемтік етіп, ұзақ сандалды. Қымқа қиғаш тартып басының ауған жағына қарай жүре берді, жүре берді. Күндердің күнінде баяғы тауға екі-үш көштік жердегі көл жағасына жетті.

	Өмір өзгермелі. Бір кезде көшпелі елдің серісі аралына киіз үй тігіп саялайтын шалқар көлдің жағасы бұл күнде құлазыған мекиен еді. Осы құла-дүзден қашқын байыз тапты.

	Бұл аймақта іркес-тіркес таудың шоқыға, заңғарға бөлінетін тұсы жоқ. Көл жағалауынан құмшауыт шабырға ұласатын борпылдақ сортаң дала бар. Көлдің өзін шалғы тимеген қалың қамыс көмкереді. Қамысты балапан талдар әдіптейді. Шалқар көл желден сапырылмай, саябыр толқынданады. Су бетінде шүпырлеген шүрегей үйректер, қаңқылдаған қоңыр қаздар соңғы күндерін өткізіседі.

	Келген бойда қасқыр қамыстарды баспалап, құлағын едірейтіп, құстарға көз тігіп, сілекей шұбыртты. Бірте-бірте құстан күдер үзіп, шеңгелді, алаботалы сортаңды аралап, алақ-жұлақ етті. Бөрі атаулының көгендеулі қозысы – қоянның көжегі. Түздіктер: «Үш түлкі, екі жарым қоян» дегенде түлкінің үш айда, қоянның екі жарым айда туатынын жұмбақтайды. Қасқыр наурыз көжектен маусым көжекке шейін қорек ажыратады. Түлкінің етіне жолайтын жыртқыш жоқ. Бүркіт қана бауырын тіліп, балапанына береді. Қашқын қасқыр қиқымды сортаңда шұбырған көжектерді бақылдатып жей бастады. Балауса жемнен бірте-бірте жонданды. О бастағы қара қылшық көк қаншықтың бертінде қылшығы күлдей көгілдірге айналған-ды. Енді сол көгілдір қылшық қайтадан қарая бастады. Өзегі нәрленіп, іші майланған қасқыр мейлінше диланды. Уысиқы жалы іріленіп, едірейді. Жүрегінің түгі шаншылды.

	Күздің ызыңдаған желі ызғарлы қара суыққа ұласты. Көл жағасының өңі қашып бұталар бүрсиіп, ағаштар сидамдана бастады. Үйірінен айрылған, адасқан қаншық елегізіп, бөлтірігін қайта жоқтауды шығарды. Бұның жанына көзі ойылған бөлтіріктері батпайды. Оның есесі қайтқан! Бұны жегідей жейтін аңшыға тұтқын болған, адамның қолынан сүт ішетін маймағы! Баяғыда бытырап кеткен бөрілермен де ісі жоқ. Тек бір төлін ғана сағынады. Жат жұртқа кеткен бөлтірігін ойлағанда, емшегі сыздап, ыңырси қыңсылап, шиыршық атып, өзінің тірсегін өзі шайнайды. Тұла бойын өкініш, ыза, кек қайта жайлайды. Кебіртіктенген қаны еріп, қандым-қызыл тартады. Жойқын күшпен әупілдеп, арсылдап, әрлі-берлі жүгірістеп, шер тарқатады.

	* * *

	Бір күні күн кенет жаймашуақтанып, бесінде жапалақтап қар жауды. Қасқыр қан сонарға аунады. Денесі нарттай жанып, жүні құлпырды. Суыған рай қоң қажап, тыныс ашып, шабыт бітірді.

	Қасқырдың сақ құлағы таң сәріде шалғайдың сарынын шалды. Өзі алыстан түнеріп келе жатқан дауылға қарап ұлыды. Көп ұзамай дауыл аңқылдап, ұйтқып, көл жағасының қамысын қоғадай жапырып, ұлардай шулатты. Кебіртік тартпаған қар құйындай ұйтқып, ақ құйрықтанып, алай-түлей болды. Таңмен жарыса жаңадан қар жауды. Қар жапалақтамай, қиыршықтанып қиғаштана түсіп, әуеде ұйтқып, көз байлар боранға айналды. Жырынды қасқыр қайратына қайта мінді. «Қанды мекен қайдасың?» – деп тауға қарай тартып кетті.

	Ол ұзақ жорытты. Жайлауға келгенде, қырсыққа қарай, жауын толастады. Ішін тарта соққан дауыл дауыс салудан шаршаған қаралы жесірдей өксіп-өксіп үзілді. Кекті қасқырға көзге түртсең көргісіз қараңғылық, ғаламат сұрапыл, толассыз түлей, тылсым түнек керек еді. Бөлтірік ұстаушының үйіне жетіп, аңшыға ауыз салмақ болғанда, тәуелдісіз табиғат айнып, көзіне шөп салды, қасқыр өзек жара өкініп, аяғымен қар теуіп, бұрқылдатты.

	Аңшының ауылы қыстауға көшіп кеткелі қашан! Бұл күнде сары жайлау – ақ кебін жамылған мылқау түз. Онда қарлы құйыннан басқа тіршіліктің нышаны жоқ. Қасқыр қар жамылған жайлауда арсылдап, орағыта жүгірді. Ұлпа қарға ізі жандай-тағандап түсіп жатты. Көкірегі бусанып, жалының қырауы тұтаса бастады.

	Осы сәтте осыдан отыз шақырымдай жердегі қоқты қойнауында Бұғыбай аң аулап жүрді. Дүбара иті алдын кескектеп, қыбын қандырды. Түйенің қомында төрт-бес қоян тізбектеліп, саудырап жатыр. Әйелі үйде олжа күтіп отырғанын ойлағанда, денесі шімірікті. Артынша:

	«Еруліге қарулы деген осы! Шейіт болған баламның қайғысын қасқырдың бөлтірігі жуып-шайды» деп насыбай атты.

	Бұғыбай қыстауға қарай кері қайтқанда, жайлаудан қасқыр ұлыды. Бұны ол естіген жоқ. Оның есесіне дүбара иті естіді. Қар бетінде шытынаған аяз жыбырлап, көтермелеп, алыстағы дауысты еміс-еміс жеткізді. Қолбала бөрі сілкініп, жат мінез көрсетіп ұлып қоя берді. Бірінші ұлуы да осы еді. Бұғыбай. «Құдды қасқырдың даусы ғой!» деп, тіксініп қалды.

	* * *

	Жау жүрек қасқыр ойранды үңгіріне келді. Тасты аршуға шамасы келмей, етпеттеп, солықтап жатты. Бөлтірігі аунап-қунаған аядай жер қатыгез қаншықты інгендей иітті. Емшегі қайта сыздап екі бүктетіліп, ұзақ қыңсылады.

	Алғашқы аяздан көзі қызарған күн ұясына қонарда көшпелі бұлт қызыл-күреңденіп, өрт тиген қамыстай жанып бара жатты. Ашынған қаншық қояншығы бар әйелдей аузынан көбік шашып, селкілдей бастады.

	Селкіл басылғанда іштен тартқан дауылдай ауық-ауық ұлу басталды. Толассыз ұлу жартасты жаңғыртты. Көпті көрген кәрі жартас ұлуға ұлу қосып, санасыз сазды әлдеқалай таратып жатты.

	Баяғыша ай туды. Кәнігі қасқыр құлағын едірейтіп, екіленіп, опасыз серіктен сұрау сұрап ұзақ ұлыды...





ҚАРАОЙ




	Ақыраптың ұзақ түнінде Мақамбеттің ұйқысы шала болды. Әлденеден көңілі алағаржақтанып, жүрегі өрекпіп, дөңбекшіп шықты. Құлқын сәріде төсектен тұрып, тысқа шығып еді. Үйінің жанында біраз тұрып қалды.

	Таң көктемнің таңындай толықсып атты. Күз таңы-ның мұншалық сұлулығын бұрын көрген емес-ті. Күн де көктемнің күніндей айдарланып, сансыз алтын найзасын шашағымен шашырата шықты. Қазіргі сәтте шашақты найзадан айрылған күн күйеудің жыртысқа түскен сал орамалындай пәршектенген кіреуке бұлт-тардың арасынан сығалап қарайды. Асқа тіккен алтын жамбыға да ұқсап кетеді...

	Сауыры жалпиған шексіз даланың ішке бүккен бүй-регіндей дөңгеленген Қараойда Мақамбеттің жалғыз үй отырғанына үш айдың жүзі. Үстінен құс ұшпайтын шөл ойпаң көлденең таса. Дүрбі де тарта алмайды. Бағы заманда Батыйдың жер қайыстырған қалың қолы жұртты түгел тонағанда, осы Қараойдағы ауылдарды көрмей өтіп кетіпті-міс. Одан беріде Қараойға Ер Тарғын ат шалдырыпты-мыс. Мақамбеттің бала кезінде бұл жер – бір тайпа елдің күздік жайлауы еді. Бұл күнде бұлақ, бастаулары тартылған жайлау – жатырқау түз. Бала ойнайтын баяғы үңгірлер борсықтың ініне, ешкі жайылатын беткейлер қарақұйрықтың өрісіне айналған. Баяғы ала құйрық ақ құйындар шала құйрық сары жел боп еседі.

	Қарашаға қарай тері сүйреткендей боп қалатын Қараойдың қойнауы – бұл күнде, ақыраптың орта шенінде, шүйгінді де құйқалы. Екі түйе, бір бота мен жалғыз жылқыға қараша үйдің арқан байларлық айналасы ғана сыр берген. Одан арғы жағы – тіс жармас томырық қабақтай, жабырқау. Барған сайын қоюланып, толқынды теңізге де ұқсап кетеді. Сирек біткен биік қызыл изендердің басы аралға ұқсаса, ақ селеулердің үкісі желбіреген желкенді еске түсіреді. Мақамбет басқа ғаламнан келгендей, Қараойды жаңа көргендей сезінеді. Баяғы балдай балалық, сағынышты шақ қалған ойпаң – көзіне оттай ыстық та, жаудай жат та. Ынтыға есейген, торыға тоқыраған, дерттен қайта ашынған ақын Қараойды бірде қайта құтайған құтқа баласа, бірде елі ауып кеткен сары жұрттың төрінде төңкеріліп жатқан қара шаңыраққа ұқсатады. Көзі көміліп қалған бұлақ, бастаулар тілі байланған шежіредей ыммен сыр шертсе, сансыз жылдың дауылына, жауынына шыдаған тамырлы өсімдіктер көзі тірі куәдай сыбдырлайды. Алғашқысы «Мың бір түнді» жатқа білетін қариды еске түсірсе, соңғысы тұлымы қырқылған тұл сұлудың қайта шыққан шашын елестетеді. Екеуі де мәңгілікпен сырласқан, ұғысқан, баян табысқан жардай, басы жұмыр пендені бірде аяп, бірде табалап, бәдіктей айналдырады. Әуеде ұшқан қызғыш: «екеуміздің тағдырымыз бір» дегендей, қанатымен бәйек болады.

	– Байғұс-ау, саған не болған? Шайың және де суып қалды ғой, – деді Әуес.

	Мақамбет үй жанында ұзатар қыздай ұзақ тұрып қалғанын енді ғана байқады. «Ау, шынында да, маған не көрінді?!» – дейді дегбірсізденіп. Көргеніне қызығады, көргенінен шошиды. Денесінде қызу бар ма, қалай? Елірмесі бар баладай боп тұр. Миының түкпірі шыңылдап, құлағы жартастай жаңғырыға ма, немене?

	«Қой, үйге кірейін», – дейді Мақамбет. Шәркез сиқыр елестерден құтылғанша асығады.

	Ыстық, қою шай Мақамбетті ширатты. Қара торы дидарына болмашы қызғылтым шырай теуіп, басының сақинасы жазылды. Мақамбет баласына:

	– Нұрсұлтан, атқа мініп қыраңға шығып келші.

	Ықылас неғып кешікті? – деді.

	Нұрсұлтан тасырлата жөнелді.

	Мақамбет Ықыластың кешіккенінен қобалжулы екенін енді-енді анық сезіне бастағандай. Кейінгі келгенінде: «Мақа, сізді қалың ел қорғаштауда. Келер жолы сенімді кісілерді ерте келмекпін» – деген. Бұған иланған Мақамбет жансыз жолаушының артынан сүйсіне қарап тұрғанда, оның күдірейген жауырынынан күдік алып қалып еді. «Мына сұңғыла мырс-мырс күліп бара жатқан жоқ па?» деп сазарған. Енді ойласа, содан бері көңілінен көмескілік арылмаған екен. Бүгін түнде ұйқысының шала болуында дүдамалдықтың дерті жатқандай.

	Осы жасқа шейін Мақамбеттің сенген жаны көп те, сенімін ақтағаны аз. Көзіне шөп салғандарын ойына алғысы да келмейді. Әсіресе, Мақамбеттің басына Баймағамбет сұлтанның мың сом тіккені туралы құбыжық лақап таралғалы бері өзгерімпаздықты ойлауға жүрексінеді. Көлеңкесінен қорыққан қоянға ұқсағысы және келмейді. Тәуекелдің жел қайығын кімнің сындырары мәлімсіз. Исатайы келмеске кеткесін-ақ тағдыры ауытқуға ұшырағанын Мақамбет пайымдайды.

	Хан-сұлтанның қарулы әскеріне қарсы соғыста Исатай оққа ұшып, Мақамбеттің жалғыздық зарын шеккеніне – сегіз жыл да үш ай. Ұзақ уақыттың ішінде жасаған сансыз жорығы, шабуылы, қырғыны ойына оралды. Қапы қалған, қапия кеткен жері көп екен. Қарулы қолға төтеп бере алмау шарасыздық болса, хан баласынан ұқсатып кек ала білмеу өкініш. Өзек өртейтін, бармақ шайнататын өкініш. О баста Исатай батырдың сенгіштігінен Жәңгір ханға он күн мәулет беріп, сазға бір отырса, бертінде ауыл ағасы, ру басыларының солқылдақтығынан Баймағамбет сұлтанның басын шаба алмай қайтуы – қияметтік қапиялық. Қара шұбар жыланның құйрығын басып, басын жаншымай кеткені – енді өзінің басын мың мәнетке тіктіріп отыр.

	Исатайсыз бастаған ереуілі, көтерілісі жеңіліс тауып сергелдеңге түскелі бері Мақамбеттің бармаған жері, баспаған тауы жоқ. Енді ойласа, үркердей бір шоқ жолдаспен Хиуаға аууы құр далбаса екен. Хан атаулының көздейтіні – өзінің тағын сақтау. Тағына қатер төнбейінше батыл қимылға бармақ емес. Қалтаңнан тіллә, халқыңнан зекет дәмететін Хиуа ханынан да, соған паналаған қазақтың бұлаң құйрық бай-батшаларынан да Мақамбеттің түңіліп қайтуында тіл жеткісіз тұңғиық сыр жатыр.

	Мақамбет о баста Жәңгірдің сарайына қызмет қылғанда, хан атаулының кім екенін білмеген-ді.

	Бертінірек, Орынборда оқыған ханзаданың күтушісіне айналғанда, өзі де орысша сауаттанып, арғы-бергіден хабардарлық дәрежеге көтерілуі – күндердің күнінде осындай халге түсірмек екен. Жәңгір Кіші жүзді билеп-төстегенін місе тұтпаса, Мақамбет найзагер Кіші жүз арқылы қарға тамырлы қазақты бұғаудан босатуды аңсағанын жалқылық сәтінде жақсы түсінеді. Белінен шойырылып, құла дүзде жалғыз күңіренген Ер Тарғын, қазақты іргелі ел етудің қамымен Ресейге арқа сүйеген Әбілқайыр, Абылайлар еске түседі. Олар түгіл, орыс әскерінде ерлік көрсеткен қазақтарға да өзінің еліктегенін енді пайымдауда. Хиуаның шекарасында Егор Ковалевский бастаған орыстың азғана әскеріне еріп кеткенде, Мақамбеттің ойында Жанжігітұлы, Байбатырұлы сынды ерлер болған. «Наполеонды қуысып, Париж шаһарына садақ кезене кірген, Сена деген өзеннен ат суарған қазақ батырларынан менің нем кем?!» дегені әлі есінде. Сол сапарында бораннан адасып қалмай Ресей өтіп кеткенінде тағдыр соқпағы қайда алып барар еді. Мақамбеттің бір «әттеген-айы» осы. Ақ патшаның өзімен тілдескенде, Баймағамбеттер пысып кетер ме еді, кім білсін.

	Мақамбет бала-жігіт шағында Жәңгір ханға ілесіп Петербор барып, патша сарайында болғанда, айтарын айта алмай, қызықтықтың құлы боп қайтқанын кейін аңғарғандай. Ресей секілді тегеурінді мемлекеттің не екенін де кейін білгендей. Исатай оққа ұшқаннан бері де, хорунжий Шустиковтың әскерін Көтібар ұлдарының тұтқынынан құтқарып, дардан арашалағанда істің түбін ойлайтын кәмелетке жеткен екен. Кейін Орынбордың сотында сол Шустиковтың айғақтығы Мақамбеттің өзін дардан құтқаруында піскен парасаттың сыбағасы жатыр.

	Соттан кейін ел ішінде екі-үш жыл бейбіт күн кешкенде, Мақамбеттің түбіне ауылдың ұсақ әкімдері жетті. Қайда жүрсе ізін аңдыған тыңшылығымен, қардай боратқан қара шағымымен жетті. Мақамбетті сұлтанның ордасына шақырғанда, Баймағамбеттің ойы сағы сынған, тауы шағылған ақынды сарайға бұлбұлша сайратып қоймақ-ты. «Ежелгі дұшпан ел болмас, етектен кесіп жең болмас» деп салуы – ат құйрығын кесісумен тең болғанын, ақын не көрсе де тілінен көретінін кейінірек ұғынды.

	Өткен күндер елесінің осы арасына келгенде, Мақамбет қайта ширықты. Жалғыз өзі бүтін әлемді жасқантардай атқа қонбаққа асықты. Көкірегін долы күш кернеп бара жатты.

	– Нұрсұлтан кешікті-ау! – деді Мақамбет.

	– Жалғыз өзін неге жібердің? – деді Әуес.

	– Екеумізден туған бала болса, қолға түсе қоймас, – деді Мақамбет.

	– Түнде түсімнен шошыдым, – деді Әуес.

	– Түс– түлкінің боғы, – деді Мақамбет.

	Әуес: «Балаңның артынан барсайшы» дей жаздап, іркіліп қалды.

	Мақамбет бастан кешкен сары сергелдең, қара қуғында Әуес оған зайыптық бейілімен ғана медеу. Найза ұстаған қызды, сырық сүйреткен қатынды ол көрген. Бірақ оның өзі барда күйеуінің бабын тауып, жоқта балаларын жетімсіретпеуден асқан емес. Тіпті, Мақамбеттің шарасы таусылып, құты қашқан осы бұғыңқы күндердің өзінде, оған кеңес қосқан кезі сирек. Жұбайы әлде бірдеңенің жайын ақылдасса, Әуес:

	«Қайдан білейін. Өзің қабырғаңмен кеңессейші», – деп өзін қайрап қояды. Мақамбеттің: «Мен алмас қылыш едім, тасқа салдың – кетілдім; қайрасаң– тағы жетілдім» деген елге таранды сөзін Әуес өзінше ұғады. Күйеуінің ұлықтығын жұрттың аңызы арқылы ұққалы бері қуғын-сүргіннен көз ашып көрген емес. Әуестің өз басы үшін Мақамбет көбіне мінезімен ыстық. Сусыннан қыл шықса қатынын сабайтын батырдай емес, Мақамбет от басында өте жайлы. Ашуын тырнадан алмайды. Қайта, осы Қараойдың жапалы қойнауында болымсыз күйбеңге күйінген зайыбына сабыр тілеп, жылаған жас баланы жұбатысады. Өзінің іші пысқанда, оқтауды домбыра ғып, жас баланы мадақтауды желеулеп, жырлап жіберетін шағы да бар.

	Күйеуінің бүгінгі қобалжуын, бүгінгі түрпетін Әуес ұнатып отырған жоқ. Ұлы сәскеге дейін шайға келмей үй сыртында күбірлеуі де, баласын барлауға жұмсауы да, күдіктен күпті болуы да – Әуес үшін жат қылық. Әуес шұғыл өзгеріске ұшыраған күйеуіне немен алданыш боларын білмей қипақтап, қасынан әрі-бері өтті.

	Мақамбеттің есіне Әуестің баяғы кезі түсті. Талшыбықтай солқылдаған аққұба қыз осы. Қалыңдық ойнауға мас болған балаң жігіт Мақамбет. Сыр алып, сыр түйіскен ыстық күндер лаулап өтіп кетіпті. Ағайын-аймақтың өсек-аяңы, күдіктің көңіл қажауы, қызғаныштың күйдіруі, кірбеңдік, қырғиқабақтық түп-түгел ұмыт болыпты. Бұл күнде байын айналшықтаған баянды бәйбішеде басқа қызық, бөтен ермек қалмағандай. Мақамбет ішінен «Өмір шіркін қалайша тез өтіп кеткен!» – деп бір қойды.

	Отбасының игілігінде, ошақ бұтының қызығында Мақамбеттің Әуеске өкпесі жоқ, тағдырға өкпесі бар. Сақалы шығып жат болған тұңғыш ұлы Жәңгір ханмен соғыста оққа ұшты. Ортаншы ұлы Баймағамбет сұлтанмен шайқаста жарадар боп өлді. Иіс алмасы Нұрсұлтан. Түйе бағудан аса алмай жүрген ұланы.

	Әуестің отыз жеті жасында тапқан баласының кім болары әзір белгісіз; Мақамбет бестегі бөбегінің ұйықтайтынынан ғана дәметеді. Жалғыздықта өскен сәбидің мінезін өзге балалармен салыстырарлық заман Мақамбеттің басында жоқ.

	Мақамбет ауыр күрсінді. Арыстан ұлдарын жоқтап, ішінен жыламсырады. Жүрегі елжіреп, көкірегі сары сағынышқа толды. Балаларының Өтемістен туған ондай түгел атқа қонып жасақты қолға айнала алмағаны – орны толмас өкініштей мазалады.

	Әуес күйеуінің қара торы дидары мұңға толып, таусылып отырғанын анық-ақ аңғарды. Өзі де күрсініп еді, көзінің жасы бірге шықты. Жаулығының ұшымен сүртіп жатып:

	– Қарақтарым бір аунап түсті-ау! – деді. Мақамбеттің де көзіне жасы тығылып қалды. Өзін де, жұбайын да аяп, сыртқа шығуға ыңғайланғанда, Әуес сыры қашқан зеренмен сусын ұсынды. Сапырылған шұбаттың исі аңқиды.

	– Тәбетім тартпайды. Өзің іш, – деді Мақамбет. Әуес ернін шолп еткізіп, ырымын ғана жасады.

	Мақамбеттің есіне Баянның шешесі түсті. Өз көзімен көрмеген Аякөздің кұмы елестеп өтті. Қарабайдың жалғыз үйі елестеді. Зарыққан жандар елестеді. Екі үйдің соқпағы ұқсас та, жазмышы бөлек; мехнаты ұқсас та, мұрады басқаша.

	Бағы замандағы Қарабайдың үйі мен осы замандағы өз үйінің халі Мақамбетті тың бір ойға бастады. Малын қызғанып жапанға қашқан Қарабайдың қара шаңырағын жалпақ жұртпен жалғастырушы Жантық болса, халқын қызғанып Қараойға бекінген Мақамбеттің қара шаңырағын бейілдес елмен астарластырушы – Ықылас. Екеуінің тәтті ұрттылығы егіз елес туғызып, сезімнің секемін күшейтті. Енді Ықылас кешіккен сайын сыбайлас аңшыдай сүйіндірмей, сауықшыл жардай күдік туғыза бастады.

	Ықылас ертеден Мақамбеттің көңілін жығып көрген пенде емес. Бірақ бұның бір өзі баяндылыққа айғақ бола алмайтындай. Ер мен ердің арасы шекісте бекімек, өкпеқалдықтың өмір жасынан байқалмақ. Кімнің тарысы піссе, соның тауығы болатындар Мақамбетке қияметтік дос бола алмақ емес. Ықыластың дастарқандық қомағайлығы енді қобалжу туғызғандай.

	Ықылас жоғалған бір жұманың ішінде Мақамбеттің үркіп, орнын сипалатып кетуіне болатын еді. Бірақ оған бармады. Бұғатын жердің өзі де қалмағандай. Сонау Нарынның жықпыл-жықпылын Баймағамбет сұлтанның жансыздары түлкідей тіміскілерінде күмән жоқ. Анау елсіз тауды паналауға жабдық кәт. Шалғайлы Шалқарға қарай ауса, қарап жүре алмайтын қазақтың бірі ана жылғы өзін ұстататын Мұртазағали Өзбекғалиұлына ұқсап: «Тақсыр, күдікті біреуді тексерсеңіз екен!» – деп ұлықтарға шаппасына кім кепіл? Үдере көшіп, түрікпен асса, өмір-бақи арылмайтын Адайдың барымта-қарымтасының бодауына түсіп кетері күмәнсіз.

	Қайда барса Қорқыттың көріне ұшыраған Мақамбет «әйтеуір біреуге сену керек қой деп те ойлады. Ықылас адал боп шықса, ертең оның бетіне қалай қарамақ.

	«Қатындай қашты!» деген қара қаңқудан немен құтылмақ.

	Шәлкем-шалыс ойдан, белгісіз өкініштің уытынан Мақамбеттің басы қайтадан мең-зең бола бастады. Түкті қабағын қарс жауып, отырып қалды.

	Нұрсұлтан шаңқай түсте оралды. Кешіккен себебін өзі түсіндіріп өтті.

	– Бозадырдан жылқы кісінегендей боп еді. Барсам, жым-жылас. Бірақ жас тезектен секем алып, белгілі саяңдарды сүзіп шықтым.

	«Балам да бірдеңе біледі екен ғой!» – деді Мақамбет.

	– Ізін бағдарласаң нетті.

	– Тастақтан ажырата алмадым.

	Мақамбет әртүрлі болжау жасады. Дөңдер асатын жолаушы суыт жүрмейді: – уақыт әлі ерте. Баймағамбеттің тыңшылары болса, жалғыз аттыдан қашпайды. Қайта, «қанды басың бері тарт!» деп бекініс құрады.

	«Шамасы, зыта жөнелген жаман ұры шығар», – деп түйді.

	Дегенмен, Мақамбеттің көңіліне алаңдық ұялады. Үйде байыз таппай, атына мінді. Неге екенін қайдам, Қараойды айналып шықпақ болды.

	Ат үстінде талай ой кешті. Сонау қырандарды жайлаған қалың ел сүмбіледе осы Қараойға құлап, айнала қоныс тебетін шақ еске түсті. Жаз соңының желігі, күз басының қамы той-думанымен, қарекет-қарбаласымен көз алдынан шұбырып өтіп жатты.

	Осы шақта Мақамбеттің үстінен көңқарға қарқылдады. Ертеде шаруалар қыстауға қарай ойысарда, «көңқарғасы түскір кеп қапты ғой» десуші еді. Дәулеті тапшы Өтеміс ел көшкенде өспірімін атының сауырына салып, майталмандарға ілесе алмай лоқылдатқанда, қаршадай Мақамбеттің сыр бермейтін шағы әртүрлі ғазабымен осы шаққа ұласқанын енді жарастырғандай. Ашамайлы тайға мінген бай баласының көбінің кейін құйымшағы өскендей көтерілісте атқа қонбауын енді бағалағандай. Баяғы жарлы әкенің артында жарбиған өспірімге: «Қош бол, Қараой!» дегізетін мезгілдің жұмбағын енді өзінше шешкендей. Есейген Мақамбетке Қараой: «Ей, бейбақ, сенің өмірің өткінші, мың күн жанған шырағың бір күн сөнеді», – деп тұрғандай.

	Үрейлі, уанышы аралас лебізімен арбағандай. Көзі көмілген бұлақтың тілі байланса, беті жыбырлаған қалың шүйгін: «Мәжгүннің керегі жоқ. Қалың елің қайда?!» – деп табалағандай.

	Мақамбеттің ойына ен далаға ел қондырмақ болған астамшыл да іңкәр кездері оралды. Алты малта ас болып, еңқу-еңқу жер шалған күндер мен түндер көз алдына елестеді. Қырдан ойға ойысқан, ойдан қырға өрлеген сол сарбаздары «Мақау-ау, қайда жүрсің?» дегендей болды. Мақамбет кенет: «Мен мұндамын!» деді. Тұла бойы шымырлап, көзі тұманданды. Енді бастаушыдай емес, барлаушыдай атой сала бастады. Астындағы бәйге күрең шырқ айналып, алдыңғы екі аяғымен аспанға шапшыды. Сол сол-ақ екен, Исатай шейіт болатын қырғын соғыс көз алдында тұра қалды. Зеңбіректі, мылтықты қалың жаумен аянбай атысқан, шабысқан теңсіз қолдың жойқын ерлігі еске түсті. Белесі береген, сайы ұры Бозадырда шашырай қашып, бүйірден дүрліге қайта тиіскен сары садақты сарбаздары, қара мылтықты мергендері, қылышты қылилары, сойылды сотқарлары бірде аяныш, бірде сүйініш тудырып, Мақамбеттің қанын қыздырды. Мақамбет ауру баладай елермелей бастады. Бәйге Ақтабаны оққа ұшқандағы дулығалы Исатайдың мылтығының аузы үңірейген аттылы жауларға беріспей, жаяу найзаласқан көзсіз ерлігі елес берді. Қақпанға түскен көкжалдай көзіне қан толған Исатай сол күйінде көрініс берді. Мақамбеттің көлденең тартқан атынан бас тартып, жау ішінде жорта жаяу қалып тұр. Үзеңгі жолдас ақынын табалап: «Сенің қайратың тіліңде. Менсіз сайра, менсіз зарла!» деп тұр.

	«Мен екі өле алман!» деп қасқайып тұр.

	Елестің осы арасына келгенде, Мақамбеттің құлағына оқыс дауыс шалынды.

	– Байғұс-ау, атой салып, саған не көрінді? – дейді Әуес.

	Мақамбет ұшықталған баладай сауыға бастады. Қараойдың қойнауында атой салғанда, артынан келері қатыны ғана екенін енді білгендей.

	– Үйге қайт, – деді Әуес.

	– Ат таңасырғым кеп тұр, – дейді Мақамбет. Әуес тағы шошиды.

	– Шаңқай түсте ат таңасыра ма екен.

	Мақамбет бүркіттей түйіліп, аспанға қарайды. Кіреуке бұлт қоюлана түскен. Бағанағы алтын жамбы жездей ғана жылтырайды.

	Қараойды айнала қоңыр көлеңке қонып, тұнжыраған мұңды әдіптеп тұр.

	Ауру ақын сауықты. Денесінің қызуы тарқап, көзінің домбығы басылайын деді.

	Мақамбет қыраңға өрлеген екі түйені ылдилатты. Үй маңындағы ботаға көз тастады. Өз үйіне жақындағанда, атын тұсап, отқа қойды. Қара мауыт, ақ селеуді шала бастаған жалғыз жылқыға:

	«Жануарым, ішіңе шыр байлай бер. Ертеңнің қалай болары мәлімсіз!» – деді.

	Үйіне келгесін екі құс жастықты шынтақтап қисайды. Дағдыдан тыс ерте тұрған ол көзінің шырымын алмақ еді. Бірақ мызғи алмады. Ақырында, екі жамбасына кезек аунап, түндегідей дөңбекшуді шығарды.

	Дөңбекшіген ақынның көңіліне тыңнан мұңды өлең оралып, тұла бойы қорғасындай балқып бара жатты. Тал түсте тұтылған күндей қаралы, қараңғыда аққан жұлдыздай азалы, көкейден кетпес бейнелер елестеп, екпінді ұйқасымын таба бастады. Енді біршама уақыт өткенде:

	– Көке, қыраттан бес-алты кісі құлады, – деді баласы.

	– Қарулы кісілер ме?

	– Қарусыз.

	– Е, онда, Ықыластар шығар. Дегенмен, атты жылдам әкеле ғой.

	– Нұрсұлтан жүгіре жөнелді.

	Мақамбет қанжарын байлап, тысқа шықты. Боз шекпенін желегей жамылған. Денесінде болмашы діріл барын байқады.

	Аты түскір недәуір ұзап кеткен екен. Екі өкпесін қолына ала жүгірген Нұрсұлтан екі мәрте тыныс алғанда, әкесінің жаны ашып тұрды.

	Нұрсұлтан жеткенде, қыраңнан құлағандар да жақындаған. Біреуі қол бұлғап шақырды. Шамалы уақыттан кейін бәрі шұрқырасып та қалды. Жұмбақ жолаушылар аттарын шідерлеп отқа қоя бергенде, «Е, тәйірі, бауырларым екен ғой!» – деді Мақамбет.

	Сол сол-ақ екен, өзінен өзі ұялыс тауып, жерге кіріп кете жаздады. «Е, бүйтіп көрген күннің енесін ұрайын!» – деді.

	Екі ортада шыбын өлер демекші, Мақамбет әйеліне сұстана қарап:

	– Немене, бала құшақтап, қалшия қалғаның. Көрпе төсе! – деді.

	Әуес сыртқа шыққанда:

	– Бесінде моладан қайтқан сүйекшідей мимырт жүрістерін ұнатпай тұрмын, – деді баласын қайта құшақтап.

	Мақамбетті қайтадан ашу-ыза баурады. Басына қаны теуіп, құлағы шулап кетті. Ащы ызыңдар сапырылысып:

	«Келе жатқандар – досың; жоқ, досың емес – жауың!» десті.

	– Дос болса, құба-құп. Жау болса, саған серт! – деп қара қанжарын жамбасқа қысып қойды.

	Ықыластар екен. Жамырай сәлемдесті. Ықыластың өзі Әуестің құшағындағы баласын иіскеді. «Шіркін, бауырлық-ай!» – деді Мақамбет.

	Конақтар үйге кіргенде, Әуес құшағынан босаған баласына ұрсып жатты.

	– Үй айналма. Жаман болады.

	Бұл ырымнан Мақамбет қайта күдіктенді. «Ықылас ит бүгін неғып бауырмал бола қалды?» – деді.

	Алғашқы «амандық-есендіктен» кейін қонақтар жартымды сөз таппай, тымсырайысып қалды. «Ертіп келуші не айтасың?» дегендей, Мақамбет Ықыластың бетіне қарады.

	Ықыластың шегір көзі – тұман. Баяғыда біреудің қатыны толғақтан өлерде осы шегір көз шошытып, іш тастатқан деседі. Мақамбет тұманды көздің түбіне жете алмады.

	Төрге отырған Жаңаберген болса, о бастан байсалды. Ішіне кіріп-шығу оңай емес. О баста көтеріліске араласып, кейін айламен аман қалған бидің бірі. Мақамбет оның күйші інісі Төлепбергенмен көп тұздас-дәмдес болса, бұның өзімен ертеден-ақ алыстан сыйласқан. Боздақтың екі баласын екі айрық көріп, шен қуушысынан өнер қуушысын жақын тартқан. Оның неғып келмегені күдік туғызып отыр.

	Мақамбеттің ішкі алалығын өзінше сезініп, өзінше түйсінген Ықылас:

	– Берісі бүкіл Беріш дуалы аузына қарайтын биекеңнің өзін қолқаладым, – деп, әңгіме шерте бастады. Бірақ әдеттен тыс босаға жақта отырған Мақамбет шешіле қоймады.

	Әңгіменің тамызығы маздамағасын Жаңаберген тоқетеріне көшуді лайық көрді.

	– Мақамбет, сырттап жүріп сен түк білмейсің. Сен үшін біз не көрмедік. Енді ақыл қосысуға келсек, аузыңды бұртитасың.

	Шымшыған сөз Мақамбетті ашындыра алмады. Әлі де сазарып отыр. Әуес самауырдың төңірегіндегі күйбеңмен жүр. Нұрсұлтан әкесіне қарама-қарсы бір тізерлеп отыр.

	Әлден уақытта Жаңаберген торыққан дауысқа ауысып:

	– Сөйлескің келмесе, кетейік. Жапанда жалғыз үй отырып, қалың ағайынды менсінбейтін шығарсың, – деді.

	– Төлепберген неге келмеді? – деп сұрады Мақамбет.

	– Биге сенбей, қаңғыбас домбырашыға сенсең, күні ертең жалғыз өзін жіберейін. Он екі ата Байұлының тағдырын екеуің шеш! – деді Жаңаберген ұзын бурыл сақалын тарамдап.

	Мақамбет жіпсіді.

	– Қатар өскен ит қой. Сағынып едім.

	Сөздің шынылығына, биязы үннің жұғымдылығына Жаңабергеннің көңілі босады. Орамалымен көзін сүртіп, қамырыға сөйлеп кетті.

	Ол елу жылда ел жаңарып, жүз жылда қазан болатынын айтты. Заманның тарылып, уақыттың қуарғанында ескінің көзінің жоқтығын мұңдап бір өтті.

	«Біздің қатарымыз – қарашаның ағашындай селдір» деді. «Исатай сабаздың орнын басам деген кісіміз жынды сауықшыны іздейді» деді. «Сенің қатең – ауыл ағаларын, ру басыларын менсінбеу» деді. «Жасы ұлғайған адамның елшіл боларынан бейхабарсың» деді. Арасына жарасымды, жарасымсыз мақал-мәтел қосып, айтылмыш ойын тұздықтап отырды.

	Мақамбет иланғандай. Баласына бірдеңе деп күңк ете қалды. Нұрсұлтан шешесіне қолқабыс тигізе бастады.

	Жаңаберген сөз қысырағын қуғыштай келіп, ақырында жаяулағандай болды. Шындыққа да енді жақындағандай.

	– Мақамбет қарағым. Төрімнен көрім жуық қалғанда, сенің сүйегіңе түскелі келгем жоқ. Бәтуа байласуға келдім, – деді.

	– Нендей бәтуа?

	Жаңаберген сабырлы қалпын бұзбады.

	– Ел ағалары ұшып-қонбай, жата-жастана кеңесер болар. Шекпеніңді сыпыр, белдігіңді шеш. Қанжарыңмен үрейімізді алма.

	– Жақа, жанға сенгізбей қойған заман шұнақ қой. Менің бар жазығым – осы отырған қаракөздерді ел қылмақта еді. Әлі де менің жүрегім қаракөздер үшін сыздайды, – деп, Мақамбет орнынан қарғып тұрды. Шекпенін сыпырып тастап, сарыжолақ қынды қара қанжарын қызыл керегенің басына ілді.

	Қонақтар түгел жадырасып, «бәрекелдеге!» басысты. Шай үстінде сөзге ол-пұл талшық болды. Ықылас ендігі паналар жерді меңзесе, Жаңаберген «қысқы ырзық менің мойнымда» дегенді емеуіріндеді.

	Әуес пен Нұрсұлтан екі жақтап, ас қамын тездетіскен екен. Көп ұзамай ет те келіп қалды.

	Мол тағамның үстінде қазақтың сөзге сараңдығы белгілі. Ет жегіш ауыздар өз қызығымен болып жатты.

	Етке мелдектеген қонақтың ішіндегі ең нашары:

	– Қайран Мақамның қара шағырағы-ай! Құт қой, құт қой! – деп еді.

	Жаңаберген шамданды. «Қашқын күйіндегісі осы. Ертең қалың Байұлының ішіне кірсе, жұрт бұны пір тұтады ғой!» – деп отыр.

	Мана жалғыз інісі Төлепбергеннің татулығынан көңілі босағанда, Жаңаберген ішіне сақтап келген сұмдық райдан қайтпаққа ниеттеніп еді. «Жылу жинасақ та, таразының бір басын алтынға толтырып, екінші басына Мақамбетті салармыз!» – деп бір қалған. Енді нашар серігінің қолпашынан кейін қитығып қалды. «Әулекі неме Төлепбергенжанның домбырасына қызығады ғой. Ертең ел билеп кетсе, інімнің өзін құл қылары хақ. Қой, қанішер Ықыластың қолын қақпайын. Көресісін ағайынынан көрсін!» – деді.

	Қол шаяр алдында Жаңаберген Исатайға бағышлап кұран оқыды. «Күнту-тұрабадан» аса бергенде сүрініп еді. Мақамбет қақырынып қалды.

	Мақамбеттің бұл қылығы да бидің шымбайына батты. «Мұсылманша, орысшаға судай кәпір ғой, бұл!» – деп отыр.

	Жаңаберген Мақамбеттің кім екенін біледі. Хан, сұлтандарды менсінбеген батыр, қазаққа сөз бермеген қаратіл дәурендесе, биге дүре соқтырады ғой.

	Жаңабергеннің қызыл күрең жүзі шамалы қуқыл тартты. Тісін аршамен шұқып жатып:

	– Мақамбет қарағым, сонымен, не істемек ләзім? – деді.

	Мақамбет кәрі жыны қызып, саңқылдады.

	– Дұғадан, батадан Баймағамбет сұлтанның аузы-басы қисаймайды. Тасаттық азаттық әкелмейді. Қару жию керек. Еркек кіндікті атқа қондыру керек. Сіз-ақ бастаңыз. Мен – қоштайын.

	Жаңаберген Ықыластың бетіне қарады. Ықылас саусағын сыртылдатып:

	– Еркек кіндікті Жайықтан өткізе алсақ... – дей бергенде, Мақамбет қайта саңқылдады.

	– Серкесі болсаң, өтеді. Ал, егер, сасық текедей бақылдап, көткеншектесең, құрдымға кім түседі?

	Ықыластың бітеу жарасы жарылар тұс осы екен. Көз ілеспес қимылмен:

	– Е, анаңды... – деп Мақамбеттің үстіне қона түсті. Малдас құрып отырған Мақамбет жығылмады. Бір тізелеп түрегеле беріп, басымен Ықыласты бұқаша сүзіп жіберді. Ықылас: «ах!» деп, аузын басып қалды. Осы уақытта Мақамбетке төрт адам жабылып үлгерген. Екеуі екі қолын қайыра бастады. Мақамбет құрыққа ілінген құландай:

	– Бала-шағадан аулақ! – деп жанұшыра бұлқынып, төрт адамды сүйрете-мүйрете тысқа шыға бергенде, табалдырыққа сүрініп, етпетінен құлады.

	Қаншама жанның аяғы аттағаны мәлімсіз көне табалдырықтың алдында жаңа опыр-топыр басталды. Мақамбет жауған жұдырықты елемей, бар күшін жиып, етпеттей күжірейіп, жендеттерді сауырдан төге берді. Олар қайта жармасып, шықшыттап, батырдың тынысын тарылтуға күш салды. Мақамбеттің теңдессіз үлкен жүрегі тынымсыз дүрсіл қағумен болды. Жаралы арыстанның ыңыранғанындай, тұншыққан домалақ дүрсілден Ықыластың үрейі ұшты. Ол қазықтың қасында жатқан тоқпақпен Мақамбеттің басына ұрды. Мақамбет ақтық рет «Әуес!» деп, сылқ түсіп, сұлап қалды.

	Жендеттің бірі Мақамбеттің қатын-баласын сыртқа шығармай, қара қанжармен жасқап тұрған. Әкесінің ақтық арызын естігенде, Нұрсұлтан оқжыландай атылып, жараланып қалды.

	Мақамбеттің үй іші ұлардай шулап жатты.

	Мақамбет тілге келмей кетті. Бірақ талайға шейін жүрегі дүрсілдеп, миы шыңылдап, бүкіл өмірін көз алдынан өткізіп жатты. Ақырғы үні «Әуес» болса, ақырғы ойы «Қайран халқым!» деген екі сөзге сайды. Жантәсілім қыларда, қанталаған қой көзін кең ашты. Жарық дүниемен қоштасып, Қараоймен арыздасты. Ұзақ жолдың түйіні қысқа екенін бірінші рет біліп бара жатты.

	Жаңабергендер шідерлі аттарына келе жатты. Түстері өрт сөндіргендей әлем-тапырық. Тісі опырылып қалған ЬІқылас маңқадай мыңқылдап:

	– Жақа, боталы түйені сіз жетектеңіз! – деп еді. Не істегенін енді сезінгендей, тұлданып түнеріп келе жатқан би шұбар тарландай тулады.

	– Бүлінгеннен бүлдіргі алман! Менің ісім бітті!..

	Мақамбеттің атын Ықлас мінгенде, Жаңаберген және ашу шақырды.

	– Е, немене, қолыңдағы бастың бодауы аздық қыла ма. Жетімектеріне қалдырсаң нетті.

	Ықылас тоқетерінен бір-ақ қайырды.

	Сұлтанның әмірі осылай, биеке! Жаңаберген жым болды.

	Мақамбеттің жүйрік күреңі қара беттің астында ойнақшып шыға келді.

	Бағана күйеудей жаяулап келгендер астан желіккен жиендей еркінсіп, білген базыналығын жасап, тасырлата жөнелді.

	Қараойдың қойнауында қаралы үй жапа-жалғыз қала берді.

	Әуес күйеуін құшақтап, қыздай сыңсыды. Нұрсұлтан етпеттеп еңіреді. Жас бала шырылдап, үй айнала берді. Үй маңынан бота боздады. Өрістен енесі аңырады.

	Түйе қызыл изенді қыдыра шалуын доғарды.

	Қараойдың үстінде көңқарға мен қызғыш ұшып жүрді.

	Күн батар шақ еді. Қараой қаралы қызыққа толып, дөңгеленіп бара жатты. Сол түні ай тұтылған...





ҚАРАЛЫ ҚОБЫЗ





I


	Қалың қамысқа тығылған бес үй бұғыңқы. Бұлың-ғырлықта баскеспенің өзі таба алмастай. Ашық күндері ирелеңдей аспанға ұшқан түтін ғана меңіреуде түтін тұтатушылар барлығын байқатады.

	Бұғыңқы ауыл кімдікі? Аспанға тығылған қасқырдай, ұры-қарынікі ме? Жымын жасырған қояндай, қорқақтікі ме? Байғыздай бәленің бәрін болжайтын әккінікі ме?

	Не де болса, аулақтанған ауыл жабырқау. Үлкен үйі қайсы, отауы қайсы, о да белгісіз. Ақбозы жоқ, кіл қараша үйлер. Бүйірі талпиған жалпақ үйлер. Бесенеден белгілі үйлер.

	Осы қоңырқай баспананың бірінде сақалы бурыл тартқан қапсағай қара кісі рабайсыз еңкіштеніп, бал ашып отыр.

	Қобызшы Ықыластың күндегі ермегі осы. Астын-да – жүнін теріс айналдырған бөкен бөстек. Ақсұр бөстекке мейіздей қатқан қырық бір құмалақты ауық-ауық шашады. Баданадай-баданадай қырық бір нүкте төрт жолға шашырап, бірде жұп, бірде тақ түсіп, мыл-қау тілде сыр шерткендей боп жатады.

	Қаршадайынан қобыздың құлағында ойнап, дыбыспен сырласқан Ықылас осынау мылқау тілге лажсыз жүгінеді. Белгісізге болжау жасайды. Қияндағы Қара-өткелдің абақтысында көзі бозарып жатқан баласынан хабар-ошар әкелердей, жандалбастық. Қасына келгіштеп, «қалай?» деуге бата алмай қипақтаған қатынына сыр жармайды.

	Ықылас жадыраса, Ұлыш бірге жадырайды. Ол томсарса, Ұлыш та томсарады. Сары уайым жеңе бастаған күйеуі ақырын уһілесе, жұбайы қатты өксіп, көзіне іркілген жасын жеңінің ұшымен сүртеді. Күйеуі әйелін аяйды, әйелі күйеуін аяйды. Екеуі жиналып кеп, түрмеде жатқан баланы аяйды.

	Осы аянышты қаралы қобыз мүлдем асқындырып жіберетін болғандықтан, Ықылас сол қолқанатын қолына да алмайды. Кебежеге тығып тастағалы да бірталай уақыт. Үні өшкен қара қобыздың ақырғы талмаурауын ну қамыстың сыбдыры ғана еске салады.

	Бүгін Ықылас белгісізге болжау жасау үстінде ұзақ отырып қалды. Баданадай нүктелер үшеу-үшеуден қиғаштанып «кез» боп түссе, үміт артты; төртеу-төртеуден томырығып «босаға тұйықталса», шошыды. Емексітуден гөрі шошыту жиі болды. Осыған қитықтанды ма, жоқ немесе, бұрынғының тәжірибесінің өзі шарасыздықтың сергелдеңі екеніне көзі жете бастады ма, әйтеуір, оқыс тулап, құмалақты шашып жіберді. Ерінің ілуде болмаса ашуға бой алдырмайтынын білетін Ұлыштың жүрегі суылдады. Үрейін жасырмай, қамықты.

	– «Көкем қашан келеді» деп, көзі жаутаңдап жатыр ғой құлынымның...

	Ұлыштың бұнысы: «Үйде не бетіңмен отырсың?» дегені. Ықылас түсінді. Өзінің де ұдайы көңілін мүжитін күйкілжіңдік осы.

	Ықылас ойланып қалды. Ит арқасы қияндағы Қараөткел түгіл, бір күндік жерге барып-келудің өзі мұң. Қар қалың. Жаяу борасынның өзі бүлік. Шудың сыңсыған қамысы, былай шықсаң, көзіңнен бір-бір ұшары күмәнсіз. Талай-талай жолаушының басын жұтып, ақсиған сүйекке айналдырған Бетпақдала бедірейіп жатыр. Айсыз қараңғыда адаспай табатын бесенеден белгілі белестер бұл шақтарда асу бермесін Ықылас біледі. Әсіресе, ала қыстай борасыны, бораны арылмаған Ақкемер алыстан елес беріп, Шудың паналы қамысынан талпынған жалғыздың тауын шағады. Қасы қырау, мұрты мұз сұсты жаудай, мейірімсіз көлденеңдейді.

	Мейірімсіз көлденеңдеген Ақкемерді Ықылас қимайды. Қыстағы, жаздағы, көктемдегі, күздегі қилы-қилы қалпымен көз алдына келтіреді. Бірде сүйіндірген, бірде күйіндірген Ақкемер өткен-кеткенді еріксіз ойға оралтып, артқа көз тастатады...

	Осы Ақкемерде қарашада сұмдық бір оқиға болды. Айтпай-ақ қоюға да болар еді. Бірақ жаманшылықтың жерде жатпайтыны белгілі. Жеткізуші жұрттың өсіріп айтатыны және белгілі. Ешкімге қиянат болмас үшін кей-кейде куәлікке жүруге тура келеді. Куәні мансұққа шығарам дегендер Ақкемерден өзі сұрар. Әзірге мынадай бір әңгіме тыңдай тұрыңыз...





II


	Осылай қарай көшіп келе жатқан қалың ел Ақкемердің ығында қоныс теуіп еді. Күтпеген тұста күн де сынып, ауыл-ауылдың аралас-құраласы жиіледі. Анау ауыл, мынау ауыл кезек беріспей, қобызшыны шақырыса бастады. Қобызшы қырық құбылған күй тартып, көпшіліктің құлақ құрышын қандырып жүрді.

	Сондай күндердің бірінде мойны қашықтау бір ауылда мәжіліс болды. Болжаусызда бері қараған қарашаның қызығындай көріп, жұрт қобызшыны қаумалап алды. Қатын-қалашқа шейін жиналған. Аңырау қобызға ерік берген Ықылас кәрі-жастың бірде-біреуі селт етпей, ұйып тыңдағанын аңғарды. Ықыластың зіңгіттей баласы да әкесін бүгін көргендей, жағын сүйеніп, арманданып отыр. Айқай шықса үдей түсетін тарландай, қобызшының шар-шар, толастар түрі жоқ.

	Ықылас осылайша ықыласты думанның ортасына еркін түскенде, старшынның соқталдай екі жігіті келіп, сұқбаттың шырқын бұзды.

	– Сізді старшын шақырады. Тез жүріңіз! – деген.

	Ықылас кіржің ете қалды. «Тез жүріңіз!» деп дігірлегені шымбайға батты. Сонда да сыр бермей, сабыр тұтты.

	Старшыннан шені үлкендерден басқаны менсін-бейтін екі жігіттің даңғойлау біреуі әкімшілігін көрсетіп қалмаққа асыққандай:

	– Ақпа құлақпысыз өзіңіз? Кідіруге пұрсат жоқ...

	Ықылас қатты намыстанды. Орынсыз ісініп, үлкен бар, кіші бар демей, тасыраңдағанына жыны келді. Кәрі сайтаны ұстап, қитығып қалды. Сөзі де қырсық еді.

	– Тәйт, оттама. Көзі қызарған текедей, неге бақылдайсың?

	Көпшіліктің қыбы қанды. Мырс-мырс күлкілер тұншығып жатты.

	Даңғойлау жігіттің жүндес танауы кеуіп, шегір көзі ежірейді. Ықылас болса, қасақы сөзге бармай, жастыққа жантайды.

	...Шаба жөнелген екі жігіттің аттарының тасыры ұзақтан үзілді. Үйдегінің тісқаққандары қыбыжықтай бастады. Тарқасуды қалағандай да еді. Бірақ қоңырқай көпшіліктің тарқағысы келмеді. Қобызшыға қайтадан қолқа салды.

	Ықылас ыза боп қалған екен. Қобызын қайта толғамақ болғанда қолы қалтылдады. Оның тұрғыластары:

	«Ықыластың қолы темірдей!» деп дәріптеуші еді. Сол қажырлы қолдың бірінші қалтылы басталды.

	Ықылас тақымы бос шабандоздай, қара саңдақты ашындыра алмай, күйтсіз күйлердің басын шаршып отырғанда, «кім бар-аусыз» старшынның өзі кіріп келді. Қасындағы екі жігіттің даңғойлауы: «Бәлем, енді сенің әуселеңді көрейін!» дегендей, қамшысын екі бүктеп, саптама етігінің қонышына тықты.

	Старшын түйліге келді:

	– Немене, албастың басты ма? Әлде тоғыз ай, тоғыз күнің бітіп, толғатып жатырмысың?..

	Ұтымды сөзі түскір ауызға дәл керек сәтінде түсе бермейді ғой. Әсіресе, басқа тілде көп ойлайтын қобызшы өткір жауап таба алмай қалды. Соны сезді ме, немесе біржола тұрғызбай тастамақ болды ма, старшын үстемелетіп:

	– Өзің машинаның шонығы сықылды бір бұзылсаң түзелмейтін адам екенсің, – деді.

	Старшынның тапқыр теңеуі көңілі жүйріктерге езу тартқызды. Бастаңғы күлкінің емісі де құлаққа шалынған.

	Ықыластың шымбайына батып кеткені – бәрінен де бұрын осынау жымысқылық. Тіпті, достың кім, дұшпанның кім екенін білмей қалғандай. Бұл келеке, бұл қорлық күні ертең жалпақ елге тарайды. Қатындар «құрып қалсын!» деп бетін шымшып, бүгін-ақ жеткізеді. Еркектер кеңкілдесуімен оны расқа шығарады. Ықыласты білетіндер: «Дүкеннен тумай кетсін!» деседі Ықылас осыған намыстанды. Немесе, текешіктердің тікіреңдеу бүгін ғана көрген құқайы емес.

	Осындай топшылаулардан Ықылас жарылып кетуге сәл-ақ қалып отырғанда старшын және бірдеңе дей беріп еді. Ықылас оның сөзін бөліп жіберді:

	– Шегірткенің айғырындай шіңкілдеме. Толғатсам, шуымды қоржыныңа салып әкет...

	Қол астындағы жаннан беті қайтып көрмеген старшын ызаға булығып қалды. Тамағына сүйек кеткен қомағайдай, ықылық атып қалды. Басына қаны теуіп, аузынан ақ ит кіріп, қара ит шығып жатты. Ең соңында:

	– Көзіңнің еті өскен екен. Жыныңды қағып алайын! Е, әкеңнің аузын... – деп Ықыластың басынан бұзау тіс қамшымен тартып-тартып жіберді.

	Ықыластың басы жарылып қалды. Беті айғызданып, бурыл тартқан ұзын сақалына қан жұқты.

	Қимылдан тіл шабан соғып жатқаны өкініш. Немесе, осы қанды көріністің екі арасында Ықыластың зіңгіттей баласы сондайлық шапшаңдықпен старшынның үстіне қона түскен. Шықшытқа тырнақты салған еді. Старшынның соқталдай екі жігіті де сондайлық жылдам қимылдан, зіңгіттей баланы бүрісті. Апыр-топыр, томпақ төбелес боп жатты.

	Ауылдың естиярлары, пысықтары жан ұшыра даурығысып, баж-бұж үн қатысып, төбелесті зорға басты.

	Сонымен, мерекелі үйдің отбасы өртеңге айналды.

	Үй иелерінің түсі де өрт сөндіргендей еді.

	Бұл ауылдың, сірә, көрмегені кем. Шудың қамысына, Қаратау баурайының ебелегіне түскен талай өрттен кешіп өткен. Өрт сынды талай жаумен де жағаласқан. Түмен қолға қарсы шапқан қыз, бозбала да таңсық емес. Соның бәрінен де мына төбелестің қаңқуы қиын болатындай. Ықыласты сыйласа, аяса, старшынның кежегесі кейін тарта беретін кежірлігінен күнілгері мезі. Бұның өзі бір шалымды старшын еді. Болыспен ымы-жымы бір. Дуанбасы Ерденнің өзімен де сұқбат құрысқаны жалпақ тамаға лақап. Ақ дегені алғыс, қара дегені қарғыс осы старшын ауылдың талай тарпаңсымағына дүре соққан. Итжеккенге жер аудартып жібергендері де жоқ емес-ті. «Бесіктегі нәресте жылауын қояды» дейтін аты шулыңның өзі.

	Осы сырды білетін естиярлардың, пысықтардың көбісі старшынға көзін сатып, жаутаң-жаутаң етсе, азы Ықыластың төңірегінен үйіріліс тапты.

	Старшынның шықшытында тырнақтың таңбасы қалған екен. Сипағанда, қолына қан жұқты.

	Қанды көргенде старшын қайтадан құтырды. Көзі шарасынан шығып, танауы қусырылып, өңі бозарып қетті. Көкірегіне оқыс демік пайда болды.

	Старшын қолы қалтылдап, қағаз жазуға кірісті. Әртүрлі болымды-болымсыз іспен «быртакол» жазуға машықтанып қалған лауазымды адам сұмдық ұзақ жазды.

	– Не жазды? – дейсіз ғой.

	– Қайдан білейік.

	Біздің білетініміз, бұл старшын бұрыннан-ақ Ықыласты иттің етінен жек көрер-ді. Старшынның ойынша, бұл ауылдарда одан беделді, одан дәріпті кісінің болуы сыйымсыз. Жалғыз атты қобызшының атағы мүлдем артық. Қыз-келіншектер старшыннан бой тасаласа, қобызшы атынан түсіп жатқанда жапсардан сығалайтынын, емен жарқындары алдынан шығып, шылауына оралатынын ол жақсы біледі. Әсіресе, өнер қуған тамалар, тіл қуған тарақтылар, шаруа қуған қоңыраттар баласының аузына старшынға түкіртпей, қобызшыға түкірткеніне жыны келеді. Жалпақ елдің бәрі бақсы боп кететіндей көреді.

	Старшын Ықыластың қаңқылдаған қара қобызының сахараға салған лаңын, нанғыш жұрттың оны пір түтатынын, оның даңқы болыс-билерден асып, жарым-патшалықпен тайталаса бастағанын дуанбасыға, Ерденнің өзіне жеткізген. Жалғыз атты Ықыластың қитықтанғыш шата мінезін, менмендігін, бай ауылдарды қыдырмай, орташарқы ауылдарды қыдыратынын, жарлы-жақыбайларды жақтайтынын, бұның астарында белгісіз сыр жатуы кәдік екенін мәнерлі майда тілмен бипыңдата баян еткенде, өзімшіл Ерден кәдімгідей иланып та қалған. Сөйте тұра, алдынан арзагөйлер көп өтетін сырқынды дуанбасы әлі де болса сынамақ ниетін ішіне бүгіп.

	– Өздерің дауасын таппасаңдар, бұған заң жүрмейді ғой, – деген.

	Лауазымға ие болғалы бері Ықыласты оқтын-оқтын торып, торға түсіре алмай жүрген старшынның қағазға осы жайлардың қайсысын жазғаны бізге танық. Уақыт сарғайтқан сол қағаздың бұл күнге жеткен-жетпегені де мәлімсіз. Бізге айдай анығы – старшынның рабайсыз ұзақ жазғаны.

	Старшын ұзақ жазғанын аттатып оқыды да, куәларға қол қойдыра бастады.

	Қара танушы некен-саяқ еді. Шетінен бармақ бастырып жатты. Түйенің табанындай, тайлақтың табанындай таңбалар ақ қағазға түсіп жатты.

	Әкімшіліктің пысы басты ма немесе көнбістердің дүрмегіне ергенін абайламай қалды ма, әйтеуір Ықыластың өз баласы да бармағын тоса берген. Сол сәтте әкесі зекіп тастады.

	– О, түйсіксіз. Берме бармағыңды.

	Осыдан кейін көпшіліктің ішінде іріткі басталды. Қаралау қағазға бармақ беруден бастартушылар табылды. Күні бұрын бәтуаласып қойғандай:

	– Жарқыным, пәле-жалаңнан аулақпыз! – десті.





III


	Ықыласқа іш тартушылар көп те, болысушылар аз екен. Аулына қайтып келе жатқанда жол бойы қорытқан ойы осыған сая берді. Дәмдес-тұздастың, сыйластың көбісі қаралау қағазды нығытып жіберді. Егер өзі аңқау баласына зекімегенде, жалғыз қобызшыны ортасынан құрбандыққа шығаруы кәдік екен. Ошақ бұтында сөз бермейтін талай ділмар старшынның мөрінен тайсақтады. Жалғыз мылтықтың үңірейген аузынан қорыққан қырық кісідей, құты қашып, маңқадай міңгірлесіп қалды. Тентек-телізді ажыратқан білгір жоқ. «Бітістіріп жіберейік» деген дуалы ауыз және жоқ.

	Ықылас сауық сүйгіш пысықтардан түңіліп келеді. Ұшарын жел, қонарын сай білетін қаңбақтай, мекенсіз жөгілердің Ықылас аулы ұлықтардың алдында титтей де жазықты емес. Дәулетті ауылдар, бай ауылдар «түтін пұлдан» немесе ылау беруден қашса, санақтан мал жасырса, тіпті ұрғашы, еркегінің санын жасырса, бұлар тиісті шығынын төлеп, емін-еркін жүре береді. Ұлықтың естілері қоңсыз ауылды көп қаужамайды.

	Тек әзәзілдің асқындыруымен қара қобызға қырын қараушылары бар. Одан қалай құтылудың тәсілін Ықылас біле де бермейді...

	Болған оқиға ЬІқыластан бұрын жеткен екен. Ақкемерден аса соққан ызыңшыл жел жеткізді ме, тыраулап ұшып өткен соңғы тырналар дұғай сәлем айтып кетті ме немесе желөкпе біреу аузы қышып, сүйінші сұрай қойды ма, әйтеуір Ықылас аттан түскенде аулының болған істі біліп отырғанын көрді. Шүңірек көзі талпиған үйлерді тінтіп шықты.

	Кешке еті тірілер мен есі барлар Ықыластың қара шаңырағына жиналып, көңілін аулағансыды. Бірақ Ықылас үшін әрбір лебіз тұспалдай, екіұштыдай көрініп, бітеу жараны сыздата берді.

	Ақыры ауылдастардың әңгімесі жараспай, басы бірікпей, тарқасуға ыңғайланғанда, пысықсыған біреуі тоқсан сөздің тобықтай түйінін тапты.

	– Қайта соққан жау жаман. Старшын-болыс орнымызды сипап қалсын. Түнделетіп көшіп кетсек қайтеді.

	– Жөн сөз! – десті басқа пысықтар.

	Ықылас енді байқады. Бұлардың айтпағының бары осы екен. Тоқ етеріне жете алмай, кеш бойы сөз сабылтқан екен...

	Ықылас самарқау сөйледі.

	– Жеті түнде қашсақ, ертең артымыздан қуып жеткен қалың елдің бетіне қалай қараймыз. Ұлықтың құрығы ұзын. Шудың қамысына жетпесіне қайсың кепіл?..

	Сөзден жеңіліс тапқандар:

	– Ертең жоқ, бүрсігүні ірге көтерсек те болады екен, – десті.

	Бұл ауылдың ерте көшетін әдеті, Байлардың ауылы манаурап, ырғалып-жырғалып жатқанда, бұлар тап-тұйнақтай боп, түйініп алады.

	Бүгін кешкі асты ерте ішіп, ерте жатуға ыңғайланып отырғанда, күтілміш жау сау ете қалды. Суық хабар лезде үйден үйге тарап, ауылдастар жиналды.

	Болыстан мөр бастырып ап, қалаға шапқан старшын көк сүмбе мылтықты жасауыл әкелген. Келе бір жапырақ қағазды судырлата оқып, Ықыластың баласын ұстайтынын мәлімдеді.

	– Оң-солын білмейтін шикіөкпеде нең бар? Менің өзімді ұста! – деп Ықылас жанжалдасты.

	Суыт келушілер оның сөзіне құлақ аспады.

	– Жоғарғы жерге өзің керек емес, балаң керек! – десті.

	Қораш ауыл қарсылық көрсете алмады.

	Үркердей шоқталған үрейлі жандардың бұндайды көрмеген боздақты қимай жылағанын, біреулердің кемсеңдегенін, біреулердің боздағанын, енді біреулердің сергелдеңге түсешек балаға уаныш айтып, ширатқанын кейінгіге жеткізуші мәлімсіз боп қала берді. Ұрғашы атаулының ішінен қайрат көрсетуші Ұлыш еді. Осы сұмдыққа пәлен күннен бері бекінгендіктен бе немесе дертке қуат демекші, тым құрмаса байының аман қалғанына шүкіршілік етті ме, не де болса, дос-дұшпанның көзінше көз жасын шығармады. Баласы атқа қонарда маңдайынан иіскеп, көкірегіне құшырлана басты. Ананың мейірімі осылайша үстемдік құрды. Баласы да осыны түсінгендей. Денесінің қалшылын, даусының дірілін күшпен басып, жігітше аттанды. Ойламаған, күтпеген құқайға қарай қараңғылықтың құшағына кіріп те кетті.





IV


	...Содан бергі тіршілік осылайша өтіп жатыр.

	Баланың айдалуына қарап тұрғандай, күн райы да кенет бұзылған-ды. Көшпелі ел бүрісіп, құрысып, Шудың қамысына әзер жеткен-ді.

	Азаматы сау ауылдар қалың қамыстың панасында қарашаның шеке жаратын ызғарлы қара желін ұмытып, сойған бордақысына тойып, тоқсанға жонын бермей шықты. Қобызшыны қолқалаушылар да көп болды. Бірақ Ықылас ешкімнің есігін ашпай, үйкүшіктеніп қалды.

	Осынау қара шаңырақ талай жанның көңіл хошы еді. Ықылас бірде наздандырып, бірде қамықтырып, бірде шалқытып, бірде күңірентіп, қара қобызға ерік бергенде, талай дімкес айығып көкірегіне қуат құйған. Өмірде өкініш, өксігі бар талай пенде қара қобыздың тіліне түсініп, жанның жарасын көздің ыстық жасымен емдеген. Түйсіктілер осы қара шаңырақтан желікпе көңілдің ермегін іздемей, зеріккіш көңілдің уанышын тапқанда, өткен күндердің кейінгіге қалдырған шежіре-сырын, тапсырған аманатын қоса ұғынатын. Жалғыз баласын жоқтаған ана зары, тұлыпқа боздаған желмая зары, серігінен айырылған аққу зары қапсағай қара қобыздан айнымай шыққанда, қамкөңілділер күрсініспен жұбанатын. Жастайынан құлағына құймаған ертегі-аңызы жоқ Ықылас елін жаяу шапқан батырлардың жорығын бейнелегенде, қара дәуі қара дауылға айналып, бірде ұлып, бірде долданып, тыңдаушысын көзсіз ерлікке, бұрқыраған қуатқа меңзейтін шақтар да алыста қалған жоқ.

	Осының бәрін бейнелі түрінде көз алдынан өткізген Ықылас «артқы түйенің жүгі ауыр» демекші, бірауық:

	«Менің бүктүсіп қалуым бойыма лайық емес екен» деп те ойлайды. Іштің алауы суына бастағанын сезінеді.

	Ықылас іштей таусылса, бір бала үшін шойырылса, дұспанға керегінің өзі сол. Ықыластың өзін айдап кетпей, өзегіне буынқұрт түсіруінде алысты меңзеген сұмдық жатқандай. Ел шабушы озбырлардың кепілдікке кәрі-құртаңды алмай, аяулы боздақты алып кететінін көп естіген. Енді өзіне соның кебі келгенде, парасаты, қайраты бір баланың күйігінен артылмаса, ғасырлардың сырын шерткен қара қобызда несі бар. Күйреген қара шаңырақты қайтадан қиыстыра алмаса, тұрғыза алмаса, қаршадайдан өнер қуып несі бар.

	«Қой, менің мұным келіспейді екен. Бекінуім керек екен», – деді Ықылас өзіне өзі. Кебежеде ұйықтап жатқан қара қобызға аңсары ауды. Ықылас:

	– Қатын, ішқұсталықтың да шегі бар екен. Екеумізден туған бала болса, күнін көрер. Қобызымды әперші! – деді.





V


	Көп күндер өтті. Жер аяғы да босанды. Ықыластың Қараөткелге жүретінінен хабардар старшын оның алдын алмақ болды. «Баласының датымен тұрмай, қай-қайдағы бірдеңені бықсытып жүре ме?» – деп қорықты. Ұлық орыстардың ішінде қазақтың домбырасына, қобызына, сыбызғысына, әніне қызығушылардың, құлақ асушылардың баршылық екенін бұл старшын білетін де. Сондай біреуге кездеспей, басын айналдырмай тұрғанында, көзін бозартып, баласының кебін кигізбек болды. Қыстай үстінен пәле теріп, қаралау қағазды көбейткенін көңіліне медеу тұтты.

	Старшын жарамды ат, сенімді жолдастарымен лайсаң шақта Қараөткелге жүріп кетті.

	Өнімсіз тіршілікте қысқа жіп күрмеуге келмей, Ықылас кешігіп аттанды.

	...Екі күндей үдере жортқан жолаушы бүгін тым шаршаулы. Астындағы сары аты да шаршағандай. Есілген аяңнан, бүлкіл желістен жаңылып, кібіртік қаға бастады. Қамшы сауырын тіліп өтсе, екіленбей, лоқылдай желеді.

	Бұл сары Қаратаудың да, Сарыарқаның да байырғы төлінен емес. Төркінін Ықыластың өзі де білмейді. Өзі сарғалдақтай сары болса, құйрық-жалы көңқарғадай қара. Ықылас арқасына шандып алған қобыздың қылын осы жылқының құйрығынан таққан. Сары жылқының қара құйрығы құланның құйрығына ұқсап қалған. Төгілген жалға сұйық құйрық жарасымсыз.

	Жолаушы өткен түнде болмашы ат шалдырып, көз шырымын алғаны болмаса, жөнді ұйқы көрмеді. Түні бойы жорытты. Бүгін мәрелі жерге жете жығылса, түні бойы ұйықтамақ.

	Ықылас жүрген сайын артына қарайлайды. Үміті алдында да, қимасы артта.

	Ықылас алдында зарығып жатқан баласын ойлады. Баласының кір жуып, кіндік кескен жері, өзінің кір жуып, кіндік кескен жері еске түседі. Сонау Шудың сыңсыған қамысы, одан арғы ығы-жығы Үшкөкшенің құмы, одан арғы жалаңаш тасты Қаратау еске түсті. Сол жерлердің бәрінің әрі шоқтығындай, әрі шырайындай боп, күндік жерден «мен мұндалайтын» Келіншектау еске түсті. Сол Келіншектаудың күнбатыс жақ баурайындағы шилі тепсең – Төбет еске түсті.

	Ықылас Төбет аталатын сол шилі тепсеңде дүниеге келіпті. Басқа бөбектердей шыр етпей, шар ете қалғанын Бұзау тама мен Қойлыбай тама күні бүгінге шейін аңыз етеді. Қоңсы өскен қалың қоңырат аңыз етеді. Жаптас ел ысты, сіргелі аңыз етеді.

	Есепшісі көп тамалар Қаратау қуаңшылыққа ұшырар жылда Арқа ауады. Бармайтын жері, баспайтын тауы болмайды. Сондайда, сайын сахараны қорыққа айналдырған атқамінер заңқойлар тыныштық бермейді. Ықылас жасынан-ақ өшігіп өсті. Қасқырдың бөлтірігіндей қанына тартқан. Момын елдің кәрі-жасының міселін қайтармаса, жемқорларға қобыз тартып көрген емес.

	Осы сапарында Ықылас Шудың қамысынан аттанса, аулы Келіншектауға қарай көшті. Ықылас, амандық болса, Төбеттің тепсеңінен, әрі кеткенде Жыныстан тоғыспақ боп қоштасты.

	Ықылас ұзақ жүрді. «Біздің ауыл Төбетке жаңындап қалған шығар. Келіншектаудың ғой төбесін кеше-ақ көрді!» – деп қойды.

	Ықыластың көз алдына Келіншектау елестеді. Басынан сәукелесі түспеген кербез келіншек бейнесінде күндік жерден көз тартатын тау тарау-тарау бұлақтың сылдырымен, өзеннің сарынымен қобызшының қашаған қиялын әлдиледі. Ежелгі Қаратаудың ерке-тотайындай көш бастап келе жатып тас боп қатып қалған кербез келіншек ертегі-аңыздың бесігін тербетіп тұрғандай болды. Күй атасы Қорқыттың, бәйгеге қыл қобызын қосқан қара жаяу Құлыншақтың қиялын тербеткен тау еді. Ықыластың өмірден көргені, білгені, сезінгені сол Келіншектаудың маңында ғана қалғандай болды. Он сегіз мың ғаламдағы ең сұлу жерге ұқсап, ең сүйікті жеріне айналды. Іңкәрлік пен сағыныштың ыстық лебі ұйытқып, өзін үйіріп әкетіп бара жатты...





VI


	Ақкемер Ықыласты көктемнің өкпек желімен қарсы алды.

	Ықылас әр кезде әр жерде желдің қалай тұратынын біледі. Ызың да, уіл де, ысқырық та, сарын да құлағында қалған. Желдің түсі де әр нәрсеге ұқсап кететіні белгілі. Ықылас сары желді сыбызғыға баласа, қоңыр желді қобызға балайды. Қара желдің басы қара жыланға ұқсаса, құйынның құйрығы аламанның өзіне ұқсап кетеді. Сансыз желдің иіс-қоңысы да басқа. Былтырдан қалған қиқымды алып қашқан Қаратау баурайының желінен Арқадан ауып келген мынау өкпек желдің иісі мүлдем бөтен.

	Ықылас бейнелі қиялын үзбей, Ақкемердің ақ бастауына келді. Шоқ қамыстың түбінен ызалап ағатын суды көрмек болды.

	Жолаушы аттан түсіп, бүйірі шығыңқы қоржынын, шандуын шешкен дәу қобызын бастаудың қасына қойды.

	Бастауда жылқының тезегі бөгіп жатқан. Ықылас көзді аршып, суының тазаруын көп тосты. Аузына ұшық шыға ма деп қорықты.

	Қоналқаға басқа жер таңдады. Қараша баласы ұсталатын қаралы жұртқа барып үйінің орнын іздеді. Шамамен «осы шығар» деп, дөңгелек алаңға қонды.

	Іңірде көзіне баласы елестеді. Абақтыда отырып келген бір баукеспенің түрменің ымырттағы көркін құбыжық қып суреттегені бар-ды. Қорқынышты қараң-құраң сол көрініс Ықыластың үрейін ұшырды. Ықлас сандырақтаған аурудай елермелей бастады.

	Әлдеқайдан ызың шықты. Қамыстың ызыңындай жіңішке ызың бара-бара күшейіп, ысқырыққа айналды. Әуеде шырылдаған бозторғайды арбаған айдаһардың лебіндей ыстық та үйірімді ысқырық еді. Ықылас бірауық үрейленіп, бірауық қызыға тыңдай қалды.

	Бір уақытта ысқырық та өзгерді. Енді құлақты жаратын сұмдық сарын басталды. Таң алдындағы өзеннің сарынындай еді. Бара-бара тығыз дыбысынан айрылып, әлсіреп, бейнелі қалыпқа түсті. Жазғы жайлауда түні бойы зарлаған сары сырқаттай жайсыз сезім туғызды.

	Дүние түгел сарғайып, гүл ұшып, ебелек қашқан шақаттай, елегізітудің шиқылдаған бесігіндей елестеді...





VII


	Ақкемерден таң ата атқа қонған Ықылас және де көп күн жолаушылады. Бір ырғақтан айнымаудан жалығып кетуші еді. Сары аты бірде көсіле аяңдаса, бірде бүлкіл қақты. Бірде сар желсе, бірде текіректеді. Баялышы қара жамылған қатындай, изені қызыл жамылған қыздай ойлы-қырлы қиырсыз дала артта қалды. Ішіне қосаяқ тышқан құлап өлген шегенді құдықтар артта қалды. Тері сүйреткендей тақырлар артта қалды.

	Ықылас пәлен күннен кейін-ақ селеулі, кер бетегелі, көк майсалы сахараға ілікті. Қарсы алдынан қоңыр жел есіп қоя берді.

	Енді жолаушыға ұшырасушылар да жиілей бастады. Екінің бірі «Қара қобызды Ықылас сіз емессіз бе?» деп жабысты.

	Ықылас жолдан бұрылмады. Алған бетінен қайтпады.

	«Қара қобызды перінің» Қараөткелге өтіп бара жатқанынан жолдағы ел хабарланып отырды. Артынан қуған некен-саяқ қобызшылар, күйқұмарлар бөгейалмай қалыпты. «Қап, мен бөгейтін едім!» деушілер көбейді. Тіпті жайшылықтағы шық бермес Шығайбайларға шейін мырза боп кетті. Өкінішпен шығынданып жатты.

	Қарсы сөйлеушілер де табылған. Олар:

	– Тәйірі, бақсы да таңсық боп па? Бәдікке қайсың түсесің? – деп мырс-мырс күлісті.

	– Ықыластың қобызы ұлыса, қай-қайдағы қасқыр жиылады. Қораңды бөріге күзеттір! – десіп кеңкілдесті. Жолсоқтыдан қалжыраған Ықылас көлденең бір ауылға бұрылды. Қоңырқай ауыл еді. Көзіне оттай ұшырады.

	Ауылға тақалғанда біріктіріп тіккен екі үйді көріп:

	«Тойхананың үстінен түспесе игі едім!» – деп бір қойды. Ауылдың аужайын білмек боп, шеткі үйге «кім бар-ау» айта салды.

	Үй иесі Ықыласты айтпай танып, шылауына оралды. Қайдан келе жатқанын білгенде:

	– Сізбен бүгін сөйлесуге болмайды екен. Сусындап, тамақтанып, шираңыз. Ертең көреміз енді! – деді.

	Ертеңіне Ықыласты жұрт қоршап алды. Көрші ауылдан тайлы-таяғымен келгендер үйге сыймай кетті. Ықаңның баласының Қараөткелдің түрмесінде жатқанын біледі екен. Қалаға жолы түскендерден балаға дәм татқызушылар болғанын айтысты. Бітеу жараны сипап, тілдің майын тамызушылар жеткілікті еді. Ықылас ішінен: «Неткен ділмар жандар», – деп қойды.

	Осы ауылда Ықылас оқыс хабарға кезікті. Дуанбасы Ерденнің қаза болған баласының қырқы толмайынша бұл маңайдағылар той-думаннан қағылған екен. Қырқы толған күні осы ауылда, біріктіріп тіккен екі үйде, құдалық тойы болатынын мәлімдесті.

	Екіндіде тойлы үйге ертіп барысты. Үй иесі көктен тілегені жерден табылғандай далақтады. Сыйлы қонақтың қасына осы маңның ең қағынған, ең сөзшең, ең әншіл қызын отырғызды.

	Тойдың тамызығы тамақтан басталды. Ет жегіш ауыздар жампаңдасты. Әзіл-оспақ күшейді.

	Қыз екеш қыздарға шейін желігіп, өрекпіген. Ойда жоқта Ықыластың көрші қызы әндетіп қоя берді. Жездесін өлеңмен шақырып жатты. Ауызғы үйден:

	– Бар, бар! – деген дауыстар естілді. Әлденеден жасқана келген жездеге қыз ет асатты.

	Қамырын бетіне жағып кеп жіберіп еді, жұрт күлкіден қырылып қала жаздады.

	– Түйені түгімен жұта ма деп жүрсек, күйеу баланың тамағы қылдырықтай екен ғой, – десті.

	Енді бірде әлгі қыз Ықыластың етегін көрпеге тігіп қойғаны ашылды. Ықылас қол жууға көтерілгенде, көрпе бірге көтерілді. Жұрт қысыла-қымтырыла күлісті. Осының бәрі Ықыластың өз елін еске салды.

	Думан-шыл ауылдар, түйрегіш тілдер, базынашыл жігіттер, назқой қыздар еске түсті. Дау-шардан, ұрлық-қарлықтан, зорлық-зомбылықтан аулақ бейбіт ел, берекелі босаға еске түсті.

	Ықылас шабыттанып, қобызын толғамақ боп отырғанда, тойдың шырқы бұзылды.

	Бір шоқ әкім шақырусыз сау ете қалғаны. Осы маңның старшындары еді. Ішінде баяғы старшын да бар. Қараөткелден қайтып келе жатқан беті екенін Ықылас біліп отыр.

	Әкімдерге сүбелі орын тиді. Төрдегілер түгел ысырылып, Ықылас қана қалды. Көп қасқырдың үстінен қараған кәрі бүркіттей, қапсағай қара кісі оқшауланып тұрды.

	Баяғы старшын бұрынғыдан бетер делдініп, ісініп, іріленіп кетіпті: «Жетісерсің. Қараөткелге тезірек жет!» – дегенді ішінен айтып, мырс етті. Ықылас естіп қалды. Жүні жығылып, құты қашты. Ішінен:

	«Дуанбасының да тамағы тесік қой. Таманың тегін малын аяды дейсің бе көксоққан!» – деп, таусылып отыр.

	Дегенмен, Ықылас Дүкенұлы сыр бермеуге тырысты.

	Ішінен мазақ қылған старшынға сұстана, тіктене қарап, назарын тайсалдырды.

	Басқа старшындар да бұған тіктеп қарай алмай, кірпіктерін жыпылықтатты. Қара қобызды Ықыластың албастысы басып кеткендей болды.

	Осыны баққан қулар атысқан көздерден ұшқын түсіп, өрт шықпасын деген оймен әңгіменің бетін бейтараптыққа бұрып, тосын старшыннан оны-мұны сұрасып жатты.

	Старшын Қараөткелден қайтып келе жатқанын айтты. Қалада көрген-білгенін әңгімеледі. Әңгіменің ақырында, дуанбасының ақ ордасына бас сұғып, қазаға «қайырлы болсын» айтқанын, «ойбауырымдауға» бас көтермейтін Ерденнің өзімен құшақтасып көріскенін нақышты сөзбен жеткізді. Тым алыстан орағытып келтіргені әккілердің әккісінің көңіліне күдік салды.

	«Әй, дәл осыңның түбі шикі болмасын?» десті. Бірақ Ықылас кәміл иланды. Іші күйіп, қайраты кеміп бара жатты. Тұңғиықтың түбіне кетіп бара жатқандай сезінді. Қармайтын тал бар ма, жоқ па, оған көзі жетпеді.

	Түпсізде тал қармаған Ықылас бір уақытта есін жиғандай болды. Күйші атаулыда болатын сезегендік алдағы үміттен сәуле шашқандай болды. «Қаралы дуанбасыға мынау старшын құрлы көңіл айта алмасам, қара періні отқа тастауым керек қой!» – деді.

	Ықылас атқа қонғанша асықты.





VIII


	Қараөткелге Ықылас кештете келді. Келген заматта «Абақты қайдасың?» деп түрменің өзіне соқты.

	Қырсыққа қарай, дәл сол күні қамаудағылармен ұшырастыратын күн екен. Ықылас кешігіп қалыпты. Ол келгенде қақпа жабылып жатты. Ең соңғы ұшырасушылардан баласын сұрап еді, бірі басын шайқаса, енді бірі: «Дені дұрыс кісі ме?» дегендей, одырая қарасты.

	Ықыластың бір жеті тосқауылдауына тура келді. Дуанбасыныкіне баласымен тілдесіп, істің мән-жайына қанғасын бармақ болды.

	Күнде ауланың алдына келіп, жалынады. Рұхсат ала алмайды. Түрменің темір тәртібі иілмейді.

	Бір күні Ықылас түрменің алдында ұзақ отырып қалды. Түрменің сырты тым-тырыс, ішінде не болып жатқаны қараңғы. Ықылас күдер үзіп, қайтуға ыңғайланғанда, іштен сақал-шашы өсіңкі адам шықты. Көрпе-төсегі қобыраулы. Абақтыдан шыққан адамды абақтының аузында бірінші көруі осы. Сәті түскенде бұл адам Ықыластың баласын білетін боп шықты. Алғашқы қуаныштан әлі есін жиып болмаған күйінде:

	– Балаңыз сырқат. Түні бойы зарлап шығады, – деп салды.

	Ықыластың тұла бойы түршігіп, төбе шашы тік тұрды. Денесі шымырлады.

	Мең-зеңдіктен арылғанда, осылай қарай келе жатып Ақкемердегі қаралы жұртта елеурегені көз алдына тұра қалды. Жазғы жайлауда түні бойы ыңыранып, түні бойы зарлаған сары ауру еске түсті. Сол сары аурудың шөбересі абақтыда әруақ тербетіп жатқандай болды.

	Ықылас тура дуанбасыныкіне тартты. Он алты қанат ақ орда қаладан недәуір шеткері еді. Соған қарай суыт жүрді.

	Орта жолда Есіл жатыр. Ол кезде суы тіптен мол-ды. Бүгінгідей көпірлер жоқ. Өзеннен өткел іздеп, біраз әуреленді.

	Ықылас өзен жағасында бөгелгенін өзі де байқамай қалғандай. Қос қолдап су ішіп жатып: «Есіл, жарықтық, сусыныңды сағынып қалыппын ғой!» – деді.

	Арғы беткей құлпырып тұр. Еріксіз көз тартты. Биік те бітік бетегелер жібек желдің аймалауымен қыбырлап, толқи шайқалып, біріне бірі сүйеніш артып, сыңсыған сіңлілердей. Ықыластың көңілін босатты. Сыңсыған сіңлілер абақтыда зарлаған, сарнаған баласын Ықыластың көз алдына әкелді. Жағы сопайып, көзі үңірейіп, бауырмал әкеге ақтық арызын айтып жатқандай болды. Ықылас:

	– Құлыным, қайтейін: Олай-бұлай боп кетсең, кеш.

	Мен де кештім, – деді.

	Даусы сұмдық тарғылданып шығып еді. Тарғылдан шошып шар ете қалған сәбидей, Ықылас еңіреп қоя берді. Жасын тыя алмай, ұзақ өксіді.

	Өртенген ішке дауа іздегендей, шымдаққа етпетінен құлады.

	Сары ат аяды. Оқыранып, жаутаң-жаутаң қарады.





IX


	Ұзақ өксік Ықыласты айықтырғандай. Басы меңзеңдіктен арылған. Жаңбырдан кейінгі ауадай, көңілі ашық.

	Дуанбасының ордасына келгенше көп ой ойланды. Уанбайтын көкжалды қалай уатуды, жібімейтін көк мұзды қалай жібітуді ақылдың сарабынан өткізді.

	Ықыластың өзі өлім-жітімді жерге жоламаушы еді. Осынысына өкпелегендер қаза ескіргенде өздері кешіретін. «Өлімнен қашқан Қорқыттай елірмесі бар адам ғой» десіп, өздері жайып-шуатын. Ықыластың балдырған шағында көп ауырып, көп елермелегені, көп ұшықталғаны мәлім-ді. Оның бала кезінде серік ертпей жападан-жалғыз қаңғырғанда, әнші құстың әнін, желдің даусын, қамыстың шуылын тыңдағаны мәлім-ді. Ықыластың жіті құлақтығы, шалғайдағы ұрылардың белгіге тартысқан сыбызғысының талмаураған үнін, қасқырдың ұлуын естуі ел ішінде алып-қашпа әңгіме боп тараған. Осы әңгіменің сонау қырғыз еліне шейін жеткенін Ықылас сол елге барған сапарында білген.

	Сол Ықылас, бала жастан жалпақ елдің аузына ілінген Ықлас, дуанбасы туралы лақапқа әбден қанық. Ерденнің патша ағзамнан шен алып, шекпен киген даңқын, менменсіген дүмділерге дүре соқтырған үстемдігін, кімді болса да жазғырту, жарылқау қолында екенін малданушылар да көп-ті.

	Сол сынды Ерденге келе жатқан Ықылас қаралы ордаға қалайша көңіл айтарын ойлады. Старшынның қаралау қағазын, ауызша даттағанын теріске шығар-тарлық лебіз керек. Жылы ықылас, шешілген сыр керек. Жалғандық, жасандылық қобызшының өзіне қатер. Ықылас ыстық темірдің қай басынан ұстарын білмей келе жатқандай.

	Ертеде жақын ағайынның баласы өлгенде «ойбауырымдаған» дүрмектің ішінде жылай алмай, көзін түкіріктегені бар-ды. Сонысы еске түскенде, жымиып күлді.





X


	...Ақ орданың ішінде бөгде адам жоқтай. Ерденнің өзі болыскей кереуетте бір қырын жатыр. Босаға жақта сәнді киініп, қара жамылған екі-үш әйел. Неліктен екені белгісіз, бала-шаға атымен жоқ. Қобызшы кіргенде Ерден басын көтермеді. Әйелдер қара қобыздан үріккендей де, таңданғандай да еді. Тырс етпей, кимешектің астынан ұрлай қарасты.

	Ықылас босағаға тізе бүкті. Қобызын сәл дыңылдатып тұрды да, бармақпен дірілдете жөнелді. Бара-бара бармаққа саусақтар қосылды. Қобыз бел алып, аңырай бастады. Дүниеден торыққан көңілдің, қартайған үміттің аянышты лебізі «ойбауырымға» уанбайтын Ерденнің құлағына кіріп, тұла бойын шымырлатып жіберді.

	Ерден басын көтерді.

	Ықылас беташарды доғарып, сайлап әкелген ең күшті күйіне көшті.

	Бұнысы – бағы заманның аңызынан туған аянышты күй еді.

	Жапан түзде құлан қуып, сол құланның тепкісінен мерт болған ханның баласын кімде-кім естіртсе, құлағына қорғасын құйылатын болғанда, қаһарлы ханның ордасына қобызшы ғана батып кіре алған деседі. Қобыз күңіреніп жылағанда, қаралы әке: «Үнің өшкір!» – деп, көмейіне ыстық қорғасын құйған деседі. О баста осы аңыздан жаралған созымды күйін Ықылас қыза келе басқаша тартып кетті. Қоңыр үн, әлдилі әуен қырық құлпырып, бірде күшейіп, бірде әлсіреді. Қара қобыз жесір боп аңырады, бота боп боздады, бөрі боп ұлыды.

	Ықыластың сол жақ шықшытында қобыздың дүмінен пайда болған шұңқыр бар-ды. Қобыздың дүмі қатты батып, сол шүңқыр бұл жолы тіптен тереңдеп бара жатты. Ашынған қобыз бірде тәтті, бірде ащы лебізді сапырып, шындықты өз күйінде жария етіп жатты. Басы жұмыр пенденің азасы, мұңы, өкініші, үміті дүниеде



	теңдесі жоқ терең де бейнелі тілде сыр шертті. Қаралы қобыз адамның даусына салып жылады, адамның даусына салып көңіл айтты. Уһілеген, аһылаған, қамыққан, торыққан әуенімен қаралы жандарды аяусыз әлдиледі. Қара қобыз Ықыластың өзін әлдиледі. Абақтыдағы ауру баласын әлдиледі.

	Осы араға келгенде Ықыластың көзінен жас шықты. Ыстық жас сорғалап, бурыл тартқан сақалдан тамшылап жатты.

	Ерден қосыла жылады. Әйелдер де жылады.

	Бәрі іштей табысқандай үнсіз, ұзақ жылады...

	Күй аяғы созалаңданып, талмаурап, үзіліп бара жатты да қайтадан бел алып, қырланып, құлпырып шыға келді. Қайғы мен қуаныш, өкініш пен уаныш араласып, тіршілік заңына бас иді. Өлгеннің артынан өлмек жоқ екенін, айықпас дерт, көтерілмес көңіл жоқ екенін танытты. Бейне бір ыстық дауыл, жылы жаңбырдан кейін қоңыр самал ескендей болды.

	Осы қоңыр самалдың ұзақ есетінін, әр заманда әр буынның жан саясына айналатынын Ықылас пайымдаған жоқ. Оның күйлерін күндердің күнінде қобызшылар ғана емес, домбырашылардың да тартып, тартып кететінін, сыбызғының сыңсытып, сырнайдың құйқылжытатынын, әншілердің әнге қосатынын білген жоқ. «Елу жылда ел жаңарғанда» оның күйлері оркестрге түсіп дүние кезіп кететінін шамалаған жоқ.

	Ықылас күйші әкесі Дүкеннің көзін көрген қара қобыздың күндердің күнінде артында қалатынын білді. Бірақ күндердің күнінде сол қобыздың көнегінен титімдей таспа тіліп алуға құмартушылардың көп болатынын білген жоқ. Қара қобыз үкісі желбіреп, теңгесі саудырлап, немереден шөбереге, шөбереден шөпшекке, ұрпақтан ұрпаққа ауысатынын ойлаған жоқ.

	Басқа жерде не ойлағанын кім білсін. Дәл сол арада ойламағаны анық еді.





КӨКЕК АЙЫ




	Күн ілгері совхоз орталығына хабары жайылған кездесуді көзбен көріп, тысқа шыққан Ыбан клуб маңындағы көгалда жайылып жүрген есекке барды. Есек ақырды. Ыбан: «Мынаның әңгісін қарашы. Тымқұрмаса тақымына қашыр бұйырмады-ау», – деп кіржиді.

	Осы кезде қаршадай қара бала келіп, бастықтардың шақырып жатқанын хабарлады. Бастықтар кеңсенің алдында тұр еді. Ыбан:

	– Ассалаума-әлейкумдер! – деді.

	Бұндай дүмбілез сәлем бұл күнде дүмше бозбас-тардың аузынан шығады. Ыбанның іштей келекелеп сәлемдескенін бастықтар байқамады. Олар өзара аздап күңкілдесті. Сельсоветтің бастығы:

	– Ақсақал, ауылыңызға тезірек жөнеліңіз! – деп бұйырды.

	Салмақты Ыбан құрақ ұшқан жоқ. Қарсыласқан да жоқ. Бейтарап жауап қатты:

	– Ауылыма қайтпай қайын жұртыма кетер деп ойлайсың ба? Кемпірім үйде қант-шай күтіп отыр.

	– Жұрт сізді басының ауған жағына кете береді деседі. Сол үшін ескертіп жатырмыз, – деді бастық.

	Шал шамданды:

	– Досан, шырағым! Мен әлі әзір миғұла болған жоқпын. Неге ғайбат сөйлейсің?!

	Досан күле сөйледі:

	– Айтып жүрген – ағайындарыңыз! Ыбан бурыл мұртын шиырды.

	– «Жігіттің жүйрігін елі көре алмайды, тазының жүйрігін бөрі көре алмайды». Шайпау ауыздарға мен пысқырман!

	– Сіз өзіңізді жігітке балайсыз ба? – деп сұрады Досан.

	Ыбан қара барқытпен әдіптелген ақ қалпағының шашағын ширатты.

	– Тайлақтан артық нар, жігіттен артық шал болады.

	Менімен көкпар тартыссаң күшің мәлім болар еді!..

	– Сол үшін айғырыңызды етке өткіздік қой! – деді Досан.

	Ыбан оқыс түтікті:

	– Бітеу жараның орнын тырнайсың, ә?! Үйір-үйір жылқысы бар адамды көрмейсің, ә?!

	Досан даусын бәсеңсітіп:

	– Ыбеке, сіздің түбіңізге көкпар жетті. Өзіңіз құралпы шалдардай қой құрттап, қойыртпақ ұрттап жүре бермейсіз бе? – деді.

	Бастықтың сөзі Ыбанның көңіліне қонды. Ол өзін-өзі уантпақ болып, ағынан жарылды.

	– Ұзын құлақтан естуімізше, ілгеріде бір ақын арақты қағып салып: «Өзіме де осы керек!» – деп аузын сүртеді екен. Сол айтпақшы, өзімізді түлен түрткені рас! – Ол насыбай атты. Артынша: – Қазақта «көппен көрген ұлы той» деген бар, шырағым! Мен үйір-үйір жылқысы бар тақыстың қағажау қалғанына күйінемін. Е, тақыс адам аспаннан аяғы салбырап түсіп пе?! Қалсын қара жаяу боп! Мінсін есекке! – деп екіленді.

	– Тақыстарға да кезек келеді, – деді Досан.

	– Сельсоветтің құрығы ұзын...

	– Аузыңа май! – деді Ыбан. Сәлден кейін қайта түнерді. – «Сыпайының алдында сүйек жатсын» деген бұрынғылар. Сол сүйек барда құрығыңа іліне ме, қайдам?!

	Досанның жүйкесі құри бастады. Ол ашу шақырды.

	– Шалтай-палтай не керек? Әйда, табаныңды жалтырат!

	Ыбан есекке мінді. Досан тапсырманың тоқетерін енді ғана айтты.

	– Мына қағазды Жеңісбекке жеткізіңіз! Үш бұрышты хат еді. Ыбан:

	– Біздің әулеттен шыққан жалғыз геройға конверт те бұйырмапты ғой, – деп бір қойды. Артынша: – Жарайды, пешенесіне тиген шығар. Бой тұмардай екен өзі де! – деп жымиды.

	Былай шыға келе ол қалтасындағы қағазды сипады.

	«Үш бұрыш соғыс жылдарында шықты, одан бұрын төрт бұрыш болушы еді. Осы екеуінің ортасында шыққан конверт тіптен таңсық еді-ау».

	Осыдан барып оның ойына ертедегі бір оқыс оқиға түсті. Оның жаңа үйленген кезінде ауданнан келген уәкіл астындағы атын аударып алмақ болды. Келіншегінің алдында намыстанған Ыбан уәкілді ішке тепкіледі. Ауылнайы, колхоз бастығы, белсенділері боп Ыбанды ортаға алды. «Көп қорқытады, терең батырады». Ыбан уәкілдің аяғына жығылды. Арада бірнеше күн өткенде Ыбанды уәкіл ауданға жұмсады. Қолына сүргіштелген конверт ұстатты. Содан ол ауданға барғанда қамалып, әупіреммен әрең шықты.

	Бұл күнде, әрине, конверт қауіпсіз. Біреу оны дорбаға, біреу жорғаға балайды. «Ымм! Әлгілер хатты клубта жазған екен ғой. Конверт клубта болмайды, кеңседе болады. Және ол бұйыратын адамына бұйырады».

	Осыдан барып оның ойына клубта өткен кездесу оралды. Алматыдан келгендердің біреуі ақын, біреуі сыншы десті. Оларды өңгеріп кететін дөкейлер неге кездесу өткізбейді? «Пәленше келіп кетті», – деген қауесетті Ыбандар артынан естіді. Жеңісбек герой болғанда екі машинамен келген дәулер жүрерінде Ыбанмен асығыс-үсігіс сөйлесті. «Бала әкеден бір батпан кем туады», – деуге Ыбанның тілі келмеді. Енді сол Жеңісбекке өнер адамдары келмекші. «Өнер адамдары» деген сөздің өзін Ыбан бағана клубта естіді. Өнер адамдарының аузынан «еңбек адамдары» деген сөз шықты. Екі ортадағы дүбаралар екеуіне де қол соққыштап, залдағы жұрттың бүйірін қыздырды.

	Ыбанға керегі аудандық жыршы еді. Бірақ жыршыға кезек жетпеді. Қасында тұрған гармонның бауы ағытылмай қалды. Ыбан: «Сахарада саған кезек тиеді, жыршым!» – деп бір қойды.

	Ол аулына келгенде ерні кезеріп, түсі түтігіп тұр еді.

	Кимешек киген кемпірі:

	– Батыр-ау, түсің көрден шыққандай әлем-тапырық боп кетіпті ғой! – деп босағаға асулы сабаны пісе бастады. Сусын беріп болған соң кемпір үйдің туырлығын түріп тастады. Шалы жастыққа басын қойып керегеге қарай жантайды.

	Отаудың көлеңкесінде немерелері ойнап отыр. Келіні бұлақтан су алып келе жатыр. «Бүгін қойға Жеңісбектің өзі кеткен екен ғой. Қолғанатына келіншегін ертіп жіберуші еді. Күн ыстық болған соң аяды-ау, шамасы?!» – деп ойлады.

	Шал қиялданып жатыр. Ол Жеңісбек сияқты қойшы болған жоқ, ағайын-жекжатты сағалап, азғантай тұяқпен күн көрді. Өкпе болған қозысын келіншегіне жайғызып, өзі ел аралап тыраштанды. Ол кездегілердің бәрі тыраш. Әркім өз теңін тауып, аралас-құралас жасайды. Көйлек тамыр, белбеу тамыр, кездік тамыр тәрізді боп кете барады. Түк табылмағанда ауыз тамыр болады. Араға жорға жүру қайда, дорба жүреді. Әйтеуір, еті тірілерге ермек бар-ды.

	Ыбан от жаққа қарай жантайды. Кемпірі ұршық иіріп отыр. Ыбан: «Ауру қалса да әдет қалмайды. Баяғыша кілем тоқымақшымысың!» – деп бір қойды.

	Ол өзінен өзі жымиып күлді. Кемпірі шошыды:

	– Құрсайда сені құйын қуған жоқ па?!

	Жаптас отырған қойшының әкесі осыдан бір жұма бұрын: «Құрсайда мені құйын қуды», – деп жынданып өлген еді. Кемпір соны меңзеп отыр. Ыбан:

	– Мен жын-шайтанды қамшымен қуған Тағай батырдың тұқымынанмын. Әттең, астымда ат жоқ! – деп өкінді.

	– Жалғыз айғырыңды көкпарда арам тер еткен өзіңе де обал жоқ! – деп кемпірі табалады.

	Ыбан қитығып қалды:

	– «Қойныңдағы қатыныңа сенбе, астыңдағы атыңа сенбе» деген осы!

	– Анау Мірәлі құрдасың кейуананы жастардан қызғанып күн ара сабайды. Сен де ақылыңнан айнисың, – деді кемпірі.

	– Сабаса несі бар, – деді Ыбан. – «Айуанға намаз үйреткен – таяқ». Далада – кемпір, қалада – келіншек құтырады бұл күнде.

	Кемпір сұқ саусағымен бетін сызып өтті:

	– Ұят-ай, ұят! Мұны менен басқа адам естімесін!.. Ыбан қыңбады:

	– «Айлас қатын мұңдас». Айғаншамен «пыс-пысың» бір. Жұрт екеуіңді бірге қосақтап жүр.

	Айғыз ашуланды:

	– О, қара басқыр! Соңыра Жеңісбегіме айтармын-ау. Ыбан кәдімгідей жуасып қалды:

	– Туған баласы әкесіне қарсы тұра ма, әй?!

	– Шешесіне ара түседі!

	– Баяғы бала неге ара түспеуші еді?

	– Заман басқа, заң басқа!

	Ыбан иегінің ұшына өсірген теке сақалын сауып өтті.

	– Сенікі жөн, кемпірім, жөн! Осы күні қатын мәтіби болды. Қит етсе сельсоветке шабады да, қарына қызыл байлағандарды ертіп келеді.

	Айғыз күлді:

	– Әй, сен неге күлесің? Әлде бір ұят жасап қойдық па? – деп ежірейді Ыбан.

	Айғыз түсіндіріп жатыр. Сельсоветтің бастығы қыртысты адам. Бас жарылып, бұғана мертікпесе мілиса жібермейді, қызыл шүберекпен бопсалайды.

	– Бәле баққан байғыздай білмейтінің жоқ-ау! – деді Ыбан. – Кимешегіңе қарашы, құдды байғыздың басы!

	Осы мезетте көкек шақырды.

	– Мен байғыз болсам, сен көкексің! – деді Айғыз. Ыбан шамданды.

	– Мен қашан өз атымды өзім шақырдым. Өмір бақи «Ыбеке» деген сөз аузымнан шықты ма? Көкек – анау Мірәлі, жалғыз өзі бір табақ етті алдына қойып: «Кәне, Міреке, дәм алыңыз!» – деп өзін өзі қолпаштайды.

	– Мірәлі заманында ақын болған. Іргелі ел қой сойып, қол қусырған. Енді іш құсалықтан жынданғалы жүр, – деді Айғыз.

	Ыбан қырланды:

	– Әй, осы сөзіңнің жаны бар. Ілгеріде Мірәлі:

	«Тартпасы төрт елідей талыс болсын, айылы аш қарынға шалыс болсын», – деп төреден өлеңмен ат қолқалаушы еді. Осы күнгінің ақындары: «Тойыңыз құтты болсын, шопандарым!» – деп бастайды. Олар Мірәліні ноқайға балайды.

	Айғыз күліп жіберді. Дөңгелек пішімді ақ кемпір еді.

	Тоза бастаған күміс үнмен:

	– Саған да Мірәлінің кері кеп жүр! – деп салды. Ыбан:

	– Түсінсем бұйырмасын, – деді.

	Айғыз түсіндіріп өтті. Ыбан онда да жоқ, мұнда да жоқ. Не кәрілердің, не жастардың арасында емес, әбі-тәбі. Не қызметкерлерге қосылмайды. Ол айғыры барда шақырмаған жерге – ит арқасы қиянға той тойлап кеткен кезінде жұрттың оған күлгенін пайымдамаған-ды. Осының бәрін бірде тікелей, бірде жанамалай айтып келді де:

	– Баяғыда көкірегі пырылдаған қозыңды бақтым. Енді тоқты-торымыңа қарайлаймын. Қыста қырылып қалса екен, иесіз қалғырлар! – деп күтпеген наласын білдірді.

	– Құдай қосқан қосағымсың ғой, қораш дәулеттің ыстық-суығы бірдей. Ертең күз келгенде ақ ауыз ақау ісектерге алмастырып, қалаға айдаймын. Көл-көсір пұл болады. Аяғыңа кебіс-мәсі, үстіңе масаты камзол киесің. Басыңа қыжым орамал саласың. Сонда іші күйген Айғаншаң жынды шалымен төбелесіп жатады.

	Айғыз тағы да күлді. Ішінен: «Бұндай аумалы-төкпелі адамнан не үміт, не қайыр?!» – деп отыр.

	* * *

	Екінді кезінде Жеңісбек келді. Жуан қара атын қазыққа байлап жатып:

	– Апа, сабаға саумал құйдың ба? – деп сұрады да, өзі бұлаққа кетті.

	Бір емес, екі бие байлайтын Жеңісбек сабаның тауқыметін осы үйге артып қойған. Келіншегі мен екеуі еріккенде ғана пісіп кетеді. Өзге жұмыс шал мен кемпірдің мойнында. Осыған Ыбан шыдайды. Шыдамасқа не шара? Жас кезінде ол жылқылы нағашысын сағалады. Күн шықпай бие сауысып, сәскеде сусын ішкенге мәз болды. Қымыздың рақаты жатарда. Жіліктің майындай боп тұрған жарықтықты иіскеп-иіскеп, жұтып жіберсең жақсы ұйықтайсың. Осы рақат оның ошақ басына соңғы жылдары оралды. Ішін кебек тескен шақта ғана берекеге қолы жетті. Осының бәрі Жеңісбектің арқасы.

	Ыбан керегеге қарай аунап түсті. Баласы бұлақ басынан келе жатыр. Ыбан: «Жаман неменің затын қарай көр!» – деп сүйсінді.

	Келген бойда Жеңісбек:

	– Көке, нендей базарлық әкелдіңіз?! – деп сұрады. Ыбан:

	– Атаңның басын әкелдім! – деп үш бұрыш хатты ұсынды.

	Жеңісбек көз жүгіртіп оқып шықты. Асығыс жазған ба, қалай, кісілердің кім екенін шегелеп айтпапты. «Е, кәдімгі келім-кетімнің бірі шығар», – деп топшылады. Өкіл болса, әрине, алдымен егінді аралайды. Шабылған шөпті тексереді, өрістегі қойды көреді. Машинасоқты боп қайтар кезде жол бастаушылар шайға шақырады.

	«Ал, енді геройдың үйіне соқпасақ өкпелейді», – дейді.

	Өкіл: «Соқпаймыз», – десе, олар: «Ау, тым құрмаса көрсеткіш кестесін көре кетпейміз бе?» – деп, өкілдің өзін қорқытады...

	Жеңісбек Ыбановтың Социалистік Еңбек Ері атанғанына екі жылдан асып барады. Әр нәрсе тұңғышында таңсық. Алғашқыда оған жағдай көбірек жасалды. Әлсін-әлсін азайды. Алғашқыда арнап келуші көп болды. Олар да бірте-бірте сиреді. Дүмпу басылды. Бұл күнде баяғыдай дүрмек жоқ. Әйткенмен қуыс үй құр тұрмайды. «Қой мыңға жетсе, керегеден бас кетпес» деген рас. Қара шаңырақ келім-кетімсіз емес. Шашылған несібенің себілген тұқымдай қайта оралатыны көңілге медеу. Сайып келгенде, бермек бар да алмақ бар, алмақ бар да бермек бар. Әйтеуір, шырқ айналған дүние!..

	Ащылы-тұщылы ойға шомған Жеңісбек совхоз басшыларының хаттан тысқары, сәлемін ежіктеп сұрамады. Ыбан болса «Мына күшіктің тапсырмаға елең етпеуін қарашы! Әлде басшыларының құйысқаны босады ма екен, ә?!» – деп таңырқай күдіктенді.

	Ол малдас құрып отырды да:

	– Балам, – деді, – тіс жарып сыр бергің келмейді, ә!

	– Бұнымен не айтпақшысыз? – деді баласы. Әкесі айтпағының тоқ етеріне көшті.

	– Ертең келетіндер өнерпаздар көрінеді. Басшыларың құрдай жорғалады. Жоғарыдан қоңырау болған ба, қайдам?! Маған керегі – құлақ құрышын қандыратын жыршы. Дұрыстап дайындал!

	– Көреміз ғой, – деп баласы иығын қозғады. Ыбан ежірейді:

	– Әй, сен жауыр атша неге қиқаңдайсың? Әлде анау балташыдан жұқты ма?! Жапан далада отырғанда бір қызық көрейік те! «Аты қалсын Шораның!» демекші арғы беттегілерді шақыр. Мірәлі мен Айғанша да келсін.

	– Көке, сіз де жоқты айтады екенсіз, – деді Жеңісбек. – Беті жыбырлаған шалды қонақтарға көрсетіп көрімдік аламыз ба?!

	Ыбан күмілжіді:

	– Үзеңгі қағысқан ит қой, ренжіп жүрмесе?!

	– Қимасаңыз өзіңіз барып көңілін көтеріңіз! Бұл сөз Ыбанның шамына тиді:

	– Әй, сен кімнің арқасында герой болдың? Мына менің арқамда! Ертең сөзіңнен ши шықса, түзететін әлі де мен! Талай-талай дөкейдің сарқытын ішкен әкең!..

	Осы кезде бес жасар бала кіріп келді.

	– Ата, анау жардан көкектің балапанын ұстап әперші!

	– Көкектің балапаны сасық болады, балам! – деді Ыбан.

	* * *

	Жеңіл машинамен келген қонақтар отауға түсті. Жеңісбек сусын алдырған кезде әкесі: «Кешегі сөздің түрі жаман еді, атқосшысы болды ғой?» – деп таңданды. Бұл кезде Ыбанның қара шаңырағына ауыл адамдарының біразы жиналып қалған еді. Дембіл-дембіл үстіне жамалып жатты.

	Отаудан оқта-текте оқыс дауыс шығады. Шамасы, карта ойнап жатқан сыңайы бар. Бұл үйдің ермегі басқа. Кәкір-шүкір әңгімемен алданыш жасап отыр.

	Әйтеуір жем көп, сусын мол; қысыр кеңестің тамызығы жуық арада таусылар емес.

	Шамасы ет пісірімдей уақыт өткенде Жеңісбек есіктен сығалап:

	– Көке, бері таман шығып кетіңізші! – деді.

	Әке мен бала қонақ аттанарда ақылдасушы еді. Бұл шақыру көрінеу ерсі болды. Ыбан шытырайды:

	– Айтарыңды айта берсеңші! Жеңісбек:

	– Ойыннан ұтылып қалғаным!.. – деп жамбасын сипады. Ыбан:

	– Әлі көп ұтыласың, шырақ! – деп мырс етті. Жеңісбек шығуға оңтайланғанда Ыбан:

	– Азанда шешеңе бауырсақтың өзіне он зуала қамыр илетіп едім. Қонағың шөкімдей-ақ болды ғой? – деп басын кекжитті.

	Жеңісбек түсіндіріп өтті:

	– Мәскеуден бір кісілер кеп қапты. Сосын совхоз басшылары екі жарылыпты.

	– Па, шіркін көкек айы-ай! – деп насаттанды Ыбан: – Көлденең көк аттының ішіне шыр байлайтын тұсы осы. Енді қонақ көбейеді. Арқаңнан жабуың түскен шақта, өз қотырыңды өзің қасуға да пұрсат болмайды.

	Осы кезде есік алдынан біреу өтті. Көк ала бешпенті желбегей:

	– Мынау әлгі культлавка бала ғой. Есімі кім еді?

	Тілімнің ұшында тұрғанын қарашы! – деді Айғыз.

	– Әй, Айғыз, сен кәртайған екенсің, – деді Мірәлі. – Шалабайды неғып ұмытасың? Есімін өзім қойғаным қайда?!

	Жеңісбек шешесіне ара түсті:

	– Сөйтіп те есім қоя ма екен, есі түзу кісі?!

	Мірәлінің көзі тұманданды. Ашуын әрең басып, жөн сөзге көшті:

	– Әр нәрсенің өзіне лайық аты болады. Шалабай шала туған. Ал жеңіс жылы туғасын сенің есіміңді Жеңісбек қойған да мына мен! Сенбесең шешеңнен сұра!..

	– Жеңіскүлдің атын кім қойды?

	– Оны келіннен сұра. Қарға тамырлы қазақтың бір дуалы ауызы қойған шығар...

	Осы кезде есіктен Жеңіскүл сығалады.

	– Келін, ішке кір, кір! – деді Мірәлі. Жеңіскүл сәлем қылды.

	– Көргенді жердің баласы екенсің! – деп сүйсінді Мірәлі. – Көп жаса! Біздің кемпір сенің жасыңда білек сыбанып белсенді болған...

	Кемпірі:

	– Сорлы-ау, сені «сал ақын» деп «құқ» қылғанда арашалап қалған кім еді? Етегіме намаз оқи жаздап едің! «Ақсақ қой түстен кейін маңырайды» деген осы екен ғой... – деп қалды.

	– «Ақсақ қой жатып семіреді», – деді Мірәлі. – Мен, бірақ, іштен тынамын. Менің көңілімде баяғыдан қалған дық бар. «Мірәліні қара басты. Келіншегін далақтатып атқа мінгізді», – дегенді ұмытты дейсің бе?!

	– Шалым, жел сөздің желігі біткенде анау-мынау ақын ақылынан адасады. Сен соған жуықсың! – деді Айғанша.

	Жеңіскүл мен Жеңісбек тысқа шығып кетті. Әлден уақытта Жеңіскүл келіп, есіктен тіл қатты:

	– Атам мен енемді кісілер шақырып жатыр. Екеуі шығып бара жатқанда Мірәлі:

	– Жыршы жыр айтады дегенің қайда? – деп сұрады. Жауап қысқа болды:

	– Кешке! Кешке!

	Зиялының аты зиялы-дағы. Қонақтар: «Ас иесімен тәтті. Қариялар табаққа қосылсын», – дескен еді. Ыбанды құрметтеп төрге шығарысты. Айғыз босаға жақта қалды.

	Шалабай сұқбат басқарды. Клубта сауық кешін басқаратын, керекті жерінде рольде ойнап жіберетін шала артист еді. Үйіп-төгілген кіріспе сөзінің көбі қонақтарға арналды. Одан Ыбекең мен Айғыз шешейге күрт түскенде, Досан:

	– Қосшы бала, шиыра сөйле! – деп салды. Қосшы бала жалт беріп шыға келді.

	– «Соңғы түйенің жүгі ауыр». Мен біздің төрағамыз хақында, сіздің ауылдың сөзімен айтқанда, болыс-екең жайында кейінірек айтамын. Әзірге айтарым: біздің ат арытып, тон тоздырып келген кісіміз Жеңісбек болса, ол қойшы – герой ғана емес, мәдениетті шопан. Байқайсыздар ма, газет-журнал отауының аузы-мұрнынан шығып тұр. Кітап қанша!... алғашқы сөзді Жеңісбекке берейік:

	– Қария сөйлесін! – деді бас қонақ күтпеген жерден.

	Үй ішіне ыңғайсыздық орнады. Ыбан:

	– Біз сөзден қалдық қой, – деп жуып-шая бастады.

	Жеңісбек үлкендерден көргенін істеді.

	– «Жақсының даңқы жақын, денесі алыс» деген. Сырттан естуіміз бар. Дидар көріскенге қуаныштымыз. Есік алды майдансыз. Аунап-қунап жатыңыздар..

	Келесі мезетте Шалабай бас қонаққа бұрылды.

	– Тұреке, бірдеңе деп жібересіз бе? Тұрымтай тамағын қырнады:

	– Ата қазақ: «Ұлық болсаң кішік бол» деген. Махамбет Өтемісов: «Арғымақ аттың баласы аз оттар да, көп жусар» деген. Сол жағын ескереміз-дағы!..

	Осымен тост біраз толастаған. Сыншы мен жыршы бас қонақтан аса алмай жаутаңдап қалды. Тұрымтай бәрін сезіп отыр. Дәм біршама еңсерілген кезде бүйірі қызды. Тұрымтай бүй деді:

	– «Тамада» – «таман» деген сөзден шықты. Қап тауындағылар өзіне меншіктеп кеткен. Культурник жолдас, жұртқа сөз бере отыр.

	Шалабай кітаби орамға ауысты.

	– Арамызда ұлан-ғайыр елімізге мәшһүр сыншы Пірекең отыр...

	Пірімбек те шешен екен. Мақалдап-мәтелдеп, термелетіп жіберді. Марапаттауды әзілдей бастайтын әдеті еді. Соған басып:

	– Арамызда түкке тұрмайтын бір ақын-драматург отыр, – дей бергенде Тұрымтай шарт ете қалды.

	Ол Пірімбекті жерден алып, жерге салды. Сасып қалған Пірімбек:

	– Жететін жерге жеткізбей неге ұрсасыз? Сізді Шекспирге теңеп жүрген кім? Мына мен! Түкке тұрмайтын жаман сыншыңыз! – деп, екі рюмканы бірінен соң бірін тастап жіберді.

	Тұрымтай сынайын деді. Әбестігін сезіп:

	– Бәрі ойын, бәрі қалжың ғой. Зекіп сөйлеу базыналықтың бір түрі болады, шырақ! Терің тарылмасын! – деп рюмканы қолына алды.

	Дегенмен, екеуінің көңілінде де дық қалды. Ыбан түйсініп отыр. Ішінен: «Осы күнгілер әзіл-оспаққа ора-шолақ қой», – деп қояды.

	Тұрымтай да шалдың ішін танығандай. Оқыс туған өкініш көңілін жүдетіп барады. Ол әңгіменің бетін аудармақ боп:

	– Ыбеке, осы жақта ауа райын алты ай бұрын болжайтын есепші бар деседі ғой. Сол рас па? – деп сұрады.

	Ыбан мұрнын шүйіріп:

	– Аңқау елге арамза молда-дағы, баяғы! Аузыма келгенін оттай берсем жұрт мені де білгір деп ойлайды. Осы күні тамыршылар, балгерлер, жауырыншылар шыға бастады. «Жаманның айтқаны келмейді, сандырақтағаны келеді» демекші, әр нәрсені шата берсең, бірі болмаса бірі тура кеп қалады.

	– Қой, күпірлік айтпа, – деді Айғыз. – «Шөптің басы жел тұрмаса қимылдамайды». Жазғы керім салдың алты ай, алты күнде үскірік боп соғатынын көзбен көрдік қой.

	Тұрымтай қойын дәптеріне айбақ-сайбақ жазу түсірді. Ыбан ұрымтал жерде сөз қыстырып қалмақ болды.

	– Әкім Ұлықпан: «Ер егіз, еңбек жалғыз» деген. Бұл күнде ер де егіз, еңбек те егіз. Жеңісбектің екінші қолғанаты осы кемпір. Газетке жазсаң ұмытпа, қарағым!

	Тұрымтай бурыл шашын сілкіп тастады.

	– Жас кезіңізде сізді бір ақын әжуалаған деседі. Сол рас па?

	Ыбан жалтартпады:

	– Қу жақ құрдас еді. «Бойжеткеннің артынан жайдақ мініп, дүміңді әрең жаздың майлап жүріп», – деп өлең шығарған. Соны айтқан қу жақ қазір біздің үйден қымыз ішіп отыр.

	– Шақырыңызшы! – деді Тұрымтай.

	Мірәлі келгенде, Ыбан оны таныстыра бастады.

	– Тұрымтай, қарағым! Өзіңдей өлеңші осы!

	– Мен өлеңші емеспін, өлеңмен пьеса жазамын. Оны ақын деуге де болады, драматург деуге де болады. Сіз оны білмейсіз.

	– Бізге бәрібір, – деді Ыбан. Тұрымтай ренжіді:

	– Әй, қазекем-ай! Әмбебап дарынды танымайды! Осы мезетте көкек шақырды. Кәнігі «көк-көкке» басып жатыр.

	– Осы көкек құлақтың құртын жеп болды. Атып тастайын десем сауысқаннан да сақ. «Пыр» етіп ұша жөнеледі, – деді Жеңісбек.

	Бағанадан бері сөзден қағылып, іші пысып отырған Досан:

	– Әй, сенің бұның құрқылтай болмасын?! – деп білгішсінді.

	Көкек пен құрқылтайдың даусын ажыратамыз ғой, – деді Жеңісбек.

	Екеуі дауласа бастағанда Тұрымтай:

	– Қарияға жүгініңдер! – деп төрелік айтты.

	Көздің нұры қашпағанмен, құлаққа сенуден қалып бара жатырмын. Шамалы мүкістігі бар. Біреулер:

	«Бұлбұл сайрап тұр», – деп соғады. Түріне қарасаң шымшық. Көкек пен құрқылтайды мен түсіне қарап ажыратамын. Үніне сенбеймін.

	Ертеңіне қонақтар аттанарда Ыбан тамағын қырнап, сөз бастады.

	– «Орамал тон болмайды, жол болады» деген. Жыршы жігіт құлағымыздың құрышын қандырды. Мынау Мірәліге шейін қопаңдап қалды.

	Досан оның сөзін бөгеді.

	– Ақсақал, ең әуелі бас қонақ Тұрекең туралы лебіз білдіріңіз.

	Ыбан дүрсе қоя берді:

	– Бас қонаққа лайық айғырымды тартып алған жоқсың ба?!

	Досан басын шайқады!

	– Әй, қараңғылық-ай! Әскерге әкететін айғыр еді. Ыбан орнында ырғалып:

	– «Қолыңнан келсе қонышқаны» біледі екенсің! – дей бергенде, сөзін Жеңісбек бөліп жіберді:

	– Нәйеті бір қылқұйрықтың қаңқуын қоятын уақыт жетті ғой, көке!

	Жапсардан түскен күн сәулесінде Жеңісбектің жарғақ құлағы қызарып тұрды. Ұяттан құлағы қызарған баласына жаны ашыған Айғыз әңгімеге араласты:

	– Биағалар шешейі жоқ, желді аяқты сен енді түсіңде көресің!

	Ыбан шытынады:

	– Онда тарт көк есекті Досан Әйімбетовке!

	Үй ішіне қолайсыздық орнады. Тыныштықты Мірәлі бұзды.

	– Бұрынғылар: «Алпыс – арқан, жетпіс – тұсау, сексен – шідер» деген. Ыбан екеуміз тұсаудамыз. Бірақ көкірек шіркін текірек қаға береді екен. Ерінбесеңдер біздің ауылға соғыңдар, жыршыны тағы да тыңдағымыз келеді.

	– «Тең теңімен, тезек қабымен», – деді Мірәлі. – Алыстан келген ақынның бір сөзіне түсінсек, бір сөзінің мәнісін білмедік.

	Енді Тұрымтай шамданды.

	– Мен тұсаулы шал ұғынатын өлең оқымаймын.

	– Шекспирді түсінбейтін адамдар да бар, ақсақал! – деді Пірімбек.

	Тұрымтай желпінді.

	Осы кезде совхоз басшылары сау ете қалды.

	– «Сельская жизнь» газетінен келген кісілерді көрші совхоздың шекарасына шығарып салдық, – десті олар.

	– Сіздер шаһардың атына қарайсыздар, көбінесе, – деді Пірімбек. – Тілші мен ақын – тау мен төбе! Яғни мынау Тұрекең тау! Арғы жағы белгілі ғой!..

	Күн ыси бастады. Кісілер бұлақ басына барып, екеу-екеу, үшеу-үшеуден сөйлесіп кетті.

	Үй жанында Ыбан мен Мірәлі қалған. Мірәлі алақанының астына қарады.

	– «Баяғының қойы маңыраушы еді, ендігінің қойы аузын ашады» деген екен біреу. Сол айтпақшы, осы күнгілер күбір-күбір сөйлесетін үрдіс шығарды ғой.

	Көп ұзамай екеуінің қасына Досан келді. Келді де:

	– Ыбеке, балаңыз бас қонаққа құлын атады. Әсіресе, темір көліктің темір арқанына! Енді осының есебін өзіңіз білерсіз! – деген.

	Шамалы уақыттан кейін Жеңісбек үлкен үйге кірді. Үй іші боп ақылдасқан. Бәтуаның түйінін Ыбан шешті. Ол баласына:

	– Сен адресіңді жазып бас қонаққа конверт бер. Мен бірдеңе білсем, кейін жауап келеді. Бас қонағың сау сиырдың жапасы емес! – деп жымиды.

	Осы мезетте бағанағы көкек қайта сұңқылдаған.

	Ыбан:

	– Көк сиырдың жапасына жұмыртқа салады. Өлтірсең, обал. Өлтірмесең, құлағыңды сарсытады, – деді.

	Көп ұзамай қонақтар темір көлікке қонды. Алдыңғы «Газик» жар қабақты айнала бергенде, алдын көк ала қанат көкек кесіп өтті. Көкектің қоразы еді. Тұрымтай:

	– Қанша дегенмен, көкек айы жақсы екен! – деп шалқая түсті. Қолын салғанда қалтасы сықырлады.

	* * *

	Олар қырықкөздің басына кеп аялдаған. Бір кезде осы маңнан қырықкөз басталып, ұзына аққан өзенге құятын-ды. Бұл күнде басынан диқандар кеткен соң бәрі тартылып, біреуі ғана ағады. Сол мұздай көзден сусындап, жадырағанда, аудандық жыршы шаруашылық жайынан әңгіме қозғай келіп:

	– Тұреке, сіз осы жөнінен проблема көтеріңіз! – деді. Тұрымтай киіп кетті.

	– Неге? – дейсің ғой.

	Ол драматургке мақаланың жараспайтынын, ал пьесаға судың нәр болмайтынын айтқан. Ақырында, манағы герой «мен мұндалап» тұрған тақырып екенін меңзегенде, Пірімбек қостады. Ол:

	– Мақаланы мен сияқты жаяу сыншы да жаза біледі.

	Сіз тура Шекспирге барыңыз! – деген.

	– Осы жайлы маған ілгеріде біреу кеңес қосып еді. сен қамшыладың-ау тағы да! – деді Тұрымтай.

	– Сіз секілді саңлақты қамшылау ләзім! – деді анау.

	Тұрымтай жадырады. Көзі күлімдейді. Шылымның табы күйдірген ернін қымқырады.

	«Ішімдегіні таптың!» – деп отыр.

	Осыдан кейін Пірімбек Шекспир жайында әлде-біреуден естігенін айтып өтті. Ол саңлақ, то есть, сабаз, нағыз әмбебап болыпты. Фамилиясы жалған дейді. Шығыс ақыны Фирдоусидің бүркеншік аты – «Пірдің даусы» деген сөзден шыққан дейді. Шекспирдің «пірі» сол, ал «шексті» өзіңіз жобалаңыз дейді. Қойшы, әйтеуір, ағылшынның әйгілі драматургінің Вильям деген есімінен басқасының баршасына күдік келтіре сөйледі.

	Түгіне түсінбеген жыршы үндемеген. Оның есесіне сыншы шешіле сөйлей келіп, бір уақытта, неге екені белгісіз, Моцарт пен Сальериді ауызға алды. Сөзінің соңында:

	– Егер Сальери қызғаншақ болмаса әжептәуір композитор боп кететін екен, – деген.

	Тұрымтай кіржиді. Артынша әлденеге шүйілді. Тар маңдайының қыртысты әжімі тоғысты. Осы әжім орынсыз қас қағудан һәм жиі-жиі сабындаудан пайда болған еді. Енді қоюланып, сұс шашып тұр. Ақырында Тұрымтай жадырауға тырысып:

	– Жөн-жосықсыз теңеуді сен қайдан естіп жүрсің?! – деп жымиды.

	Пірімбектің жауабы қысқа болды.

	– Алматының айналма театрынан естідім, һәм көзбен көрдім! Сонымен, екеуі айдалада, су басында біраз сырласқан. Бір тәуірі, үндемес жыршыдан басқа куә жоқ. «Бас жарылса бөрік ішінде, қол сынса жең ішінде» дегендей, ақырында, екеуі ымыраға келді. Шынында, екеуі де тегін адам болмай шыққан.

	* * *

	Арада жарты ай уақыт өткенде аудандық газетте әнеугүнгі жыршының өлеңі шықты.



	Көкек атын шақырар «көкек», «көкек»,

	Мықты болсаң тыңдауға берші төтеп! –



	деп жазған.

	Аулындағы Ыбан шал осыны оқығанда: «Осы жыршы бұрын қисса айтушы еді. Енді өзінің жанынан өлең шығаратын бопты-ау?! Сонда бұның «көкегі» кім?! – деп ойлады.





АУА РАЙЫ




	* * *





І


	Алпысбай Кемербеков биыл жиын-терін біткен соң пенсияға шықпақшы. Сондықтан да ақырамашты абыроймен шығарып салмақ. Осы ниетпен ол ауа райының жақсы болғанын тілейді. Ерте шыққан көктем жаңбырдан көз аштырмаған. Шөп қаулап, шүйгін молайды. Бірақ сарша тамыздың басында аңызақ жел тұрып, көп күнге шейін басылмай қойды. Аспаннан топырақ жауады. Топырақпен бірге шолақ шегіртке тырсылдап, жерге түседі. Тынымсыз тыста жүрген Алпысбайдың көкірегі ашиды. Осындай кезде ол көңіл ашар қоңыр желді аңсайды. Ақан серінің: «Аулым қонған Сырымбет жел жағына», – деген әні қоңыр жел жұтудан туған шығар деп ойлайды. Бірақ, керімсал аталатын осынау аңызақ жалпақ жұрттың апшысын қуырып, берекесін қашырды. Түздік есепшінің бол-жауынша шығыстан соққан керімсал арада алты ай, алты күн өткенде құбыладан үскірік боп оралмақ. Бірақ жуық арада сол құбыладан дауыл соқса, «қардың басын қар алардың» кері келмек. Онда қыста үскірік болмақ емес. Алпысбай бұған екіұшты сенеді. Тегінде, осы күні жорамал атаулы неғайбыл болып барады. Ежелден тәжірибеге сүйеніп келе жатқан түздіктер: «Он үш жылда бір зауал», – деседі. Алпысбай Кемербеков осы «Жасылтөбеге» директор боп келген жылы қырғын жұт болған. Биыл оған бір мүшел. Аты шулы жылан жылы осы! Алпысбай:

	«Әлемде әр нәрсенің өз өлшемі бар. Биыл жұт болса болар», – деп те іштей қауіп ойлайды.

	Көп ұзамай шалқыған керімсал солып, жайлы уақыт та орнады. Енді оқта-текте жаңбыр сіркірейді. Шаңға бөккен боз жусанның үстінде бозторғай шырылдайды. Қыраңда сағым ойнайды. Алпысбайға ол қыз шайқаған шәлідей елестейді. Бұндай кездерде далада жүру рақат. Бірақ оған пұрсат жоқ. Алпысбай кеңседе осыны ойлап отырған. Иегіне қолын сүйеп, әлденені аңсайды.

	«Шіркін, таза ауа-ай!» – деп отыр. Оның ойын телефон шылдыры бөлді. Тілін шайнап сөйлейтін Алпысбай:

	– Әлло! – деген.

	Трубкадан дауыс самбырлады. Кеңседе отырғандар:

	– Нұрлыбек Оразбаевич қой! – десті.

	Нұрлыбек Оразбаев – аудан басшыларының бірі. Осы совхозға бекітілген кісі болғандықтан жұрт даусынан таниды. Бұл екі арада байланыс бір сәт үзіліп, қайта жалғанған. Оразбаев кіділеніп қалған екен.

	– Телефондарың дімкес пе? Неге зыңылдайды?! – деп сұрады. Кемербеков болмашы ойланып:

	– Байланыс шікәмшіл боп кетті ғой! – деген. Оразбаев та шамалы ойланып:

	– Онда жол айрығынан күт! – деп трубканы тастай салды.

	«Жазған құлда жату жоқ», Кемербеков жол айрығына барған. Оның өзі тиіп тұрған жер еді. Маңдайшасында:

	«Қош келіпсіз!» деген жазуы бар қақпаның алдынан тосып алды.

	– Машинаң қайда? – деді Оразбаев.

	– Былапыт бензиннен бұзылып жатыр, – деді Кемербеков. Нұрлыбек Оразбаев:

	– Е, о немене көкнәр ішті ме?! – деп күлді. Алпысбай Оразбаевқа бажайлай қарады:

	– Жоспар қалай, Нұрлыбек Оразбаевич?! – деп сұрады.

	– Жайлауға шолу жасаймыз!

	– Жайлаудың қай шетінен бастаймыз? Нұрлыбек Оразбаев:

	– Ең үлгілі шаруашылық пен артта келе жатқан шаруашылықты көрсетесің! Әбі-тебінің керегі жоқ. – деді.

	– Онда ең әуелі кемшіліктен бастаймыз, – деді Алпысбай Кемербеков.

	Кемшілік те, жетістік те өзінің қалтасындағы қойын дәптерінде. Оны бір жазушының газетте басылған сөзінен кейін бұл жақ осы күні «қойын дәптер» деп атайды. Жол бойында Алпысбай сол дәптерге бір-екі мәрте қарап қойды. Үстін кенеппен қаптаған қара машина жолсыз жермен мөңкіп, біраз жерді аралаған. Алпысбайдың өзі де енді байқағандай. Ауызды қу шөппен сүртетін реті жоқ екен. Қайда барса, қабағы жадыраңқы малшылардың үстінен түседі. Қағанағы қарқ, сағанағы сарқ малшылар шылауға оралды. Алпысбай: «Жаман түзде іші пысады ғой!» – деп топшылайды. Бірақ бір үйге белдік, бір үйге қамшы тастап, тұздый құрып кететін баяғы кез жоқ. Алпысбай мезірет атаулыға рақмет айтып, кете барды. Шолу аяқталғанда, бұлар төбелесерменге тақап тұрған екі қойшыға кезікті. Басшы атаулы жанжалды ұнатпайды. Нұрлыбек Оразбаев:

	– Сендерге не жетпейді? – деп сұрады.

	– Жер жетпейді! – деді Жылқыбай деген біреуі.

	Осыдан кейін ол жер жеткенмен өріс жетпейтінін себебі шүйгін атаулы тегіс орылғанын айта келіп:

	– Тепсеңдер – тері сүйреткендей. Енді астымыздағы көк шолақ тісіне басатын көде қалмады, – деді.

	Нұрлыбек Оразбаев не дерін білмей тұр. Шопанның да сөзінің жаны бар. Шөп ормай және болмайды. Ол директорға бұрылды. Директор:

	– Бұлар сабаласпаса, арқасы қышиды. «Өріс-өріс» дегені тілге тиек қана! – деп, түздегі тәртіп жайын әңгімелеп кетті.

	Осы сөз делебе қоздырған. Жаңағы екі қойшы қайтадан жанжалдасты.

	– Әй, Жылқыбай, – дейді, – сен іш жақтан келгенде еруліктен кекірігің азып, көзің кіртиіп еді. Енді ішің майланған екен. Өзімізге дүрдиесің. Көзің қалай-қалай шатынайды?

	Жылқыбай оған жауап берудің орнына директорды анандай жерге шығарып әкетті. Ол даусын бәсеңдетіп:

	– Көрдің ғой, кірменің күні осы! – деп және бірдеңелерді таратып айтып жатты.

	Қайтып келгенде директор:

	– Нұрлыбек Оразбаевич, маңдай алды шопанымыз үйіне шақырады. Қайтеміз, көрсеткішін көре кетеміз бе? – деген.

	Бұрыннан келе жатқан үрдіс осы. Уәкіл атаулы ең әуелі шаруашылықты сүзіп шығады. Содан соң шай-пай ішуге көнеді. Дастарқан, әрине, үлгілі үйден жайылады.

	Осы үрдіс бойынша олар алшақ-алшақ отырған екі-үш үйді қапталдап, маңдай алды қойшының қара шаңырағына кеп тоқтады. Жылқыбай:

	– Қатын, қолға түспейтін қонақ әкелдім. Қамдан.

	Қазан көтер! – деп, мезірет меңзеді.

	Нұрлыбек Оразбаев үйдің ішін көзімен шолып өтті. Жиһаз ұзатар қыздың жасауындай жайнайды. Телевизор, транзистор, тыста жатқан движок – тұрмысқа соңғы жылдары енген жаңалық. Кешке осы үйде электр шам жанады. Шопанның озығы осындай сәуледен бір байқалады. Осы тәріздес тілге тиек боп еді, Жылқыбай:

	– Бала кезімізде сіріңке телефонды көріп едік. Енді рацияның құлағында ойнаймыз! – деп, ұзын бурыл мұртын ширатты.

	Ол өткен-кеткеннен әңгіме шертіп отырды. Екі қонаққа кезек-кезек көз тастайды. Ауық-ауық қабағын қаққанда маңдайының сызығы қатпарланып, мақпал тақиясы селкілдейді. Алпысбай мұны бір түрлі қызық көріп отыр. Оның естуінше қаз дауысты Қазыбек суырылып сөйлегенде жез телпегі селкілдейді екен. Бірақ оның басы жалпақ еді деседі. Мынаның басы сопақ. Сонда бұл батыр ма, жоқ әлде қу ма? Бұған Алпысбайдың ақылы жетпейді. «Задында, адамды бас терісіне қарап бағалайтын сыншылар жоғалған» деп ойлады ол. – «Бұл күнгі сыншылар киген киіміне қарап бағалайды. Таза киініп, жұтынып бармасаң, осы отырған Оразбаевтың өзі кеңсесінен қуып шығады».

	Астың елшісі – қуырдақ. Сол қуырдақ келерде Жылқыбай Алпысбайға:

	– Сен алпысқа келдің ғой. Әлтаман жауырын тартайық па, жоқ әлде асықты жілікке тісің бата ма?! – деген.

	Алпысбай оған орайлы жауап қайтарды:

	– «Жақсының жасын сұрама, жақсы аттың тісін ашпа» деген қайда?

	Нұрлыбек Оразбаев: «Мені тәлкек қып отыр ма! – деп қалды. Шынында да оның тісі алмалы-салмалы еді. Ас ішкенде ұрты былтылдап тұрады. Осы сәтте ол осының себебіне ой жүгіртіп өтті. Оның азу тісіне қырық жасында құрт түскен. Ол көрші тіске жұқты. Одан кейін бір тісі бөтелкенің қаңылтыр тығынын ашудан мертікті. Сонымен, не керек, бұл күнде «Аузында бір тіс жоқ» дейтін қызыл иек қарияға ұқсап қалды. Жылқыбай өшер шоқты үрлегендей:

	– Мал екеш мал шөпті жерден жұлып жемесе тісінің қышуы қанбайды! – деп, жалпы тіс атаулы жайында әңгіме соға бастады. Ертеде түйені түгімен жұтатындар «азуы алты қарыс» атанған дейді; уызында жарымаған жарлыға бір тұтам құйқа берген бай: «Мынаны тісіңе бас», – деген дейді; қызыл иек шал: «Быламық ішейін деген асым ба еді?!» – деген дейді. Қойшы, әйтеуір, білмейтіні жоқ екен. Ұзын сөзін қысқарта келіп, ол:

	– Алпысбай, сен ішіңе түй. Тіс – диірмен. Оның бұғызында гәп бар! – деп, кеңірдегін шертіп қалды.

	Енді Нұрлыбек Оразбаев мүлдем шамданды. Шамданбаса да болатын еді. Бірақ әркімнің, арлы таздай, бір осал жері бар ғой. Оразбаев «тіс» деген сөзден тұлданды. Мұндайда Оразбаевтың жез маңдайы шүйіліп кетуші еді. Бұл жолы да сөйткен. Алпысбай: «Бұның өзі машинаның шонағындай бір бұзылса түзелмейтін кісі», – деп қабағын бақты. Содан бір кезде:

	– Қарап отырғанша, озат шопанмен «сызып» жіберсек қайтеді? – деген.

	– Қартаға ебім жоқ еді, – деді Оразбаев.

	Алпысбай Жылқыбайға көзінің қиығымен қарады.

	Жылқыбай:

	– Қонақтың қолы шыққыш келеді! – деп, қасын қағып қалды.

	Бұлар көңілдене бастағанда, сыртта жерошақ басында күйбеңдеп жүрген әйелдің:

	– Таздың үйіне бар! – деген даусы естілді.

	Есік айқара ашық еді. Ұйтқыған құйында бір жапырақ қағаз батпырауықтай аспанға қиғаш көтеріліп бара жатты. Алпысбай: «Календарьдың жыртылған бір парағы-ау», – деп шамалады.

	Осы мезетте әйел:

	– Қараң қалғыр, қара бас дауыл тұрып келе жатыр! – деп, іргеге қазық қаға бастады.

	Алпысбай тысқа шыққанда құбыладан дауыл тұрып келе жатқан. Қанат жайған ғаламат еді. Қақ ортасында құдды жыланның басы иреңдейді. Жергілікті елдің «қара бас» деп атайтын дүлей желі осы. Дауыл бір сәт ішін тартып тұрды да, ысқырып қоя берді. Жаңағы құйын елшісі екен. Енді сол құйын ұлғайып, ұйтқып, ауылдың әңкі-тәңкісін шығарды. Анадай жерде бір шоқ қамыс жапырылып, шулап жатты. Үйге торғай қашып тығылды. Алпысбайдың жібек қалпағын жел ұшырған. Ол ақ көк шашы дудырап, дүлейге қарсы қарап тұрды.

	Ол үйге енгенде, Нұрлыбек Оразбаев сызық түскен бір парақ қағазды түймелі папкасына салып жатқан. Алпысбай оған:

	– Нұрлыбек Оразбаевич, мен машинаңызбен орталыққа барып қайтайын. Сіз жылы орныңызды суытпай отыра беріңіз! – деді.

	Оразбаев келісті. Кемербеков үйден шыға бергенде Жылқыбай:

	– Антұрғанның аузының салуы жоқ екен! Енді асықты жілік Құтжолға бұйырды! – деп кеңкілдеген.

	Жорта қатты айтқан еді. Әйелі шаптыға сөйледі:

	– Ас ішпей, атауын ішсін!

	Жылқыбай ыңғайсызданып қалды. Ол қатын қарғысты жуып-шаймақ боп:

	– Жарымес, сенің қимаң неге қышиды? Құрдас менікі! – деді.

	– Кендір арқанымды алып кетті, – деді әйелі, – темір көлікке шылбыр таға ма?!

	Алпысбай осының бәрін анық естіген. Бірақ әзіл-оспаққа уақыты болмады. Оны Құтжол ұзатып салды. Пішен қоритын кәндендей емес, машинамен жарысып, арсылдап, біраз жерге шейін ілесті. «Осы күні құтырған ит көбейіп кетті, – деп ойлады Алпысбай. – Сірә, өлексе жеуден құтырады-ау?! Жылқыбай ойнаса да ойындағысын айтты. Маған бұйырмаған жілікті итіне тастай салуы кәдік қой. Шіркін, байлық не істетпейді?!» Директор орталыққа соғып, қолға түскен адамды жинап, жонға келгенде дауыл толастаған. Кемерден жесір жел уілдеп тұр. Алпысбайдың әкесі осынау кемерде туғандықтан, Кемербек атанған. Оның алпыс жасында тудырған кенжесі Алпысбай да бұл күнде «Алпысбай Кемербекович» аталды. Енді сол Алпысбай Кемербековичтің басшылығымен дүйім жұрт асарға келгендей, жапа-тармағай іске кіріскен. Алпысбай:

	– Дауылдың өзінен зардабы жаман! – деп, өзі де білек түре бастады.

	Ту-талақай шашылған пішен түйе аунақ тақырға үйілді. Әуелі шөмелеге ұқсап, ақырында, төртпақ сеңгір боп шыға келді.

	Төртпақ маяны шанду керек. Бірақ оған кендір арқан жетпеді. Жетпеген жеріне сым темір жалғанып мая шандылған. Осынау түйеаунақ тақырдың шетінде бір түп нән ағаш бар еді. Сымның бір ұшы соған байланды. Бөгде көз көрімтал, Жылқыбай осы жаққа келген бетінде: «Осы елде сым мен уәкіл көп екен!» – деп таңданған-ды. Ол сым кәдеге асты. Уәкілден де кенделік жоқ-ты. Тегінде, уәкіл бұл атырапқа соншалықты таңсық емес. Алпысбайдың жасөспірім кезінде оны комсомолға алған уәкіл еді. Диірмен бақылаушы да, мал-жанның санағын алушы да, тіпті жүн-жұрқа жинаушы да уәкіл санатына қосылатын-ды. Олар бүгінгідей «пәленше-еке, түгенше-еке», немесе «пәленше пәленшевич, түгенше түгеншеевич» демей, тура «жолдас» деп сөйлейтін. «Жолдас келін» деген сөз сол тұста шыққан-ды. Бұл күнде, әрине, уәкілдер жаңа мақамда сөйлейді. Бірақ сөздің аты сөз боп қала береді. Алпысбай: «Осы күні жұмыс істеушілерден гөрі ақыл айтушылар көбейіп бара жатыр ма, қалай?!» деп те ойлайды.

	Ол ойын аяқтарда әлдеқайдан сатылы машина сау ете қалды. Одан шыққан темір телпекті жігіт директорға дүрсе қоя береді:

	– Қазған орың қайда? – деген. Алпысбай еріксіз күлді. Ол:

	– Ордан секіріп жан беретін баяғының ұрысы жоқ қой, – дей бергенде, анау оның сөзін бөлді:

	– Я тебе дам «ұры!» – деген.

	Жалпақ жұрт атын атамай, «темір телпек» деп атайтын өртші осы! Темір түймелі «джинси» шалбарының қалтасына қолын салып, дүрегейдей ойқастайды.

	Директор түсіндіріп жатыр. Бұл уақытша шара. Ертең осынау пішінге жусан, жантақ қосылады. Іш ауруға ем жалбыз да қосақ арасында кетеді. Содан соң шөп дестеленеді. Ол желге ұшпайды.

	Өртші екі-ұдай ойға кетті. Директордың сөзінің жаны бар. Уақытша шара кімге дәрі?! Бірақ ор қазылса, ол – өртшінің есебіне жатпақ. Жоғарыдан келген уәкілге: «Пәлен метр ор қазылды!» – деп ақпар бермек. Ойын қорыта келіп, ол:

	– Шалтай-палтай не керек. Давай ор! – деп бұйырды. Осы кезде Оразбаев та жеткен. Ол «Газиктен» жарты түйенің етіндей аударылып түскенде, Кемербеков оған:

	– Ысырап тыйылды! – деп болған қарбаласты баян етіп өтті.

	Оразбаев ақ көйлегіне әдемі қонған қара галстугін жартылай ағытып:

	– Курсант болдым ғой! Енді сізді, Алпеке, «персонелкеге» шығаруға болады, – деген.

	Осы арада сөздің шырқын өртші бұзды. Ол сақтық, қырағылық жөнінде жоғарыдан нұсқау барын, жуырда инспектор келетінін, ол «палтай-шалтайға» қарамай акт жасап кететінін айта келіп: «Давай, ор!» – деген талабын қайталады.

	Оразбаев болса:

	– Өзіміз өрт сөндірушінің әмірін екі етпейміз. Кеңсеміздің түнікесіне громотвад орнаттық! – деп директорды жығып берді.

	Сонымен «темір телпек» мықты боп щықты. Алпысбайдың есіне орысша жазатын жерлес ақынның бір шумақ өлеңі оралды:



	Как тот герой из сказки,

	Что повсеместно знаменит.

	При полной форме, в яркой каске,

	Он на посту своем стоит.



	«Құлақ естігенді көз көреді» деген осы. «Темір телпектің» әмірі орындалды. Ылдида әуіттік шүңейт қазып жүрген бульдозер келтірілді. Оны шалбар киген келіншек жүргізіп келген. Директор оған:



	– Қарағым, анау дәу ағашқа тиме. Соңыра тұқымын аламыз! – деді.

	Келіншек бедеу еді. «Өзімді ажуалап тұр!» – деп ойлады. Кейін ол ағаштың түбін жанамалап қопарып өтті. Түбі қуыстанған ағаштың тамыры күдірейіп қалды.

	Бұл ағаштың нәсілі белгісіз. Жонға жапа-жалғыз қалай шыққанына ақыл жетпейді. Оған қарлығаш ұя салса, діндарлар шүберек байлап кетеді. Енді біреулер оған өз есімін оймыштайды. Қабағы жарылып, тілім-тілім болған соқталы ағаштың сыры жұмбақ!..





ІІ


	Биылғы күз ақ жауыннан басталған. Аспан тесіліп кеткен секілді. Жаңбыр құяды да тұрады. Алпысбай:

	«Жауын жауса – нан, жаумаса – шаң» деуші еді. Екеуінің де жақсы-жаман жағы бар екен ғой, – деп ойлайды: Бірақ ойының үдесіне шыға алмайды. Баяғыда шекпенді біреу толастамас көк жауында: «Тондының несі кетер дейсің, шекпендінің соры да», – деп, тон киген жолдасын қолпаштаған екен. Бұл күнде шекпен таңсық. Брезент шекпен қарауыл қарайтындардан артылмайды.

	Бір күні күннің көзі ашылған. Жұрт жайма-шуаққа мәз боп, су өткен тонын сыртқа шығарып жатты. Балалардың басы қосылып, шулап, ойнақ сала бастады. Осындай жұрттың арқа-басы кеңіген кезде Нұрлыбек Оразбаев тағы да жайлау аралауға шыққан. Бұл жолғы оның міндеті – шөп науқанының ақырамашын тексеріп шығу. Осы күні өтірік ақпар шығып жүр. Төрт түлігі қысы-жазы аяғынан жайылатын түздіктер ақпарға келгенде аузымен орақ ора салады. Тегінде, орылған шөпті тексеру ертеден келе жатқан үрдіс. Бірақ еш уақытта ешкім рулеткамен өлшеп көрген емес. Көзбен шолумен тынады. Көзбен шолмаса, тиісті кісіге есеп бергенде сөзінен ши шығады. Өзіңді өзің бақылау деген және бар. Нұрлыбек Оразбаев жақын арада аудандық активте баяндама жасамақ. Сонда аузы қышыған біреу: «Өз көзіңмен көргенің қанша?» – деп сұрау қойса, Оразбаев, әрине, өтірік айта алмайды. Осындай себеппен ол біраз жерді аралап, қайтарында баяғы маяның түбіне тоқтады: Бұл сапардағы серігі – шофер ғана. Оразбаев бір уыс пішенді иіскеп көрді де:

	– Шіруге айналыпты. Дәйістер әлі дестелемеген, ә?! – деп кіжінді.

	Осыдан кейін ол қоқтыққа толған орға төніп:

	– Осы ебелекке жылқы жүдә өш! – деп бір қойды. Шофер – жергілікті жігіт еді. «Анда барып кел, мында барып келден» машинаның асты-үстіне жеттік. Осындайдан бастығына аздаған еркіндігі бар ол:

	– Бұл, ағасы – қаңбақ. Ерлан ол ойсыл қараға бұйырады, – деп, Оразбаевтың сөзін түзетіп өтті.

	Нұрлыбек Оразбаев «ойсыл қараның» не екенін сұрауға ұялды. Сұраса, білімі көрініп қалады. Татар халқының: «Білмейтініңді сұрасаң, үш минут ұяласың, сұрамасаң, өмір бақи ұятты боласың», – деген мәтелінен ол бейхабар. Ол өзінен екі елі пәс адамның түзетпе сөзін әсте тыңдамайды. Сондықтан ол шоферге ашуланды. Бірте-бірте өзіне де ашуланған... «Мен қарайлас кейбіреулер машинаның есігін қатты жапқан шоферды ауыстырады. Ал, мынау өзіме сөз үйретеді!» – деп тұр. Ол жаңадан шыққан сәнді «Аврора» сигаретін ашып, шылым шекті. Темекісі нағыз шылымның тұқылын машинаның қақпағына таптап, ағаштың қуысына тастай салды. Осы уақытта күн күркіреген. Аспанда қаптаған қорғасын бұлтты ыдыратып, жарқ-жұрқ етіп, найзағай ойнады. Құдды, сәуірдегі құбылыс! Оразбаев:

	«Осы күні ауа райы өзгеріп кетті-ау!» – деп бір қойды.

	Бұлар төте жолға түсерде алдын қара мысық кесіп өтті. Ырымшыл аңшы болса ізінше қайтар ма еді кім білсін?! Оразбаев мысыққа мән бермеді.

	Жол бойында ол Алпысбай Кемербеков жайында ойлап келе жатты. «Өзі мүттәйім кісі. «Асфальтқа шейін шығарып сал» десең, мүсәпір орынбасарын жұмсайды» деп келе жатыр. Ол енді Кемербековке кіжінді. «Жондағы құбыжықты бетіне салық қып кетейін!» – деп, машинаның басын «Қош келіпсіз!» деген маңдайша жазуы бар дарбазаға қарай бұрғызды.

	Директордың кабинетінде ертеңге наряд алашақ бір топ адам отырған. Олар өре түрегелгенде, Оразбаев:

	– Отыра беріңіздер! – деп ізет танытты.

	Бірақ көп ұзамай ол басқа мақамға ауысты. Үнінде өктем сұс бар. Ол бұл жақтағы бір десте шөп күнгейдегі бір кесек мақтадай кәт екенін айтып,

	«Жасылтөбеліктерді» сынап-шеней бастағанда, оның сөзін Алпысбай Кемербеков бөлді:

	– Шөп сығымдауға әлі кештік жоқ. Сұғанақтар дестені піскен қауындай түнде ұрлап әкетеді. Бір есептен, маяның сақталғаны жөн болды!

	Осыдан кейін ол Нұрлыбек Оразбаевичқа өтініш айта бастады, «Сіздің қатысқаныңызды пайдаланып қалайық – деп келетін машықты сөз еді, Оразбаев жөнді түсінбеді. Оның есінде қалғаны: «Жасылтөбе» кенеп қолғапқа зәру; жұмысшылардың қолы жантақтан тілім-тілім», – деген шағым!

	Нұрлыбек Оразбаев қойын дәптеріне маржандай тізілген жазу түсірді. Осындай қолтаңба әдетте тақыс адамнан кездеседі. Оны Оразбаев білмейді. Өз нұсқасына мәз боп, әр әрпін шегелеп отыр. Задында, ол апай-топай жазып, астын-үстін сөйлей беретін адамдарға қызығады да. Осы ретпен ол жуық арада жасайтын баяндамасын қиялдың елегінен өткізді. Соған әзірлікті осы жерден бастағандай, көсіле сөйлеп отырды. Бұл күнде қағазға қарап сөйлеу қалып барады. Шар айнаның алдында жаттықсаң қатының мазақ қылады. Сондықтан Нұрлыбек Оразбаев барды мәзір көреді. Бірақ жүйелі сөз, қанша дегенмен, оңашада шықпақ. Отырған жұрттың тарапынан қыстырылған құптау сөздің өзі тақырыптың желісін бұза берді. Осылайша олар ұзақ отырып қалған. Күн батып бара жатқанда кеңсе алдындағы алаңға ойнап жүрген балалар шу ете қалды.

	– Өрт! Өрт! – дескен.

	Өрт шығып жатыр. Күрең қанат, қара шуда өрт құбыладағы қызыл-күрең шапаққа ұқсап тұр. Шапақтың да басы қарауытады. Алпысбайдың бала кезінде осындай өрт ылғи да көл жағасынан шығушы еді. Ол кезде шаруакештер қалың қамысты әдейі өртейтінін Алпысбай кейін білген. Үстін күл жапқан қамыс қайта шығады екен, ораққа ілінгені оңбайды екен.

	Алпысбай Кемербеков кеңсе алдында тықыршып тұрғанда, орынбасары аурухананың «Жедел жәрдемін» алып келді. Маңдайында қызыл кресі бар дәу машина кесе-көлденең тартылған. Директор мана наряд алушыларды сол машинаға тоғытып жатты.

	Бұлар жонға келгенде маяның орнын сипап қалды. Дәу ағашқа байланған сым темір жұртта қалған көсеудей қарайып жатыр. Ағаштың қуысында жантақ бықсиды. «Жар басында жанынан түңілген нар жейтін» жантақ отқа күйіп барады. Ұясын жоқтаған қарлығаш айнала ұшып жүр.

	Ауданға телефон соғып, кешіккен Оразбаев жеткенде, Алпысбайлар қол қусырып қарап тұрған. Қарбаластан енді пайда жоқ. Болар іс болды, бояуы сіңді. Осыны Оразбаев та түсінді. Оның көңілінде бір түрлі дүдамал күдік, өкініш бар. Ішінен «Мүмкін, ауа райының қырсығы шығар?!» – деп қояды. Оның ойын бөгде машинаның даусы бөлді. Сатылы машина бірде шыңғырып, бірде боздап, азан салып келе жатқан. Ішінен шыққан баяғы «темір телпек»:

	– Қап, өртті сөндіргенде премия алатын едім! – деп, санын соқты. Артынша еліре сөйледі. – Өрт неден шықты, жолдас Кемербеков?!

	Кемербеков тіксініп қалды. Ол қарсы әдіске көшіп, кінәні өрт сөндірушінің өзіне аударды:

	– Ор қазбай-ақ жер жыртып тастағанда зиянкестің ізі табылатын еді. Енді жым-жылас. – Ол ызаланып күлді де, дәу ағашты нұсқады: – Анау каланчадан сұра!

	«Темір телпек» өршеленді.

	– Акт жасаймын! – дейді. Кемербеков қыңбай:

	– Құқың жоқ! – дейді.

	Екеуін Оразбаев бітістірмек болды.

	– Мүмкін, маяға жайдың оты түскен шығар?!

	Алпысбай ойланып тұр. «Шөптің басы жел тұрмаса қимылдамайды». Оразбаевтың жорамалының жаны бар ма, қалай?! Бағана күркіреп, найзағай ойнағаны рас еді-ау?! Тегінде осы күні өртке себеп көп. Жайдың оты түсетіні бар. Электрдің ұшқыны түсетіні және бар.

	«Атың шықпаса жер өрте» деген мәтел баяғыда шыққан. Өрттің алапесі мысықтың құйрығына шала байлаудан шығады. Ол қым-қиғаш қиял кешіп тұрғанда, есекке мінген шал келді. Ол жапырағын өрт шалған дәу ағаш туралы сөйлеп тұр. Бірақ оған ешкім құлақ аспады. Ақырында шал:

	– Намаздыгер шамасында Жылқыбайдың аулы жағынан құйрығына шала байлаған мысық қашқан! – деп есегінің басын бұрды. Ол кезде ылдидан электрдің сәулесі көзге шалынды. Оразбаев әр қилы ойға кетті. Ақырында: «Неде болса, қысастық осы совхоздың территориясынан шықты ғой», – деп директорға дүрсе қоя берді. Әркімнің өз қамы өзінде. Нұрлыбек Оразбаев ертең жоқ, бүрсүгіні жасайтын баяндамасын ойлап кетті. Облыстан уәкіл келмекші еді. Одан өртті жасырсаң, үзіліс кезінде бір жампоз құлағына сыбырлайды. Сосын мәселе насырға шабады. Келетін уәкіл бұрыннан белгілі кісі. Сөзінен титтей ши шыққан қызметкерге:

	«Шампанның тығынындай ұшып кетесің!» – деуші еді. Енді Нұрлыбек Оразбаевқа сондай бір зауал тууы әбден ықтимал.

	Ол «Газиктің» алдында тұр. Фонардың жарығы самаладай. Қараңғы түнде жолдың ойқы-шойқысын байқағыш, киікті үйіргіш сәуле осы. Жарықта түнеріп тұрған Оразбаевты жарғанат шарпып өтті. Оразбаевтың беті жыбырлады. Ортақ шығасына қатты күйініп тұр. Ол жонда орын тепкен салдыр-салақтықтың баршасын Кемербековке аударып:

	– Сен шал ма?! – деп тепсінді.

	Алпысбай Кемербеков бетіне біреу күйе жаққандай сезінді. Көкірегіне түтін кіргендей жайсыз сезім баурады. Қол күйгендей саусағын сілкіді. Теріс көзілдірік кигендей, көзінің түбі суырылып барады. Дүние түгіл қарауытады. Оның есіне ертедегі бір оқиға түсті. Осынау жонның баурайында бозқауданда отырған ауыл өртеніп кеткенде, ауыл иесі: «Сен де бар ғой!» – деп, басындағы құндыз бөркін лаулаған жалынға лақтырып жіберген еді. Сол көрініс көз алдына елестеді. Сонда, ауыл иесінің беті қап-қара боп кетіп еді-ау! Жаңа Оразбаев не деді? «Сен шал!» – деген жоқ па?! Кемербеков демін ішіне тартып сыздаңды. Ол:

	– Нұрлыбек, сен жаңа не дедің? Қайталашы! – деп оған шаншыла қарады. Нұрлыбек Оразбаев «шал» деген сөзін бұл жолы ішіне бүгіп:

	– Көрсеткіштен айрылдық! – деп табалады. Кемербековтің де беті жыбырлады. Жүйке тамыры тозған ол:

	– Өрт шылымнан шықты ма, жоқ әлде мысықтан шықты ма? Сен оны тексерт! – деп, бәлені Оразбаевтың өзіне аударды.

	Алпысбай Кемербековтің көрсеткіш кестесін түсірген қойын дәптері ертеңіне жоқ боп шыққан...





ҚАЙЫС БЕЛДІК




	Келіншектаудың баурайын жайлаған елге шалғай-дағы Шоқтастан келген Ақынның киіміне біреулер таңырқай, біреулер қызыға қарайды. Киімі онша таңсық та емес – осы өңірге келе бастаған қисық табан етік, тік жаға ноғай бешпент. Көзге оғаш көрінетіні – аспалы қайыс белдік. Соған қарап жұрт оны «қайыс белдік» деп атай бастаған.

	Бір күні осы елдегі бір ауылда той-томалақ болған. Ақын отырған үйде ілгеріден келе жатқан «көсеу-домбыра» тұр еді. Ақын қолына алып, бұғалықтан ерсілі-қарсылы тартты да, орнына қоя салды. Сағалыққа қарай түсуге шамасы жоқ-ты. Жұрт оны күйші екен деп те ойлап қалды. Көп ұзамай табақ таратылған. Ақын даяшы жігітке табақты қайтармай:

	– Мен – қоңыратқа жиенмін.

	Қосымша сыбаға әкелесің! – деді.

	Даяшы қазан басына барғанда, әйелдер таңырқасты. «Арпа ішінде бір бидай» аталатын қызыл шырайлы сұңғақ қыз бар еді. Сол қыз сыбаға әкеп таратты. Және қарап тұрмай:

	– Жиенді көрейікші! – дей келген.

	Осыдан кейін көп ұзамай ішке жаңағы қыздың әкесі кірді. Алдаберген қария:

	– Қарағым-ау, сенің белдігіңді тосырқап жүрсем жекжаттың жұраты боп шықтың ғой! – деп Ақынды бажайлай қарады.

	Бір күні осы ақсақал Ақынды үйіне қонаққа шақырды: одан-бұдан орағытып жиеннің тегін, туған-туысқанын сұрай бастады. Ақын жауапқа жарытпады. Тек бір орайда өзінің байдың жалғыз баласы екенін айтып өтті. Алдаберген:

	– Алтын жалатқан күміс кемер белдік байламай, иығыңды сақтиянмен шандығаның қалай! – деп қағытты. Бурыл қасты, соқталы кісі еді. Күлкісі қабағына жасырынды.

	Ақынға енді ес кірді. Ол:

	– Жеңешем «көкпарда жоғалтасың!» деп бермеді, – деген.

	Анау қария жымыңдады.

	– Шабандоз екеніңді білдік. Атыңның белі берік пе?!

	– Уатқа байлап мінетін торы төбелім бар, – деді Ақын.

	Қария күдіктеніп қалды:

	– Әй, сенің «уатың» не?!

	Ақын желкесін қасыған. Артынша жол тапты:

	– Қосшы балаға сенбеймін. Ақымақ, қит етсе, оңаша шауып, атымның құлағын терлетеді. Сосын, уатқа өзім жаямын. Шылбырынан ұстап жатып, ән саламын!

	– Е, қарағым, – деді Алдаберген, – әкең тым ерте еркелеткен екен. Өзіміз: «Баланы жастан!», – деп тұқыртып ұстаймыз.

	Осы кезде ішке бір қыз кірген. Ақын әнеугүні қосымша табақ тартқан сұңғақ қызды таныды. Әкесі:

	– Несібелі, қарағым, шай дайын ба? – деп, меймангершілік қамын меңзеді.

	Күндер өтіп жатты. Ақын баяғыша жиен боп жүр. Шынында да, осы елге бір шатысы бар-ды. Бірақ оны өзі де жөнді білмейді. Әйтеуір, базыналық жасауға тілге тиек табылған. Айтушылар осынау Келіншектаудың баурайында апасы бар дескен.

	...Бір күні «қыз ойнақ» болған. Оның ақыры айтысқа саяды. Баяғы Қаратаудың айтысы. Әр жерде екеу-екеуден салған ән бұрқылдайды. Киіз үйге сыймағандар сырттан, түрулі іргеден айтысады. Бұндайда тыңдаушы жұрттың есінде не ұтқыр өлең, не рабайсыз ерсі өлең қалады. Қасына қайың сіңлісін қосқан көкайыл әйел жеңіп бара жатса, жеңілуге айналған екі жігіт: «Шын сөзімді заяға жібереді, тіс қаққан құдағиға қайдан қалдым!» – деп жеңілдік сұрайды. Жиеннің есімі Ақын болғанымен, өзі өлеңге жоқ-ты. Бірақ көп ішінде оның да бүйірі қызған. Ол баяғы сұңғаз қызбен айтысып отырды.



	Аулымның ақсақалы Алдаберген,

	Шашым бар құлан қара талдап өрген...



	Бұл әрине қыздың сөзі. Енді осыған Ақынның жауабын тыңдайық!



	Несібелі, деген соң, Несібелі,

	Қойыңда қой бар ма екен тесік енді?



	«Қыз-ойнақта» отырған жұрт:

	– Мынау «қайыс белдігің» – шүлдір-бәлдір ме десек, тілі біздей өткір ғой! – дескен.

	Осы өлең жалпақ жұртқа тарап кетсін! Отырыста әзілдескен еті тірі жігіттер: «Сіздің ауылдың қойының ені қандай?» – деседі. Сонымен, не керек бір ауыз өлең Ақынның атағын екінші қырынан шығарды. Біреулер:

	«Өзін қонаққа шақырып, тәлкек қылайық!» – десе, енді біреулер: «Сөзінің қапталы жаман екен. Өзімізді түйреп кетер!» – деп, шошыған. Осы өлең Алдабергенге жеткенде, ол өзінің қызына:

	– Шандыма белдемесінен шошып едім. Сөзі – әңгүдіктің сөзі екен. Енді, қызым, онымен айтыспа! – деген.

	Осыдан кейін Несібелі онымен айтыспаған. Ақын болса, басқа әріптеске қызықпады. «Қыз-ойнақта» қаңғыған келіншектер:

	– Жиенжан, аузын буған өгіз екен! – десе, Ақын:



	– Қатынға сөз шығарар мен емеспін,

	Сен маған шаптықсаң да тең емессің.



	деп жарты ауыз өлеңмен шегере салады. Жалғасын айтпайды. Сірә, айтпағандықтан болса керек, осы екі жол өлең Несібеліге кәдімгідей әсер етті. «Қатынға сөз шығармайтын жігіт тегін болмас. Өзі де оңды екен. Төңкере қараған тана көзінен ішің жылып сала береді!» – деп ойлайды. Нәсібелінің Ақын жөнінен бір ғана күдігі – шандыма белдік?! Жұрт оны сан саққа жүгіртеді. Біреулер ерке-тәйтіктің белгісіне жорыса, енді біреулер: «Ағасы нәшәндік екен, содан еншіге алыпты», – деп кеңкілдеседі. Бірақ Ақынның көзінше күлімдейді.

	Ақынның ағасы Хакім деген кісі. Ол бір кезде болыс болған. Кейін «кедей болыс» атанған. Одан кейін де түрлі қызмет атқарды. Қайыс белдіктің содан қалғаны рас. Бұл күнде Хакім шаруашылықпен айналысады. Бірақ бұрынғы көкірек тозбаған. Інісіне жазда егін еккізеді, қыста соғымдық беріп, қыстаққа тастап кетеді. Сол Ақын енді тіршілік қамын ұмытты. Тіршілігі – Шоқтастағы көк егін. Оның шетіне қу бастан қарақшы қойып кеткен. Көлденең біреу келсе: «Иесі осы маңда екен», – деп ойласын деген. Әңгіме, бірақ онда да емес. Көк егін піскенше әлі талай заман. Екі орып алатын тары емес, жүгері найқалып тұра береді. Сол жүгерінің арғы шетінде құрым қара шайла тұр. Оның есігін жеке арқанмен шандып, бекітіп кеткен.

	«Атың шықпаса жер өрте» демекші, Ақын жат елге біліс-таныс болып алды. Бір күні ол әлдеқалай Алдабергеннің үйіне келген. Киіз басып жатқан қыз-келіншектің үстіне кірді де:

	– Несібелі қарындас, киізіңді мен басайын! – деді.

	– Біздің ауылдың жігіттері сабау басады, – деді оған Несібелі.

	Ақынның есіне өз елінің егіншілері түсті. Жоңышқаға шалғы салғанда, құдды сабау сабаған жігіттердей, иін тіресуші еді-ау!

	Ақын шалғышыларды ойлап тұрғанда, Несібелі суға баруға ыңғайланды. Ақын оған:

	– Қарындасым, суыңды мен әкелейін. Бірақ маған қос шелек бұйым емес, төрт шелек бер! – деді.

	Бұлақ терең сайда еді. Арғы беті жар, бергі беті өр. Ақын екі қарына екі шелек іліп, екі қолына екі шелек ұстап, өрге қарай шоқырақтап келе жатты. Несібелі:

	«Қолы – қол емес, сексеуілдің жігері шығар?!» – деп сүйсінді.

	Осыдан кейін олар күн ара дерлік жүз көрісіп жүрді. Ақын нәркес көзімен наздана қараса, Несібелі болмашы именеді. Кейде ұзын кірпігін жыпылықтатады. Бір күні екеуі апақ-сапақта жардың астында ұшырасты. Ақын Несібелінің қолынан шап етіп ұстады. Ол:

	– Қойыңызшы! – деп кейін шегінді. Жүрегі дүрсілдеп тұр.

	Осы арада Ақын үш ұйықтаса ойына кірмейтін байламға келді. Ол ауыл арасының әзіл-оспағына жоламай және ғашықтық сөзін айтпай:

	– Біздің елге қашайық! – деді.

	Несібелі жауап қайырмады. Ақын оған ертең түнде осынау жардың басынан күтетінін, атын соған баптайтынын айта келіп:

	– Егер келмесең, жардан құлап өлемін! – деген.

	Бұл сөздің аузына қалай түскенін Ақын білген жоқ. Бірақ Несібеліге сұмдық әсер етті. Денесі түршіккен ол дірілдеген дауыспен:

	– Қайдағыны айтпаңызшы! – деді.

	Несібелі ертеңіне күні бойы ойда жүрді. Ішінде үрей, өкініш бар. Сонымен қатар, әлденеден дәмеленеді. Тіпті барар жерімен жұмысы жоқтай. Тек Ақынның қарақан басын ойлайды. Тамам жұрттың көзінше төрт шелек су әкелді-ау! Осындай жігіттің етегінен ұстауға болатын шығар! Әкесі былтыр бір сөзінде: «Қарағым, ақыл кірер шаққа жеттің! Өзіңнің теңіңді тауып, ойнап күл!» – деген. Сонда сол теңді кім тауып бермек?! Бұл жақта «бел құда», «бесік құда» деген бар. Алдаберген оған жоламады. Несібелінің басы бос. Шамасы, әкесі:

	«Отырған қыз орын табар», – дегенге сенетін болса керек. Осындай ойдың ұшығына шыға алмаған Несібелі іңірде жерошақтың басында әлденені сылтауратып, ұзақ отырып қалды.

	* * *

	Жардың басына жасырынып жатқан Ақын жерошақ басындағы қызға тас лақтырып белгі берді. Көк егінді торғайдан, бөденеден қорып, сақпан тартып машықтанған Ақынның лақтырған тасы қыздың қасына топ ете қалды. Қыз ішінен: «Тағы да лақтырады-ау?!» – деп шошыды. Тас үшінші рет түскенде, Несібелі шыдамай, Ақынға барып жолықты.

	– Ел ұйқыға кеткенде үйден шығамын! – деген. Сол күні қырсық қылғандай, жан-жақтан «айтақтасқан» дауыс шыға берді. «Бұ қайсың-әй?» – дескен дауыстар да бар еді. Түн жарымында Несібелі қолға тиді. Басында – құндыз бөрік бар. Қолында – түйіншегі бар. Бойжеткеннің жүрегі дүрсілдейді. Ақын анық естіп тұр. Екеуі жолға шықты. Ақын Несібеліні артына мінгізген. Қуғыншы шыға қалса, сақтығы еді. Алғашқыда тасыр-тұсыр шығармай аяңдап, бірте-бірте жүрісті үдете бастаған. Ақырында, желе шоқытып кетті.

	Несібелі қайыс белдіктен ұстап отырды. Таң бозарғанда екеуі аттан түскен.

	– Енді құтылдық! – деді Ақын.

	– Әлі де жүрегім суылдайды! – деді Несібелі.

	Ақын Несібеліні қаусыра құшақтаған, Несібелі қымқа бұлқынып:

	– Елге жетейік те, алдымен. Мен қайда кетеді дейсің, енді?! – деген.

	Таң да атты. Көз ұялта күн шықты. Келіншектау әлі көрініп тұр. Енді, бір көштік жер алыстағанда, тіптен анық көрінеді. Құдды, қолдан қашағандай, сұлу тұлға! Ертегі-аңыздың айтуы бойынша көш бастап келе жатқан келіншек төркінін сағынғанда тасқа айналыпты-мыс. Ақынға бұл сәтте бұл тау қасындағы сұңғақ Несібеліге ұқсап көрінеді. Несібелі болса, артта қалып бара жатқан Келіншектауды қимайды. Әлде бір қастерлісінен айрылғандай, іші уылжиды.

	Атқа қонғанда, Несібеліні Ақын алдына отырғызған.

	Несібелі тіп-тік иығымен артына бұрылып:

	– Қош бол, Келіншектау! – деп еді, көзінен жас шықты.

	Ұзатқан қызды Несібелі талай көрген. Босағадан ұстап, шықпай сыңсып жылар-ды. Жыламаса, ұят болады! Бұл сәтте Несібелінің көңілі босауы мүлдем басқа. Жер соғып қалған әке-шешені аяй ма, тай-құлындай тебіскен құрбы-құрдасын қимай ма, әйтеуір, елінен ұзамай жатып, ішін сағыныш жайлады. Келіншектау көзінен бір-бір ұшып барады! Келіншектау «кері қайт!» дегендей елес береді!

	Ел шетіне жеткенше Ақын неше түрлі ой кешті. Оның пешенесінде бары – жалғыз там. Көрпе-төсегі – қоға! «Айхай, өз үйім, өлең төсегім!» демекші, жалғыз там Ақын үшін жаннатқа барабар. Бірақ байдың сұңғақ шолжаңын бірден қоғаға отырғызса, шошып кетуі кәдік. Қыз бала бір шошыса икемге көнбейді. Ақын дел-сал болды, ақырында, бір түнге қонып қалыңдықты бас білдіруге ұйғарды. Үшбас өзеннің құйылысында Таутары деп аталатын тепсең бар. Ақын керексіген кезінде жабайы тары теріп алатын жер еді. Сол жерге келіп аялдады. Жат ел жырақ екенін білетін Несібелі тоңазыған ет ала шыққан-ды. Осы арада бірінші рет «сенге» көшіп:

	– Мінеки, сыбағаң! – деп, Ақынның алдына төс тартты.

	Ақын бір ұйықтап тұрғаннан кейін шешілді. Өзінің тақыр кедей екенін, місетінде аша-тұяқ жоғын, атқамінер ағасының егін егіп күнелтетінін айта келіп, ішіне қолға төселген тамды бұлжытпай суреттегенде, Несібелі шошып кетті.

	– Бір есептен, осы арада шошығаның жөн! – деді Ақын.

	Қалыңдық теріс қарап жатып қалды. Бірақ ұйықтар емес. Ауық-ауық күрсіне ме, қалай? Бір уақытта орнынан тұрып, Ақынға төнді. Денесі дірдек қағады.

	– Сен не істедің, нәлеті! – деген.

	Ақын орнынан тұрып, ойқастап, қалыңдықты айналып шықты. Ақырында, жауап қатудың орнына жылқыша оқыранды.

	Бұл оқыраныс – оның бұрыннан әдеті. Жеңгелеріне төрт шелекпен су тасығанда, анадай жерден ордаңдап, оқыранып келетін. Жігіттерді күресте жыққанда үстінен қарғып «күш алып», одағай қимыл жасайды. Бұдан хабары жоқ Несібелі оңашадағы ерсі қылықты кешіре салды.

	Несібелі түн жарымында ұйықтады. Ақын ұйықтар емес. Шырақшыдай бағып отыр. Оятуға бата алмай таңды көзімен атырды.

	* * *

	Ақын мен Несібелі Шоқтастың түбінде оңаша өмір сүріп келеді. Бұл екеуіне біршама жақын жер – қасапшының тамы. Одан әрі диқандар тұрады. Олардан келген абысын-ажынмен Несібелі әлі әзір шүйіркелесе алмай жүр. Бір күні Ақын Несібеліні ертіп жайлауға барған. Бара жатып:

	– Қайнағаңа иіліп сәлем бересің! – деген.

	Несібелі басына әлі жаулық салған жоқ-ты. Ол құндыз бөркін шамалы қисайтып, Хакімге наздана қарады. Ендігі сүйеніші осы кісі екенін шамалаған. Хакім ішінен: «Антұрған түлкінің баласындай екен!» – деп сүйсінді. Бірақ ол өз ойын Ақынға басқаша жеткізген.

	«Сұлу қыздың жүрген жері лаң!» – деді. «Енді екі елдің арасы бүлінеді!» – деді. «Менің қолымда бұрынғыдай билік жоқ; сорлы-ау, пәледен қайтіп құтыласың?!» – деді. Қойшы, әйтеуір, інісін біраз жерге апарып тастады. Ақырында:

	– Жалпақ жұртқа жария қылмай, тамда жата бер.

	Кейін көреміз деген.

	Осыдан кейін Ақын байырғы мекеніне қайтып келді. Келіншегі де енді бұрынғыдай жатырқамай, күйеуіне қолғабыс тигізе бастады. Осы тамның алдыңдағы тоғайда көк егін өскен. Егіннің арғы шетінде құрым киіз шайла тұр. Қолғабыстан кейін кейде күйеуі екеуі сол қораш баспанада бас қосады. Бұл шайланың бағзы бір заманда «хиуа» аталғанын, одан бертін келе Украинада

	«хата» шыққанын, «хатадан» орыста «хижина» пайда болғанын Ақын білмейді. Ол кезде Ақын түгіл зиялы кісілердің өзі де білмес-ті. Бертінде білген бірен-саранның айтуға аузының ебі келмес-ті. Несібелі үшін бұның, әрине, керегі де жоқ. Ол қара шайланы өз әкесінің орта-шарқы ақбоз үйімен салыстырады. Әрине, бұл баспана – қораш. «Басқа түссе баспақшыл» деген осы. Несібеліге қара шайладан гөрі найқалған көк егін қызық көрінеді. Собық байлаған жүгерінің шашағы сәуеленің үкісіндей әсер етеді. Қалың жүгеріні айнала өскен күнбағыс дөңгеленіп, зердемен көмкерілген басын төмен иеді. Айтушылардың айтуына қарағанда, күнбағыс күннің көзімен бірге айналып тұрады-мыс. Несібеліге құдды құндыз бөріктей елес береді. Құндыз бөрік өз елін еске түсіреді. Ол Шоқтастың үстіне шығып, Келіншектау жаққа көз тастайды. Бірақ Келіншектау баяғыдай анық, сұлу күйінде көрінбей, көз ұшында бұлдырайды. Мұнар таудың басына оралған бұлт қара шәлідей елес береді. Осындай күйде жүргенде бір күні әкесі сау ете қалды. Қасындағы жігіттерінде сойыл-шоқпар жоқ. Соған қарағанда, терезесі тең құдаға келгендей. Ақын егінді торғайдан қорғап, қайыс белдігін сақпанша сартылдатып тұрған. Алдаберген белдікті бірден таныды.

	Кісілер ішке кіргенде аң-таң болған. Келіншектау жақта да жатақтар бар. Олардың тамы да осыған ұқсас. Бірақ ешбір тамда көрпе орнына төселген қоға жоқ. Алдаберген енді қоға көрпенің үстіне малдас құрып отырды. Әлден уақытта жүрелеп, қамшысын екі бүктеді. Несібелі қарсы алдына келіп, қырын қарап, бетін қолымен қалқалап отырған. Әкесі сызданып:

	– Ақымақ қызым, қызталақ қызым, не істедің?! – деп, ернін тістеп, басын шайқады.

	Әкесі табаламағанда Несібелі мұң шағар ма еді, кім білсін?! Бұл арада сазарып, сыр бермеді. Сәлден кейін түк көрмегенсіп, шәугімге шай қайната бастады. Ақын қапасқа жүгірген. Абырой болғанда тоқтының басы сақталған екен. Соған қосып, сүбелі жерінен ет алып қайтты. Кейін басты атасының алдына қойғанда:

	– Уатқа байлап жүрген бағланым бар еді. Сізге бұйырды! – деді. Алдаберген:

	– Уат, уат! – деп екі рет қайталады. Артынша жымиып күлді. Күлкісінің табы өшкенде қабырғада ілулі тұрған қайыс белдікті қолына алып, айналдырып қарады. Содан соң Ақынға:

	– Балам, бұдан таспа тілесің бе, жоқ әлде күндердің күнінде отқа қақтап, тісіңе басасың ба?! – деген. Ақын:

	– Қолынан келсе, қайыс белдікті кім тақпайды! – деп, белдіктің тарихын недәуір таратып айтты.

	Түнде Алдаберген көпке шейін ұйықтамады.

	Тұншығып күрсінеді. Бір кезде даусын шығарғанын байқамай:

	– Ах! – деп, теріс айналды.

	Осы уақытта Ақын жайлауға барған. Мойын-серік іспетті ағасы Хакімді ұйқыдан оятып, болған оқиғаның бәрін айтып шықты. Хакім әрі-бері ойланып:

	– Жат елде нең бар, ақымақ?! Майлық-сулығы бірдей өзіңе тең біреуді алмайсың ба?! – деп зекіді.

	Ертеңіне Шоқтасқа Хакім келді. Қасында – еті тірі деген ағайындары. Біреуі қой өңгеріп әкелген. Енді біреуі көрпе-төсек, үшінші біреуі текемет әкеліпті. Олар құдамен таныс-біліс боп, қонаққа шақырысты. Бірақ Алдаберген шешілмеді. Бір орайда ғана:

	– Хакім, сенің атағыңды естуіміз бар. Арамыз ертеден жақындаспағаны – өкініш. Ініңді жақсы тәрбиелеген екенсің. Ендігінің дәнекері осы да! – деп, тұнжырап отырып қалды.

	Алдаберген атқа қонғанда, оның үзеңгісінен ұстаған Несібеліге:

	– Алла-тағала пешенеңе жазған шығар. Күйеуіңді ертіп, төркіндей кел. Біз де бір қауым елміз. Еншіңді алып қайтасың! – деді.

	Осы арада Несібелі сыңсып жылады.

	* * *

	Арада пәлен ай, бәлкім, пәлен жыл өткен. Бір күні Алдаберген түс көрді. «Түсінде қиын іс көрді». Ақын Несібеліні базарда жетектеп жүр. Несібелі қайыс белдіктен ұстап алған. Айрылар түрі жоқ. Бірақ Ақын айқайлайды: «Жарандар, мынау қарындасымды күйеуге беремін!» – дейді. Алдаберген шошып оянды. Бастығырылып қалған ба, қалай?! Қара терге түсіпті. Алдаберген өткен істің бәріне ой жүгірте келіп:

	«Әңгүдік күйеуден опасыздық күтуге болады!» – деп ойлады. Артынша: «Түс – түлкінің боғы ғой» – деп, өзін өзі уантты.





ІШІҢ БІЛСІН




	Талқылауға қатысқан жұрт екіге жарылған. Пьеса-ны кемітушілер: «Әне бір сөзі қалай?» «мына бір сөзі қалай?»

	– деп, ортаға сұрақ тастайды. Авторға бүйрегі бұратындар: «Бұл бір жақсы нәрсе», – дегеннен әрі бармады. Егер олар: «Бұл бір жақсы нәрсе ғой», – десе әжуа боп шығар еді. Шәукен Ноғайқұлов осыған шүкіршілік етіп отыр.

	Әдебиетке Шәукенмен қатар келген Мақашбек Бердалин бұл күнде бір театрда бас режиссер. Енді сол жұрттан озып, билік айтпақ болды.

	– Шәукен, сен әлі де біраз жұмыс істейсің білем!

	– Қандай жұмыс?

	– Әй, антұрған, ішің біледі ғой.

	Шәукен кейін шегініп, темекі тартқан. Қарындаш ұстап сөйлеу бар, шылым ұстап сөйлеу жоқ. Жұрт шамалы саябыр тартты. Бұл екі арада Шәукен бір кезде өзімен тай-құлындай тебіскен Мақашбек туралы біраз ой кешкен. Бұл антұрғанның қолынан келмейтін іс жоқ.

	Бір кезде радиода диктор болған. Содан бастап көтеріле бастады. Кей жұрт сөздің мағынасынан гөрі дауысқа көбірек мән береді. Ол дауыс Бердалинді редактор етті, аудармашы етті, тіпті, драматург дәрежесіне шейін көтерді. Осылайша тасы өрге домалап, бағы жанып келе жатқанда, әлдебір атақты жазушыға еліктеп, қыста жалаң бас жүрем деп, ауруға шалдықты. Бұл күнде миы істемесе де, тілі істейді. Режиссерліктен байыз тапты. Сол Бердалин енді Ноғайқұловты арбағанда бірдеңе біле ме, жоқ әлде бұныкі құр бопса ма?! Неде болса, Шәукен байсалды жауапқа ауысты. Ол:

	– Мен пікір сұрасам, сен қылжақ айтасың. Мені сыйламасаң да, жиналған жұртты сыйламайсың ба! – деген.

	Бердалин енді байқағандай. Осынау жұрт дәл қазір әзіл-оспақты бөлмесе де, кейін шенейді. Ол әңгіменің ресми жағына көшіп:

	– Шәукен сенің пьесаңда оқиға ескі, – деген.

	– Бұдан қырық-отыз жыл бұрын өткен оқиға ескі бола ма екен?! – деп, Ноғайқұлов оған сұрау қойды.

	Осы арадағы жасы үлкен адам Жақып Түрікпенбеков еді.

	– Шәукен, сен «қырық-отыз жыл бұрынғы оқиға» дейсің. Одан да анықтап айтпайсың ба? «Бірінші бес жылдақтар тұсы» десең дау-дамай тумайды, – деген.

	– Жақаң дұрыс айтады, – деді Бердалин. – Сенде бесжылдық жоқ, тек адам бар.

	– Бесжылдықты төрт жылда орындаған да сол адамдар емес пе?! – деп жауап қайырды оған Ноғайқұлов.

	Бердалин тағы да әзілге бұрған.

	– Сен «адамдар» деген сөз қазақша емес деуші едің ғой...

	– Жігіттер, пьесаға қарай жылыстаңдар! – деді

	Түрікпенбеков.

	Бердалин жалма-жан:

	– Пьесада характер бары рас, бірақ проблема жоқ. талқыға салуымыздың өзі де сондықтан, – деген.

	Шәукен табан астында «сізге» көшіп сыздана сөйледі.

	– Сіздіңше проблемадан характер туады екен ғой?! Бұл фәлсапаңыз қызық екен! Ал болмысты, орысша айтқанда, геройдың натурасын қайда қоясыз?!

	Бердалин жұлып алғандай:

	– Характер мен натура бір, – деді.

	Шәукен күрсінді. Өзін сүріндірмек болған адамға жаны ашып тұр. Мүмкін, оған емес, әдебиетке жаны ашитын шығар?! Ноғайқұловтың ішіне кім кіріп шықты дейсіз? Әйтеуір, ол томсырайып қалды. Ақырында ол суырыла сөйлеп кетті. Тілін шайнап сөйлейтін адам еді. Бір сөзі бір сөзіне ұласқан. Ойының түйініне келгенде ғана шегелеп, анық айтқан.

	– Характерді заман өзгертеді, натураны өзгерте алмайды! – деген.

	Осыған дәлелді ол тізбектей бастағанда, сөзін Түрікпенбеков бөлді:

	– Жігіттер, сендер осы жалпылама сөзді қойсаңдаршы! Даңғой әнші асқақтап аспанға шығып кетеді де, жерге қона алмай әлек болады.

	Шәукен Ноғайқұлов ауызекі әзілге жоқ, томырық мінезді еді. Енді әлдеқалай бір қунақы сөзді қыстырып жіберді.

	– Олардың өңеші қызарғанда, мен құлағыма мақта тығамын!

	Әңгімеге үшінші біреу килікті. Танымал болып қалған драматург еді. Ол:

	– Өз аулымызға оралайық та. Әзіл-оспақ көшеде айтыла жатар.

	Осыдан кейін үйме-жүйме сөз басталған. Шәукенге өзінің пьесасы бейне бір көкпар сияқты елестейді. Доданы қақыратушы жоқ. Әркім қолы тигенге мәз.

	Осылайша ырду-дырду басталып, жұрт бәтуаға келмеді. Танымал болып қалған драматург: «Пьесада инверсия аз», – дейді. Сөзін ол былайша қорытқан.

	– Бұның бәрі техникаға саяды. Шәукен, сенің кемшілігің тақырыпта. Тақырыпта да емес-ау, әкені неге өлтіресің? Ел-жұрттың бұралқысымен арпалысты, нервісі тозып, жан тәсілім қылды дегенге кім сенбек?!

	Шәукен жауап қайырған. Әншейінде дүңк ете қалатын мінезін тежеп, ізетпен сөйлеп, өзі іштей ұстаз тұтатын осынау шалдың өзін біраз жерге апарды. Талант, қазақша айтқанда, бәйге ат секілді, оның күні азаппен өтеді. Азаптың қызығын жалпақ жұрт көреді. Қызығын өзің көресің, ол күні ертең ұмытылады. Ішінде түлкі, бетінде күлкі ойнайтындар көбейсе, желбуаздар данышпанды нақұрысқа балайды.

	Осы жерге келгенде шал шытынаған. Ол:

	– Әй, сен Бальзактан мықты емес шығарсың. Ол пьеса жазып шығара алмаған. Драматургия деген, шырақ, түлкі мен күлкіден құралады. Шекспир өзі актер болғанда, бірдеңені білген. Оның бүркеншік есімі неден құралғанын білмейді. Айтуға біздің аузымыздың ебі келмейді.

	– Оны Лев Толстой жек көреді ғой, – деді Шәукен Ноғайқұлов.

	Шал күлді. Бұрын керіліп, сыңғырлап шығатын күміс күлкі тозғандай. Шиқыл араласа ма, қалай? Осыны өзі де сезіне ме, ол торыққан дауыспен:

	– Сен шындыққа енді жақындадың. Еліктесең Толстойға елікте. Өзіңнің ауым-сауым жүріс-тұрысың да келеді. Киімің де ебіл-себіл! – деген. Ақымақ, неге шікірейіп жүрмейсің? Біреу-міреу өзіңді кеңкелеске ұйғарса қайтесің? – деген.

	– Сол құрыған итіңе қырым жоқ! – деп Шәукен ағынан жарылды.

	– Сенің бұның, – деді оған шал. – Сенің өз сөзің емес, әдеби кейіпкердің сөзі. Бір есептен, сенің бізден артықшылығың да осы болса керек.

	Шәукен Ноғайқұлов екіұшты уәж айтты.

	– Комсомол ақыны Михаил Светлов күні кеше:

	«Нынче серый костюм в моде!» – деген. Шал ашу шақырды:

	– Сен, дорақ, сұр бешпентті аузыңа алма. Ақ киізін тастамайтын діндар емессің ғой. Сен, бір есептен, ботасың. Біреу шүйіле қараса, ауырып қаласың...

	Шәукен жайбар әңгімеге, өз жайына көшті.

	– Мен далада қыдырғанды жақсы көремін, аулыма жиі баратыным сондықтан. Бірақ, ауылдастармен сөзім үйлеспейді. Бірдеңе сұрасаң: «Көрсеткіш көшеде ілулі тұр ғой», – деседі. Ау, қазақша «көрсеткіш» деген сөздің мағынасы басқа емес пе?!

	Жұрттың арасынан күбір-сыбыр естіледі. Аққаптал шал желкесін қасыды. Артынша тырнағын кеміріп, сазарып отырып қалған.

	Бөгде сөз көбейгесін талқылау аяқсыз қалды. Шындыққа қанбай тарқасқан жұрт Шәукен Ноғайқұловты сан-саққа жүгіртті. Біреулер: «Оның қолынан келмейтін жанр жоқ, әккі шал әдейі адастырды», – дескен. Енді біреулер: «Шалдікі дұрыс. Екі кеменің құйрығын ұстаған суға кетеді», – дескен. Шәукеннің қылжақбас бір құрдасы бар-ды. Сол бір орайда:

	– Сен драматургтердің напақасына таласпақшысың. Дәмеңнің зорын! – деп театр маңындағы кикілжіңді айтып кетті.

	Шәукеннің әйелі театрда буфетші боп істеуші еді.

	Сол бір күні күйеуіне жаңалық айтып келді:

	– Актерлер шампан ішіп отырып, сенің пьесаңды сөз етті. Кейбіреуі сөзіңді жаттап алыпты. «Осы рольді мен ойнар едім. Әттең, режиссер Бердалин ерік бермейді», – деді. Ақырында бірін-бірі мүйіздеп, кәдімгі ойынға айналдырып жіберді.

	Және бір күні осы әйел жылап келді:

	– Буфетім құлыпталды. Тексерілетін көрінеді. Шәукен:

	– Неге ысырап жасайсың?! – деп ренжіген.

	Әйелі актерлердің қарызға ішетінін, кейін үзіп-созып қайтаратынын, өзінің есептен жаңылғанын айтты. Шәукен:

	– Несие – ауру сияқты батпаңдап кіріп, мысқылдап шығады, өмірде қарыз беру қиын, қайтып алу одан да қиын. Гамлетке әкесі: «Кісіге қарыз да берме, қарыз да алма!» деп өсиет айтқан, – деген.

	Шәукен Ноғайқұловтың прозалық шығармаларын халық театры инсценировка жасап, сахнаға шығарушы еді. «Демек, менде драма бар екен!» – деп бір қойды.

	Ол неде болса пьесаны індетпей қоймауға бел байлады. Азар болса, «Сен айтсаң, мен де айтамын, айым-қайым» болып шығар. Кім жаңалық ашып жатыр?!

	Ол енді өзіне өзі ерегісті. «Өзгені жығу үшін өзіңді жығу керек».

	Осыдан кейін ол пьесасын магнитофонға жазып, тыңдауды шығарды; кейде өзінің тілін өзі бұрайды. Шар айнаның алдында қолын сермеп, бетін құбылтып ойнайды. Бірақ күлейін десе шүңірек көзі күлімдейді. Ішіндегі сағыныш сұс боп жасырынды.

	Шәукеннің жат мінезін әйелі жұртқа таратқан. Етшең денесіне сөз сыймайтын әйел еді. Өсіре сөйлеп, содан өзі ләззат алады.

	Ол көрген-білгенін бір күні Мақашбек Бердалинге айтқан. Мақашбек:

	– Осы сөзіңнен айныма. Енді мен сені растратадан құтқарамын! – деген.

	Мақашбек Бердалин соңғы жылдары: «Режиссер драматургке соавтор болу керек», – деген қисын шығарған. Оған біреу көнсе, біреу құлағынан асыра тыңдап, қолжазбасын тығып қояды.

	Сол Мақашбек бір күні қаладағы белді қызметкер Махамбет Мәлігаждаровқа барған. Алыстан қосылатын ағайынмен сыйлас, сырлас еді. Соған «Ішің білсін» пьесасының төңірегіндегі шырғалаңды, Шәукен Ноғайқұловтың өзгерген мінезін айта келіп:

	– Өзі әліне қарамай өр көкірек, «маған қосыл» десем, жүре тыңдайды! – деген.

	Мәлігаждаров пьеса дегенді ойыншық көреді. Осы ойын ол шет-пұшпақтап айтқанда, Бердалин:

	– Сахнадан түспейтін дүниелік талай «Волга» әкеледі, ағасы! – деген.

	Мәлігаждаров әлденені ойлап кетті. Бір заманда ол санақшы болды. Кейін шалғайдағы ауданда басшылық қызмет атқарды. Тасы өрге домалап, ақырында астанадан кеп бір-ақ шыққан. Обалы нешік, өткенді жадына сақтағыш-ақ. Ол баяғы ауданды ойлады. Содан келе-келе сол кездегі жасөспірім Шәукенді еске түсірді... «Фамилиясы да айтып тұр. Дәл сол күшіктің өзі!» – деп топшылаған.

	Осы ойын ол Мақашбекке өзінше, өз тілінде жеткізе келіп:

	– Әкесі жынданып өлген. Генетиканың заңы бойынша, баласына ауысуы ықтимал! – деген.

	Бір күні Мақашбек Бердалин Шәукен Ноғайқұловтың үйіне келді. Шәукенге ала келген ішкілігін ұсынып:

	– Сіз бен біз Европаша тәрбиеленгенбіз. «Мынасы несі?» деп үрікпен. Менің қолымнан жазу келмейді, бірақ, жазуды түсіне білемін. Екеуміз біріксек, мұртымызды балта шаппайды! – деген.

	Шәукен езу тартты да, күлкісін тыя қойды. Ішінен:

	«Бұның сығаламайтын тесігі, кірмейтін есігі жоқ. Көңілін қалдырмайын», – деп бір қойды.

	Дегенмен, ол жалғыз атына біреуді қалай мінгестіреді? Баяғыда бір балаға екі әке таласып, келісімге келмегенде әділ би баланы қақ бөліп, екеуіне бөліп бермек болған. Сонда шын әке: «Ойбай, бала мынанікі!» – дегенде, би: «Жоқ, сенікі екен!», – деп ақиқатын анықтаған екен. Сол айтпақшы, пьесаны жарымжан қылғанша Бердалин түгел алсын!..

	Ол осы ойын там-тұмдап, шыжымдап жеткізгенде, Бердалин басын шайқады.

	– Сен, Шәукен, біздің театр қоғамының нравын білмейсің. Бізде бәрі – пополам. Тіпті, өмірдің өзі қазір осындай. Сен үлкен кісілердің есігін ашуды қолайсыз көресің. Біз, өзіміз, иіліп барып, жайраңдап қайтамыз.

	Шәукен Ноғайқұловты торыққан сезім баурай бастады. Ол үнсіз отырып қалған.

	Былай шыға келе, Бердалин кіжінді. «Сен үйдей пәледен үндемей құтыласың. Бірақ, ішіңді біз білеміз! Сенің бізбен шешіле сөйлеспеуіңнің өзі неге тұрады?! Әкеңді әлі-ақ танырсың!»

	Арада шамалы уақыт өткен. Бір күні Шәукен азық-түлік дүкенінен дәу екі торды толтырып келе жатқанда, қасына актер ерткен Бердалинге ұшыраса кетті. Ол:

	– Біз үйіңе түстенуге келсек, сен орныңды сипатып кетесің! – деген.

	«Орныңды сипатып кетесің!» Бердалин қай-қайдағы идиомдық сөзді теріп жүреді. Бұған Ноғайқұлов күледі. Осыны Бердалин де жақсы біледі...

	Осы арада Ноғайқұлов күлкісін жасырған. «Пәледен машайық қашқан». Бұндайлармен ұшыраспағанның өзі игі!» Бердалин бұған көнер емес. Ол Шәукеннің екі торын екі қолына ұстап кейін қайтты.

	Үйге тақалғанда Шәукен почта жәшігін аша алмай кідірген. «Осы жәшік машинаның шонығындай бұзылғыш!», – деп ашуланып, кідірістеп қалып еді. Әйелі жетіп кеп, жыламсырап құшақтады.

	– Ауырып қалыпсың! – дейді.

	Шәукен күндердің күнінде барып білген. Бердалин:

	«Күйеуің көшенің арғы бетінде құлап жатқанда үстінен түстік», – дейді. Қасындағы актерді куәға тартады.

	Ойыннан от шықты. Бір күні «жедел жәрдем» келіп, Ноғайқұлов Шәукенді алып кетті. Ауруханада ол дәрігердің бірінші сұрағына таң қалды. Шәукеннің есімін, әкесінің атын, атасының атын сұрайды. Шәукен күледі, жорта жауап бермейді. «Осындай да сұрақ болады ма екен?!. Ол шамданды:

	– Сіз, немене, маған паспорт бермекшімісіз?! – деген.

	– Сіз аурусыз! – дейді оған дәрігер.

	– Дәлел?!

	– Сіз театрға спорт костюмымен барыпсыз!

	– Мен театрды менсінбеймін! – деді Ноғайқұлов.

	– Біз сізді менсінеміз! Күніне он укол аласыз, – деді дәрігер.

	Ноғайқұловтың тамырын медсестра таба алмай әлек болды. Әлденеге ашуланды. Шәукен төсекте жатып өлең шығарды.



	Толқында аударылған бейне қайық,

	Тағдырдың мінезі бар алмағайып.

	Тамырын таба алмаған дәрігерлер,

	Болсам мен арманым жоқ тілден майып!



	Әр нәрсенің мерзімі бар. Бір күні Ноғайқұловты қайтарған. Шыға бере ол әлдеқалай баяғы шалға ұшырасып қалды. Шәукен оған болған оқиғаны айтып шыққанда, анау:

	– Әңгіме спорттық костюмде емес. Гәп басқада. Сен неге пьесаның атын «Ішің білсін!» қоясың? Оны кім түсінеді? Одан да «Ішің білсін, әлуа-ай!» демейсің бе?.. Халық әнінен ши шықпайды, – деген.

	Үйіне келген соң Шәукен Ноғайқұлов «Әлуа-айды» қосты. Ол:



	—Артық байлық не керек,

	Ден сау болса болады-ай!-



	деп әндетті.





АЛАБАЖАҚ




	Баласын таңертең балалар бақшасына апарғанда көк базарға соғып, екі-үш алма алып қайтады. Сәбидің керегі қалтасына сыятын болған соң, архитектор Тұрар Бектасов кеңсеге тор көтеріп баруды қолайсыз көреді.

	Ол күнде баласы оянғанда оған алма береді. Күлпашқа: «Тентек Талғар оразасын жеміспен аша-ды», – деп насаттанады.

	Осылайша уақыт өтіп жатты. Бір күні Бектасов атақты драматургтың той-думанында болып, үйге түнделетіп қайтты. Іші қызып барады. Тұрардың көзі сервантта тұрған жарым алмаға түсті. Тұрар: «Құлыным, алманың жартысын жеген екен ғой», – деп жарты алманы қолына ұстап, иіскеп, орнына қойды.

	Банкет тарқарда атақты драматург ойын-шыны аралас: «Дастарқан атаулыда жем қалмасын!» – деген. Оған жауап ретінде кейбір артистер:

	«Тарланнан тәберік қой», – десіп, қызыл алмадан қалтасына салысқан. Сол есіне оралған Тұрар Бектасов: «Апорттан ала кеткенімде ішімнің қызуы басылатын еді-ау, қап!» – деп өкінді.

	Ол кебеже бесікке келді. Талғар пырылдап ұйықтап жатыр. Денелі, семіз Күлпаш дөңкиіп, қор-қор етеді. Тұрар: «Еркек болсаң бастығырылып қалар едің!» – деп бір қойды.

	Таңертең әйелі ашуланып, астан-кестен болды:

	– Мені неге ерте оятпадың?

	– Ұйықтап қалыппын.

	– Қара басты ма сені?!

	– Күлпаш-ка, түнде банкеттен оралдым ғой.

	– Сілтеген екенсің ғой!

	Тұрар: «Киноға кіргелі бері өзі қазақшаға судай болып барады!» – деп сүйсінді.

	Ол:

	– Сен де түнде өз обществоңнан қайттың ғой, «сілтеу» жағын мен неге сұрамаймын?! – деді.

	– Киношылар шампаннан басқа ішпейді, – деді Күлпаш.

	– Шампан бар жерде компан қыза береді ғой, – деді Тұрар.

	– Қызсын, қызбасын мен сенен ерте келдім, – деді Күлпаш.

	Тұрар:

	– Балалы әйел ерте келер болар, – деп құптай салды.

	Күлпаш аламыш киініп, шар айнаның алдында кірпігін бояп тұрды. «Е, асыққан түрің осы ма?!».

	Күлпаш басына парик киіп, тысқа шығып кетті.

	Тұрардың байқауынша киноның жұмысында белгілі мезгіл жоқ.

	Күлпаш үйден кейде ерте, кейде кеш кетеді. Кейде ерте оралады, кейде кеш оралады. Бүгін сенбі. Соның өзінде қойқалаңдап барады.

	Тұрар жымиды. Күлпаш егер актриса болса, оған роль табу қиынға соғар еді. Бес жүз қырық килограмм салмағы бар әйел ертеде Германияда болған. Бұл күнде оның жартысын табудың өзі қиын. Цивилизация күшейген сайын әйел арықтайды деседі. Бұл қалай?

	Тұрар сұрауға жауап таппай, дағдарып қалды. Тұрмысқа шыққан әйелдің жүдеп кететіндері бар. Бойжеткен қалпын сақтайтындар және бар. Ал, Күлпаш сияқтылар сары қарын болғанша толыса береді. Қожанасырдың: «Әрі сүтті, әрі құтты қыз» – дегені осындайлар.

	Тұрар екі қолын әйелі әперген күлді бадам пижамының қалтасына сап, әрі-бері жүрді. Сайып келгенде, күні жеткенде арық та өледі, семіз де өледі. Бұзаудың етінен басқа ет, бекіреден басқа балық жемейтіндердің жамбасы жерге тигенінен Тұрар хабардар. Оның Талғарға барын үйіп-төгетіні сондықтан.

	Тұрардың Күлпаштан туған тұңғышы Раушан бертінге шейін ауылда, әжесінің қолында өсті. Биыл бірінші класты бітірген соң, шешесі оны тағы да ауылға жіберді. Баяғының ерке-тәйтік баласындай қолдан қолға өтіп жүр.

	Тұрар баласының кебеже бесіктен салбырап түсіп келе жатқанын байқады. Беті-көзін шайып, асханаға алып кірді.

	Осы сәтте асханаға Ертарғын да кіріп еді. Тұрар оған:

	– Бүгін неғып ерте тұрдың, ей? Шөп сындырайыншы, – деп бір шырпыны қақ бөлді.

	Шай үстінде Талғар:

	– Папа, дай ябока! – деп былдырлады.

	«Яблоко» деуге тілі келмейді әлі. Тұрар:

	– Күнім, аузың иқы-жиқы болып кетіпті ғой! – деп сервантқа көз салды. Жеміс үшті-күйлі жоқ еді. Тұрар аңырап тұрғанда, Ертарғын түнде жеп қойғанын айтты. Тілін бұрап былай деді:

	– Ой-ла-дым жейін деп!.. Тұрар:

	– Әй, жарты алманы неге қалдырмадың? – деп сұрады.

	Ертарғын басын кекжитіп, өңешін созды:

	– Той-ма-дым!

	«Жарымағырдың жұтқыншағы тобықтай екен ғой», – деді Тұрар.

	Қолдың тобығы үлкен келсе, ол адам палуан. Жұтқыншақ тобықты болса... оған Тұрардың көзі жетпейді. Оның білетіні: осындай жұтқыншақтар күнгейліктерден жиі кездеседі.

	Ертарғынның созылмалы мойнына іштей күлген Тұрар бірте-бірте сазарды. Түнде бұл сәбидің қорегін жегенде кәдімгідей ойланған екен ғой.

	Задында тамақта гәп бар.

	Қазақ «Жалмауыз қатын – жұт» десе, қазақ әйелі қазанға назары түскен еркекке күледі. Қомағай – қызғаншақ та, мешкей – масыл. Бұл заманның мешкейі – сусамыр ішкіштер.

	Тұрар ойының осы арасына келгенде Ертарғын:

	– Аға, үш сом беріңізші! – деді.

	Тұрар желкесін қасыды. Артынша балдызына қабағын түйе қарады. Балдызы ұзын кірпіктерін жыпылықтатты.

	– Әй, сен неге үш сом жетпіс тиын сұрамайсың, – деді Тұрар.

	Ертарғын міңгірледі. Жездесі ішкі бөлмеге кіріп, көк ала қағаздың біреуін алып шықты.

	– Рақмет, аға! – деді Ертарғын.

	Ол енді ғана азанғылық ішуге кірісті, ішкені де қызық. Бутербродтың біреуін жейді де, шылымын тартады, тағы жейді, тағы тартады. Тұрар бозбаланың шылымды сәнге шегетінін біледі. Кезінде өзі де сөйтті. Бірақ мынадай ерсілікті көрген емес. Ол Ертарғынға:

	– Мәскеуден үйреніп келген өнерің осы ма, ей! – деп бір қойды.

	Жауап орнына Ертарғын темекінің түр-түрі туралы әңгіме айта бастады. «ВТ» – қоға, «Ява» – қиқым, «Флорида» – әтір дейме-ау, әйтеуір, шұбыратып барады. Тұрар:

	– Өзің қайсысын тартасың? – деп сұрады. Ертарғын:

	– Мен «Бородино» тартар едім, бірақ оның құтысы көріксіз. Сондықтан құтысы әшекейлісін іздеймін, – деп жауап қайырды.

	«Өзінің пәлесін қарашы!» – деді Тұрар ішінен.

	«Коробка» демейді, «құты» дейді.

	Ертарғынның алыстағы ауылда туып-өскені Тұрардың есіне түсті. Орысшаны тіптен бертінде үйреніпті. Енді бақса, бағанағы «ой-ла-дым, жейін», деп тілін бұралаңдатуы кәдімгі қиқарлық сияқты. Бұны орысша «кривляка» дейді. Осындай жастар осы күні көбейіп бара жатыр ма, қалай?

	Ертарғын Қамысбаев Мәскеуде бес жыл тұрды. Ол сабаққа құнтсыздығы үшін оқудан шығарылатынын сезгенде академиялық демалыс алды. Бірақ астанадан кетпеді. Біресе, жатақхананы, біресе жора-жолдастарын сағалап, қоянша із тасумен болды. Әке-шешесіне жазған хатында: «Айналайындар-ай, пейілдеріңе ризамын, күн санап білімімді жетілдірудемін», – деген сөзі алыстағы ауылға тарап кетті. Тұрардың әлі есінде, кейде қалааралық станциясынан қоңырау шылдырлайды:

	«Москвадан сіздің есебіңіз үшін сөйлесуге бола ма?»

	«Болады!».

	Осыдан кейін Ертарғын Күлпашпен ұзақ-ұзақ сөйлеседі. Кейде отыз минут уақыт алады. Екі-үш күннен кейін почта бөлімінің қағазы келгендей кәдімгідей сома болып шығады. Тұрар: «Інісі мен апасы не жайында мылжыңдасады, жаным-ау?» – деп жатырқай таңырқайды.

	Ертарғын Алматыға жылына екі-үш рет келіп жүрді. Ылғи аэропорттан телефон соғып: «Мен, қазір таксимен шығамын, дарбазаңнан күтіп ал!» – деп самбырлайды. Осындай келіс төртінші ретке айналғанда Тұрар әйелінен: «Бұл не, әдет пе, еркелік пе, кемтарлық па?» – деп сұрады. Күлпаш қапыда ағынан жарылды.

	«Ертарғынды жолдастары шығарып салады, жолға көк тиыны қалмайтыны сондықтан». Тұрар ашуланды:

	«Бұл не деген бейғамдық? Жолға ең болмаса екі-үш теңге қалдырмай ма? Жазатайым самолет жолда қонып қалса қайтеді?!». Ол шамалы кідірістеп, сөзін жалғады:

	«Ау өзіміз аэропорттан бес тиын төлеп автобуспен келеміз. Студенттің архитектордан артық болғаны ма?» Күлпаш жауабын орысша қайтарды: «Он мне брат. И все!» Тұрар осы тақылеттес сауапты енесінен де есітті.

	«Қайтейін, хатты «Айналайындар-ау» деп жазады. Алпыс екі тамырым түгелдей ииді. Пешенемізде қырық елу ашатұяқ бар еді. Бәрін сатып-суып болдық!...»

	Ертарғынның Алматыға келгеніне жылға жуық. Алты айдай киношылардың жатақханасында тұрды. Апасымен телефон арқылы сөйлескенде әйел боп сөйлесті. Апасын: «Привет, Елена!» – дейді, Тұрар:

	«Осы менің әйелім айласыз-ау. «Е» әрпіне неге жолайды? Егер «Соня» десе мен секем алмаймын», – деп ойлады.

	«Еленада» да жарыған айла жоқ: әйел даусына салудың орнына еркек дикторша самбырлап кетеді. Бұндайда Тұрар түк сезбегенсіп: «Еленаң қызтеке емес пе, әй?!» – деп сұрап қояды. Бұдан Күлпаш секем алса да, айылын жимайды.

	Тұрар өткенін оймен шолып отырғанда, телефон шылдыр етті. Артынша қоңыраулатып қоя берді.

	«Қалааралық қоңырау!». Тұрар трубканы алды.

	– Есенсіз бе?

	Тұрар енесінің даусын таныды.

	– Шүкір-ақ! – деп жауап қатты ол. Енесі Күлпашты, Ертарғынды сұрады, содан кейін самолетпен ұшатынын, Раушанды ала келетінін айтты. Сөзінің соңында рейсті қайталап:

	– Күтіп алсын! Күтіп! – деді.

	– Өзіңіз келе берсеңізші? – деді Тұрар.

	– Онда дарбазада күтіп тұрыңдар! Таксимен барамын! Таксимен! – деді енесі.

	«Сөзін қайталап айтатын әйел де болады екен-ау», – деп таңданды Тұрар.

	Ол Талғарын ертіп паркке барды. Баласын атқа қондырып, дөңгелекке отырғызып, ақырында айналма самолетке мініп ұшты. Жерге түскенде жүрегі лоблып, басы айналды. Жаңа ғана тасыған көңіл жүдеу тартты.

	Қайтарында ол қызыл мүйіске соқты. Шахмат ойындарын қызықтап тұрғанда шала таныс біреу иығынан түртті.

	Екеуі шахмат ойнай бастады. Талғар фигураларды ауыстырып, маза кетірді.

	– Өстіп те бала тәрбиелей ме екен?! – деді әріптесі.

	– Өсе келе өзі-ақ жуасиды, – деді Тұрар.

	– Әй, қайдам?!

	Тұрар Жапонияда мектепке барғанша баланың бетін қақпайтынын айтты.

	– Қай журналдан оқыдыңыз?

	Тұрар киношы балдызының аузынан естігенін айтты.

	– Мен сіздің балдызыңызды білемін, әріптес. Менің бойжеткен балдызыма қырыңдайды. «Мен Шоқан Уәлихановпын!» – деп соғады. Сөйлесе келсем, нағыз пустышка. Әркімнен естіген сөзін өзіне телиді. Менің балдызым соған кәдімгідей иланады!

	Әріптестің сөзін тыңдай отырып Бектасов жүріс жасады.

	– Ұстаған тас жүрілсін, – деді әріптесі.

	– Жүрісті қайтып алған адам опасыз болады, – деді Тұрар.

	Екеуі итжығыс түсе бастады. Ұтысты санаған шырпы көбейе берді. Әріптес түзге шығып келуге кеткенде:

	«Қазекеңнің ғұмыры ерегіспен өтеді», – деп ойлады Тұрар. «Ерегіс байытады, ерегіс кедейлендіреді. Ерегіс көтереді, ерегіс құлдилатады. Насырға шапқан істен қалыс қалғыш қулар пайда табады».

	Осы кезде Талғар: «Папа, пошли домой!» – деп Тұрардың қолынан тартты. Сәбидің сөзі қамшы болғандай, көрші әйел қарсы алдында отырған әріптесіне мұның жұбайын жамандай бастады. Бұрыннан шала таныс әйел. Тұрар тіксініп қалды.

	Әріптесі қайтып оралғанда Тұрар баласының ұйқысы келгенін, енді үйге қайтатынын айтты.

	– Амал қайсы?! – деді анау.

	Тұрар Бектасов ойланып келеді. «Шахматшы; «Амал который!» – дейді. Карта ойнаған қазақ: «Битому не спитсін!» олқысынып, «Битому не умется!» – дейді. Жорта сұлу сөз таңдайды! Ал орысша екі ауыз сөздің басын қоса алмайтын ауыл қазағы: «пока» дегенге машық. Солардың баршасы өздерін кәдімгідей білгіш санайды.

	Тұрар үйіне қас қарайғанда келді. Енесі есік алдында күтіп отыр екен. Раушан: «Папа», – деп тұра жүгірді. Бүгін сәскедегі уәдесі Тұрардың тарс есінен шығып кетіпті. Шахматтың қырсығы!

	Енесі шаптығып қоя берді. Тұрар кешірім сұрап, төртінші этаждағы пәтеріне ертіп кірді. Біраз жайғасқан соң енесі:

	– Немереміздің бетінен сүюді де ұмытып кетіппіз ғой! – деп Талғарды қолына алды.

	Әжік-күжік әңгіме. Одан әріге барыспады.

	Күлпаш түнгі сағат он екіде келді. Үй-ішіндегілер ұйықтап жатыр. Күлпаш жабуы қисайған қоспақтай қойқалақтап, бөлмелерді аралап шықты. Көп ұзамай балконға барып құса бастады.

	Тұрар естіп жатты. «Съемкалары сәтті болған-ау шамасы?!» – деп теріс айналды.

	Арада жарты сағат өткенде Ертарғын келді. Ол шамалы ысқыра әндетіп, асхананы тінтіді.

	Тұрар кәнігі әдеті бойынша таңертең жетіде тұрып, дүкеннен сүт әкелді. Сағат тоғызға жақындағанда ол:

	– Ау, қожайындар, тұрмайсыздар ма? – деді. Енесі:

	– Үйбай тұрайық! – деп жамбастай көтерілді.

	Төртпақ тарғыл қатын еді. Кемпір деуге кісі сенбейтіндей. Шашы дөңгелене дудырап, төбесіне түйіліп, келбетін жасартып тұр.

	Шай-пай ішіп болған соң, Тұрар диванға қисайып, газет оқи бастады. Одан журналға ауысты. Оның сыйлас драматургы да дәл өстеді. Бірақ ол газет-журналдың баршасына көз ілеспес жылдамдықпен қарап шығады. Тұрардың ондайға машығы жоқ. Машықтың қажеті де шамалы. «Задында аттыға еріп жаяудың таңы айрылар» болмауға керек, – деп ойлады ол. – Драматург, мың дегенмен, бізден алғыр. Бірақ біздің қолымыздан келгені оның қолынан келмейді. Келсе драматург болмайды.

	Екі мамандықты теңестіретін де осы жағы».

	«Мамандық» дегеннен шығады, киношылардың, артистердің, музыкашылардың өз ортасындағы салтына, қарым-қатынасына скульптурлар бір табан жақын. Зодчий болуды армандайтын архитектор олардан іргесін аулақ салады. Бірақ қауымның аты қауым. Араласпай тұра алмайсың.

	Осы аралас архитектор Бектасовты киношы қыз Күлпашқа үйлендірді.

	Тұрар өткенді еске түсіріп жатыр. Ол бұрынғы әйелімен ажырасқанда, оны емеурінмен де, ұсыныспен де үйлендіруші көбейіп кетті. «Аузы күйген үрлеп ішеді» демекші, кәрі бойдақ ыңғай бермеді.

	Оның таныс бір жас драматургі бар еді. Өзі домбыра да тартады, ән де салады. Сол әмбебап бір күні Тұрар Бектасовты қонаққа шақырды. Тост көтергенде:

	«Қазақтан шыққан зодчий үшін!» – деді. Архитектордың кәдімгідей көңілі көтерілді. Пендешілік қалған ба, жауап тостыда ол: «Қазақтан шыққан сері үшін» – деді. Анау: «Біздікі ширек серілік қой!» – деп пендешілікті жуып-шайып жіберді. Тұрар ішінен: «Мынауың нағыз зейінді жігіт қой!» – деп сүйсінді.

	Не керек, содан бастап аралас-құралас күшейді. Бір күні ол мұны шалғайдағы ауылға алып барды. Жол-жөнекей ел дәстүрін, ру үрдісін айтып, ауызға сөз салды.

	Ауылда немере ағасы тұрады екен. Сол үйдегі отырыста осы Күлпашпен танысты.

	Күлпаш ол кезде «аяқ-қолы балғадай» дейтін етшең нығыз қыз еді. Көз толыққа тояды да, ақыл ашаңды іздейді. Тұрар көзге сенді...

	Ол екі күннен кейін қайтты. Көп ұзамай Мәскеуге командировкаға кетті. Арада төрт-бес ай өткенде

	Индияға саяхат шекті. Сонымен, не керек, сол жылы ол Алматыда ұзақ тұрақтамады.

	Уақыт өтіп жатты. Бір күні Күлпаштан хат келді:

	«Сізден бала таптым, қыз бала. Өңіне қарап өзіңізді көргендей боламын да тұрамын».

	Тұрар Бектасов жауап қайырмады. Бір күні телеграмма келді. Күлпаш самолетпен ұшатынын хабарлапты.

	Тұрар, амал жоқ, үйіне әкеп түсірді. Шампан үстінде Күлпаш: «Если не признаете, уедем обратно!» – деді.

	Осы сөз жүректі ерітті. Сонымен, не керек, Тұрар Бектасов Күлпашқа үйленді.

	Ол той-думан жасаған жоқ. Тіпті ЗАГС-ке де барған жоқ. Талғар дүниеге келгеннен кейін ғана ресми қосақталды.

	Ұзақ ойдан серпілген Тұрар балконға шықты. Скверде жұрт ерсілі-қарсылы өтіп жатыр. Көбісі қыз, бозбала. Жарқылдап күледі. Тұрардың көңілінде қаяу.

	Оның еденге қарауға дәті шыдамады. «Осының бәрін бүлдірген Ертарғын, – деп ойлады ол. – Шаһар біреуге жұт, біреуге құт. Ертарғын құтаймай, жұтап қайтқан».

	Неге екені белгісіз, Тұрардың күйсандықта ойнағысы келіп кетті. Ол залға кіргенде алабажақ киінген Ертарғынды көрді. Шешесі бейне бір сәбидей құшақтайды. Бірақ анау құшағына сыймайды. Тұрар қарсы алдындағы орындыққа келіп отырды.

	Тұрардың есіне еріксіз түседі. Ертарғын сұқбат атаулыда: – «Я страдаю за мой народ!» – деп сөйлейді. Халықтың сол мияткері сегіз жасар сәбидің бес бояулы қаламсабын, әшекейлі блокнотын тартып алады. Шұлық екеш шұлыққа шейін алабажағын іздейді. Тұрар әшекейлі көйлек алудан тыйылды, – бәрібір балдызына бұйырады. «Бұл – қызтеке ме, немене пәле! – деп ойлады Тұрар. «Жаман иттің атын бөрібасар қояды» демекші, қайран есімді қор қылғанын қарашы.

	Тұрар қарайды, шешесі Ертарғынын құшағынан босатар емес. Жиырма бестегі баласын ол сәбидей еркелетеді. Тепсе темір үзетін шағы осы емес пе?!

	«Шіркін, дүние-ай!» – деп күрсінді Бектасов. Ол шамалы кідірістен кейін:

	– Ей, Ертарғын, сен ылғи апаңнан жарты сағат кеш келесің. Одан да қолтықтасып бірге келмейсің бе?! – деп күлді. Мылқаудың күлкісіндей үрейлі, сұсты еді.

	Күлпаш шаптықты:

	– Менімен бірге киноға баруға ерінесің!..

	– Сендерге сценарий жазып беретін драматургті қонаққа шақырғанда, саған: «Бармайсың деп киноға, байыңды кексе қинама!» – демеп пе еді?! Кино менің не теңім? Ол мынау Ертарғындарға лайық».

	– Опять Ертарғын! – деп Күлпаш тағы да шаптықты.

	«Көкайылдың нағыз өзі ғой!» – деп үрейленді Тұрар. Бейбақ архитектор-ау, өз теңінді ортаңнан неге іздемедің?» – дейтін адам болмады.

	Осы мезетте Раушан мен Талғар шекісіп қалды. Сегіздегі Раушан үш жасар інісіне «дурак» деп ұрсып жатыр.

	Тұрар сырлас жолдастарына: «Мен үшін үлкен бақыт – екі баламның шаң-шұң шекісуі», – деуші еді. Бұл жолы ол селт етпеді. Ешнәрсеге іші жылыр емес. Бауыры қара тасқа айналып бара жатқандай.

	Сәлден соң райынан қайтып: «Осы күні қайда барсаң алабажақтарға кезігесің, мүмкін, солардікі жөн де шығар?!» – деген екіұшты ойда қалды.





ЕКІНШІ ДАНА




	Қолы бос Шәукен Ноғайқұловты театрға шақырған. Оның бас режиссері Мақашбек Бердалин жуырда артистер сахараға шығатынын, өзі бастап баратынын айта келіп:

	– Сендей ақын арамызда жүрсе ажарымыз кіреді, – деген. Шәукен:

	– Жарайды. Серуендеп қайтайық, – деп келісті.

	Мақашбек жұлып алғандай:

	– Серуен емес, шер тарқатамыз! – деп көзін күлімдетті.

	Шәукен ішінен: «Көзінде күлкі. Ішіне шер қалай сыяды!» деп ойлады.

	Бердалиннің айтқан сахарасы – шалғайдағы Мойын-құм боп шықты. Артистер сәнді автобуспен келе жатты. Бердалин асфальт жолдың екі жағында жалтыраған күмбезге таңырқап, әрқайсысын бір нұсқайды. Тіптен жалтырақ біреуін көргенде ол:

	– Вот это да! Культура! – деген. Шәукен:

	– Әй, бұл цивилизация шығар? Оның да бертіндегі-сіне ұқсар? – деп сұрай қойды. Сұрауында мысқыл бар.

	Екеуінің ортасында Қатира отыр еді. Ол күліп жіберді.

	Жүре келе артистер әзілдесіп, бірін-бірі бүйірлеп, күтпеген ермек тудырған.

	– Сен – культура! – дейді әйел.

	– Сен – цивилизация! – дейді еркек.

	Манағы сүйсінген сөзінен ши шыққанын сезген Бердалин желкесін қасыды. «Өтірік айтсам, желкемнің шұқыры көрсің!» – деген сыңайда еді. Осыдан кейін ол тымырайып, ернін қымқырды. «Ішімдегіні тап!» – деп отыр. Оның ішін кім аралаған?! Шәукен оның қабақ қағысын біледі. Оның маңдайына сызық неден түскен? Әрине, қас қағудан! Неге қас қағады? Қызметі үлкенге наз тастайды. Қызметі кішіге шүйіледі. Көлденеңге көз қысатыны және бар. Соның бәрі маңдайға із салады. Ал, енді осыған сүйісуді қосыңыз. Қазақта «ауыз жаласқан кісілер» деген сөз бар. Бірақ «сүйіскен кісілер» деген сөз жоқ. Еркектің тіліне жармасқанды Шәукен бірінші рет осы Бердалиннен көрген. Енді ойласа, соның бәрі еліктеуден пайда болған қылық екен. Шәукен Ноғайқұлов: «Еліктеусіз өмір жоқ. Қайтсін, ептеп-септеп күн көреді-дағы!» – деп ойлады.

	Осы ойын ол кейін Мақашбек Бердалиннің өзіне айтқан.

	– Сен жобаға енді келдің. Горькийдің өзі: «Адамдар артист», – деген. – Біз, әлбетте, ұстаздан үйренеміз! – деді анау.

	Осыдан кейін Шәукен оның ыңғайына көше бастады.

	«Аталы сөзге арсыз тұрмас». Мынау Мақашбек Бердалиевич сонау Алексей Максимовичтің өзінен мысал келтірді-ау! Бірақ... Максим Горький артист адамдарды шенеп айтып еді, ал Мақашбек Бердалин оларды дәріптеп айтты-ау! Сонда, бұл өзі қалай?».

	Осы ойдың ұшығынан ол шыға алмады. Кейін совхоздарда ойын көрсеткен өнерпаздарға таңданумен болды. Актер табан астында артистке айналып, тақпақ, терме айтады. Қыза келе жаңылтпашқа шейін барады. Ал, Шәукен Ноғайқұлов өз өлеңдерін оқығанда, жұрт оны тыңдамайды. Неге? Артистің мысы басады.

	Шәукен Ноғайқұлов бірауық ұтымды ақынды ойлайды. Ол сахнаға шыққанда бірден ащы айғайға басып, жұрттың бетін аударып алады. Сосын дауысты өзгертіп, қолын қалқалап, өлеңін жеткізуге тырысады. Ал, егер өлеңінде нашар ұйқас, әлсіз сөз болса, тілін шайнай салады. Бәрінен де даурықпа мықты боп шығады. Бірақ оған Ноғайқұлов бара алмай жүрді. Осы жайды ол бір күні кеште Қатираға айтты. Үзіліс кезі еді. Шәукен оған:

	– Қатира қарындас! Нельзя ли для прогулок подальше выбрать закоулок?! – деген.

	Қатира басын шалқайтып, «ха-ха-ха-лап» күлді.

	Артынша:

	– Сіз Грибоедовтың «Горе от умасын» айтып тұрсыз ғой. Сіздің өзіңіз де Чацкий секілді адамсыз! – деген.

	Екеуі қол ұстасып ұзай бергенде, Бердалин жетіп келсін. Шамалы ентігеді!

	– Еркетотайды ортаға алып жүру ләзім! – дейді.

	Шәукен енді осынау Мақашбек Бердалин жайында ойлап келе жатты. Осы жігітті жас шағынан алғанда, осы адамды жұрт «алғыр» деп ойлайды. Соның растығы да мүмкін. Табан астында екінің бірінің аузына түспейтін «ләзім» деген сөзді қолданады. Бұны әдебиетте тұңғыш рет Ғали Орманов қолданып еді-ау?! Бірақ оны антұрған өзіне телиді.

	Өнер адамдарының арасына ауыспалы әзіл, әрине, жарасады. Бірақ оның орны бар. Ал, мынау Бердалин әркімнен естігенін, тіпті, құлағы шалғанын кәдеге асырады. Әлде бұл да «алғырлық» па?

	Кешке қонақтарға отардағы атақты шопанның қара шаңырағында қонақ асы берілген. Электр шамы киіз үйдің ішін самаладай жарық етеді. Төрде Бердалин отыр. Ноғайқұлов есік жаққа таман отырған. Осында келген совхоз директоры Бейімбетов:

	– Ау, Шәуке, бұныңыз қалай? Әлде келмей жатып бізге өкпеледіңіз бе? – деген.

	Шәукен ойнақы жауап қайырды.

	– Біз бұхараһи адамбыз. Төр – ежелден бастыққа ләзім!

	Бердалин де ойнақы сөз тапты:

	– Бұл өзі барып тұрған зат! Орнынан домкратпен сүйреп тұрғыза алмайсың!

	– Жоқ, ол болмайды, – деді директор. – Ертең біз ұятқа қаламыз.

	Ноғайқұлов жауап қатудың орнына жорта қисайды. Дастарханның шырқы бұзылатынын сезген Бердалин өзі кеп, оның қолынан тартты.

	– Жолдас ақын, төрге шық! Ноғайқұлов төрге шыққанда, анау:

	– Мендей бастықты қайдан табасың? Майлық-сулығы бірдей! – деп қырланды.

	Ноғайқұлов және де ойланып отыр. «Майлық-сулығы бірдей» дейді, ә? Бұл сөз қатынға айтылмаушы ма еді? Әлде Бердалин табан астында Америка ашты ма?

	Отырыстың ендігісі белгілі. Тост. Бейіл. Лебіз. Бірақ қаладағыдай көпе-көрнеу мақтау жоқ. Бердалиннің кіріспе сөзінен кейін артистің біреуі ғана:

	– Мені неге атамай кеттіңіз, жолдас бастық?! – деп ренжіген.

	Ноғайқұлов қалың ойда отырды. «Ауылдың алты ауызы» сияқты, екі жақтан да еті тірілер сөйлеп жатыр. Ноғайқұлов жөнді ұқпаған. Құлағы шулай ма, қалай? Мең-зең қалпы бар. Ол Бердалиннің сөзінің соңын шала-шарпы ұқты. «Бауырлар» дейме-ау, «қанымыз бір, жанымыз бір» дейме-ау, әйтеуір, төгілген шырайлы, шынайы сөз! Ноғайқұловтың есінде қалғаны Бердалин бокал толған шарапты шайқап, бәлкім, болмашы шашыратып, есік жаққа барған. Содан соң кәрі шопанның шоқша ақ сақалынан сүйген. Мәжілістің аяғы өлеңге айналғанда, ауыл адамының:



	– Артық байлық не керек,

	Ден сау болса болады-ай! –



	деген өлеңі Ноғайқұловтың есінде қалды.

	Ол таңданды. «Артық байлық не керек» дейді. Бұл не деген сөз, жаным-ау?! «Ден сау болса, болады-айы» және бар. Сірә, қарапайым жандардың өлеңі менен гөрі шыншыл да, терең болып жүрмесін?!» – деп отыр.

	Түнде көпке шейін ұйықтамай, дөңбекшіді. Таңертең жағы суалып шықты. Құдды тісі опырылған адамдай! Ол тіс жайында ойланды. О заманда Пьер жан Беранженің «Тіс туралы толғауы» неден шыққан? Бұл оған бұлыңғыр. Күні кеше өзбек драматургі Абдолла Каһһар «Ауру тіс» деген комедия жазды. Оның сыры бұған мәлім. Әлбетте, өмірде күйсегіштер көп. Оны драматург Каһһар тереңдетіп, қоғамның сыздаған сырқатын күйдірген. Қараңыз, тісте мән бар екен. Қазақ: «Жақсы аттың тісін қарама» дейді; адамға телігенде «аузы алты қарыс» деді. Қазақта: «отыз тістен шыққан сөз отыз рулы елге тарайды» деген бар. Содан шықса керек, «Сабаз тіс жармады» деген сүйсініс және бар. Қойшы әйтеуір, тістің өзі жатқан шежіре! Тіптен бертінде бір тентектің: «Сен неге әнді тістеніп саласың?!» – деп әншіні бастан салып жібергенін көзімен көрген адам осы күні тірі. Дәрігерлер: «тіс – тиірмен» деседі. Оған Ноғайқұлов өзінің жанынан: «бұғызында гәп бар» деп бір ауыз сөз қосқан.

	Көп ұзамай аудан орталығында екі мәрте спектакль қойылды. Пьесадан үзінді водевиль, скетч тәрізді нәрселер еді. Бұл жолы да Бердалин сахнаны кіріспе сөз сөйлеп аштырды. Ойын үстінде көрермендер кейде күлісіп, кейде өзара күбірлесіп, өз ыңғайын танытқан. Бұндайда Бердалин сахнаның шетіне шығып:

	– Кәне, жолдастар, қол шапалақтап жіберейік! – деп әзіл-оспақ араластырды.

	Жұрт, әрине қол соқты. Кейбір шалдуар балалар жер тепкілеп, ысқырып, залдың әңкі-тәңкісін шығарды. Ноғайқұлов болса, бірінші қатарда сазарып отыра берген. Әрине, о да қол шапалақтаған. Бірақ артына бұрылып қарамаған. Тәрбиелі адамның мінезі еді!

	Астанаға қайтар алдында олар жолшыбай бір совхозға аялдаған. Онда жолдамаға мөр бастырудан басқа жұмыс жоқ есепті еді. Бірақ автоклуб меңгерушісі аялдатты.

	– Біздің өнерпаздарымызды да көре кетіңіздер, – деген.

	Кешке қарай қонақтарға шағын спектакль көрсетілді. Ойнаушы үш-ақ адам. Мазмұны – фельетондық.

	Көк сақалды мосқал адам түнде кереуетте шымылдық құрып жатқан сауыншы қызды оятады. Қыз:

	– Орныңызды суытпай жата тұрыңыз, – деп тысқа шығып кетеді.

	Көк сақалды адам құлқын сәріге шейін тосып, ақырында, ұйықтап кетеді. Таңертең қой өріске өргенде, үйді көк теке солқылдатады. Сөйтсе, әлгі қыз текені белдеуге байлап қойған екен. Теке өрістен қалмауға тырысып, бақырады. Арқанды сүйретіп, қауқарсыз киіз үйді солқылдатады. Енді қыздың шешесі оянады. Ол ұйқылы көзін әрең ашып:

	– Үйбай, мына текені кім байлаған? Арық теке мейманға союға жарамайды ғой! – дейді.

	Сонда қызы үйге кіріп келіп:

	– Апа, бұл сасық теке шыбыштан дәметеді. Сосын қонаққа сойып берейін деп байлап қойған – мен, – дейді. Қыз оятқан шал шайға қарамай аттанбақ болады.

	Одан кейінгісі шырғалаң.

	Шәукен Ноғайқұлов түсінді. Оның облыстық газетте «Көк теке» деген фельетоны жарияланған. Осыдан бес жыл бұрын! Өзі де ұмыта бастаған фельетон енді алдынан шықты.

	Жұрт спектакльге мәз-мейрам боп шуылдасқан.

	Автоклуб меңгерушісі залдан:

	– Автор шықсын! Автор! – деп айқайлады.

	Ноғайқұлов орнынан қозғалмады. Жаман аты бізге қалады деп ойлаған Бердалин оның қолынан ұстап, қолтығынан сүйемелдеп, сахнаға шығарған.

	– Бізге осындай ойын керек! – деп айқайлады біреу залдан.

	Кешкі астың үстінде артистер мен артисткалардың әңгімесі «көк теке» үстінде болды. Еркектер:

	– Сен көк теке! – деп бірін-бірі мүйіздесті. Осы арада әңгімеге Қатира араласқан. Ол:

	– Көк текені көрдік. Шыбышы кім болады екен? – деп сықылықтады.

	Ернінің түгі бар келіншек еді. Күлкісі жасандылау шықты.

	Ноғайқұловқа тост келгенде, оған:

	– «Көк текені» таратып айтыңыз! – дескен.

	Шәукен Ноғайқұлов әдетінше тамағын қырнады. Бір-екі минут булығып тұрды. Содан кейін оқыстан шешіле, көсіле сөйлеп кетті.

	– Не деп сөйледі? – дейсіз ғой.

	Ол өзін драматург санамайтынын, бірақ, осы сапардан көп әсер алғанын айтқан. Бірте-бірте осы әсерін ежелгі грек драматургиясына апарып соқтырды. Бірақ оның біздің дәуірде кәдеге аспайтынын, әр заманның өз ұғымы, өз ділгерлігі, өз мөлшері болатынын айтты. Содан бүгінгі спектакльге, дұрысында, инсценировкаға соғып:

	– Көк текелердің өмірде бар екені рас. Бірақ мен драматург болсам, сахнаға және бір теке шығарар едім. Теке тіресте кімнің мықты екені байқалар еді. Шыбыш деген немене, тәйірі?! – деген.

	Өзі күлмейді. Көзінде сұс бар. Бірақ жұрт қыран-топан күліскен. Тегінде, комедия өзі күлмейтін адамнан туады. Онорэ де Бальзактың «Адамзат комедиясында» сыршыл суреткердің шерткен сыры жатады...

	* * *

	Астанада Шәукеннің ойынан «Көк теке» шықпай қойды. Кейде тіпті түсіне де енеді. Көзі қызарған көк теке маңырамай бақылдап, ұсқынсыз сурет елестетеді. Шырт ұйқыдан оянғанда Шәукен: «Бұл галлюцинация болмасын?!» – деп шошиды. Баяғыда біреу түнде жолаушылап келе жатқанда бақылдаған текеге кездеседі. Алдына өңгеріп, нәсілін ажыратпақ болғанда анау мақұлық:

	– Қалай, қолың толды ма? – депті-міс.

	Мұның, әрине, елес болуы мүмкін. Бірақ жолуашының жынданғаны рас.

	...Шәукен Ноғайқұлов пьеса жазған. Әлемдік әдебиеттен есінде қалған ситуацияларды, типтерді, характерлерді екшегенде өзінен өзі шошыған. «Сайып келгенде, бұл плагиатство ғой!» – деп ойлаған. Әрине, әдеби ұрлықпен де күн көруге болады. Бірақ күндердің күнінде ол әшкереленеді. «Мың күн баққан арықты бір күн ұрындырған өлтіреді», – деген сол!

	Шәукен: «Артық байлық не керек, ден сау болса болады-ай!» – деген өлеңді есіне түсірді. Дәрігерлер:

	«Денсаулық көңіл хошына байланысты», – деседі. Көңіл хошы көбінесе күлкіден көтеріледі. Ашулансаң басыңа қан тебеді. Содан миғұла боп кету де оңай. Ал, бірақ, тым ашуланбай жазсаң комедия тумайды. Ет пен терінің арасындағы желікке кім иланбақ?! «Сен күле ғой» дегенге кім күлмек?! Абай: «Жігіттер, ойын арзан, күлкі қымбат» дегенде күлкінің парасатын білген-ау? Бұлай болса, «Көк теке» – қыран-топан күлкі туғызуға керек. Бірақ залда күлкі көбейіп кетсе, актер мен актрисаның өзі сасқалақтайды. «Бұлар кімді әжуалап тұр?!» – деп ойлады.

	...Күндердің күнінде Шәукен Ноғайқұлов баяғы фельетонды күрделі пьесаға айналдырған. Бірақ атын әлі қойған жоқ. Неге? Тумай жатып перзентке қойылған есім жарасымды бола бермейді. Сен Тәттіқара дедің, оның шикіл сары боп шығуы және мүмкін. Перзентханада туманың қолына білезік салуда гәп бар. Туманың бәрі алғашқыда қызыл-шақат болады. Кейін реңін бірте-бірте өзгертеді. Әрине, пьесаның түсі қолда.

	«Қалай боясаң, солай боялып шыға келеді. Бірақ сәулет өнерінің заңы бойынша, бояудың өзі жұмыс жүйесінде өзгермек. «Бояуы қанық» деген бертіндегі сөз. Қалай қанық? Несімен қанық? Оны суреткердің іші біледі. Шығармадағы кейіпкерлер немесе мезгілдер; күнестер мен көлеңкелер, яки болмаса ой мен қиялдың, сана мен сезімнің түйісуі, қойшы, әйтеуір, осы тәрізді бір нәрсе есім тудырады. Осындай есімнен кейін шығарма әрине, қайта сапырылыстырылады. Сапырылыстыру қопырсыған қағазға әкеп соқтырады. Ноғайқұловтың жыртып тастайтыны – осындай алғашқы нұсқалар.

	Қойылмаған есім Шәукеннің көңілін ала-қаржақ етеді. Кейде неше түрлі балама ойлап, тұрақтамай, басын шайқайды. Бұндайда әйел дәу денесімен одырая қарайды. Буфетші әйел еді. Бірақ өзін драматург күйеуінен мәдениетті санайды. Адамға одырая қараудың өзі нағыз мәдениетсіздік екенін білмейді. Егер осы әйел өзін күйеуінен зерек санаса, күйеуі шамданбас еді. Неге десеңіз, «Бастықтардан гөрі буфетке жақын жүрейік» деген мәтелді ол біледі. Кейде тіпті, күледі. Кімге күледі? Оны айтпайды. Өмірде өзіне өзі күлетін адам болады. Оның ішін ақтару үшін сондай адам боп жаратылуға керек.

	Бір күні ол пьесаның ұзын-ырғасын еске түсіріп, есім екшеп отырғанда машинистка Галя телефон соқты.

	– Ағай, қолжазбаңыздың беті шатысып кетіпті.

	Арасы жалғанбайды, – деген.

	Шәукен барғанда қопырсыған қолжазбасын көрді. Орта шенінде «А», «Б», «В», «Г», «Ж», деп келетін қыстырма беттер бар еді. Сол беттерге келгенде, құдды біреу шашып жібергендей әсер алды. Шәукен әрең жалғады. Бірақ машинистканың басқан беттері іске аспай қалды. «Бұған басымды қатырғанша қайтадан бастырайын», – деп түйді ол.

	Шатасқан беттер үйіне жеткенше ойынан шықпай қойған. Троллейбус селкілдеткенде көз алдына қисық-қыңыр әріптер елестейді. Егер цифрмен номерлегенде қырсық жабыспайтын еді. Қай-қайдағы әріптерге қайдан барды? Осы әріптерімді есім еткен бір фильм бар еді. Әлде содан жұқты ма екен? Бұл кино дегеннің өзі жұртты желіктіргіш! Одан шыққан жастар экраннан көргеніне еліктеп, бірін-бірі бүйірлейді; немесе жалған күліседі.

	Күлкісі құрысыншы, шынтуайтқа келгенде кино-фильм шығаратын мекеменің Шәукен Ноғайқұловқа:

	«Бізге сценарий жазып бермейсіз бе?» – деген құлаққағысы бар. Кино сырына шала Ноғайқұлов:

	«Пьесамның екінші данасын бір көрсетіп алайын», – деп ойлаған. Шындап келгенде киноның өзі екінші дана ғой. Пьесаның екінші данасын ұнатса, содан арғысын пешенеден көреді ғой.

	Сол күні түнде ол түс көрді. Түсіне тасбақа енген. Мойнын сауытынан шығарады да, қайтадан тыға қояды. Шамасы сұр жылан шап ете қалады деп қорқады-ау! Қайтсін, әр мақұлыққа жан сақтау керек. Бір уақытта аспаннан бүркіт қалықтап келе жатты. Ол төніп келді де, қайта көтерілді. Шамасы, тасбақаны менсінбесе керек. Неге? Әнжімді бүркіт тасбақаның ірісін таңдайды. Ұсағын менсінбейді...

	Шәукен шошып оянған. Өзі бастығырылып, терлеп қалыпты. Есін жинаған соң өзіне-өзі күлді. Ертегі-аңызда: «Осы мақұлық о баста адам екен; таразыдан жеген соң тасбақаға айналып кетіпті-міс», – деседі.

	Ертеңіне Ноғайқұлов пьесасына «Көк теке» деп ат қойды. Енді есімге орай шығарманы бастан-аяқ қайта жазып шығу керек.

	Әрине, ол қайта жазды. Қанша күн отырғаны мәлім емес. Әйтеуір, өлдім-талдым деп пьесаны бітірді-ау! Прозаик болса, «уһ!» деп белгі қояр еді. Публицист болса, «Ура!» дер еді. Ноғайқұлоа оған бармай, үш нүкте қоюмен тынды.

	Үш нүктенің сырын Ноғайқұловтың өзі ғана біледі.

	Алексей Островский бір пьесасының он жеті нұсқасын жасаған. Шәукен Ноғайқұлов болса: «Жент жеген адамның сөктің қалай екшелгенімен жұмысы жоқ», – деп ойлайды.

	Шәукен Ноғайқұловтың пайымдауынша драматург болу – түлкі болу деген сөз. Оған осы жағы жетіспейді. Немесе осы жанрдың қырын-сырын ол бір кісідей зерттеген. Сонымен, Ноғайқұлов: «Көк текенің» мүйізін қақпай тынбауға бел байлады. Бірақ тоқал теке кімге дәрі?! Адамды құлағынан ұстауға болады, мұрнынан ұстауға болмайды. Текенің ұсталатын жері мүйіз! Сол мүйіз насыбай шақшаға айналса, шақшаның өзін пьеса ету керек. Дардай бір драматург: «Насыбай жарғақта қаншама береке бар?!» – деп тамсанған. Оллаһи, пьесасы сахнадан орын алған? Әрине, орын тебе алған жоқ. Бірақ қайсы пьеса баянды орын теуіп жатыр.

	Осындай ойдан кейін Шәукен Ноғайқұловтың пьесасы өзгеріп шықты. Бірақ бұрынғы қаңқасы сақталды. Енді сахнада шыбыш маңырайтын болды. Теке бұрынғыша бақылдайды. Тек оның кескіні өзгерген. Ноғайқұлов көз алдына ойнайтын актерді елестеткен. Оның мұрны текенің тұмсығындай қоңқақ, беті – құдды илеген терідей көгілдір болуға керек. Әрине, опа мен бояу осы кескінге келтіреді. Енді оның даусы қандай? Әлбетте, мақұлықтың емес, адамның даусы! Қарау адам ән сала алмайды. Ән салса үні жарықшақтанып, тұншығады. Құдды, сүйек жұтып, қақалған адамға ұқсамақ. Әрине, оның желкесінен ұру ләзім. Баяғы «ләзім» дәл осы араға келеді. Тіпті, қатып кетеді!

	Көп күнгі күдікті, үмітті, уанышты күйзелістен кейін Ноғайқұлов жаңадан персонаж қосты. Әдебиеттің заңы бойынша әр нәрсеге контраст керек. Физика тілінде бұны: «сопротивление материалов» дейді. Олай болса, текені жапа-жалғыз ойнату – ең оңай тәсіл. Бұл, баяғы, «құдаңды кемітуге шіркін дерсің!» – деген ауылдың әзілінен аспайды. Демек, сәл-пәл символ қосу керек екен. Ноғайқұлов әрі ойланып, бері ойланып сахнаға тарлан бозды шығаруға ұйғарды. Несі бар, «Біржан-Сара» операсының өзінде Біржан аттың үстінде тұрып ән шырқайды. Башқұрттың операсында ақбоз ат көлдің астына түсіп кетеді. Театр тірі жылқыны аяса, ағаш ат жасар! Ағаштан нендей мүсін жасалмаған?! Ұстаның шеберлігі де сараптан өтеді!

	Осылайша Ноғайқұлов пьесаға тарлан бозды кіргізді. Бірақ оның қиялында текті жылқы сахнада ойнамаған. Неге? Текеде мүйіз бар, жылқыда жоқ, екеуі сүзіспейді. Шәукен «Қияли суретім босқа кетпесін» деп өлең шығарды.



	Мен тағдырға өкпелемен,

	Бақасымды басындырған.

	Сүзіспейді көк текемен,

	Бәйге тарлан ашындырсаң...



	Осы шумақты ол пьесасына эпиграф етіп қойды да, түпнұсқаны театрға апарып өткізді.

	Ол қайтып келе жатқанда Қатираға кездескен. Қатира:

	– Сіз пьесаңызды талқыға салдырыңыз. Бірақ өзіңіз оқысаңыз құлайсыз! – деген.

	– Неге? – деп сұрады Шәукен.

	– Сіз тіліңізді шайнап сөйлейсіз. Сосын жұрт ойыңызды ұқпай қалады, – деді Қатира.

	Актрисаның сөзінің жаны бар. Қолдан келсе әр сөзді шегелеп сөйлегенге не жетсін, шіркін?! Бірақ тілдің аты тіл! Орамалмен бұрауға ол келмейді. Осы сырын ол осы арада Қатираға айтқан.

	Қатира күтпеген қылық көрсетті. Ол қылмыңдап, дауыстың суретін елестетті. Шәукен көрнеу қызығып тұр. Бірақ ол байсалды оқиғаны ойлады. Василий Капнистің «Жалақор» деген комедиясын еске түсірді. Сонда соттың хатшысы өзінің табиғи даусын құбылтып оқып, айыпкерді құтқарып еді-ау?! Демек, о заманнан бері дауыста гәп бар екен.

	Оның осы ойын сезгендей, Қатира дауыс туралы әңгіме шертіп еді. Шәукен салғырт тыңдады. Неге? Ол:

	«Әркім өзінің табиғи үнін сақтауға керек» деп ойлайды. Тілін бұрап, қоразданатындарды суқаны сүймейді. Жасанды шешендікке жыны келеді.

	Қатирамен қоштасқаннан кейін Шәукен оның сөзінің ұзын-ырғасын ойынан өткізді. «Бердалин ант-су ішерде даусын дірілдетеді», – деді-ау! «Мен сізді өзіңізден гөрі жақсы түсінемін», – деді-ау!

	Соңғы сөз Шәукеннің көңілінен шықпай қойды. Актрисаның сөзінде шындық бар. Шәукеннің өзі де өзінен гөрі өзгелерді терең түсінеді. Ол осы Қатирамен кездескен сайын көңілінде бір діт тұрады. Оны Қатира да сезеді. Бірақ сезбегенсиді. Неге? Атақты адамды әуре етудің өзіндік ләззаты бар.

	Енді ойласа Шәукеннің таба алмай жүргені осы Қатираның өз образы екен. Шәукен: «Театрдың тотайынан мен сауыншы қыз жасайын», – деп түйді.

	Арада белгілі уақыт өткенде Шәукен Ноғайқұлов Қатираға арнап, қолжазбасын қайта бастырмақ болды. Галяға баруға жүрегі дауаламай басқа машинистка іздеді. Астанада машинистка ұшпайды. Бұл күнде жұрттың бәрі жазғыш. Қайда барсаң жұмысбасты әйелді көресің. Машинка басуға машықтанған еркек қазақта жоқ. Бұл жақсы ма, жаман ба, оған Шәукеннің көзі жетпейді.

	Оның ойына әлдеқалай Жорж Сименон түскен. Екі жүзден астам роман жазған ол: «Машинкаға басып тырсылдатсаң, заманның ағымына сай келеді», – деді-ау! Сонда жазушылық фабрикаға ұқсап кетпей ме?! Сол Сименонның өзі Лев Толстойдың «Қожайын мен қызметкер» атты әңгімесіне ғашық болған. Ендеше, құдды Толстойша саусақ жауыр болмаған жазу – жабыға жапқан жалпошқа барабар... Ерқашты болған жазушы арзан жарысқа қосылмайды.

	...Шәукен Ноғайқұлов қолжазбасын басқа бір кексе машинисткаға берген. Бірақ одан да жолы болмады. Екінші дана баяғыша қаратаңдақ боп шықты. Құдды, бір қаскөй қара күйе жағып кеткендей! Бұл неліктен? Шәукеннің алдынан қара мысық кесіп өткен жоқ еді ғой...

	Осы күдігін ол бір күні Қатираға айтқан. Қатира:

	– Кексе қатынның ұстамалы ауруы бар. Копировканы теріс салуы да мүмкін, – деген.

	Осы күні бірін-бірі ұнатпаған адам: «Оның қояншығы бар», – дей салады. Әсіресе, театр маңындағы әйелдердің сөзіне сенуге болмайды.

	Шәукеннің есіне ертедегі бір оқиға түсті. Ол Қаратаудағы қорғасын кенінде экспедитор боп істеп жүргенде жергілікті жұрт астанадан келген артистердің ойынына қырылып қалған. Билет жетпеген соң біреулер жазғы клубтың есігін төмпештеп, сирағы ұзындар дуалдан қарғып, әлек салған. Шәукен оған таңданған жоқ-ты. Бірақ оның есесіне ол кейін таңырқады. Өзі үстіне кіруге батпайтын үлкен бастық бір артистканы машинасына отырғызып, ұзатып салған. Оның әйелі етегінен тартып, жанжал шығарғаны Шәукеннің есінде.

	Сол артистка осынау Қатира сияқты болды ма екен, кім білсін?

	Осынау Қатира Мақашбек Бердалиннен дарынды. Сөйте тұра ол оған бағынады. Ноғайқұлов ішінен күлді. Шіркін, билік не істетпейді?! Шәукен Ноғайқұлов патша заманындағы крепостной театрдың қырын, сырын біледі. Князь Шереметьев актрисалармен қалайша қарым-қатынас жасаған?! Князь Орлов үзіліс кезінде актрисасының шашынан қалай сүйреген? Ашынған актрисалар өз заманының құпиясын қалай жеткізген?!

	Баяғы білгіштер пьеса жазғанда ойнайтын актер мен актрисаны көз алдына елестеткен. Оқиға, қаракет, қақтығыстың қабатында дененің қимылы, көздің құбылысы, қабақтың қағысы образды күшейтеді. Шәукеннің ойынша басты рольді Бердалиннің өзі ойнап шығар еді. Бірақ ол оған барар ма екен? Қарамағындағы біреуге тапсырады ғой.

	Бір күні Ноғайқұлов Бердалинге барған. Ол бір жаққа жүргелі отыр екен. Күтіп отырған шоферге мұрнының астынан сөйлеп, сөзін өзгеге естірмеді. Оның есесіне ол Шәукенге бұрылып:

	– Әй, сен «жолаушының кешіккенінен сүйін» дегенді білесің ғой. Табаныңды тоздырып неге келе бересің? Неужели, алты айға шыдамайсың?! – деген.

	Баяғыда бір өзбек: «Поезд кетсе кете берсін, шіптасы шонтайымда», – деген екен. Сол есіне түскенде Шәукен өзінің блокнотын ашып қарады. Театрға тапсырған пьесаның тіркелген номеріне көз салды. Сосын:

	«Тұздый құрыдым ғой!» деп насаттанды.

	Ол өз жұмысымен боп жүре берген. Енді ылғи өлең жазады. Бірі басылса, бірі басылмайды. Бұл күнде ақын көп. Бәрі баспасөзден дәметеді. Бір күні Бердалин ақыл айтқан.

	– Қандай ақыл? – дейсіз ғой.

	Ол Шәукен Ноғайқұловқа ақындықтың табиғатын түсіндірген. Несі бар, өзін-өзі түсінбейтін адамдар болады. Бердалиндікі бұрыс та шығар. Ноғайқұловтың көңіліне қонғаны: «Сен Мәскеуге барып, өлеңдеріңді орысша шығарт. Провинция астаналық маркаға қарайды», – деген сөз.

	Бердалиндікі – даусыз шындық. Бірақ ең әуелі орысшаға аудартып, содан кейін қазақша нұсқалайтын ақындарды Ноғайқұлов біледі. Задында, ұлттық ақынның өзге тілге құнарлы аударылмайтынын және біледі. Пушкин сондай! Абай да сондай! Дегенмен, Шәукен Ноғайқұлов бағын сынамақ болып, астанаға әзірленген.

	...Арада алты ай, бәлкім, одан да көп уақыт өткен.

	«Жүйкеме тиеді», – деп сағат тақпайтын Шәукен уақытты пайымдай бермейді. Ол қазақта бірінші күн дүйсенбі екенін біледі. Бұл сөздің төркіні фарсыдан шыққанын, оның «дүсәмбі» деген сөз екенін және біледі. Фарсыда аптаның басы сенбіден басталады. Жұма – «жиналыс» деген сөз. Орыстан неміске ауысқан сөздерді логика танытады. «Драинның» «двадан» айырмашылығы шамалы-ақ. Жалпы немісте ежелгіден ауысқан ата тіл аз деседі, кім білсін?! Бірақ болмады. Ақынға тіл білу керек, әрине! Бірақ тілдің бір өзінен образ тумайды. Қайта тіл мен жаққа сүйенуші әдебиетті жүдетеді. Ал, драматургияның тілі тіптен басқа. Осы күнгі пьесалар – кәдімгі очерк. Бұндай пьесалар, мәселен, көк текенің кескінін көрсетудің орнына оның маңызын шағады. «Теке – өндіргіш күш» – деуден тайынбайды. Әрине, ондай теке, әдебиет тілінде, текешар, сахнада байыз таппайды. Сайып келгенде, мемлекет үшін қып-қызыл шығын! Шығасы да емес, шығын!

	...Бір күні Шәукеннің үйіне Мойынқұмнан баяғы автоклуб меңгерушісі келген. Мәдениеттің аты мәдениет. Алыстағы ауылдан келген анау:

	– Қалаңыздың театрын көрейік! – деген.

	«Бір көрген біліс, екі көрген таныс». Шәукен қонақтың меселін қайтармады. Екеуі театрға барсын. Шамалы кешігіп барған. «Мүйізді мал» деген спектакль жүріп жатыр екен.

	Әдеттегіден тыс, сахнада бес-ақ адам ойнайды.

	Олар да әртүрлі. Екі теке сүзіседі. Екеуінің де мүйізі бар. Әрине, ағаштан! Біреуінің мұрыны – текеге телігенде, тұмсығы – қолағаштай. Шәукен:

	«Мефистофель қайдан келіп қалды?!» – деп таңырқады. Мосқал адамды төсектен дәмелендіріп кеткен сауыншы қызды Қатира ойнаған. Ол шымылдық

	жабыларда:

	– Автор шықсын! – деп айқайлады.

	Бірақ автор шыға қоймады. Сосын Қатира залда, бірінші қатарда отыран Бердалинді сахнаға сүйемелдеп шығарды.

	Автор дегені – Мақашбек Бердалин! Ол ойнаушылардың бәрін құттықтап, шетінен сүйіп өтті. Бұнда тұрған сөкеттік жоқ, әрине! Шәукеннің таң қалғаны – автордың түрпеті. Бойы кішірейіп кеткендей. Өзі судан шыққан балапандай, құты қашып тұр. Жайшылықтағы көк беті қараяды. Құдды, қара бояу! Шәукен Ноғайқұлов аң-таң болды. «Мынаның неге құты қашады? Болдым-толдым деп тасығаны ма, жоқ әлде жасығаны ма?!» – деп ойлайды. Артынша: «Ұйқасқан сөз аузыма қалай түсті? Осынау Бердалинге еліктеп жүрмейін?!» – деп шошыды.

	Шымылдық жабылып, жұрт тарқаса бастағанда, автоклубшы:

	– Шәуке, мынау біздің совхозда да қойылып жүрген «Көк теке» ғой. Тек аты ғана өзгерген, – деді.

	Театрдан шыға берісте Шәукен баяғы Галяға ұшырасқан. Бас изеп өте беріп еді, анау оны тоқтатты.

	– Ағай, менің сізге жаным ашиды! – деген. Шәукен оған былайша жауап қайырды:

	– Осы жасқа шейін мені ешкім мүсіркеп көрген емес! Ол жүре бергенде, Галя және аялдатты.

	Осыдан кейін ол «Мүйізді мал» пьесасы жайында өзінің көңіліне күдік оралғанын айтты.

	– Қандай күдік? – дейсіз ғой?

	Ол, әрине, «көк теке» мен «мүйізді малдың айырмашылығын білмейді. Тіптен, ол «мүйізді мал» деген сөз қазақша деп те ойлайды. Сондықтан да ол бір сырды байқамай ашты.

	Ол Шәукен ағайдың пьесасын былтыр Мақашбек ағайдың оқығанын, әріппен таңбалаған беттерге келгенде қолы қалтырап, шашып жібергенін айтқан.

	Шәукен:

	– Бұны бұрын неге айтпадың, қарағым? – деп сұрады.

	Галя жауап қайырмады. Шәукен шүйіліп, сұрағын қайталағанда, анау:

	– Қояншық мінезді айтуға ұялып едім! – деп, ағынан жарылған...

	Алыстағы ауылдан келген кісіні Шәукен вокзалға шығарып салды. «Ауылыңа айта барсын», – деген еді. Анау «тоқым қағар» жасауға шақырғанда, бұл буфетке ертіп барды. Дәу шыны шарапты аштырған. Маңдайының терін сүртіп жатып:

	– Уһ! Жүйке-тамырым саябырлады-ау! – деді. Осыдан кейін ол нақұрыс адамдай жалғыз күлген.

	Оның себебін ауыл адамы қайдан білсін?! Ол Шәукенге күдірейе қарады. Бұның себебін Шәукен Ноғайқұлов түсіне қойды. Ол оқыс қылықтың тігісін жатқызбақ боп «Мүйізді малға» қайта оралды. Бірақ тоқетерін айтуға аузы бармай, орағыта сөйлеп отырды. Бірауық өзінің ішіндегі күдігін аршымақшы да еді. Ол драматургияның өте-мөте қиын жанр екенін, оны Лев Толстойдың өзі айтқанын, орыстың ұлы сыншысы Виссарион Белинский алғашқы қадамын «Дмитрий Калинин» деген пьеса жазудан бастағанын, бірақ, одан түк те шығара алмағанын әңгімелеген. Ақырында:

	– Әлемдік жазушының көкесі Бальзактай-ақ болар. Ол өмірінде жалғыз пьеса жазып, шығара алмай қойған, – деді.

	Бұл сөздердің астарын ана кісі түсінбеген. Ол «Көк текеге» байланысты әңгіме айтып кетті. Ноғайқұлов жөнді тыңдамады. Бірақ ананың сөз саптауы оның есінде қалды. Қай-қайдағы мақал-мәтелді үйіп-төгеді. Ақырында ол:

	– «Қышыған жерден қол кетпес». Өзіміз «Көк текені» қаз-қалпында қоя береміз. Ал, «Мүйізді малыңа» өзім жөнді түсінбедім, – деген.

	Шәукен оның арқасынан қақты. Оқымысты адам, әрине, шамданар еді. Анау оған кәдімгідей мәз болды. Шәукен Ноғайқұлов:

	– «Қышыған жерден қол кетпес» дедіңіз, ә? Бұл астанада біздің аузымызға түспейтін сөз! – деп сүйсінді.

	Біраздан кейін:

	– Сізге мен ағымнан жарылайын. Астанадағы «Мүйізді мал» – ауылдағы «Көк текенің» екінші данасы. Ал, екінші дана, мың дегенмен, бірінші данадай болмайды, – деп орнынан қозғалды.

	– Хат жазысып тұрайық! – дейді ауылдық мәдениетші. Әлбетте, хат та ғанибет. Егер кейінгіге сақталса!..





АЛҒЫРДЫҢ ТАМЫРЫ




	Бұл ел түгелге жуық қысы-жазы көшіп-қонып жүр-ген-ді. Қыста Үшкөкшенің құмын қыстаса, жазда Қаратаудың бөктерін жайлайды. Осы елде орташа шаруасы бар Бөрбек «Тыраш» атанған. Неге? Шамасына қарамай меймандос екен. Шақырмаған үйдің есігін ашпайды екен. Және үстіне қылау түсірмейді дейді. Төс қалтасынан айнасы түспейді дейді. Тісін шұқитын арша әмсе әмиянында жүреді дейді. Тыраштың аты тыраш. О да өзінше өзгелерді жақтырмайды. Өзгелер оған бірдеңе десе, бұл «хық» деп теріс қарайды. Тегінде, көшпелі ел біреуге қосымша ат қоюға әуес. Атқамінер «имансыз» атанса, оның қасында жантайып жатушыны «жансыз» деседі. Денесі нығыз еркекті «нағыз би» десе, имиген адамды «сүбдий» атандырады.

	Осылайша, Бөрбек ала-құла жұрттың арасында тіршілік құрып жүрген. Бір жылы ол күнгейдегі нағашысынан көтерем күрең жабағы сұрап әкелді.

	Ыңыршағы айналған құлын кезінде оны бір сыншы:

	– Мынау құлын тұлпардың тұяғы, – деген.

	Сыншының сөзін құлағынан асыра тыңдаған Бөрбек құлынның текті екенін кейін білді. Оған шейін ол құлынның түсі бірте-бірте өзгергенін байқады. Күрең жабағы қызыл құлын болды. Ол диланып, түлегенде қызыл қоңыр тартты. Содан бара-бара қара көк болды. Ақырында, ал қара көк болып шыға келді. Оның маңдайы қасқа еді. Құнан кезінде бірінші рет бәйгеден келген. Түптартуда тұрғандар: «Маңдайы жарқ ете қалды!» – дескен. Содан ол «көк қасқа» атанды. Осы атау Бөрбекке телінген. Ол бір жүйрік жылқының арқасында «Бөрбек бай» атанды.

	Осылайша ол дәуірлеп келе жатқанда, бір жылы қыста жұт боп, Бөрбек байдың аша-тұяғы қырылып қалды. Жұт деуге де келмей ме, қалай? Наурызда тауға көшіп келе жатқанда боран соғып, аяғы сұрапылға айналып, уақ мал жатқан жерінде қырылды. Сұрапыл ашылғанда, Бөрбек бай үйдің іргесінде киіз жалмап тұрған қара ешкіні көрді. «Аулың сенің белде еді, әриайдай, қара ешкінің мүйізі қарағайдай!» деген осы! Бөрбек бай енді, әрине, жай Бөрбек ешкіні мүйізінен ұстап, ішке кіргізді. Бөрбектің әйелі Бәтжан:

	– Сорлы-ау, үркердей тұяқты байдың қойына қосып нең бар еді?! Үйге қамағанда, тым құрыса қақ жартысы аман қалатын еді! – деп, шаптықты. Көп ұзамай: «Үй-үй, көзімізді кімге сатамыз?!» – деп, қара ешкінің мүйізіне жармасты. Бөрбек:

	– Қатын, сен жылама, «Бай – бір жұттық» деген осы. Менен он есе байлар да малының орнын сипап қалды. Мен соған шүкіршілік қыламын! – деп, әйеліне уаныш айтып кетті.

	Сол наурызда жалпақ ел жұтаған. Шашылған дәулеттің орнын толтырмақ боп, әркім әртүрлі әрекет жасай бастады. Біреулер жекжат сағалады, біреулер ағайыннан жылу жинады. Енді біреулер қалаға ауды. Шаруаның иіс алмас момыны сол қалаға тұз тасып күнелтті. Бөрбек болса, Айуантөбенің түбіндегі ата-бабасының тамына кеп, орналасты.

	Баяғыда оның бабасы диқан болған. Бір бұлақтың бойына көк егін егіп, күн көрген. Соғымды көшпелі байлардан алған. Сол бұлақтың көзі бұл күнде көміліп қалыпты. Бөрбек қаншама тырбанса да арши алмады. Ақырында, шидің түбінен құдық қазды. Бұл да ата-бабадан қалған үрдіс. «Су шықпаса шиге бар» деген мәтел! Бөрбектің енді үш уанышы бар. Бірі – сұрапылға бой бермейтін там. Екіншісі – қара ешкі. Үшіншісі – көк қасқа. Бәйге атты, әрине, сатып жіберуге болады. Бірақ оны өткізу үшін араға белгілі уақыт салуға керек. Шаруасы күйзелген елде жүйрікке ділгерлік жоғын ол біледі. Бір қыдыру дилы ел – сонау күнгейге апарса, «көк қасқаның» бәйге аты екенін ең әуелі таныту керек. Танытса, тағы пәле! Күштілері «Тұлпар түбін табады» деп тартып алады.

	Жазғұтырым шақ еді. Қыстан қалған түймеш таусылған. Оңашада өмір сүрген ерлі-зайыпты екеу қызылсырап жүрді. Бір күні насыбай атып, елтіп жатқан Бөрбек:

	– Таптым, таптым! – деп орнынан атып тұрды.

	Ертеңіне азанда ол тырна сүйретіп әкелді. Бәтжан одан:

	– Мынауың бауыздалған. Қалай қолға түсірдің?! – деп сұрады.

	Бөрбек тырнаның түнде өзеннен балық аулайтынын, ағысқа қарсы жүзген әккі аңшы бақанмен ұрып алатынын айтып өтті де:

	– Қатын, мен енді дуадаққа ауыз саламын! – деп қырланды.

	Сол күні түстікке тырнаның етін жеп болғанда, Бөрбек әмиянынан арша алып:

	– Тыраш тырна уызында жарымаған. Тарамыс еті тісімнің арасына тұрып қалыпты, – деп сопақ басын кекжитті.

	«Уызында жарымаған» дейді. Құста сүт болмайтынын Бөрбек қайдан білсін?! Тырна бұл атыраптың үстінен көктемде және күзде «тырулап» өтеді. Ауа жарып, жол бастайтын көсемнің қанаты талғанда, көшті екінші көсемі бастайды. Оның да қанаты талғанда өзен жағасына қонады. Бөрбектің ұстап әкелгені – сол көсемі болуы да кәдік.

	«Задында, тырнаның тілі тамаша!» деп ойлады Бөрбек. «Қайыр қош!» деп тыраулағанда тұла бойың шымырлайды. Қазақтың тырнаның етін жемейтіні сондықтан ба, қайдам?

	Біраздан кейін ол: «Жоқ, тырнаның етін жеуге болады екен. Құстың тасбақасы тырнадан басқа!» – деп өзіне жұбаныш айтты.

	Осыдан кейін құс атаулы қолға түспеді. Некен-саяқ дуадақ кездеседі. Бірақ оны атып алу үшін мылтық керек. Мылтық болған күннің өзінде түйені тасалап жақындамасаң, атқызбайды. Бірқазанды ұшқанынша тыз етпе ұшқыр атпен ұрып алуға болады. Бірақ оқтай ұшқыр ат бұл күнде жоқ. Мекиен кекілік тауда жұпталып екеу-екеуден жүреді. Біреуі жазатайым оққа ұшса, екіншісі жұбайын қимай, құдды аққуға ұқсап, аспанда айнала ұшады. Шүрегей кекілік жұмыртқасын, әдетте ақ тасқа салады. Оны іздеу, әрине, оңай. Бірақ оған ауыз жарымайды. Торғайдың жұмыртқасы одан да қораш. Бір келкі тәуірі – бұлдырықтың жұмыртқасы.

	Сары бауыр мен қара бауыр екі түрлі. Оны ажыратушы осы күні жоққа тән. Қаз – қайық қайырлайтын жерге, борыққа жұмыртқаласа, үйректің балапанын шалшық судан ұстау тіпті оңай. Бірақ оны ермек қылатын бала Бөрбекте жоқ. Анау жарда шулаған ұзақ бұл күнде базарда өтпейді. Одан әрі сонау жарқабақта көкек жатады. Ылғи өз атын шақыратын, оны ұстап алсаң иісі мүңкиді! Мынау тамға келіп-кетіп жүрген айдарлы құрқылтайдың үні көкектен бөлек. Бұл бақыр бұлбұлға еліктейді. Осы күні екінің бірі әнші бұлбұлды мадақтайды. Бірақ оны көзімен көрген кім бар? Бөрбектің көргені аспанда шырылдаған бозторғай, бұтақта шықылтаған шымшық, қарқылдаған қарға! Қаңқылдаған қаз, сұңқылдаған сұқсыр, шаңқылдаған қаршыға – оған таныс, бірақ соншалық біліс емес. Айтушылар: «Аққу аралда өсіп-өнеді» – деседі. Бірақ сол аралды Бөрбек көрген емес. Шамасы, Арқаның кейбір көлінде бар-ау? Сол аралға шілдеде серілер шатыр тігеді деседі. Сонда бұл өзі қалай? Аққудың серіден қорықпағаны ма?! Бөрбек құс туралы түрлі қиялға кетеді. Ертегі-аңыздағы сарыны жер жаратын самұрық құс қандай болады екен.? Түздіктер: «Сұңқар қолға түспейді», – деседі. Тұнжыр, тұйғын, бидайық та осыған жатады. Қоянды әрең-әрең ұрып жығатын ителгіні, кесіртке жейтін жағалтайды, торғай алатын күйкентайды Бөкең, әрине, менсінбейді. Тұрымтайға да қолын бір-ақ сілтейді. «Қырықтан қырғи іледі» деген мәтел неден шыққан? Әдетте қырғи торғайдың жауы, бірақ сол торғай әртүрлі. Жүгеріні отап кететін шегірткені қараторғай құртады. «Торғайы құрысын, ұсақтап қайтемін?!» – дейді Бөрбек. Қыран құс жайында ойланады. Тау қыранына қарағанда құм бүркіті, әрине, ұсақ. Бірақ соның да жақсысы, жаманы бар. Әнжімдісі балапанына тасбақаның ірісін әкеледі. Жаманы тырнағына ілінгеніне мәз болады. Шіркін, қыран деп тау бүркітін айт! Қозы іліп әкелетін «Ақсүмбінің ақ құйрығы», ашынса иесіне түсетін Келіншек сары шолағы, жырдағы «Оралдың ақ иығы» – қыран деп осыларды айт! Бөрбек кәрі құлақтан естігенін, шет пұшпақтап өзі көргенін еске түсіреді. Қыран бүркіт жұмыртқасын қыстың қақ ортасында аязбен ашады, ә?! Бұл – даусыз! Оның үрпиіп туған балапаны бірте-бірте түсін өзгертеді. Бұл дадаусыз! Ұясында «үрпек» аталады. Ол бірте-бірте түсін өзгертеді. Аты да өзгереді. Қызыл – қанаттан кейін бұғанасы қатқанда «тірнек» аталады. Осы кезде енесі оны аспанға ұшырып қақпайлап, шырқау шығып, ұзатып салады. Сол «тірнек» он екі, он үш жасында «қана», «жаңа» аталады. Бүркіттің қандыбалаққа айналатын шағы да сол! Біреулер:

	«Бүркіт үш жүз жасайды», – деседі. Оған Бөрбектің көзі жетпейді. Өзі көрмесе де, оның кәміл иланатыны: қыран бүркіт өлерінде тасқа құлап мерт болады. Екінші сөзбен айтқанда, неғыз мерт! Қазақтың ертеде қалың топтың алдында жекпе-жекке шыққан батырлары да сол бүркітке ұқсас-ау?! Әркім, әрине, шама-шарқынша ойлайды. Бөрбектің ерекше ұнататыны – торға түсетін көк қаршыға. Қолбала болған кезде сол қаршығаның алатыны қоян. Қазды қанаты ұзын, сопақ бас лашын іледі. Оны құсбегінің қалай ұстайтыны Бөрбекке мәлім емес.

	Бөрбек бүгінгі күннің тілімен айтқанда құс әлемі жайлы қилы-қилы қиял кешкен. Бірақ аспандағы құстан түсер пайда жоқ. Береке, мың дегенмен, жерде. Ол таудан шаушымылдық пен жауқазынды аршып жейді. Үйіне қозықұйрық әкеледі. Оның өзі екі түрлі.

	«Әлгі улысы емес пе?» – деп, ең алдымен өзі татып көреді. Арагідік «көк қасқаға» мініп, қияндағы құмнан илан мен жаужұмыр қазып әкеледі. Бәтжанға: «Қатын, жаужұмырдан кейін сүт ішпесең, уланып қаласың! Біздің қарынға нәні – пәтір», – деп, қамқорлық жасайды. Сонымен, олар табиғатқа әбден етене болып алды. Бөрбек жазда пішен орып, атына қыстық азық дайындайды. Құралы – қол орақ. Қиядағы қара тасты аршығанда астындағы тас қайрақ боп шыға келген. Сол қайраққа орақты қайрап, қылшылдатып қойды. Сонау құмшауытта саған дейтін шөп бар. Оны дәл піскен күйінде ормасаң желге ұшып кетеді. Мынау жондағы қара бидайық түбіне дәнегі төгілмей тұрғанда орылса, тұқымы құрып кетеді. Бөрбек, әрине, ондай қиянатқа бармайды. Барса кейінгі ұрпақтар «тілеуің кесілгір!» дейтінін пайымдайды. Еркек құмның теріскейіне бітеді. Неге? Қыста қар тоқтаған жерде жазда ылғи ылғал мол болады. Осы тақылеттес тау тарыны ертеде қыруар мал құртып жіберген. Енді «Орнында бар оңалардың» кері келді. «Задында, – деп ойлайды Бөрбек. – «Біреу өлмей біреу күн көрмейді», – деген рас. Жексұрын шеңгел тамырымен оталса орнына тал шығады, тамыры терең жантақтың түбіне шөл қарбыз өседі. Жылқы сол қарбыздың қабығын жесе, жантақтың өзінен татып алмайды. Кеуіл дейтін шөп, күйдіріп басса, жараға ем, бірақ одан жылқы жарылып өледі. Сол жылқы сүйекті ебелекке өш. Ал күзде жел айдайтын, қаңбағы түйеге бұйырады. Сонау өзен бойында өскен жалбыз тамаққа қосылса тұздыққа барабар. Осы Айуантөбеден қозы көштік жерде жабайы алма, долана өседі. Доланасы іш ауруға мың да бір ем. Ертеде есектің үстінен еңкейіп шие теретін қойшыға Бөрбек күлуші еді. Енді сол шиені өзі шелек-шелегімен әкелгенде: «Мә, қатын, аузыңның дәмін ал!» – деп мақтанады.

	Бәтжанның да көрмегені жоқ. Баяғыда қуаңшылық боп, егін шықпай қалғанда, қодірен терген. Биыл да құдды сол қуаңшылық. Жаздай аңызақ соғып, егін тіпей қалған. Шөп екеш шөптің өзі де қурап кетті. Сау қалғаны – ең тамырлысы. Бәтжан теріскей қиядан тау тары, шай-қурай теріп әкелді. Бұның біріншісінен кәдімгідей сөк екшелсе, екіншісі мен үшіншісінен дәмі кермек шай қайнатылады.

	Бағы заманда да осылайша өмір сүрген адамдар болған. Бөрбектің кәміл иланатыны – он үш жылда бір жұт болып тұрмақ. Биыл жерді жылан жалағандай.

	«Жылан жылы» осы!

	* * *

	Тау тары, мың дегенмен, тәлімі қызыл бидайдай болмайды екен. Бөрбектің іші ауыратын болды, жүрегіне тікен қадалғандай мазасыз сезім баурайды. Содан ол бір күні көкқасқаға мініп, күнгейдегі нағашы жұртына жол тартты.

	Жолшыбай ол нағашысы Ахтияр жайында ойлап бара жатты. Ол қаланың бергі шетіндегі қыстақта тұрады. Қырдағы елден базарға мал айдап әкеле жатқан шаруакештерді жолдан қағып алып, делдалдық жасайды. Делдалдық деуге келмей ме, қалай? Әйтеуір, Ахтиярдың қыр жұртында «Шіріңкеші» атанғаны анық. Шіріңке! Оны Бөрбек жобалап түсінеді. Шіріңкешінің қай заманда да болғанын, оның жолы жіңішке екенін Бөрбек білмейді. Білген күннің өзінде одан енді келер зиян жоқ. Ал пайда келуі мүмкін. «Нағашы жұрт бауырмал!» – деп ойлайды Бөрбек.

	Нағашысы оның осы ойынан шыққан. Ахтияр оған:

	– Бауырым-ау, қарым-қатынас үзілген заманда қалай кеп қалдың? – деп құшақтады.

	Кешкі ас үстінде Ахтияр:

	– Мынау жиенге лайық сыбаға! – деп мүше ұсынды. Артынша: – Қасаптан алдырдық. Бұрынғы дәулет жоқ. Нанның өзін наубайханадан барып әкелеміз! – деп, өз жағдайын ескертіп өтті.

	Нағашысының сөзінің растығына Бөрбектің көзі жеткен. Бұрын Бөрбек зәуі түсіп келгенде, осынау нағашылары кезектесіп, жора-бозаға шақырушы еді. Енді көпіршіген мүсәлла ұсынады. Қырдың тортасына ұқсас «әсел» дейтін шұбалыңқы сусыны және бар.

	Бөрбек осылайша қонақтап жүргенде, Ахтияр оған былай деген:

	– Баяғы қыршаңқы жабағы осы ма? Осы болса, жүйрік қой, бұл! Танауының шелектейін, омырауының аяққаптайын қарашы...

	Бөрбек көк қасқаның барлық тарихын айтып шықты. Бәйгеге екінші мәрте қоса алмағанына өкінді. Бір мәртеден адамның құмары қанбайтынын айтқан. Сөзін бейнелей келіп:

	– Құдды, женттен, сіздің жақша айтсақ, шақ-шақтан бір-ақ рет татқандай болдым! – деген.

	Сол күні кешке таман бір топ адам Қарауылтөбенің басында сөйлесіп тұрды. Бір заманда қалмаққа қарсы соғылған қорған деседі. Басынан сақшы қарауыл қарапты-мыс! Бөрбек осынау көрініске таң қалды. Төбеге шығып сөйлесу – көшпелі елдің әдеті. Бөрбек:

	«Күнгейліктердің де басы қосылады екен-ау?!» – деп таңырқады.

	Көп ұзамай туған нағашысы Бөрбекке күтпеген хабар әкелді. Бірақ ол хабарын орағытып, тартып айтқан. Тоғыз тораудың торабы «көк қасқаға» соғып жатқанын Бөрбек байқап тұр. Туған нағашысы «өтеуі» деудің орнына «бодауы» дейді, «ширек» деудің орнына «әшмөңке» дейді, «бөліс» деудің орнына «пайда – шерік» дейді. Ақырында, тоқетерін айтқан:

	– «Қандай тоқ етер?» дейсіз ғой?

	Әрине, тілазар баланың басынан алатын «тоқетер» емес, тұспал сөздің қысқасы – бүгінгі тілмен айтқанда, тұжырымды...

	Бір тәуірі Бөрбек алыстағы аулында, дәлірек айтқанда, Айуантөбе түбінде жалғыз тамда ойлаған «Тұлпар түбін табады» айтылмаған. Сөйте тұра, Бөрбектің жүрегі бір сұмдық сезінді. Бауырмал деген нағашысы жиенінің жалғыз атын тартып алатынын байқаған. Қазақта жиендік жасау бар, нағашылық жасау жоқ. Бөрбек: «Бұл күнде баяғы дәстүр азған екен!» – деп ойлады.

	Сол күні түнде ол қашып кетті. Таң атқанда артына бұрылып:

	– Е, енеңді ұрайын, жез маңдай, қушық шеке! – деп кіжінді.

	Бөрбектің орнын сипап қалған нағашысы осы сәтте:

	– «Жиен – ел болмас» деген осы екен. Е, мүттәйім! – деп бесақаны қолына алды.

	Ол далаға шыққанда күн шашырап шығып келе жатқан. Күн сәулесінде оның маңдайы жалынға қақтаған жез қаңылтырдай түнере жалтырап тұрды. Бесақа опасыз! Ілгеріректе біреу тілазар баласына ашу үстінде бесақа лақтырған. Бесақа қарнына тиген бала жалп ете қалған. Кейін әкесі өгіздей өкірген! Осы оқиға ойына оралғанда, басақашының ашуы тарқады.

	Жиенді қуып барғанда не табады? Темірдің екі басы ыстық. Намысшыл Бөрбек үстін шылбырмен шандып, қолына сойыл алып шығудан тайынбайды. Ахтияр келекенің көкесіне сонда душар болады. Мынау жаптас өзбектер оны «әскияға» айналдырса, қаңқудың қырсығы қағылмайды.

	Нағашысының қандай күйде қалғанынан хабары жоқ. Бөрбек жолшыбай елсіз жерге қонған. Ымырт үйірілгенде атын шідерлеп отқа қойды. Өзі ерді басына жастанып, қасына қамшысын қойып, қисайып жатты. Кәрі құлақтардан естуінше, жылқының тері сіңген терлікке, қамшыға жылан жоламайды.

	Ертеңіне ол кештетіп, Айуантөбеге жетті.

	Әйелінің сыры мәлім. Еркекше «Ат-лау аман келдің бе?!» – демей, қоржынға қарайды. Кейін ақтарады! Осыны білетін Бөрбек нағашы жұртынан құр алақан қайтқанын, ұннан дәметіп барған Ахтиярдың өзі нанды наубайханадан алатынын айта келіп:

	– Атаңа нәлет Неколай күнгейдің де әпшісін қуырған! – деп тістенді.

	Ол өзінше ойлана келіп: «Әңгіме патшада емес, ақшада!» – деп бір қойды. «Ақшадан» барып, ойына «шіріңкеші» оралды. Екі ортада шөре-шөре боп жүрген Ахтияр Бөрбектің астындағы атын аударып алмақ болды. Сондағы тілге тиегі – «тұлпар түбін табады-мыс!». Осыны әйеліне айтуға Бөрбек ұялды. Оның есесіне:

	– Ахтияр, барып тұрған тыраш! – деп, оның қасаптан ет алдырғанын айтып өтті.

	– Қайтсін байғұс, – деді Бәтжан. – Әркім барымен сыйлайды.

	– Жоқ! – деді Бөрбек. – Ішін кебек тескен Ахтияр өзі қызылсыраған. Оның құлқыны маған баяғыдан белгілі.

	Бұл сөзді Бөрбектің қосағы қостады. Бәтжан:

	– Нағашының ілгеріде үйімізде қонақ болғанда қазанға назары түсуші еді. Біз тысқа шығып: «Құрып қалсын!» – деп бетімізді шымшушы едік, – деп өткенді қонақжайлылықты еске түсірді.

	Бөрбек «қазанға түскен назарды» кезінде байқамаған екен. Енді оның тіліне тиек табылды. Ол:

	– Нағашы жұртымнан құр алақан қайтпаймын деп, күлді-көмешін қойныма тыға салып едім. Ақыры, саған бұйырды, – деп, Бәтжанға тандыр нан ұсынды.

	Бәтжан:

	– Мен шай қайнатайын. «Жабықтағы жарты күлше» деген осы шығар?! – деп жадырады.

	Бөрбек те жадыраған. Ол:

	– Қатын, сен сарамжансың! Таң қылаң бергенде «көк қасқаны» сонау ылдидағы құраққа арқанда! – деп бұйырды.

	Ертеңіне сәскеде беткейде жайылып жүрген атын көрді Бөрбек.

	Қап, мына қатынның қырсауын-ай! Ылдиға құлауға мойны жар бермеген, ә?! – деп беткейге көз тігіп тұрды. Осынау беткейде қара жусан өседі. Оны жылқы жемейді. Жылқының жейтіні боз жусан, ішінара көкпен жусан. Раң жеген жылқы «раңдап» ырғалаңдап қалады. Селеу жұмырына жұқ болмаса көдені түбірімен қопарады. Теріп жейтін ақ бас, сары бас, көгілдір бас гүлдер биыл жоқ. Осылайша ол қиялға шомып тұрғанда «көк қасқа» оқыс орғып түсті. Артынша басын кекжитіп, тулап, омақаса құлады. Бөрбек екі өкпесін қолына алып, жүгіріп барғанда, серейіп жатқан атын көрді. «Көк қасқаның» денесі дірілдеп, танауы жыбырлайды. Анадай жерде жуан қара шұбар жылан жатыр. Сүйріктей сұр жыланды жұтып қоятын пәле осы! Жылқыны қалай аясын?

	Бөрбек қатынына жан ұшыра айқайлады:

	– Бәтжан-ау, Бәтжан! Пышақ әкел! Пышақ!

	Бәтжан далақтап жүгірген. Бірақ ол келгенде, ат өліп қалған еді. Енді бауыздаудан пайда жоқ. Бөрбек аттың басын кесіп алды.

	– Осы бастың терісін сыдырып алып, сақтап қоямыз! – деп Бөрбек терлеп қалған екен. Ентігін басқанда:

	– Тұлпардың етін қазақ жемейді. Қатын, сен қамықпа, – деп Бәтжанға уаныш айтты.

	Бірақ тамға келген соң нілдей бұзылды. Қатынның бойкүйездігінен жабысқан қырсықты еске алғанда жүйке тамыры тарылған ол:

	– Сен, дауыс жететін жерге баруға кежегең кейін тартып, атты тұсап жібермегенсің, ә?! – деді.

	Әрине, Бәтжандікі әбестік болған. Осыны ол сезіп тұр. Сөйте тұра күйеуіне ыңғай бермеуге тырысты.

	– Ертеде ел жатарда «құраққа ат жаямын» деп кетіп қалушы едің. Сонда шыннан жайдың ба, әлде жесір әйел ояттың ба?! – деген. Бөрбек:

	– Жесір оятпағанда қайтемін! Отызға шейін пұшпағың қанамады, – деп әйеліне кінә тақты.

	– Кінә өзіңнен! Сен – бедеусің! – деп салды.

	Бөрбек қатынына бірінші рет қол жұмсады. Бәтжан қыңбай алыса кетті. Екеуі еркекше сабаласпай, қатынша жұлысып, бір түрлі ерсі төбелескен. Ақырында жерге аунап, итжығыс түсісті.

	Жанжал басылғанда Бәтжан жерге түскен кимешегін киіп жатып:

	– Малың барда сен қорқақ едің. Енді қара табан кедей болғанда көзіңнің еті өскен екен! – деп дәлізге шықты. Бөрбек айқайлады:

	– Әй, әй, қашпа, қашпа! Мен енді бұқтым. Сен-ақ мәтіби бола ғой.

	Осыдан кейін ол атының өлімі турасында сан қилы қиял кешкен. «Көк қасқадай» жүйрік ат қара жусанға ауыз тигізбейді. Ал жылан болса, сол жусанға жасырынып жатады. Содан бұл өзі қалай? Бөрбектің естуінше, жұмыстан ығыр болған жылқы өзі барып, жыланды иіскейді. Екінші сөзбен айтқанда, өзіне өлім тілейді. «Көк қасқаға» соның кері келмесін?! Кеше Айуантөбенің қарасы көрінгенде жануар жапа-жалғыз оқыранып еді. Әлде үйір сағынды ма екен?! Жылқы – адам тәріздес. Жалғыздықты жаратпайды.

	Сонымен аттың өліміне Бөрбектің көзі жетпей қойды. Ақырында: «Құдай бір айналдырғанды шар айналдырады», – деп кінәны өзіне аударды.

	* * *

	Бөрбек жуасыған. Тіптен ұнжырғасы түсіп кетті. Бұрынғыдай әйеліне ежірейе қарау жоқ, назары нашар. Сөйте тұра ол:

	– «Қатын билеген қараң», – деп сопақ басын шайқайды.

	Айуантөбеде – тоғыз жолдың торабында дерлік. Бұл күнде жолаушы сирек. Соның ішінен Бөрбектің тамына ат басын бұрушылар некен-саяқ. Сырдың соры – жолаушы. Жолай көргенін екшемей айта салады. Осындайдан барып, Бөрбектің оңаша тұл тіршілігі жұртқа жария болған. Оны Бөрбектің өзі де сезеді. Сондықтан ол баяғы шаруаларға баруға намыстанады, бәлкім, ұялады! Жарайды, намыстанбасын, ұялмасын, сонда ағайыннан кім жарылқайды? Аузын қу шөппен сүртіп отырғандар астықты қайдан тауып бермек? Ертеде қазақтың жалқауы мойнына дорбас сап, дуана боп кетуші еді. Бөрбекке ол жараспас! Бөрбек қилы-қилы қиял кешеді. Баяғыда оның жетінші атасы:

	«Малға сенбе, нанға сен, ерге сенбе, жерге сен!» – депті.

	«Жердің тамырын тартқан өлмейді», – депті. Бөрбектің көз алдына неше түрлі өсімдік елестеді. «Тамыр дәріні қазып алуға болады, бірақ менің жел ауруым жоқ», – деп бір қойды. Біраздан соң: «Таптым, таптым!» – деп тысқа шықты.

	Ол қызыл шақат заңғарларды баурайлап, қыдырды. Күнге күйіп кеткендей, жалаңаш тау елегізітеді. Қияда өскен қызылшаны көргенде: «Сені күйдіріп, насыбайға қосса, ерін күлдіретесің-ау?!» – дейді. Содан соң ол ұзақ жүрген. Ақырында, алғырдың үстінен түсті...

	Ол алғырды сабағынан танып, түбірін қазды да, сүйріктей қызыл тамырды суырып алды. Тамырдың түбінде бүршік ірі дәнек бар. Бәлкім жаужұмырға ұқсайды. Бірақ одан кішкентай.

	Ертеңіне ол алғырдың тамырын, дәнектерін тасқа жаншып отырды. Текше келген сандық деген тас бар еді. Ертектің айтуынша: «Кейқуат қылды кесірді, екі аяғын көсілді», – дегенде, Кейқуат осы сандық тастың үстінде жатыпты. Қалмаққа осы арадан тойтарыс берген. Сол тас енді сыпыраға айналғандай! Бөрбек алғырдың тамырын тасқа жаныштап болған соң оны суға қайнатты. Сөлін тұндырып, уытын қайтарып, күнге қақтады. Сөреге құдды ірімшік жасаған сияқты! Ақырында сол сөлден кәдімгідей ақ ұн шықты. Осы ұнды ілгеріде сау інгеннің сүтіне илеп, қатырма жасағанда жүрекке шық ете қалады екен. Енді ондай сүт жоқ.

	* * *

	Бөрбек қатынымен екеуі бошалаған түйедей оңаша өмір сүріп келеді. Оңаша боздайтын түйе – аңғал. Көктемде басқа шөп құрып қалғандай шытыр жеп, шытырлап, жарылып өледі. Бөрбек әрине, түйеден зейінді. Ол өсімдікті таңдап, талғай біледі. Мынау алғырды тұндырмасаң, уланасың. Әр нәрсе осы тәріздес. Сахараға таңсық күрішті сүтке бөктірмесең, ішіңе қатып қалады. Сүт жоқта оған талқан қосуда маңыз бар. Қытайда бірыңғай күріш жеген адамның «бери-бери» дейтін кеселге шалдығатынын, сондықтан талқан қосып жейтінін Бөрбек білмейді, әрине. Білмесе де қосынды тағамның қасиетін сезінеді. Осылайша өсімдік атаулыны екшегенде, осы күнгі өз жағдайында оған алғыр түсімді болып шықты. Бөрбек бірте-бірте ақ ұнды көбейтіп, ақырында, жұртқа тарататын болды. Ол көшіп жүргенде, жазда диқандар оған қауын, қарбыз тарту етуші еді. Енді өзі тамыр-танысқа алғырдың ұнын тарту ете бастады. Тартпағанда қайтеді? Қызылсыз өмір жоқ. Тіске басатын құйқа керек. Әрине ұн сату Бөкеңе жараспайды, бірақ «ұят қарында» деген мәтел бар. «Малдының беті жарық, малсыздың сәті сарық» деген және бар.

	Ол кезде сахарада ақша ұшпайды. Ұнның өтуіне төл келе бастады. «Мал төлден өседі» деген мәтелде тапқырлық болмаса да Бөрбекке лайық шындық бар екен. Мал бірте-бірте құрала бастады. Бала кезінде: Бөрбек қозы бағудан намыстанған. Енді бара-бара жалыққан. Ақырында, қатынын алдап-сулап көндірді.

	– Биылша шыда, мәтібім! Келесі жылы үй тігіп, көшемін. Шеңгелді тоғайдан құтыласың, – деген.

	Қатыны қолына таяқ алып, көйлегінің етегін ышқырына қыстырып, тоғайға кетті. Бөрбектің өзі бетінің ауған жағына жаяу қыдырды.

	Осындай қыдырыста ол бір күні біршама жер жүргенде Айуантөбеге бұрылып, қарады. Құдды аюдан айнымайды. Айтушылар бағы бір заманда осы төбеден аю өтіпті-міс деседі. Бөрбек: «Кім білсін, шын болса шын да шығар?!» – деп ойлады.

	Ол қиядан тайғанақтап, құлап келе жатып, бір шоқ гүлді көрді. Науетек гүлдей найқалып тұр. Киік отының дәнегіндей дәнегі де бар. Сонда, бұл қандай гүл? Бөрбек татып көрді. Дәмі – өсімдік атаулыдан – жуадан, жидектен мүлдем бөлек. Ол жуаға ұқсатып шайнады. Ақырында, қоян жұтқан қаршығадай, дүр сілкінді. Осыдан кейін ол бір сәт манаурап, артынша желігіп, делебесі қозған. Ол жалма-жан тоғайға қарай жүгірді. Келген бойда қатынын құшақтады. Бәтжан:

	– Бақыр-ау, тапа-тал түсте саған не көрінді? – деп таңырқады.

	Бөрбек:

	– Ана жылы сен мені «бедеусің» деп қорлап едің. Енді әуселеңді көресің менен! – деп, сояу мұртын ширатты. Бөрбектің кезінде «Тыраш» атануына осы мұрты да себеп болған. Бірақ ол кезде бұл мұрт сояудай селдір емес, қияқтай қою еді. Оған жұққан айранды Бөрбек тілімен жалап алушы еді. Сол көрініс көз алдына елестегенде, Бәтжан күліп жіберді. Оны Бөрбек басқаша жорыды. Ол:

	– Әй, қатын сен қылымсыма! Қайтып қыз болмайсың! – деген.

	Бәтжанға бұл сөз қызық көрінді. Ол жауап қатудың орнына жасырынбақ ойнаған қыздай қашты. Бөрбек қуды, ақырында екеуі қол ұстасып, алқынып тұрды...

	Келесі жылы олар еліне қосылды. Бұл кезде жалпақ ел диланып, шама-шарқынша дәулет құрып, көші-қонға ауысқан. Бөрбек киіз үй тұрғызып алды. Баяғы керегелер оңазаланған. Бөрбек шатқалдан ағаш шауып, кереге жасады. Шақат заңғардың бір қиясында жоса бар-ды. Бөрбек сол жосамен шаңырақ боямай кереге бояды. Бірақ бұны тірі жанға айтпаған. Бәтжанға:

	– Жарымес, сен екі елі аузыңа ие бол, өйтпесең аузы шайпау жұрт: «Бөрбек енді сақалын бояйды!» деп келемеж етеді, – деп пысықтап еді. Бәтжан тапқырлық жасады. Ол:

	– Әлгі, «айна бар, тарақ бар, алмасаң да қарап қал» дейтін бақалдар бар ғой. Бояуды соларға саламын! – деп ерінің көңілін аулап қойды.

	* * *

	...Бәтжан ұл туған. Бөрбек туманың есімін қоярда дағдырды. «Бөрібай» десе, келіндер бөбектің атын атамай қояды. Келіндерінің батылы «Сәрібай» десе, кейін естігенде бала өкпелейді. Бөрбек әрі ойлап, бері ойлап келіп баласының есімін жерге телуді жөн көрді. Қазақта «Таубай» бар, «Жотабек» бар, «Көлбай» бар. Бірақ атаудың өзі екіұшты! Сондықтан ол есімді өсімдіктің тамырынан іздегенде, өзі қорек қылған өсімдіктер көз алдына елестеді. «Жауқазын» – әйел балаға лайықты! «Жаужұмыр» – еркек кіндікке келеді, бірақ тым ерсі! Бөрбек дел-сал болды. Ақырында, баяғы әдетінше:

	– Таптым!

	Ол баласының атын Алмас қойды. Бәтжан түсінбей таңырқағанда, ол:

	– Алғырдың екінші аты – Алмас. Балаға өткір ныспы лайық! Әйтеуір, тамыры бір ғой! – деп есім туралы әңгіме айтып кетті. Ақырында: – Сенің әкеңнің бір ноқаты кем болған-ау, шамасы?! Бәтжан деп еркектің ныспын қойғаны несі?! – деген.

	Бәтжан бұрқан-тарқан боп ашуланды. Баяғыдай ит-жығыс түсісетін түрі бар. Осыны сезген Бөрбек:

	– Балаңа емшек бер, – деп тысқа шығып кетті.

	* * *

	Арада көп жыл өткен. Бөрбек енді «Бөрбек шал» атанды. Бәтжанды жұрт «кейуана» деседі. Алмасты жеңгелері Тайжан деп те атайды. Шамасы, тайға мінуге жарап қалғандықтан болса керек. Әке-шешесінің

	«Алмастай» дейтін кезі де бар. «Тайжанның» содан ауысуы да мүмкін.

	Бір күні Бөрбек шал кереуеттің үстінде насыбай атып, елтіп жатқан. Төрде сырлы бағанада баяғы «көк қасқаның» бас терісі ілулі тұр еді. Бөрбек шал содан көз алмай, сазарып жатты. Ақырында, әлденеге жымиып күлді. Бұдан Бәтжан шошынды. Ол ішінен: «Құдай біледі, осы шал алжуға айналды!» – деп ойлады. Бұл екі арада Бөрбек «көк қасқаны» көз алдына елестеткен.

	«Жылқының орташа жасы жиырма бес. Отыз беске келетіні ілгеріде болыпты. Сонда ол не жеді екен?».

	«Көк қасқа» бірінші рет бәйгеден келерде Бөрбек оған ауыр болады деп «еркек» жегізбей тобылғының үгіндісін берді. Содан кейін де оны мәпелеп, бағып-қақты. Әйтеуір, аяғына жем түсірген жоқ. Жүйрік жылқы атақ үшін жаралады. Оны аясаң, бәйгеден келмейді. Бөрбек: «Өткен кезді тірілту үшін және бір желаяқ тауып алсам ба екен?» – деп те ойлап жатыр.

	«Бәйге атқа мініп шабуға Алмас та жарап келе жатыр. Бірақ ол аттан құласа қайтеді? Бұл күнгінің балалары бұзық, даяшының көзі екі елі тайса бірін-бірі аттан ұшырып жібереді. Атың жүлдені әділ алмаған соң, опасыз олжаның керегі не?», «Қой төрімнен көрім жуық шағымда желікпейін!» – деп түйді ойын.

	Осы ойын ол өзінің қойшысына айтты. Қойшысы бір жамағайыны еді. Бас бармағы тыртық болатын. Өзінің айтуы рас болса, жардағы ұядан балапан алмақ болғанда, осы бас бармағын жылан жұлып алыпты-мыс. Сол қойшы жылан туралы неше түрлі әңгіме айтып келеді де:

	– Қара құртты қуып жүріп жейтін қойды жылан шағар жылқыға қалай айырбастайсың? – деп сұрады.

	* * *

	Арада және бір-екі жыл өтті. Күзге салым уақыт еді, бір күні Бөрбекке қосшысы келіп:

	– Ағасы, менің еңбек ақымды көбейтесіз. Мен «Союзқосшыға» өттім, – деген.

	Бөрбек бұл сөздің мағынасын түсінбеді. Ол:

	– Мен сені «қосшы» бала деуге қимай, бөгде жұртқа: «Менің інім ерке қосшы!» – деуші едім. Сені үйлендіргенде осы малдың қақ жартысын жұмсамақшы едім, – деп, сояу бурыл мұртын ширатты. Сәлден соң – төсек былғап, қашып кететін жасық малай болсаң мені ұятқа қалдырмай, аларыңды ашып айт! Астыңдағы көк шолақ бөгде біреудің тақымына бұйырды! – деп ұзын тарамыс денесімен керіле, келекелеп өтті.

	Анау қысылып қалды:

	– Сізге айтқаным бөтен біреудің сөзі еді, – деген.

	* * *

	Бір күні Бөрбек түс көрген. Түсінде үстін қайыспен шандыған біреу көкпар шауып жүрген адамдарды тоқтатып, ат үстінде сөз сөйлеп тұр. Өзі тым сұсты. Қамшы нұсқаудың орнына қолын сілтейді. Бір уақытта ол:

	– Бөрбек Нүпбаев сияқты байлардың малын тартып алу керек! – дегенде Бөрбек шошып оянды. Содан ол таң атқанша ұйықтамады. «Осы мен шыннан байып кеттім бе?». «Арқаның кедейімін, Қаратаудың байымын» дейтіндердің дәулетіне мен әлі жеткен жоқпын ғой! – деп ойлады.

	Осы түс оның ойынан көп күнге шейін шықпай қойды. Ақырында: «Осы күнге шейін жайнамазға басым тиіп көрген жоқ еді. Елестің есіне сенемін?

	«Түс – түлкінің боғы» емес пе?!» – деп, өзіне-өзі уаныш айтты.

	Және бірде ол: «Бай – бір жұттық». Аша-тұяғымды сыпырып алса, алғырдың тамырын тартып күнелтермін. Малда опа жоқ, көзіңе шөп салмайтын – туған жердің өсімдігі! Айуантөбе жермен жексен болмаса, мені асырар. Мүмкін Алмасым да әке жолын қуар.

	Баяғы атамыздың: «Ерге сенбе, жерге сен» деген мәтелі рас боп шықты ғой», – деп ойлады.

	Ол түзге қыдыра шыққан. Біраз жер жүргенде:

	«Өлетін адам оңаша қаңғырып, туған жерімен қоштасушы еді. Менің бұным не? Әлде кәрілік жеңді ме?! – деп шошыды. Көңілінде күдік пен үміт бар. Бара-бара үміт жеңген. Бөрбек: «Туған жер көзге шөп салмайды», – деп түзге сүзіле қарап тұрған.

	Осыны көрген адамдар бұл күнде жоқ. Бірақ Айуантөбе түк көрмегендей боп әлі тұр. Оның маңайынан мұнай табылған. Оны жергілікті жұрт

	«Майбұлақ» деп атайды. Осы бұлақтың басына қалай орнайды-мыс. Ол әрине, келешектің мойнында!..





АУЫЗҒА ТҮСПЕГЕН СӨЗ


	Сықақ әңгіме



	– Тамаша аударма әкелдім, – деді ақын.

	Редактор сенді. Тек, кәртамыс ақынның мақтан-шақтығын ұнатпады. Баяғы бір кезде: «Мына әңгімені жазған кім?» деп сұрағанда «жазған мен!» деп көкірек қаққан жас жазушыға Горкийдің тыжырына қарағаны есіне түсті. «Біздің ақындардың көбі кішіктіктен тысқары-ау!» деп редактор күрсінді.

	Редактордың неге күрсінгенін білмеген ақын тырсиып отыра берді.

	«Аудармаға тойып келген-ау, шамасы? Бітене бойымен шіренуін қарашы!» деп ойлады редактор.

	Маңдайшасына үш жұлдыз қойылған өлең өте қысқа екен. Редактор жылдам оқып шықты да:

	– Бұл – Пушкиннің қайсы өлеңі? – деп сұрады.

	Ақын орысшасын жатқа айта бастады:



	Я пережил свои желанья,

	Я разлюбил свои мечты.

	Одни остались мне страданья,

	Плоды сердечной пустоты.



	– Тоқта, тоқта! – деді редактор. Ақын кідіріс тапты.

	– Бұл өте қиын өлең, – деді редактор.

	– Қиын болғасын аудардым да! – деді ақын тырсия қырланып.

	«Редактор» деп отырғанымыз – белгілі жазушы еді. Нәшірият өз ішінен кісі таппағандай, Пушкиннің жинағына редакторлыққа осы жазушыны қалаған. Ақындардың әкелген аудармасын өз пәтерінде қарайтын ол жазу столының үстінде тұрған дәу қара томның ортасын ашты да небары он екі жолдық аударманы орысшасымен салыстырып шықты. Сәлден кейін, өз көзіне өзі сенбегендей, қайта салыстырды. Ақырында:

	– Пушкинді түсінбепсің, – деді. Бұған ақын шамданды.

	– Пушкинді мен түсінбегенде кім түсінбек? Жазушы-редактор желкесін қасыды.

	– Желкеңізді неге қасисыз? – деп сұрады ақын.

	– «Қышыған жерден қол кетпес» деп жауап қайырды жазушы.

	Ақын шымшыма сөзге ауысты:

	– Сізді моншадан шықпайды, сыпыртқышы жалдайды деп естіп едім. Ілияс Жансүгіров жазған баяғы «Жалаңаш жиналыста» төңкерілген шамның үстіне шығып, сөз сөйлеген деуші еді...

	Шымшыма сөз жазушының шымбайына батып кетті.

	– Бұл – қылжақтың орны емес, шырақ! – деді ол сызданып.

	Жазушының жүзі тым сұсты екен. Ақын қипақтай бастады:

	– Жалпақ жұрт сіздің тазалығыңызды аңыз қылады.

	Менің өзім де сізге еліктеймін.

	Тісқаққан жазушы: «Осы иттің шыны ма, шытырманы ма?» дегендей, тінти қарады.

	Кібіртік күйден арылмаған ақын:

	– Мен сіздің прозаны қалай аударатыңызды білемін.

	«Нет-с»-ті «жоқ-с» деп көшіресіз. Мен де өте дәл аудардым, – деп, әңгіменің ағысын іске қарай бұрмақ болды.

	– Сені құртқан «өте дәлдік», – деді жазушы.

	– Түсінбедік, ағасы.

	Жазушы ойланып отырып қалды. Дидары шымырлады.

	Әлден уақытта, өз ойын өзі қорытқандай, поэтикалық аударманың табиғаты туралы шешіле сөйлеп кетті.

	Көп сөзден ақынның құлағына құйылғаны аз болды. Поэзияда жолма-жол аудару – ымдағыш тілмаштай екенін о да біледі. Прозашы Гогольдің өзі: «Түпнұсқаға жақындау үшін алшақтап оралу керек» дегенінен о да хабардар. Абайдың тәжірибесі де мәлім.

	– Ағасы, сылпыл сөзден шаршаған шығар десем, ұзын сонарға кеттіңіз ғой. Жаман інініз бұның бәрін баяғыда-ақ біліп қойған! – деді ақын.

	Жазушы тағы да желкесін қасыды.

	Бұл жолы ақын моншаны ауызға алмады. Біраздан кейін жазушы:

	– Тісі шыққан балаға шайнап берген ас болмайды ғой. Білсең, айтшы, неге бұл өлеңді таңдадың? – деді.

	– Басы бос екен.

	– Басы босқа ақын жоламас болар, – деп, кексе жазушы біраз кеңкілдеді.

	– Ағасы, сіз салқын парасаттың адамысыз. Менің жалынды жанымды зәбірлейсіз, – деп, ақын мұңая шымшыды.

	– Жаныңның ыстығының қанша екенін қайдам, ал аудармаңның температурасы нольден төмен жатыр.

	Ақын, әрине, намыстанды. Ол:

	– Қолтықтың астына барыспасақ қайтеді, отағасы. Температураны әтірмен көтеруге де болады, – деп салды.

	Сақа жазушы сөзден тосылғандай болды. Іле-шала орайлы әжуа қайтара алмай, шамалы аңырды. Ішінен:

	«Бітене адамнан қулық аспайтынын Әкім Ұлықпанның өзі айтып кеткен» деп бір қойды.

	Енді ол әжуа салыстырмады. Іштен шалғыш ақыннан құтылғанша асықты. Бірақ бұның өзі нағыз «шыдағанға шығарған» екен. Көйлегінің жағасын босатып, әлі де біраз ерулейтінін аңғартты.

	Жүйкесі құрыған жазушы:

	– Менің барашақ жерім бар еді. Сыланып-сипануға уақыт керек-дүр, – деді. Әдейі шұбар ораммен айтты.

	Ақын ойламаған елпекке көшті:

	– Ойбай, көке, барыңыз! Біздің үйдегі келініңіз де сыбағаңызды сары майдай сақтап отыр.

	Жазушы «рақмет!» демеді. «Әуре боп қайтесіңдер!» деген тәрізді сыпайыгершілікке және баспады. Тек, от басының жұпыны костюмын сипай берді.

	Жазушының асығып тұрғанын көрген ақын орайлы сәтте уәдеге тырысып:

	– Сіз бағанағы двойканы өзімсіп жорта қойдыңыз. Жаман ініңізді қамшылағаныңыз үшін рақмет. Келініңізге мақтанып барамын, – деді.

	– Әттең, аудармаңның ымылаға келмей жатқаны! – деп қиналды жазушы.

	– Неге?

	– Айттым ғой мана.

	– Қайталап айтыңызшы! – деп ақын көзін ежірейтті.

	– Сен, көзіңді неге ежірейтесің?

	– Отағасы-ау, қазақтың қара баласында екі тілге менен жүйрік кім бар?! – деп сұрады ақын, жауаптың орнына.

	– Тілге жүйріктік тілмаштыққа ғана жарайды. Өлеңнің әдібін, астарын, жүрегін, миын түсіну үшін ерекше қасиеттер керек-дүр, – деді оған жазушы.

	– Онда, он жылдан бері менің жазғандарым былшыл боп шыққаны ма?

	– Он жылға барысып қайтеміз? Әңгімесі түскір он екі жол аудармада боп тұр ғой!..

	– Он екі жолын да жатқа білемін, – деді ақын, бағана төрт-ақ жолын оқып үлгіргеніне өкінгендей.

	– Сен оны қой. Осы өлеңді жазғанда Пушкиннің қолы қалтырағанын білесің бе? Соны айтшы! – деді жазушы.

	– Қолыңыздағы қара томның анықтамасында ондай дерек жоқ, – деп жауап қатты ақын.

	– Дерек – аудармашының жүрегінде!

	Ақын оқыс дағдарды. Әлденені еске түсіргендей:

	– Осыны бір құрдас та ишараттаған еді. Тарланға дауа бар ма. Дәл үстінен түстіңіз! – деді.

	Жазушы үндемей отырып қалды.

	Енді ақынның шыдамы таусылғандай. Шамалы ойланыстан кейін:

	– Ағымнан жарылғанымды еске алып, әйелім, бөпем бар екенін және еске алып дегендейін, томға қоса салыңызшы! – деп жалынды.

	Жазушы сұмдық аяды. Әлденеге екі адам жеңісе алмай, итжығыс түсіп жатты.

	Ақыры, біреуі жеңді білем, ақын орнынан қозғаларда, ол:

	– Өз өлеңің болса жібере салар едім. Классиканың қанын бұздыруға дәтім шыдамайды, – деді.

	– Қайтадан аударып көрейін, – деді ақын монтаны қалыппен.

	– Сен бұл өлеңді өзіңе тете бір ақынның сенен он есе жылы да жатық аударғанын білесің бе? – деп сұрады жазушы.

	Ақын білмейді екен.

	– Онда, Пушкиннің басқа бір өлеңін аударып әкелейін. Томнан ныспы қалмасам болғаны. Әр жерден бір шаң беріп жүрмесек, ақындардың санатынан қалып қоямыз ғой, – деді ол.

	– Мейлің, қарағым! – дей салды жазушы.

	Ақын ілбіп, тысқа шығып бара жатты. Сүмірейген сырты судан шыққан күшіктің жотасын еске салды. Жазушы тағы да аяды. «Қайран, әдебиет-ай!» деп диванға қисая кетті.

	Ол бөлменің төбесінен көз алмай, ұзақ жатты. Бұл қарашаңыраққа кімдер келмеген. Көбісі-ақ әдебиет түйтпегімен келеді. Кеңседе болса бір сәрі, өзінің құттыханасында кексе жазушының пендешілігі басым. Қалам ұшымен күн көрушінің көңілін жығуға бара бермейді.

	Жазушы ойланып жатыр. Бұл ақын, әрине, және бір өлең аударып әкеледі. Поэзия бикештің орнына опа жаққан мыстан әкеледі. Тағы да кіржиесің. Бүгін ауызға түспеген сөзің ол жолы да ауызға түспейді. Ауызға түседі-ау, былш еткізіп айта алмайсың. «қарағым, сен ақын емессің, басқа кәсіп ізде» деу үшін не керек. Бұған көпті көрген жазушының өзінің де көзі жетпейді.

	Бипаздаған сөздің шұбалаңы бір емес, талай талапкерді жалықтырмайтынын ғана анық біледі.

	Жазушы толғанып, толқып жатыр. Жасы отызды алқымдағанда байғазы дәметкен кәртамыс ақынды немен уантары белгісіз. Тұжырымды сөз ауызға түспей қинайды...





ҰТЫС БИЛЕТІ




	Ұтыс билетінен кім дәмеленбейді. Қуысқа тығылған билеттер ұтыс кестесіндегі жіптіктей тізілген сандардың о жақ, бұ жағынан шыққанда «қап!» деп санды бір соғып қаласыз ғой. Ал, некен-саяғы дәл үстінен түссе, сомасын білгенше асығасыз.

	Осындай бір халді, дәлірек айтқанда, осыған ұқсас бір халді Мағрипа мен Таңатардың бастан кешіргені бар. Оған қаншалықты сүйініп-күйінгенін өздері де осы күнге шейін анық ажырата алмайды.

	– Сүйінуі – сүйіну. Күйінуіне жол болсын? – дейсіз ғой.

	– Оқыс олжаның күйігі де болады. Бір тәуірі, бұл күнде ондай күйікке жол жабық, – деп жауап қайырамыз.

	– Қалайша? – дейсіз ғой.

	– Әңгіменің өзі де сол жайында еді.

	Мүмкін, хабарыңыз бар да шығар, ол жылдары жаңа ашылған үлкен стадионда ұтыс билеттері ойналатын. Дәлірек айтқанда, орындықтың номері яғни қолдағы билет ұтысқа қатынасатын. Күтпеген жерден «Волгамен» сырғытып, мотоциклмен зырылдатып қайтушыларды, бәлкім, көрген де шығарсыз. Телевизор, фотоаппарат, спорттық костюм сияқты нәрселерге қолы жеткендер алғашқылардан көбірек те, тамам көпшілікке шыққанда, түк емес-ті.

	Таңатар есті жігіт болу керек, футболдың қызығына бола барар-ды. Кездейсоқ олжаға иегі қышымас-ты. Шынында да жүз мың адамның ішінен менің ғана жұлдызым жанады деп ойлау қиын ғой.

	Дегенмен, Таңатар да талайға шейін стадиондағы ұтыс жүйесін қызық көріп жүрді. Әсіресе, бір билетпен екеулеп, үшеулеп жүгіретін еркектер қыр баласының көзінде түлкіні жаяу қуған аңшыдай таңсық елес туғызды. Бір ғажабы, ұтыстың ең бағалысы байырғы көрермендерге бұйырмай, басқа қаладан, аудандық жерлерден келушілерге тиді (хабарлаушы әйелдің дауысы радиодан осылайша хабарлады). Өзі шатып-бұтып білетін ғылымдар заңының қайсысына салса да ақылы жетпеген Таңатар осының бәрін сырттан келгендердің өз маңына аңыз ғып айтып баратынын көбірек ойлады.

	Бір күні Таңатар Үлкен стадионға әйелін ертіп барды. Соның аз-ақ алдында бірінші кластың табалдырығын аттаған жеті жасар қызына байғазы ретінде артық билет алған еді. Немесе Мағрипа кино тұрғанда футболыңды бұйым құрлы көрмейтін.

	Өзінің іштартатын командасы жеңіп, әдеттен тыс көңілденген Таңатар қызына конфет әкеп берді. Жас бала қуанды. «Осы қуанышпен қайтамыз ғой» деп отырғанда, белгілі ұтыс басталды. Бұлар отырған қатардан балалы әйел алаңға жүгіріп, қораш қана сыйлық алғанда, Таңатардың бөбегі қамығып жылады.

	Осыдан кейін ол әйелін стадионға шақыруды біржола тыйды. Өзі талай күнге шейін аяныштың өкінішінен құтыла алмады. Ішінің күйгені сонша, отбасын да стадионды атамайтын болды.

	Осы оқиға шамалы ескіргенде, Таңатардың шағын семьясы қонаққа шақырылды. Мағрипаның институтта оқитын Роза деген құрбы қызы бар еді. Сол әкенің дачасына арнап шақырды.

	Жексенбі еді. Таңатарлар күні бойы орман аралап, қозықұйрық теріп, күздің соңғы гүлін жұлып, бой көтерді, көңіл сергітті.

	Екіндіде қалаға қайтқанда, Роза да қайтты. Жолай ертеңгі оқуын сөз қылып келе жатты. Таңатар қыз сөзін тыңдаған жоқ. Терезеден көз алмай, жол бойындағы жапырағы ұшқан ағаштар туралы ойлаумен болды. Қаланың сыртындағы табиғат өте-мөте тартымды еді. Әсіресе, батуға беттеген күннің әлсіз шұғыласына шағылған оймыш ормандардың қызыл-күрең жапырағы қоладай балқып, күз сәнінің ақырамашымен көңілді қажап жатты.

	Жолаушы Қазан вокзалынан түсіп еді. Таңатар үйге соқпай, стадионға тура тартатынын айтты.

	– Бізді де ерте кетші! – деді жұбайы қиылып.

	– Вот это – идея! – деді Роза орысшалап.

	Таңатар билеттің жалғыз екенін сылтауратып келе жатқанда:

	– Басынан аламыз, – деді.

	– Мынау қозықұйрықтарды қайда қоямыз, – деді Таңатар.

	– Саған күзеттіреміз, – деді Мағрипа әзілдеп.

	Таңатардың бұлтаруына жол болмады. Үшеуі, жеті жасар қыз баланы қосқанда төртеуі метроға түсті.

	Кассаның алдында жұрт опыр-топыр екен. Таңатар саңылау тауып, кимелеп, билетін алмастырып, шығыс трибунасына үш билет алып шықты.

	Қалың адамның ішінен сығылып шыға бере: «Корзинка толы қозықұйрығымен әйелдердің желіккені жаман болды ау!» деді.

	Астаналық екі дөкей команданың қырғын жарысы еді. Таңатар алаңда түлкідей зымыраған доппен бірге ойысып, жел соққан шалғындай жапырылғанда, Мағрипа мен Роза бұның өзін келемеждесіп отырды. Оларға керегі ұтыс билеті екенін білетін Таңатар келіншегі мен құдашаның қалжыңын құлағынан асыра тыңдады.

	Ойын біткенде, ішіне жүз мың билет тығылған ұтыс машинасы жасыл алаңның шетіне келтірілді. Үстіне шамның жарығы мол түсіріліп, сиқыр машина көз тарта бастады. Бұрыннан таныс көрініске таңданушылар болмады. Жұрт тарқасып кетпей, отырып қалды.

	Әуелі төрт трибунаның кезегі ойналды. Біріншілікке іліккен трибуна қуаныштан шулап жатты.

	Қырсық болғанда, шығыс трибунасы көтбасар боп қалды. Бұған ренжіген «шығыстықтар» бүгінгі ұтыстың басы «Волга» осы трибунаның сыбағасына тигенде, кәдімгідей көтеріліп қалды.

	– Жұрт аяғы саябырда қайтсақ қайтеді? – деді Таңатар келіншегіне.

	– «Волга» шығып тұрғанда қалай қиып кетеміз? – деді келіншегі.

	– Розаға-ақ бұйырсын, – деді Таңатар. Мағрипа оқты көзімен ата қарады.

	Бұл екі арады шешесін құптай түсіп, қызы былдырлады.

	– Папа, «Волга» ұтамыз!

	Таңатар бір тықырдың таянғанын сезді. Белгісізден қам жеп, көңілі елегізіді.

	Таңатар байқап отыр. Басқа трибунадан сетінеушілер жоқ сияқты. Тек осы трибунадан ғана кезекке шыдамы жетпеген некен-саяқ адам сыртқа шыға бастады. Олардың іші тары шеті жыртылған билетін үйіне ала кетті де, қызғанышсызы кез келген балаға қалдырды.

	Осындай бір ретте Таңатардың қызы әлдекімге:

	– Дядя! – деп балапанша талпынып еді. Анау адам билетін ересек балаға беріп үлгіргеніне өкінді.

	– Қап! – деп ол санын соқты.

	Осы кезде Розаның қасынан бір кісі тұрды. Билетін сәбиге беріп кетуге ұмсынғанда қисық беті жыбырлады. Нервісі тозған адам сияқты. Ақырғы секундта қолы қалтырап, қажетсіз қағазды төс қалтасына салып қойды.

	– Дядя – жаман! – дейді Таңатардың қызы. Таңатардың өзіне аяныштың уыты тарай бастады. Кезек мана шулаған трибунадан басталған.

	Дауыл алдындағы тыныштықтай, трибуна жұрты тымсырайып, тына қалды. Олардың бәрі өзгелерден бұрын тарқайтынын және талайына не түссе, бұрын бөлісетінін біліп отыр. Адам сұмдық көп те, ұтыс шіркін тым аз. Сонда да әркім дәмелі. Бұны Таңатар әдеттен тыс үнсіздіктен пайымдайды. Жиі-жиі тартылған темекіден байқайды. Күңгірт трибунадағы әр жерден жұлдыздай қызарған шоқтар «үміт пен өкініштің көзімін!» деп тұрғандай. Дәмелі трибунада көкірек жарған күрсініс бардай.

	Таңатар неше түрлі ойға кетіп отыр. Ойын көруге келушілер неге бекершілікке жүйке құрытады. Неге әрқайсысы өзі ұтуды қалайды. Тегі, адам баласының оңай олжаға қызыққыш келетіні несі. Бала-шаға, қатын-қалаш болса, бір сәрі. Дүрдей қызметкерлердің иегі қышымасқа қышып, жүрегі болмашыға лүпіл қағатынын Таңатар түсіне алмай отыр.

	Таңатардың бір ойға шомғанда өзгені ұмытып кететін әдеті. Бұл жолы да солай болған екен. Ол өзі отырған трибунаға кезектің қалай келгенін байқамай да қалыпты. Мағрипаның: «Билетіңді бер!» дегенін құлағы шалғанда, өзге трибуналардың босап қалғанын бір-ақ аңғарды.

	Таңатар таблоның дәу сағатына қарап:

	– Сағат онға тақалып қалыпты. Баланың ұйықтайтын уақыты! – деп тықыршыды.

	– Ендігі кезек – шығыс трибунасыныкі. Ең алдымен, бүгінгі ұтыстың бастысы – «Волга» жыртысқа түседі, – деді әйел дауысы радиодан саңқылдап.

	Дүниенің ыстықтығы қандай, Мағрипа іштей ырым етіп, Таңатар мен өзінің билетін сәбиіне ұстатып қойған екен. Біреу қолын жұлып әкететіндей көріп, қызғыштай қорғап отырды.

	– «Волга» менің билетіме шықса, жұрттың басынан аса жүгіремін!» – деді Роза бірдеңені сезгендей.

	– Мүмкін, біздің билетке шығар! – деді Мағрипа ұтысты Розадан қызғанғандай.

	– «Волга» мінбей-ақ маған шахмат ұтып әперіңдерші, – деді Таңатар әзілдеп.

	– Тіл-аузың тасқа! – деді Мағрипа кәдімгідей ашуланып.

	Бұлар өстіп отырғанда «Волга» да ойналып үлгірді. Бір ғажабы, таблоға дәл осылар отырған қатар жазылды. Бұл қатарға үстіңгілер иіле қараса, астыңғылар мойын бұрып, асқақтай қарады. Сәтті қатардың адамдары «Волганы» еншіленетін жалғыз орынды іздеп жан-жағына қарасты. Дәл осы сәтте, Роза қуаныштан жүрегі жарылғандай оғаш бір қылық көрсетті. Ол саусағын аузына салып, ысқырып жіберді де, ұтыс машинасына қарай оқтай атылды.

	– Ұста, ойбай, ұста! – деп бұйырды Мағрипа күйеуіне.

	– Неге ұстаймын? – деді күйеуі.

	– Билетті сатып алған сен. «Волганы» өзіміз мініп қайтамыз.

	Таңатар ойланып қалды. Бірақ қыздың артынан жүгіруді ар көрді. Бұны сезген келіншегі:

	– Ос-сорлы! – деп, қызын жетектеп, далақтай жүгірді.

	– Қатындардың жолы болғыш! – деп күйінді көрші отырған бір еркек.

	Таңатар оған түсіндіріп еді. Ол:

	– Е, ендеше, әйеліңіздікі жөн екен. Тым құрмаса, «Волганы» сатып, ақшасын үшке бөлу жөн, – деп өз билігін айтты.

	Таңатардың іші күйе бастады. «Волгаға» көлденең қыз мініп кетсе, Таңатарды әйелінің табалауы, қызының жылауы қорқытады. Талай күн, мүмкін, талай аптаға шейін от басының берекесі қашты деген сөз. «Қап, ұтысы құрғыр қалайша сап ете түсті?!» деп қынжылды Таңатар.

	Ол орнынан ауыр ырғалып, ұтыс машинасына қарай жүрді. Баспалдақтан төмен түсіп келе жатқанда билетке таласып, жұлқысып тұрған Мағрипа мен Розаны көрді.

	«Қап, көпшіліктен ұят болды-ау! Мекиенше жұлқысуын қарашы?!» деді.

	Жасыл алаңның жиегінде Таңатарды милиция бөгеді. Ол болған оқиғаның мән-жайын түсіндіріп тұрғанда, ұтыс доңғалағының жанынан:

	– Қате! – деген әйел дауысы естілді.

	Көп ұзамай Роза мен Мағрипа түк көрмегендей қатар түзеп қайтып келе жатты.

	– Қызыңа арнап бір билетті неге артық ала салмадың?

	Бір номері кем соқты, – деп тұлданды Мағрипа.

	– Ұтыс – менің қасымда бос тұрған орынға шығыпты, – деп күйінді Роза.

	Бұл уақытта ұсақ ұтыстар ойналып жатты.

	– Тосамыз ба? – деді Таңатар келіншегі мен құдашаны шымшып.

	– Кәкір-шүкір адыра қалсын! – деп Мағрипа шыға беріске беттеді.

	– Мама, шахмат ап қайтайық, – деді сәбиі былдырлап.

	Таңатардың етбауыры елжіреп бара жатты.





ЖҰМБАҚ ҚАУЫН




	Жүгері, күнбағыспен қоршалған бір қора қауынды аралаған кәрі диқан ұйысқан пәлектерді баспай, қай-қайдағы саңылау-саңылауға қарғып, қозы арқалайтын қасқырдай ойқастайды. Көгендеулі төлдей домаланып жатқан қауындар бұға түседі. Белінің желі бар шал еңкеюге еріншек. Піскенін саусақпен шертпей-ақ, мұрнымен иіскемей-ақ таниды. Қолындағы дәу дорбаға түскен түйнектің кәмегі болмайды.

	Әлтаман колхоздан арба кеп, үзілген қауынның бәрін тиеп әкетпек. Соған қам жасап жүрген беті.

	Шал соңыра арбамен соқталдай екі жігіттің келе-тінін біледі. Өздерінің теріп әкете алатынын және біледі. Сөйте тұра, әлі құлағы құрыса қоймаған қалың пәлекті жаншытуға қимайды. Арбакештерге керегі – апыл-құпыл жүк толтыру. Шалға керегі алажаздайғы еңбегінің төлін бабымен ұзату. Осы қауындардың көбісін түйіннен түйнекке шейін білетін, кәмегінің жүзін жуғанының, иісі шыға бастағанының, сабағынан үзілшегінің қайда жатқанын анық ажырата білетін кәнігі диқан әрқайсысының сауабын да өз қолынан өткеруді игілік санайды.

	Бұл диқанның әкесі де диқан болған. Жүгеріні, тарыны, пістені сатса, айырбастаса, қауынды келгінші жұртқа тегін берер-ді. «Қиямет-қайымда сауабы тиеді-міс» дегенге сенер-ді. Желіккен атқамінерлердің былай шыға бере кекірік атып: «Бәрімізден қауыншы шал олжалы. Бейішке бізден бұрын барады!» деп кеңкілдесе күлетінін білмес-ті.

	Оған көп заман өтті. Бұл күнде бұл да – әкесіндей қаупалақтаған қара шал. Бұл да қауынды жұрт үшін өсіреді. Тек, баяғыдай жиі-жиі келіп-кетушілер жоқ. Орталықтан жырақтағы көк егінге ерігіп келуші бозбала да некен-саяқ. Шиқылдаған арба ғана толып, ауыр ырғалып, сықырлап қайтады.

	Шал көп терді. Сәмбі күркенің алдында қауын кәдімгідей үйіліп қалды. Кәнігі диқан маңдайының терін бүршікті бөз көйлегінің жеңімен сүртіп жатып:

	«Әлі де бір-екі дорба керек-ау шамасы?» деп түйді.

	Біраздан кейін қайтадан аралап еді. Күнгейге бет беріп төмен иіле бастаған кимешекті күнбағыстың түбінде, алқара-көк пәлектің арасында дөңкиіп жатқан қауыннан көз алмай ұзақ тұрып қалды.

	Бұл бір төтенше біткен жұмбақ қауын еді. Түйін байлағанда сабағының түсі өзгеше болды. Шал:

	«Иттүйнек шығар» деп жұлып тастауға бір оқталып, қимады. Түйнек кезінде дүмі асқабақша шорланып бір шошытты. Онда да кәмектей үзуге дәті шыдамады. Бірте-бірте шоры кәдімгі торламаға айналып, бүкіл жоны қызықты қыртыс байлап, бір қалыпта толыса бастады. Ақырында, тарғыл аттың басындай ұзын да етшең, көрікті қауын боп шыға келді.

	Қауын атаулының тұқымына бұл шал әбден қанық.

	Осынау аяның өзінде етшең басыбалды, қыртысты сексеуіл, қыртыссыз құмқауын, беріш қабық қысқауын бар. Бұхардың күләбиі, шаржойдың шырын әңгелегі бар. Ақұрыққа жататын тарсылдақтар өз алдына.

	Мынау жатқан қауын осының бірде біріне ұқсамайды. Бәлкім сырт пішіні жағынан ақұрықтар тұқымына келер де. Бірақ түсі, түгі тіпті келмейді. Жүзін жуғалы бері бетінің болмашы торламасына қан жүгіре бастаған. Күннен-күнге қызыл-шырай тартып, құлпырып, тұтас мүсінге тоқырағанына екі-үш-ақ күн. Шалдың: «Оқудағы қызыма сақтайыншы!» деген байламға келуіне де көп күн өткен жоқ.

	Шал бір тізерлеп, қауынға иілді. Түлеуден қалған сарыбоз түгі жыбырлай ма қалай? Сола бастаған сабағы шытырлай ма, немене? Мөлдір сусынға қанып, шипа күннен шыр байлап, булығып жатқаннан сау ма? Шал:

	«Үйткен қазға ұқсайды екен» деп бір қойды.

	Қауынның астыңғы жағы балшық-балшық. Күнге қарата аударып қоюға жүрексінді: сабағынан үзіліп кетуі кәдік еді. «Қой, сазға аунап жата берсін. Қарағымның өзі үзіп жеп, құмардан шықсын!» деді.

	Көп ұзамай шиқылдаған арбаның дауысы естілді.

	Шал күркесіне қарай жүрді.

	Бұл жолы арбакеш үшеу екен. Оқудан келген бір бала ере келіпті. Шалбары қушықтай. Аяғы шидей. «Қайтсін, қалада бірішек боп қалған ғой» деді шал ішінен.

	Бала ойлаған жерден шықты. Сәлемдескеннен кейін:

	– Ата, қызыңыз ертеңдер келіп қалар. Сүйіншісіне қауынға бір мелдіктеуге, келдім, – деді.

	Шал қаупалақтады.

	– Ой-бүй, айналайын-ай! Өзің барып қалағаныңды үзіп жей бер. Мә, пышақ! – деп сапыға бергісіз қара пышақты қолына ұстата берді.

	– Жүк тиеп болғанша! – деп бала қайындыққа қарай жүгірді.

	Шал жүк тиеспеді. Отбасындағы кіржамбаз кездікпен басыбалдыдан төстік ойып отырды.

	Кенет, ол әлденеден тіксінді. Ойына үйткен қаздай дөңкиіп жатқан жұмбақ қауын оралды.

	Сол сол-ақ екен, шал орнынан атып тұрды. Кәріліктің аты кәрілік, тізерлігі болмашы сыртылдады.

	Диқан қауындыққа келгенде таныс күнбағыстың түбінде жүрелеп отырған баланы көрді. Шал жанұшыра:

	– Тоқта, балам! – дегенше қара пышақ төтенше қауынға шаншылып та қалды.

	Таңынан жарылғалы тұрған жарықтық пышақ тиер-тиместе қарс айрылды, исі аңқыды. Бұл өңірге бітпеген тәтті қауынның исі еді. Шал:

	– Қап, әттегенесі-ай! – деп санын соқты.

	– Таңдағаныңды үзе бер дегесін қайдан білейін? – деді бала өзінің әбестігін сезіп.

	– «Байдың мың ешкісінің ішінде кедейдің жалғыз лағын қасқыр жейді» деген осы! – деді шал түсі қуарып, іші күйіп.

	Қауын баланың тамағынан өтпеді. Әлденеден оның да іші күйді.





ҰЗЫН МЕН ТАПАЛ




	Отардағы малшыларды еркін аралаған екі пошташы ауданға қайтып келе жатты. Көліктері дилы. Бүйірі шығып қайтқан кенеп қоржындарды бұйым көретін емес. Бірде бүлкіл-бүлкіл желсе, бірде көсіліп аяңдап кетеді.

	Аудан мен отардың арасын бөліп тұрған жал-жал, ығы-жығы құм оңайлықпен өткел берер емес. Жүргіншілер бір асудан асса, алдынан және бір асу шыға келеді. Біріне бірі ұқсас қобылар, шағылдар таусылар емес.

	Бұлар осы жүрістен танбаса, барар жеріне кештете жетеді. Қазір – ұлы сәске ғана. Екеуінің де әлі жүрістен аптығы басылған жоқ. Сөзге құлықты болмай келе жатты.

	Әңгіме ойламаған жерден басталды. Жолаушының бірі ердің басын тықылдатып еді, аты тоқтап қалды. Екінші жолаушы озып кеткенде, бірінші жолаушы ашуланды.

	– Атым ішін босатқанша шыдамадың.

	Жауға тастап кететін қудың өзісің ғой, – деді ол қуып жетіп.

	– Қулық сенен асып маған келіп пе? – деді анау. Екеуі айдалада ерегісе бастады.

	– Сені жұрт «ұзын поштабай» деп атайды.

	– Е, әкеңнің аузын!..

	Екеуі шарт-шұрт қамшыласып қалды. Тапал мығым да, пысық та екен. Алыстан сермесуге көнбей, қоян-қолтық араласып, ұзынды сабап тастады.

	Төбелес басылғанда, екеуі состиысып, үнсіз ұзақ жүрісіп отырды. Бір кезде тапал өзінің қатесін сезгендей:

	– Қап, ойыннан өрт шықты-ау! Сені ұзын демей науша дегенімде түк пәле жуымайтын еді. Осының несіне шамдандық ей?! – деді.

	– Білегіңнің мықтылығын көрсеттің ғой. Қолыңның қышуы қанған шығар. Өлсем балам балаңнан кек алады, – деді ұзын мысық мұрты жыбырлап.

	– Е, қойшы, қайдағыны айтпай!.. Екеуі тағы да ұзақ жүрді.

	Білемденген сансыз жалдан құтылып, шабырдың шалқыған көгілдір сағымын көргенде, жолауының тапалы:

	– Ақырамаш асу осы ғой. Көлігіміздің сауабын алайық. Еркекке біраз оттасын, – деді.

	– Өзімнің де ындыным кеуіп келе жатыр еді. Аялдасақ, аялдайық, – деді жолаушының ұзыны ашу-ызасы тарқай бастағанын танытып.

	Екеуі бір түп сексеуілдің көлеңкесіне газет жайды.

	Торсықтан сусын ішіп, тоңазыған етті ортаға қойды.

	– Қанеки, алыңыз! – деді ұзын.

	– Сен иткөйлекті бұрын тоздырдың ғой. Жауырын саған бұйырсын! – деп, тапал асықты жіліктің көк етін асап жіберді.

	– «Бергенің сенің жауырын, кәне тәуірің» деген қайда? – деді ұзын миығынан күліп.

	– Тәйірі, асықты жілік деген аты болмаса, мынауыңның қауқары бір тал қабырғадай-ақ қой. Сенбесең, айырбастайық, – деді тапал.

	– Ей, ей, ойынды қой. Маған жауырын да жетеді, – деді ұзын сидиып қалған асықты жіліктен қашқақтап.

	– Сенің жалғыз ұлың ерке-тәйтік қой. Жіліктің асығы олжа. Әлі де ойлан, – деді тапал еті сыдырламаған жауырыннан күдер үзбей.

	– Сөз тапқанға қолқа жоқ. Жеңдің, жеңдің! – деді ұзын, желінбеген жаурынымен қоштасып жатып.

	Тамақтанып болғанда, тапал оқыс кекірініп:

	– Шіркін, шаруалар-ай! Жатқан береке ғой. Жақсы-ақ аунап-қунадық қой, – деді.

	– Әй, қойшы, кемпірге түрмедегі баласынан келген хатты несіне жасырдық? – деді ұзын.

	– Ей, басыңда саңлау бар ма? Хатты берсек, адуын кемпір қазір атымызға мінгесіп келе жататын еді. Баласы әлі ауданда жатыр ғой, – деді тапал.

	– Әй, кемпірдің баласы аудандағы бір мықты үшін күйді деген сөз рас па? – деп сұрады ұзын.

	– Ауданның төбесі көрінгенде, қоржыныңды атымның сауырына аударып саласың ба, шынымды айтайын, – деді тапал.

	– Өзіңді жын қаққан ба? Балапандай аузын ашып отырған балама не апарам? Айтпасаң, ішіңде шіріт.

	Тапал шамданбай, мырс-мырс күлді де:

	– Аттар белін көтергенше қарап отырамыз ба?

	Қоржынға бәстесіп күрессек қайтеді? – деді.

	– Іштен шалып, серең еткізбексің ғой! – деді ұзын көзін жыпылықтатып.

	– Е, сен сырттан шал. Ұзын адам дүрегейдей шалымды болады, – деді Тапал.

	Ұзын шамданды. Әсіресе «дүрегей» деген сөз шымбайына батып кетті. Ол көзін ежірейтіп:

	– Сен, осы, қылжақты енді қашан қоясың? Менің жазығым – жолға жетіктігім бе? – деді.

	– Ей, оны қойсайшы, мен сенсіз де адаспаймын. Сенің балаң біреу, менің балам үшеу. Жөн білсең, қоржыныңның бір басы маған мінәсіп! – деді тапал нығызданып.

	– Мұңыңды ағыл-тегіл фермеге неге шақпадың? – деді ұзын шамалы сынып.

	– Сыпайының сырын серігі жеткізер болар. Сенің ноқайлығыңнан ішім күйіп отыр, – деді тапал түсі қарауытып.

	– Тәйірі алсын, ақылың түстен кейін кірген ғой, – деді ұзын жылмиып.

	Тапалдың түсі шымырлады. Тұңғиық ойға шомғандай.

	– Қой, көтерілейік... Түс ауды ғой, – деді ұзын қобалжып.

	Бұлар шабырға енгенде, балапан шырпылардың арасынан түлкі қашты.

	– Қоржыныңды маған тапсыр да, қу? – деді тапал.

	– Қатқақта түлкі жеткізуші ме еді? – деді ұзын.

	– Біраз жерге шауып көрсеңші.

	– Қой, құр желікке мен жоқпын.

	– Қап, өзім қуатын едім. Ұзап кетті-ау! – деп өкінген болды тапал.

	Күн батар кезде ауданның төбесі көрінді. Кешкі мұнарда елеуреген ағаштар «әлі де бірталай жүресің» деп тұрғандай болды.

	– Ат шалдырайық, – деді тапал.

	– Е, кеп қалдық қой. Қараңғыға ұрынбай жетейік, – деді ұзын. Тапал:

	– Е, жының енді белгілі болды, – деп, ернін тістеп, қоржынға жармаса бергенде, ұзын: «ойбай!» деген жайсыз жаңғырық үн шығарып, шаба жөнелді.

	Тапал қуды.

	Талайдан бері жұбын жазбайтын екі пошташы күн батарда бірінші рет осылайша қағынып, шаршаған көліктерін арамтер қылды.

	Ұзынның аты дилырақ екен. Жеткізбей кетті.

	Артынан далақтап шауып келе жатқан Тапал шамалы қарлыққан дауыспен:

	– Әй, төбет, өзіңде ес бар ма? Атыңның қансорпа болғанын көрсе, аудан әкеңді танытады ғой. Қоржынымды қосып берейін, тек тоқтал, атыңның терін үктір, ақымақ! – деді.

	Бұл сөзді құлағынан асыра тыңдаған ұзын артына жалтақтап бара жатып:

	– Көкпарыңды конторға апарып саламын! – деп жауап қайырды.

	Тапал:

	– Қап, құртты-ау, мынау? – деп санын соқты. Ол аудандық байланыс бөлімінің маңынан өтуге қаймығып, ойқастап өтті. Үйіне жақындағанда Тапалдың қатынына кездесіп қалды. Адуын әйел екен, амандық-есендіктің орнына:

	– Екеу едің, бірің қайда? Жаздай біткен шырың қайда? – деп тақпақтады.

	– Е, бүйтіп байлаған шыры құрысын! Байыңның да қоржыны тоқ! – деді ұзын жан-жағына алаңдап.

	Оңай олжаның желігі омақастырады...





ҚЫЗЫЛ ҚАМШЫ




	Жықпыл жартасты тасалап, терең сайдың ішінде отырған Нәшудің үйіне келгенде күн түске таянып қалған еді. Әйелі өрістегі қойдың қайтып оралар шағы жақын екенін, шалына түстік әзірлеп отырғанын айтты да, қазанға еселеп сүр салды. Қараша үйдің ішіндегі темір пештің қызуынан бой жылынып, маужырата бастады. Ұйқы буған Жоламан қалғып кетті.

	Ұйқыны өрістен қайтқан қойдың у-шуы ашты. Дүние дүрліккендей еді. Тысқа шыққанда жотадан дүрліге домалана құлап келе жатқан қалың қой көрінді. Бірімен бірі қанаттасып, бірінің артынан бірі шұбырып, ылди төмен жүгірістеп жаппай маңырап, мекіреніп, сайдың ішін азан-қазан қылды. Жықпыл жартас тұншыға жаңғырып, қым-қиғашдүбірдіқоюлата түсті. Зеңгір көкте тізбектелген тырналар тыраулап, алыстан әуен қосты. Мыңғырған мазасыз маңырау осындай сапырылысқан ию-қию қалың дыбысқа ұласты.

	Бүгін азанда өрген саулықтар түске жетпей төлін сағынып қалыпты. Емірене мекіреніп, маңырап, көзін жасауратып, сай-сүйекті сырқыратады. Құлақ естір жерден қозысын даусынан таниды. Маңырауға шамасы келмеген шалажансар төлді иісінен ажыратады.

	Аяулы, қаяулы у-шу басылар емес. Қойдың арғы шеті әлі алыста. Қой соңында шалғайдан қапталдасып екі адам келе жатыр. Оң жағындағы күрең жорғасын шаужайлап сыбай қамшылайды. Сол жағындағысы – қаракер құнанның тізгінін тежеп, тызақтап келеді. Жазушы Жоламанға екеуі екі түрлі әсер етеді.

	Екі қойшы оны жырақтатып, су жағасына алып барысты.

	– Қыруар қойдың у-шуы біразға шейін басылмайды. Үйдің ішін сыпырып, текемет, сырмақты қағып-сілкуге де уақыт керек. Оған шейін сауалыңа жауап береміз! – деді Нәшу қария.

	Жазушы сауалдың жоқтығын, зәуімен жол түскенде сәлем беру үшін бұрылғанын айтты.

	– Онда нұр үстіне нұр, – деді Нәшу. Демалыстағылардың аунап-қунайтын жері осы. Әрі-бері өткен жолаушы осы бастаудың басында шөлмек қалдырып кетеді. Соңыра шілде шыққанда мынау беткей қып-қызыл шие болады. Таптырмайтын закуска сол. Біз оны өз тілімізде тұздық деп атаймыз.

	– Ол кезде сіздер жон жайлауға көшіп кетпейсіздер ме?

	– Е, шырақ, – дейді қария, – көз жетпеген жерге көңіл жетеді. Біз жауырыншыдай жан-жақтың бәрін көріп отырамыз. Оның үстіне шілдеде шопандар күні өтеді. Ағайын-жекжатпен қатынас және бар, олай-бұлай өткенде дәл осы араға аялдап ат шалдырамыз. Өзіміз шие-миені кәшектейміз. Бұтағын қамшы сап қыламыз... Су басындағы отырыстан қарт қойшы көңілденді. Кәріліктен жанары қашап шөлмектене бастаған шүңгіл көзі күлімсіреп, самайының ақ талдары жыбырлады. Заманында қасын қағып сөйлейтін кербез адам екені көрініп тұр. Кең маңдайы қат-қабат сызық. Қасын қаға сөйлегенде тақиясы селкілдеп кетеді. Осындай әдетке ойын-сауықта машықтануы да мүмкін. Неде болса, Нәшекеңнің тегін кісі емес екеніне көз жеткендей еді. Жазушыны совхоздың поштабайы ертіп келген.

	Білгірлігін танытып:

	– Нәшекең заманында сері болған. Жеңгелері оны

	«Қызыл бала» атандырған. От ауызды, орақ тісті Шақалақ ақын: «Бұл Нәшу тәуір жігіт лақ сойғыш, қыздарға кіл жұмбақтан сұрақ қойғыш» деп өлең шығарған. «Үлкен пышақ ұялғанынан өтеді» демекші Нәшекең бүйірі қызғанда өлең айтады, жетпіс жасында салым салады», – деп қолпаштап өтті.

	Нәшудің мақтау сүйетін кісі екені көрініп тұр. Орнында ырғалып, қолтығын көтеріп қойды. Тамағын қырнап, термелете жөнелді.

	– Баяғыда бір ақын: «Торышамның аяғы китік-китік, бұл дәуренді өткіздік өйтіп-бүйтіп» деген екен. Сол айтпақшы, желбегей желік бізде де болды. Осы күні той бастауға жастардан ұяламыз. Әйтпесе көкірек шіркін сайрап-ақ тұр...

	Ән-күйден әңгіме шертіле бастады. Нәшу саз ығытында тағы да термелетті. Терменің соңында:

	«Ауру қалса да әдет қалмайды» демекші өлең шіркін қазақтың қанына сіңіп кеткен нәрсе ғой, Мынау жаптас совхозда тракторшы жігіттер мен сауыншы қыздар хат арқылы айтысады. Өлеңдері жалпақ жұртқа тарайды, – деп бір қойды.

	Қандай өлеңдер?

	Нәшу жұп-жұқа қағазды көнетоз бешпетінің қалтасынан шығарды. Кәдімгі төрт тағандап түскен жазу еді. «Сәлем де бұдан барсаң сауыншыға, лағын сатар соңыра қауыншыға» деген жігіт сөзіне: «Сағынған төлін түсте жамырар мал, лақтан таста ойнаған адыра қал» деген қыз жауабы көңілде қалды. Қарапайым жандардың тапқырлығы айдалада айыз қандырды.

	Нәшу бұл атырапта «әу!» деуді білмейтін қазақ жоғын айтты. Оның жастық шағында жігіттер мен қыздар ат үстінде айтысқан. Өткен күн көзіне оттай ыстық. Ол еске түссе көңілі босайды. Қатып қалған қара түс қорғасындай балқиды.

	Үйге кіргенде отбасы мұнтаздай еді. «Сыпайыны түзде көр» деген осы. Көңілденген Нәшу бір семьяның бір қора қойды бағып-қағатынын, міндеттемеден ұятқа қалмайтын сыңайы барын айтып өтті. «Күш атасын танымас» дегендей жаптас жас шопанның оқ бойы озып келе жатқанын айтқанда мұңайды. Сөзінің соңында:

	– Пәлен жылдан бері аға шопандықтан түспей келе жатыр едім. Енді кәрілікті мойындап, отардың басшылығын мынау балама бердім. Тірнегін ұшырған бүркіттей маза бермей ашындыратын кезім жиі, – деп ағынан жарылды. Жазушы:

	– «Аттың орнын тай басар» – деген осы! – деп қолпаштағанда Нәшекең жымиды. Іле сөйлеп те кетті.

	– Бір кезде белсенді болған әйелге «жолдас келін!» – дегенді құлақпен естіген едік. Енді біздің қара шаңырақтан мынау жеңгең атқа мінді. Орталыққа, партия жиналысына барып келіп тұрады. Жеңгеңнің мінезі уаныш. Майлық-сулығы бірдей. Үй-ішінің шаруасын тындыратын да осы.

	Кебіртік жолда машинасоқты боп келген серік түстен кейін ұйықтап қалды. Жоламан Нәшуға ілесіп өріске кетпек болды.

	Нәшу баласының құнанын мінгізбек болғанда құнан саудыраған плащтан үркіп мінгізбеді. Көзі шатынап, шатқаяқтап әлек салды. Ақырында Нәшу:

	– Бұның мінезі шатақ: ұнатпаған адамын бұқаша мөңкіп құлатып кетеді. Менен ғана қорқады, – деп тізгінін тұқырта ұстады.

	– Неге қорқады?

	Нәшу Отан соғысында Сталинград түбінде болғанын, содан Берлинге шейін барғанын, әскери жабдықта қызмет атқарып, талай асау жылқыны жуасытқанын айтып өтті. Оның бағдарлауынша асау ат адамның көзінен, қолынан, тақымынан сескенеді. Мөңкіген атты онан сайын тулатып, мазақ қылатындар бұл атырапта көп. Ноқайлар өрге шауып қарқынын басады. Шабандоздар ылди төмен жұлдыздай ағызады. Ат үстінде өскен адамның айласы, ерлігі әртүрлі.

	Былай шыға келе Нәшу.

	– Сары майдай сақтаған бір күнесім бар еді. Қозылы қойларды соған түсірсек міз бақпайды, – деп отарды қиғаштады.

	Осыдан кейін ол малды бағып-қағудан көш-құлаш әңгіме шертіп кетті. Алты ай жаз қозы көштік жерге көшіп-қонумен өтеді. Күзде қияндағы құмға қарай жылыстағанда да осы әдіс қолданылады. Кейбір ноқайлар түйе жайылатын сортаңға ұсақ малды ерте құлатады. Жауын шаймаған, қырау шалмаған шүйгіннің уыты болатынын байқамайды. Жадында табиғаттың артық-кемі түгел жарасымды. Бір кезде қасқырды жойып жібердік. Енді оның өзі де керек деседі. Жылан екеш жыланды өлтірген адам айып төлейді. Ауытқыған ақбөкеннің пайдасы қанша? Жыртылып-айырылатын құс қандай жарасымды.

	Әңгіменің осы арасына келгенде үстерінен екі кекілік ұшып өтті. Жазушы сүйсініс білдіргенде Нәшу күлді.

	– Бұл – шүрегейлері. Нағыз кекіліктер таудың қиясында өреді. Еркегі мен ұрғашысы жұбын жазбай екеу-екеуден жүреді. Алысқа ұшпайтын кезінде мамырлаған бейшараларды атуға көз қимайды. Менің өзім қоян екеш қоянды қыста ғана аулаймын. Онда да біреу-екеуден әрі аспаймын.

	Күнеске келгенде қалың қой шұбырмай, қапталдамай, беткейге іркілді. Селеуі аралас боз жусанды бақташы керек етер емес.

	Жазушыға керегі деректі әңгіме. Нәшудің көңіл хошы құбылмалы. Сәл нәрседен қитығып қалады. Домбыраның күйі құлағын бұрауға байланысты болса, қойшының көңіл сазы өзіне ғана тәуелді. Еңбек адамының кіріптарсыз мінезін танытады.

	Көктемнің сағынышты шуағында қой үстіне бозторғай жұмыртқалағандай. Тек сары шымшықтар ғана тобылғыталдың басында шықылықтайды. Бұл ертең ауа райы бұдан да жайдары болады деген сөз.

	Сары шымшықтан барып сары бас бөдене еске түседі. Жайқалған тары еске түседі. Жоламан жалпақ тілді ырғай қамшысын сақпандай сартылдатады. Оны мақтағанда, шопанның түсі нілдей бұзылды. Ол:

	– Тәйірі осы да қамшы боп па? Ұшына қорғасын құйған бұзау тіс қайда?! – деп шатынайды.

	Осыдан кейін ол түздіктердің қаруы да, сыны да, ишарасы да қамшы екенін таратып айтып кетті. Қамшы көліктің, киімнің, жас мөлшерінің ыңғайына сай келмек. Қамшы тастасаң – дауға оқталғаның. Қамшымен ңұқысаң – зәбір көрсеткенің. Қамшыны қонышқа тықсаң – сабаласамын дегенің. «Ат мінгіземін» деген ауыз байлық. Қамшыны қоса беру – екі айтылмас ант. Қара танымаған қазақ белгіге қамшы жолдаған. Оның құдіреті ақ қағазға бармақ басқанмен бірдей.

	«Атымды қамшылаймын шабан ба деп» деген өлең-өлең. Қамшының өрісі туралы ишара, тұспал сөздер өз алдына бір хикая. Түймедейден түйедей әңгіме тудырған Нәшу ұзын-сонар сөзін:

	– Жетпіске келгенше мені аттан түсірмей жүрген осы қамшы, – деп шегерді.

	Оның кескіні бірде нұрланып, бірде қарауытады. Өзінің өмір тарихы көз алдынан шұбырып өтіп жатыр. Аяқты апыл-тапыл басқанда керегеде ілулі тұрған қамшыға жармасты. Одан кейін шыбық атпен шапқылағанда бұтақты қамшы қылды. Үйіне түстенген қонақтың қамшысын тығып, әкесінен шапалақ жеді. Ашамайда қылқиып қамшы сұрағанда ағалары күлісті. Шын қамшыға қолы тайға мінген кезде жетті. Нағашысы байғазыға құйттай жез қамшы жасап берді. Осыдан кейінгі тіршілігі қамшымен қабаттасып жатыр. Серіліктің буы ұрған кезде жорғасын солақай қамшылап, әйелдердің әжуасына ұшырады. Бозбастықпен түнде жортқанда қам айғырдың бауырына із түсіріп, иесінен кейістік естіді. Одан бертінде күші тасығанда бұзау тіс қамшымен сабаласты. Біреуді мұрттай ұшырып, өзі мұрттай ұшты. Бас та жарылды, бұғана да шықты, бірақ қамшыдан көңіл қалған жоқ. Одан бертінде, ерқаштылық кезеңде қауқарсыз қамшы қазылыққа жүгінді. Одан да бертінде сандыққа тығылды.

	Нәшу әр түста бір түйтілжи отырып, әңгімесін байсалды түйді.

	– Өңір де, өмір де өзгереді екен. Тек, көкей өзгермейді екен. Қағанағы қарық, сағанағы сарық елде пенсияға шығып кетуіме де жол ашық. Бірақ одан не дауа? Бәрібір үйкүшік боп отыра алман. Баяғы тау мен құмның арасын араламай, баяғы бастаудың суын ішіп, баяғы сексеуілді отын ғып жақпай күн кеше алман. Қойшылықтың өзі – серілік. Туған табиғат! Әсер де әсер! Тек өз құралпастарымның көбінің бұл дүниеден өтіп кеткені көңіл қамықтырады.

	Нәшу томырықты. Қауақ шақшадан насыбай атты.

	– Насыбайыңыз ерінді күлдіретіп барады ғой. Нәшу насаттанды. Ол насыбайға теке сақалдың, қызылшаның күлін қосатынын, уақытында оталмаған темекінің денсаулыққа зиян екенін, әр нәрсенің тұздығы бар екенін айта келіп:

	– Шөл басуға айналған кәрі көз күлі ащы темекіден шырадай жанады! – деп бір қойды.

	Осыдан барып, «төрінен көрі жуық шағында насыбай ататын Нәшуді» қаңқуға іліктіретін діндарлар сөз бола бастады.

	– Ертеде белсенді болғандар осы күні молдалық құрып зекет жинап, підия алады. Менің кейбір тұрғыластарым пірге жығылып, ақылынан айныды. Мен олармен сөйлеспеймін. Серігім жастар, – деп қиғаш қиялданды.

	...Қара қазан бұрқылдап қайнайды. Білем-білем жая ақ сазандай ойнайды. Сүр еттің исі аңқиды. Жас шопандар бес карта ойнайды. Жоламан Нәшекеңмен әңгіме-дүкен құрады. Ертеңге көрші қойшы шақырып отыр. Одан әрі тракторшы жігіттер мен сауыншы қыздары өлеңмен айтысатын совхоз. Одан әрі тағы да бейтаныс ауылдар. Баршасына апаратын әртүрлі жол. Қасқа жол, таспа жол, бұралаң соқпақ...

	Жазушы түнде көпке шейін ұйықтай алмай дөңбекшіді. Үйдің іші қапырық па қалай. Бір кезде «аһ» деп әйел күрсінді. Іле-шала күйеуі шырағдан жақты.

	Жоламан плащын жамылып тысқа шықты. Ғарыштың бар жұлдызы осы маңайға жиналғандай еді. Толықсыған, теңселген, жылтыраған жұлдыздардың атын біліп жатқан Жоламан жоқ. Самсаған жарықтарға таңырқап әрлі-берлі жүрді. Бойы сергігенде күндіз көргендерін ой елегінен өткізді. Кәрі қойшыдан нендей сыр ұқты? Өзіне де қараңғы. Түкті шалдың жыбырлаған беті тілі күрмелген шежіреге ұқсаса, жазушының ежіктегені шамалы-ақ! Түліктің түйтіксізі шопаната болса, оның өзінде тұңғиық сыр бар екен. Назқой кекілік, тыраулаған тырна, шықылықтаған шымшық өз алдына!

	«Жазушылықтың ауылы алыс болмаса игі еді?!» – деп шошыды ол. Осы кезде ол Нәшудің даусынан селк етті.

	– Шамасы темір пештен басың ауырды-ау. Иіс-қоңысты жоятын пияз да жоқ. Пішеннің үстіне жатсын деп көрпе әкелдім.

	– Күн жауып кетпей ме?

	– Аспан ашық. Ертең күн жылиды.

	– Мен жыланнан қорқамын, – деді Жоламан.

	– Әй, сен жыланның інінен қашан шығатынын білмеуші ме едің?! – деп Нәшу таңырқап қалды.

	Біраздан кейін ол:

	– Дегенмен, сақтықта қорлық жоқ. Үйден қамшы әкелейін. Қасыңа қойып жатсаң жылан жоламайды, – деп үйіне қарай беттеді.

	Жоламан күн көтерілгенде оянды. Қой өріске кетіпті.

	Қарашы үйдің жанында самауыр қайнап тұр.

	Жазушы аттанарда Нәшу бұйымтайын сұрады.

	«Халықкершілік» деген мезіретті Жоламан шалдың аузынан бірінші рет естіді. Көзінен сорасы ағатын шал шын шешіліп еді. Сыңайын таныған Жоламан зілсіз құтылуды ойлап:

	– Сізден қолқалайтыным – қамшы! – деді. Нәшу шамалы ойланып:

	– Осы заманның үрдісі шығар. Мәскеуден келген орыстар да қамшы әкеткен-ді, – деп қобдишасын ашты. Басына жез орнатқан тобылғы сапты қамшыны

	Жоламанға ұстатты.

	– Қой бағуға қор қылмайын деп сақтап қойып едім.

	Саған бұйырды, шырақ!

	Жоламан қамшыны екі бүктеп қалтасына тықты. Былай шыға келе қолына алып, сол көзін қысып, мылтықша кезенді. «Әттең басында үкісі жоқ екен», – деп өкінді.

	Жүре келе ол қамшы туралы қимыжық қиял кешті. Нәшу қария неше жіпке тізген қамшылар – жүздің бірі ғой. Алтынмен аптап, күміспен күптеген қамшы – жезге ұласса, нақышсызының өзі түр-түрге бөлініп кетеді. Шыпыртқы тектестері тіптен көп. «Ит мініп, ирек қамшылаған» қазақ – түздіктің момыны. Ырғай саптар да соған жуық. «Көзге қамшы тигендей, шыр айналды артқы жас» деп Абай айтқандай, қамшының да шымыры бар ғой, шіркін! «Бетіне сорғалатып қаннан тамшы, сындырған жаудың сағын қайран қамшы» деген өлең де өлең-ау? Қазылық, қарақшылық, барымта-қарымта, дүре – осының бәрі қамшыға саяды. Жазушы:

	«Қамшының сырына өзім де біршама қанық екенмін ғой!» – деп сүйсінді.

	Сүйсіністің аяғы шытырмандап, шәркез сезім тудырды. Түзге түнеуден тұмауратып қалған ба, қалай. Денесі ысынып көзі тұмандана бастады. Ол мейіздей қатқан осынау қызыл қамшы туралы хикая жазбақ болды. Дүние бүкіл бүге-шүгесімен қамшыға ұқсап елестеді. Ол қамшыны қанжарша көлденеңдетіп:

	«Екеуміздің бірімізге серт!» деп күбірледі.

	Шофер да, поштабай да шошына, таңырқай қарасып қалды. Тұмауратқан жазушының көзі жасаурап тұрды...





ҚАРА МЫСЫҚ


	Сықақ әңгіме



	Алғаш көзін ашқанда кісі тіксінерлік еді. Бұл күнде басқаша қалыпта. Бұралқы мысықтардай тышқан ауламай тамақты қолдан жейтін Зита осы үйдің қастерлісі. Зоридаш оны аптасына бір рет дәкеге орап шомылдырады. Жонданған Зита қара құндыздай құлпырады.

	Мияулауы да басқаша. Өлімсіреген, қыңсылаған аянышты үн жоқ. Баж-баж еткен жағымсыз жарықшақ дауыс және жоқ. Ерке, жұмыр әуенге машық.

	Бұл қала, задында, мысықты қала. Ырымшыл адам аңға шыққанда жорта қалғып отырады. Көше сайын әртүрлі мысық кесіп өтеді.

	Шаһар салты осылай болғасын Зоридаштың мысықжандылығын кім шенесін. Тек, кәрі енесі ғана көрнеу ұнатпайды. Жайнамазын қоярға жер таппай күйбелеңдеген кездерінде қара мысық қырсықша қалмай, шеңгелше жабысады.

	Бір күні Зоридаш, күйеуі, енесі үшеуі түстік ішіп отырды. Енесі шоқиып, тамақты еденде ішті. Жаны ашыған баласы:

	– Апа, дастарқанға қосылсаңызшы, – деп еді, шешесі:

	– Столдарыңды мысық арамдап кетті, – деп тыржиып, теріс айналды.

	Түстіктің соңында кейуана мұң шағып өтті:

	– Қаладан келген қуаяқтарыңа қой жетелетіп жіберетін шопаныма кетер едім. Аяғы ауырлаған келінді қимай жүрмін. Әрі, ертең бөпелі болғанда, өзі де мысығы түскірден жериді ғой деп үміттеніп жүрмін.

	Баласы ыржақтап күліп, жұбаныш айтқансыды.

	Күндер өтіп жатты. Бір күні Зоридаш күйеуіне:

	– Ақыр көк базарға бара жатырсың ғой. Үлкен базарға соғып, әнші торғай сатып ала келші. Маған серік болсын, – деді.

	Зоридаштың күйеуі базарда көп дағдарды. Көк торғайдың, сары торғайдың, бозторғайдың, қоңыр торғайдың, қара торғайдың бірде біреуі ән салмайды. Бөгде жұрттан сұрауға жігіт намыстанады. Ақыры, айдарына қызығып қоңыр торғай сатып алды.

	Ол үйіне келгенде, келіншегі қабағын шытып:

	– Бұл – ұйқыдан көз ашпайтын момын торғай. Төбесіндегі сұмырайын неғып көрмедің. Маған керегі – сарғылт жасыл торғай, – деді.

	Күні жетіп отырған әйелін аяған күйеуі ит өлген жердегі базарға қайта жүгірді. Өкінішке қарай, Зоридаш нұсқаған түс табылмады. Күйеуі: «Япырай, торғайды боямайды ғой, біздің Зоридаш қайдан көрді екен, ә?!» деп дағдарды. Ақырында, нартәуекелге басып, кәдімгі көк шымшықтың өзін сатып алды.

	Әйелі бұған да ырза болмады. Қоңыр торғайға серік табылғанына ғана қуанды.

	Осы күннен бастап отбасының берекесі қашты. Сұңғыла Зита торды баспалап, торғайларды жүрекшайлы етіп қойды. Торғайлар үйреншікті шықылығынан айрылып, ішқұсталыққа ұшырап, үрпиісіп, мүсәпірлік халге ауысты.

	Торғайлар форточкасы жабылған үлкен терезенің ортасына орналастырылды. Торғай мұңдықтарға тордан гөрі кеңшілік тиді. Зита мөлдір шыныға тұмсығын тақап, сілекей шұбыртуды шығарды.

	Бір күні Зоридаштың күйеуі қызметтен келген бетте торғайлардың балапандай шиқылдап, аузын ашып тұрғанын көрді де, форточканы ашып, су қойды. Торғайлар пырылдап ұшып шықты. Қара мысық қара мылтықтай атылып, көк шымшықты аузына қағып салды. Еденде екі қауырсыны қалды. Диванда жатқан Зоридаш сұмдық шошып, баж-бұж етті. Қоңыр торғай Зоридаштың қабырғада ілулі тұрған суретінің артына тығылды. Бұл екі арада баж-бұждың аяғы жылауға айналып, Зоридаш береке қашыра бастады. Ақырында ішін қолымен қармап, мықшиып отырып қалды.

	Сол түні Зоридаштың енесінің аяғына түрпі тигендей болды. Кемпір есік жаққа қарағанда жанып тұрған егіз шырақты көрді. Мысықтың көзінің мұншалық өткірлігін көргені осы еді. Кемпір: «суқан-алла!» деп, шошып түсті.

	Оңаша жата алмай, келінін кеп оятқан еді. Неге екенін қайдам, Зоридаштың көзіне кемпір тасбақадай елестеді. Зоридаш шошып: «Ах!» деді.

	Ертеңіне Зоридаш өлі бала туды. Өлікті құшақтаған кемпір:

	– Мысықтілеу жетті ғой түбіңе, қайтейін! – деп маңдайын тоқпақтады.

	Кемпір сол күні-ақ қаланың сыртындағы шопан төркініне кетіп қалды.

	Зоридаш белін көтергесін қара мысыққа би билетіп, қайтадан құтырта бастады. Бұған күйеуінің жыны келді.

	«Жәндіктің ең зымияны тышқан болса, ең қырсығы мысық» деп түйді.

	Осыдан кейін ол Зитаға оқты көзімен қарайтын болды. Қара мысық қудың қуы екен. Қожайыннан көрнеу қаймығып, оған жоламауға тырысты. Амалсыз ұшырасқанда құйрығын бұлаңдатып бақты. Бұнысы жігіттің көзіне ирелеңдеген жыландай елес берді.

	Енді, ол мысықтан құтылғанша асықты. Бір күні іңірде, әйелі киноға кеткенде, мысықты аңдыды. Зита маңына жолатпай, бұлтылдап қашты. Әрі-бері қуып шаршаған соң жігіт: «Әй, антұрған, мен қоянды өлтіруден қорқатын адаммын» деді.

	Зита бұған иланбады. Дегенмен, адамның аты адам екен. Бір ығытты тұста ол қара мысықты қармап алды. Қожайынның қолтығына қысылғанда Зита жалынышты әуенмен ыңырси бастады.

	Көпірден өте бергенде, әлдеқайдан қой жетектеп келе жатқан сыралғы артистке кездесті. Бұған жігіт қуанып кетті де:

	– Әй, сенің қатының мещанка ғой. Мына мысықты апарсаң, бетіңнен сүйеді, – деді.

	Артист шамданды:

	– Мещанкалық сенің кухаркаңнан өтіп, менің актриса тотайыма келіп пе?!

	Жігіт әзілге шаптырды:

	– Тәңірі алсын. Тотайыңның аяғын жылытсын десем, сен тым әріге әкеттің ғой.

	Артист сынып, ағынан жарылды:

	– Әй, бір айдан кейін әкеп берсең алар да едім. Ал, әзірге қызылға жолатуға болмайды. Одан да қалтаңа бір жартылық сала кеп, мына қойдың жылы-жұмсағын жесіс.

	– Күпті боп қалармын, – деді жігіт.

	– Онда, отбасы сарымсақ сасыған қайынатаңның қара шаңырағына бара ғой.

	– Пенсияға шыққанда сенің күніңді де көрерміз, – деді жігіт.

	– Пенсияға не себепті шыққанын білеміз. Мещандықты сен танымайды екенсің! – деп артист күлді. Алақанымен аузын басып: «қық, қық!» деп ұзақ күлді.

	Жігіт әлдебір оқиғаларды еске алып, жуасып қалды. Ішінен: «Қайынатаны қорғасам, келіншегімді сөзбен шымшылайды ғой, бұл қужақ!» деп тұр.

	Осыны сезгендей, артист өктемелеп:

	– Мына қойды айдас, – деді.

	Екеуі кең көшенің шетімен жүріп келе жатты. Тротуарда ерсілі-қарсылы ағылған жұрттың қайсыбірі көрнеу күлісті. Бір-екі рет машина қағып кете жаздады. Бүйірі аламышталған «Волганың» жүргізушісі боқтап өтті.

	– Үйіңе жақындадың ғой. Енді маған рұқсат бер, – деді жігіт.

	– Әй, – деді оған артист. – Біздің тотайдың кексе құрбысы бар. Нағыз мещанка! Соған көрсетсең, мына мысықты мойнына құндыз ғып тағады.

	Жігіт адрес сұрап алды.

	Қағылған қоңырауға кексе әйелдің өзі шықты. Жүні үлпілдеген ақ мысықты құшақтаған күйінде шығып еді, қара мысықты көріп: «Какой пассаж!» деді орысшалап. Кексе әйел жігітті ішке шақырмады. Жігіт келген шаруасын баяндай бастағанда, әйел бұрылып:

	– Что вы? Мен қара мысықтан қорқамын! – деді. Жігіт кешірім сұрап, тайып тұрды.

	Енді қайда бармақ керек. Мынау үй завод жұмысшыларыныкі. Оларға Зитаның көк тиынға керегі жоқ. Анау үй ғалымдардыкі. Олар жаңағы кексе бикеш секілді, үй хайуанатына талғампаз. Әне бір үй заң қызметкерінікі. Оларға бару қолайсыз.

	Жігіттің нервісі таусылды білем, қара көлеңкелеу тар көшені айнала беріп, Зитаны лақтырып жіберді.

	Енді, әрине, әмпай артистің үйіне баруға болады. Дүкен жолда. Бірақ кешіксе, Зоридаштың секем алып қалуында шәк жоқ. Бұл – және бір жанжал басталды деген сөз. «Қой, есім барда ел табайын» деді жігіт.

	Үйіне әйелінен бұрын жетіп үлгірді. Түк көрмегендей боп, төсекке жатып қалды.

	Әйелі келгесін де көпке шейін ұйықтай алмай, төңбекшіді. Көзі ілініп бара жатқанда бөлменің есігін тырнап, мияулап тұрған мысықтың дауысын есітті. Құдды Зитаның дауысы! Үй иесі бір тықырдың тақалғанын сезді.

	Таңертеңгі шайдың үстінде қара мысық столды айналып жүрді. Болған оқиғаны жігіт айтқан жоқ. Зита әлдекімге мұң шаға жаяулап, құйрығын бұлаңдатты.

	«Япыр-ай, қара мысықтың көзін кім шешті екен?!» деп ойлады үй иесі.





КӨКПАР




	Қауынды көп жейтін Тарбан қатты қызылсыраған. Бір күні шекесі шағып, ыстық іздегенде, есіне көк серкесі түсті. Көк егін ақырамаш болған соң соймақ бордақысы еді.

	Енді, тым ерте союға іші қимай, дағдарысқа ұшыра-ды. Тамның көлеңкесінде шекесін ұстап, ұзақ ойланып отырды. Таяқ тастам жерде өзен ағып жатты.

	Осы өзен бойын бұл атырап «ылди» атайды. Ал, өзеннің үстінен қарайтын сонау дөңді «қыр» атайды. Ылдида диқандар да, қырда – шаруалар.

	Осы екеуінің, ылди мен қырдың арасы бір-ақ көштік болса да, үрдістері басқа. Тіршілігі түрліше!

	Өзен жағасында аңыздың тамырын тартып күнелт-кен Тарбанда соярлық тұяқ қайдан болсын? Жалғыз серкені лағында ұнға сатып алған еді. Былтыр «кәнпескеден» тиген торы құнан жүзіктің көзінен өтетін жұп-жұмыр дөнен боп өсті. Оны сатуға көзі қимайды. Әрі, «шабандоз Назардың баласын қара басып, пешенесіне тиген желдіаяқтан айрылып қалды» деген қаңқудан қорқады.

	Тарбан жатақтығына қарамай, жаяулап көрген емес. Баяғыдан бері шығысқан жуан торысын өткен қыста жыққан. Бұдан әрі қартайса етінің дәмі қашатынын ақылдың сарабына салған еді. Жуан торының орнына жұтынған жас торының келгенін көңілге медет тұтып, қатын-баласын қызылға қарық қылғанына әлі де өкінбейді.

	Тарбанның бір өкінетіні – әкесіне ұқсап шабандоз болмағаны. Осы өзен бойындағы бір жамағайындары жазда қызылсырамайды. Түске шейін жұмысын істеп, екіндіде атқа қонады да, қай-қайдағы көкпарды алып қашып келеді.

	Желке қаситын еш нәрсесі жоқ, күмәндансаңыз, өзен жағасындағы жатақтардан сұраңыз. Олар барын атқа салады. Бір де болса бірегей мінеді. Жем-шөп болса, о бастан құнарлы. Ал, кетпен шауып, орақ орған диқанның темірдей қолының кімнен болса да көкпарды жұлып әкететінін айтып жатудың қажеті жоқ.

	Тарбанның қарымдылығы бір жамағайындарының қарымдылығынан кем емес. Бірақ көкпар шабудан қорқады.

	«Неге қорқады?» дейсіз ғой.

	– Ылди мен қырдағы елден сұраңыз.

	Тарбанның әкесі де жатақ болған деседі. Қырдағы шаруаларға көзін жалдамай, білегінің қарымдылығын танытқан деседі. Ақыры, өлімі көкпардан болған деседі.

	«Көкпардан қалайша болады?» дейсіз ғой.

	Шапқан аттың құлағында шарап болады деседі.

	Көкпаршыны «қызды-қызды» құртатын деседі.

	Назар көкпар алып қашып келе жатқанда әйелі тамның үстінен қарап тұрыпты-мыс. Қатыны келгенде, тілге келмей, қолын ұсынуға ғана шамасы келіпті-міс.

	Осы аңыз құлағына сіңіп қалған Тарбанның тісі көкпардың етіне бір жамағайындары арқылы ғана тиеді. Тамның көлеңкесінде отырған Тарбан осы жәйттерді қиялдан өткізді. Ол әрі ойланып, бері ойланып, көк серкені соймақ болды. Көптен бері бордақыланып байлауда тұрған серке қайраққа жаныған пышақты көргенде бақылдап, жайсыз дауыс салды. Тарбанның денесі тітіркенді.

	Тарбан және біраз ойланды. Ақырында «мал – адам үшін жаралған»деуші еді ғой. Бордақы тұрғанда көзімді кімге телміртемін? деп көк серкенің аяғын байлады.

	Бауыздалды. Аяғын шешіп жатқанда, бауыздаушының басына жаңа бір ой оралды. «Ау, ғұмыры көкпар ұстамаған едім, осыны оңаша тақымдап көрсем қайтеді? Жұрт қалай тартады екен?» деді.

	Тарбан қауын мен жүгерінің арасындағы уатқа байланған торы дөненін ерттеді. Серкенің жіліншектерін тізерліктен кесіп тастап, кәдуілгі көкпарға ұқсатып, домаланып алып шықты.

	– Бұның не, бетім-ау?! – деді әйелі тілінген қауынды сөреге қақтап жатып.

	– Серкенің желін шығарып әкелемін, – деді күйеуі қоқиланып.

	– Қымызға желіккендердің біреуі жабысып жүрсе қайтесің, байғұс! – деді әйелі.

	– Жатаққа қырлықтар жабыса алмайды, – деді күйеуі насаттанып.

	Тарбанның он жасар баласы:

	– Көкем көкпар әкеледі! – деп тал-шыбықты шапаттап, тамды айнала жүгірді.

	– Тәйт, үй айналма. Жаман болады! – деп шешесі зекіріп тастады.

	Тарбан көк серкені өңгеріп, торы дөненді ойнақтатып шыға келді.

	Әйелі тамның жанында серкенің бас, сирағын үйтуге қам жасады.

	Тарбан көзден таса, көсіліп шабатын жер іздеді.

	Сонау дөңнен өзенге құлайтын тарау-тарау сайдың табанында көсіліп шаба алмайсың.

	Қырқаға шықсаң, жұрттың көзіне түсесің. Тарбан әрі ойланып, бері ойланып, етектегі бір ойдым шүңейтті қалады.

	Торы дөнен лыпып тұр. Тарбан шоқыта шауып, шүңейтке кеп құлады. Шүңейттің арғы жағындағы қыраттың асты қалың ел еді. Шыбын-шіркейі көп жерге малы да, жаны да келе қоймасына көзі жеткендей болды. Торы дөнен шыбындап, пысқырынып, шабыс тілей бастады. Тарбан мұртынан күліп қойды. Бірақ... серкесі түскір тақымына сыймайды. Дөңкиіп дөненнің санын қағады, «Бұзау көкпарды тақымына қалай басады екен, осы?» деді.

	Тарбан серкені өңгеріп шапты. Дөнен алғашқыда бұлтылдап үстіндегі адамды тастап кете жаздады. Шүңейтті үш-төрт айналып шыққанда ғана көсіліп шабысқа көшті. «Өңгертетін шабандоз болса, көкпар алып қашуыма болады екен ғой, өзі!» деді Тарбан насаттанып.

	Сонымен, не керек, Тарбан оңашада құмардан бір шықты. Үйіне қайтып келе жатқанда қаңғырған екі жолаушыға кезіге кетті. Әлдеқайдан келе жатқан шаруалар. Қырдағы шаруалар.

	Тарбан бірінші боп сәлем берді. Сәлемді қабылдаудың орнына анау екеуі Тарбанның алдындағы көк серкеге жармасты.

	Бір тәуір жері, екеуі екі жақтан килігіп, серке кептеліп қалды. Тарбан:

	– Әй, әй, қойыңдар әзілді. Бұл менің бүгін қолдан сойған соғымым, – деді.

	– Соғымның сирағы кесіле ме екен? – деді анау екеуі жұлқысып жатып.

	Тарбан ортада қалды. Көк серке қай жағына ауып бара жатса, Тарбан сол жағына қарсы тартады. Бара-бара, бұның өзі де көкпардың қызығына батып, анау екеуіне еріп, «А, а!» деп, дауыстауды шығарды.

	Бұлар шапқан аттардың екпінімен қиғаштап кетті.

	Жатақтар хабарсыз боп қала берді.

	Тартысқан үшеу қыратқа шыққанда, арғы жағындағы қалың елдің көзіне шалынды.

	Қалың елден еркектер апыл-құпыл атқа мініп, жусанды беткейді шаңдатып, андыздай шауып келе жатты.

	Осы уақытта, шамасы, ұзақ тартысқан үшеуінің қолы қалжыраған болу керек, көк серке лықсып жерге түсіп қалды.

	– Қап, әттегене-ай! – деді анау екеуінің біреуі.

	– Жалғыз жолдасыңмен жұлқысып, әкеңнің құны қалып па еді? Құтыл енді, мынау қалың ауылдан! – деді екіншісі.

	Біріншісі өзінің қателік жасағанын енді пайымдағандай. Дереу аттан түсіп, нән серкені жолдасына өңгертті.

	Жолдасы қиғаштап, дөңге қарай шапты.

	Қалың ауылдан келе жатқандар жуықтаған жоқ. Бірақ Тарбанның торы дөнені құтқармады. Анау болса, көкпарды атының екі жағына кезек-кезек ауыстырып, ноқай қуғыншыға ұстатпай бара жатты. Өрге қарай шапқанның өзінде, Тарбанның торысы екпінмен озып кете берді. Егер анау қашыртса, Тарбан тіптен лағып кеткендей.

	Озып кетіп, қайта бұрылып, жандайшаптап, титығы құрыған Тарбан бір кезде:

	– Әй, Әмірбек, ертең екі қап қауын берейін, соғымымды өзіме өңгерт. Бала-шағаның напақасы еді, – деді.

	Әмірбек бұның сөзін ұқпаса керек. Жауабы басқаша шықты.

	– Тор дөненге бурыл бестімнің жете алмайтынын білем. Өсіп кеткен құйымшағыңа өкпеле! Ағайындарың тісімізге көкпар етін тигізбеуші еді. Бәлем, енді алдыңа келді!

	Тарбан өкініштен ернін тістеді. Шетінен шабандоз ағайынының біреуін ертіп шыққанда, түк пәле жуымайтын еді. Енді, мынау дүйім елге жаяды-ау осының бәрін!

	Тарбан намыстан жарылып кете жаздады «Аттан!» салғандай, артына қол бұлғап, қиқулай бастады. Бурыл бестінің екі жағына кезек шығудан пайда жоғын біліп, алдын орағытуды шығарды. Бұнысы: «Не өзім жығылайын, не мысқылшыл Әмірбек жығылсын!» дегені еді.

	Жылқы баласының сезімталдығы қандай! Торы дөнен де ызаға булығып келеді екен. Бурыл бестіні екі-үш рет ұшырып жібере жаздады.

	– Шабандоздың атын қақпайлауды қай атаның салтынан көріп ең? Басыңнан қамшымен тартып жіберейін бе, осы? – деді Әмірбек.

	– Темірдің екі басы ыстық! – деді Тарбан тұлданып. Сонымен не керек, бұлар қамшыласа алмады. Бурыл бесті болса, тынысы үзіліп тапырық қаға бастады.

	Көп ұзамай қуғыншылар да жетті. Әмірбектің жолдасымен бүйірлесе жеткен. Олар Тарбандай икемсіз емес екен. Бұрын жеткені арындаған аттың үстінен сағыздай созылып, Әмірбектің қашыртқан көкпарына кенедей жабысты.

	Дода басталды.

	Бұл жер – дөң мен өзеннің арасын жалғастырған арқалықтай көрнекті жон еді. Жан-жақтан андыздаған аттылар қосылып жатты.

	Шабандоз көбейген сайын көкпарды алып қашып кету қиынға соғатыны белгілі. Топ-топ аттылар жонның сауырында құйындай ұйтқи берді. Көк серке әбден созылса да, жерге түсетін болды. Үйме-жүйме апыр-шұпыр дода жиіледі. Басын шарт таңып, қамшысын тістеген шабоңдоздардың қарулы қолдары төмен төгіліп, көк нүктенің үстіне шүпірлесіп жатты.

	Осындай тоғыз топырда талай аттың құйма тұяғы басқан көк серкенің қарны жарылып қалды.

	Қарны жарылған көкпарды алып қашқандардың, жұлқыса тартысқандардың шалбарына, етігіне жын жұқты. Одан жеркенген шабандоз жоқ. Қайта, насаттанған іспетте еді.

	Көлеңке басын ұзартты. Егер көкпарды біреу алып қашып кетсе, бүгінгі қызық осымен бітетіндей. Осыны түсінген шабандоздар бір кезде ат ауыстырып мінісе бастады.

	Тарбан болса, «бала-шағаның напақасын» ұмытып кеткендей. Танауы киіктің танауындай желбіреп, торы дөненді босқа ойқастатып жүр.

	Бір кезде оған ақыл кірді. «Әмірбектің күдері үзілді. Шаршаған бурылын өзім мініп, торышамды берсем, көкпарды тамға апарып тастар. Ұшқыр дөнен ылдиға қарай қашырса, жұлдыздай ағады ғой!» деді.

	Әмірбек Тарбанның сөзін құп алды.

	– Ойбай, ақылыңның садағасы кетейін! – деді ол атынан қарғып түсіп.

	Әмірбек торы дөненнің ер-тоқымын алып, желге қарсы жаяу жетелеп, терінің үгуін күтті. «Көкпар кетіп қалмасын» – деген Тарбанға:

	– Әр ауыл өзіне тартқасын бірін-бірі жібермейді. Біз болсақ, торы дөненнің жүйріктігіне сенеміз. Көкпар қолға тиіп басы озса, тамға қарай шоқыта бер! – деді.

	Терін үгіп алған дөнен жиі-жиі пысқырып, құлағын қайшылап, жер тарпып құтырып шыға келді.

	Осы кезде және бір дода боп жатқан. «Кірсеңші!» деген Тарбанға Әмірбек сабырлы жауап қайырды.

	– Дөненнің белі додаға жарамайды. Бұйырса, шеттен қағамыз.

	Әмірбектің айтқаны тура келді. Доданы қақыратып, біреу көкпарды өрге қарай алып шыққанда, ол бүйірден қосылып, сақпанның тасындай сарт ете қалды. Қолы көкпарға іліккенде, жата қап тартпай, тіп-тік отырған күйінде төмен қарай жұлқып, сілкіп тартты. Екі ат екі ажырасқанда, көкпар Әмірбектің қолында кетті. Қаны-жыны шығып созылған көк серке салақтап, торы дөненнің омырауын соқты.

	Әмірбек созылған көкпарды екі бүктеп, тақымының астына басып алды да, атын жалт бұрып, сетінеген қараң-құраң көпшіліктің ішін аралай шапты. Көпшіліктің қорқақтары арынды дөненнің екпінінен қаймықса, батылдары көлденең шауып, жол бөгесті. Әмірбек мана торы дөненнің тізгінін желкесіне түйіп тастаған. Енді сол тізгін тәсілдің бұйдасына айналды. Торы дөнен қаумақты да қалың қуғыншының ішінде бұлтылдап, жалт-жұлт қашыртып, саңылау іздей бастады.

	Саңылау ашылғанда жұлдыздай аққан торы дөненнің артынан ала-құйын ұйтқумен болды.

	Тарбанның тұла бойы шымырлады. «Я, бақ-ай!» деп торы мен Әмірбектің тілеуін тіледі. Көзінен жас та шығып кетті.

	Осындай қым-қиғаш қарбаласта біраз уақыт өтті. Шамасы, сүт пісірімдей мезгіл болуға керек. Көлеңке әлі жоғарылаған жоқ еді.

	Олай-бұлай дүрлігудің, ұйытқудың бір кілтеңінде Әмірбекке жол ашылып қалды. Торы дөнен сағыздай созылып, оқшауланып шыға келді. «Кетті! Кетті!» дескен дауыстар шықты.

	Енді арттан қиқу қоюлап, түсір көбейгенде, жер бауырлап, құлағын қоянның құлағындай қайшылап, ағып бара жатты. Тарбан «Айналайын-ай!» десе, бөгде жандар: «Жығылғырдың шабысын-ай!» десті.

	Осындай сүйініс-күйініс туғызып кеткен торы дөнен қуғыншы дүрмектен оқ бойы ұзағанда мұрттай ұшты. Әмірбек екі рет домалап кетті.

	Көкпар шамалы дамылдады.

	Жұрт жығылған атты қоршап алды. Торы дөненнің танауы жыбырлап жатты.

	– Ысырылыңдар. Жел тисін! – деді біреу. Жұрт жарытып ысырыла қоймады.

	– Аяғын тышқанның ініне тығып алған екен, – деді енді біреу:

	– Ойбай, тартпасын ағытыңдар! – деді екінші біреу.

	– Тартпадан пайда жоқ. Мойны үзіліп кетіпті, – деді үшінші біреу.

	– Азаматтың аман қалғанына шүкіршілік! – деді төртінші біреу.

	Тарбан да, Әмірбек те мең-зең еді. Сереңдеп өліп бара жатқан торы дөненнің пышаққа ілінгенін байқады.

	– Көкпарда өлген жылқының еті – көптікі. Сауабын ал! – деді әлдебіреу, ақыл беріп.

	Әмірбекке айтқаны, Тарбанға айтқаны белгісіз боп қала берді.

	Күн алаурап ұясына батып бара жатты.

	Қызылға үймелегендер – тайлы-таяқты, кәрі-құртаңдар ғана.

	Жұрт көкпарды додаға салып, қайтадан қырқыса бастады. Енді, бәрі асығып, жанталасып, қамшылар аттың сауырына сатыр-сұтыр тиіп жатты.

	Әмірбектің беті қанап, топырақ жұғып қалған екен.

	Қанталап қарая берді.

	– Ұятты болдым, – деді Әмірбек. Ер-тоқымыңды жаяу арқалап қайтқаның жараспас, Бурыл бестімен қайт. Басы бүтін алсаң да, майын мінсең де – еркің.

	Ала көлеңкелі апақ-сапақта Әмірбек жолдасының атына мінгесіп қырға өрледі. Тарбан Әмірбектің атына мініп, көкпар орнына өзінің ер-тұрманын өңгеріп, ылдиға құлап бара жатты. Көкпардан түйіскен сапар екі айрық тартты.

	Осы уақытта Тарбанның шамасыз кешіккенінен түңілген әйелі үйтілген бас пен сирақтарды қазанға салып жатты. Қызылсырап қыңқылдаған баласын жұбатқан болды.

	Ал, ер-тұрманын өңгеріп келе жатқан Тарбанның құлағына кешкі ауада әлдеқайдан жұлқысқан шабандоздардың дауысы естіліп жатты.

	Тарбанның көңіліне қызығу, жабығу сезімі қатар ұялады...





ЖҮРЕКТЕГІ ЖІҢІШКЕ ТІКЕН


	Новелла



	Өмірдің ғанибетін әркім әрнәрседен табады ғой. Біреу киношыл, біреу театршыл, біреу аңшы, біреу балықшы, біреу суға шомылғанды жақсы көреді, біреу тауға өрмелегенді жаратады, біреу сауықшыл, біреу құмарпаз, біреу ат құмар. Әйтеуір, қызықсыз тіршілік тұл. Бұған мансап-қорлықтың, сөзуарлықтың, пайдакүнемдіктің, тағысын тағылардын құнығуын қоссаңыз, миыңыз ашып кетеді. Осы кұштарлықтың бәріне бергісіз бір құштарлық бар. Ол – футбол әуесқойлығы. Шынында да, қаланың көкпары футбол ғой, шіркін! Көкпардан қайтқан көпшілік лек-лек ағытылып, ауылына жеткенше сайысты әңгімелесе, футбол әуесқойлары күнілгері күмпілдеседі.

	Болжау, долбарлаудың аяғы керіс-кергілеске де соғып жатады. Ал, ойын біткендегі жартастың жаңғырығындай даурыққан сүйінішке немесе ұнжырға түсірген үнсіз күйінішке барабар нәрсе жоқ-ау, тіпті! Жоқ-ау!!!

	Жуырда осының бәрінен озған сұмдық оқиға болды. Ол оқиғадан талай адамның жүрегіне тікен қадалды. Сыздауың айыққанша кеңес шертпеуге де болар еді. Бірақ әдет шіркіннің асығыстығы саябыр таптырмай тұр.

	Сонымен, әңгіме жүректегі тікен жайында.

	...Орталық стадионның маңында балапан талдардың шетінде екі түп қайың бар. Екеуінің түсі ұқсас та, жапырақтары бөлек. Бірінікі сарғая бастаған, екіншісінікі – жасыл күйінде. Бес саусақтың бәрі бірдей еместігі сияқты екі қайыңның айырмашылығы зор. Онымен жұрттың жұмысы жоқ, көлеңкесін саялап қайтады.

	Бір күні осы екі қайыңның ортасында, қыршылмаған көгалда үш кісі сыра ішіп отырды. Бірі драматург, бірі актер, енді бірі – үлкен қызметкер. Шынтуайтқа көшсек, «үлкен қызметкер» деудің өзі олқы. Сондай кісінің анау екеуімен қалайша әмпей болғаны мәлімсіз.

	Шіркін, стадион-ай! Жалпақ жұрттың терезесі тең жерде аунап-қунағанға не жетсін! Тұтам тіршіліктегі бір ғанибет қой, бұл! Дөкей қызметкер, майталман драматург, әккі актер, былайша айтқанда, үш түрлі әлемнің жақсысы мен жайсаңы, көкке аунап, бел шеше сөйлесіп дәмді сұқбат құрысады. Тіршілік қамын, қызмет тауқыметін ұмытып, рахаттанады. Кеңседегіше «сіз-біз» деспей «сен-мен» деседі.

	Осындай бір кілтеңде, актер:

	– Шора аға! – деп сөз сөйлеуге ыңғайланып еді.

	Лауазымды кісі кіді шамданды.

	– Сен шошқаны да өнер қайраткеріне балап жүрміз-ау! «Шөке» деген сөз аузыңа неге түспейді?

	– Пәленше-еке, түгенше-еке деуді өзіңіз шенеген жоқ па едіңіз?!

	– Ақымақ, кеңседе пәленше-екең, түгенше-екеңнің керегі жоқ, стадионда ол – ләзім.

	– Мекемеде не деуге керек!?

	Шора ойланып қалды. Көзілдірігін сарт еткізіп төс қалтасына салып жатып:

	– Шора Шерімбетович! – десең жетіп жатыр ғой, – дей салды.

	Шора Шерімбетовичке қыр көрсеткендей, драматург қара көзілдірігін киіп:

	– Антұрған актер, «ағай» деген құбыжықты қайдан тауып алдың? Тымқұрмаса «аға» демейсің бе? Ей, сенің «ағайлап» әйел болғаның ба?! – деп жорта зекіді.

	– Осы, феодализмнің сарқыншағынан құтылу керек қой, жолдастар! – деді Шора Шерімбетович.

	Драматургтың ерні жұқа еді. Жүгіріп өткен күлкіні жасыра алмады. Осыны өзі де сезгендей. Ол шамалы қыбыжық қағып қалды.

	Осы мезетте газеттен жасалған ала-шұбар дастарқанға ақ қайыңның сары жапырағы ұшып түсті. Шора Шерімбетович оқыс сүйсініп:

	– Бүгін біздің орталық шабуылшы, «ұшқан жапырақша» доп түсіреді, – деді.

	– Аузыңа май! – деді актер, «сен» дейтін жердің ығытын жібергісі келмей.

	– Түсіңізге кіріп пе еді?! – деп, драматург сыңар езу күлкіге басты.

	Қолпаш пен шымшу итжығыс түскесін Шора Шерімбетович шамдана қоймады. Ол ағынан жарылып:

	– Кеше күллі команданы кабинетімде қабылдағам.

	Жігіттер сақадай-сай! – деп қайыңға басын сүйеді.

	– Біздің, былайша айтқанда, сіздің қамқорлықтағы команда бүгін ұта алмайды-ау, сірә! – деді драматург.

	Шөкең кіржиіп ұнатпай қалды.

	– Жағыңа жылан жұмыртқалағыр, қайтып ал лебізіңді! – деп актер екі көзімен үш кісінің қас-қабағын бағып тұрды.

	Жаман лебіз айтушы өз болжауын түсіндіріп өтті. Бүгінгі ойыннан ұтылса, «Турбина» жоғарғы топтан шығып қалады. Ендеше, бұл сайыс «Турбина» үшін өмір мен өлімнің сайысы. Алаң иелерінің ұтылса да түгі қурамайды.

	– Онда тең ойын болады екен, – деді актер.

	– «Турбинаға» тізе бүктірмей тынбан! – деді Шөкең. Өстіп отырғанда, балапан талдардың шетіне шоғыр бала ойнап шыға келді. Сары көйлектерінің арқасы нөмерлі. Бұлар – осы стадионның шәкірт ойыншылары. Бүгінгі кездесісте шетке шыққан допты майдан алаңына қайтарып тұратын да осылар.

	Шора Шерімбетович актерға:

	– Ана балаларды шақыршы, – деді.

	Екі түп қайыңның арасында сегіз бала қаздай тізілді. Шора Шерімбетович орнынан тұрып, кәдімгідей сөз сөйледі.

	– Не сөйледі? – дейсіз ғой. Айнытпай келтіруге жадымыз жұқа! Ұзын ырғасын қанағат етсек, ол кісі шәкірт балаларға үлкен үміт артатынын айтты..

	«Шираңдар, шырақтарым, жаттығыңдар!» деді. Бірте-бірте бүгінгі ойынға ауысты. Майданнан шыққан допта мәніс барын, әр секундтың қымбат екенін ескерте келіп:

	– Біздің команда ұтыла бастаса, немесе тепе-тең түссе, допты жылдам қайтарып тұрыңдар. Ал ұта бастаса, әсте асықпаңдар. Біріңе бірің өткізгіштеп, уақытты ұта беріңдер, – деп пысықтады.

	– Жаттықтырушымыз ондайға рұқсат етпейді, – деді алтыншы нөмерлі бала.

	– Жаттықтырушыларың менің бұйрығыма бағына-ды, – деп Шора Шерімбетович түсін суытты.

	– Шөке, ұялғаннан жерге кіріп кете жаздадым.

	Балаларға бұйрық бергеніңіз не?! – деп еді актер.

	– Ей, сенің басың толған ми ма десем, сабан боп шықты ғой. Жерге кірмей-ақ, соңыра жер жара ысқыр. Төрешінің құтын қашыр. Ойынның тағдырын кейде сәби, кейде әумесер шешеді. Сен осыны біл! – деді.

	Драматург ойланып отыр. Иә, актер ысқыруға, бастық бұйыруға жаралған. Әлі көрерсің, осы актер өседі. Шора Шерімбетович оны дүрдей бір мекемеге бастық етеді. Шора Шерімбетовичтің өзі футбол құмар әкімнің шылауына оралып жүріп көтерілген. О да ығытты жерінде ысқырған. Керекті тұсында қол соққан. Лауазым – баспалдақ. Алдындағы кісіні қолтығынан демесең, ол саған қол ұшын береді. Белгілі буын біріне-бірі жалғасып кете береді. Тіпті, футболшылардың өзі осындай. Бірі-біріне басшы, бірі-біріне қосшы. Ашықауызы аласталады. Менменсіген мықтыға әріптестері доп бермей түбіне жетіп тынады. Кезбесінің байыз таппайтынында осындай сыр бар.

	* * *

	Драматургтың ойын алаңдағы қым-қиғаш қарбалас бөлді. Лауазымды кісінің айтқаны тура келді. Ойынның бас шенінде орталық шабуылшы «Турбинаның» қақпасына доп түсірді. Алыстан қиғаш ұрған доп құйын айдаған жапырақша үйіріле қалбағайлап, қақпаның жоғарғы бұрышына түсіп кетті. Трибуналар шулап, мәз-мейрам болды. Шынын айтқанда, бұл кездейсоқ гол еді. Осыған ашынған турбиналықтар дүркін-дүркін шабуылдап, алаң иелерінің қақпасына допты оқша атып, жанкүйерлердің зәресін ұшырды. Футболда шеберлікті ашудың жеңетін шағы жиі. «Турбина» осы әдіспен үстемдік құрды.

	Үзіліс кезінде Шора Шерімбетович раздевалкаға кетті. Содан ол өз орнына қайтып оралған жоқ. Тісқаққан драматург: «Шамасы, тренердің қасында отыр-ау!» деп топшылады.

	Бұл адамның білмейтіні жоқ. Актер мен актрисаның тіліне жетік ол өзге қауымның да қырын, сырын жақсы біледі. Кіммен қалай амандасу керек, кімді қонаққа шақыру керек, кімнің үйіне қонаққа бару керек – осының бәрін ол әдетке тұтады. Бір мықтымен бірге балық ауласа, екінші мықтыны киік қууға еркін шақырады. Шора Шерімбетовичтің осал жері – футбол. Оған пәлендей күні түсіп тұрмаса да, ыңғайын табудан қашпайды. Әрі өзіне де ермек керек. Оқыс мінездің, тосын сөздің кейін дәптерге түсетіні өз алдына.

	Шора Шерімбетовичтің үңірейіп бос қалған орнына мақпал телпегін қойып жатып, драматург: «Задында бұл жақсы адам. Құштарлығы – лауазым мен футбол. Біздің құштарлықты құдай итке берсін» деп бір қойды. Содан ол бара-бар болашақ пьесасын ойлап кетті. Бір қырлы адам пьесаға жарамайды. Қилы қырлы адамды екшеу керек. Мынау актерде қыр бар да, сыр жоқ. Анау Шөкеңде, сыр барда, қыр жоқ. Сайып келгенде, екеуі бір медальдің екі бедері.

	Драматург назарын алаңға аударды. Бағанағы қарбалас, бағанадан бергі қым-қиғаш жүгіріс. Оқта-текте турбиналықтардың жанұшырған даусы құлаққа шалынады.

	Драматург байқайды, «Турбинаның» орталық шабуылшысы шыдатар емес. Допты олай да алып қашады, былай да алып қашады, ыңғайы келсе-ақ қақпаға оқтай атады. Ту арқасындағы тоғызыншы нөмер көзге жиі-жиі түседі. Алаң иелері арынды ойыншыны аяқтан шалып құлатудан ұялмайды. Бұл да Шора Шерімбетовичтің үйреткен ақылы. Оған командасының ұтқаны керек. Қандай жолмен ұтқанында жұмысы жоқ. Осыны ойлаған драматург:

	– Қонақтар бір доп өткізгенде қызық көретін едік. Мынау не? Қорғаныс та қорғаныс. Кісінің намысы келеді, – деп еді, актер:

	– Әй, ананы қара! – деп қақпа сыртындағы балаларды нұсқады.

	Бағанағы балалар. Қақпадан асқан «аутқа» шыққан теңбіл шұбар допты біріне-бірі бергіштеп, жорта қолдан түсіріп ап, аяқпен қисық теуіп, қонақтардың діңкесін құртып жүр. Әсіресе, алтыншы номерлі бала кәріне шалдуарлық жасап, қиқалаң қимылдап, уақыт ұтып жүр. «Турбина» шабуылшыларының зекіген, ұрысқан сөздері трибунаға естіледі. Әлсіреген дауыстарға драматургтің бірауық жаны да ашиды. «Басым ойнаған сорлыларға обал болды-ау!» деп ойлайды.

	Футбол әуесқойлары 1:0 есепті «тайғанақ ұпай» деп атайды. «Турбинаға» керегі осы солқылдақ есепті теңестіру. Сонда олар жоғарғы топта қалады. Бұл – атақ, абырой деген сөз. Осыны білетін турбиналықтар ойын аяқталуға жақындаған сайын жанұшырып бақты. Бір ретте орталык шабуылшының: «Ну что вам даст эта игра?» деп ызалана жалынғаны құлаққа шалынды.

	Тарлан «Турбинаның» білмейтіні жоқ. Шайқас аяқталуға екі минут қалғанда, бір минут қалғанда ұпайды талай теңестірген. Бір жолы ойын бітуге үш секунд қалғанда доп өткізіп, аяғы дау-шарға айналған.

	Осыны есте тұтқан ойыншылар ақырғы сәтке шейін күдер үзбеді.

	Олар үшін ең жаманы – шәкірт балалар болды. Рас, балалар өз командасына болысады. Рас, қарсы қақпаға доп түскенде олар секіріп қуанады. Рас, олар шетке шыққан допты беруде аздап қулық жасайды. Бірақ дәл мынадай сұмдық еш жерде жоқ.

	Кездесудің соңғы минутында қонақтар бұрыштама соғатын болды. Ең соңғы үміт те осы бұрыштамада. Бірақ қырсыққа қарай, балалар допты бермей қойды. Жүйкесі тозған орталық шабуылшы алаңнан қашырма допты тартып алуға ыңғайланғанда, алтыншы нөмерлі бала оны кері қарай лақтырып жіберді. Шабуылшының басына қаны теуіп, көзі мұнарланды. Ол баланы жақтан шапалақпен тартып жіберді. Кезінде бокспен шұғылданған жігіт еді. Бала мұрттай ұшты. Ол жылап орнынан тұрғанда жұрт трибунадан ысқырып, біреулер аяғымен дүрсілдетіп, стадион даңғаза у-шуға толып кетті.

	Бұрыштама соққы соғылмай қалды. Төреші «Турбинаның» орталық шабуылшысын алаңнан шығарып жіберді. Оның: «Ойын бітті ғой, командамен бірге шығайын» дегеніне құлақ аспады.

	Шабуылшының жүні жығылып, ақ көйлегінің арқасындағы қара цифр бартия түсті. Еңсесі түскен ойыншы ауыр ойға шомып, ілбіп бара жатты.

	Ертеңіне осы оқиғаны қалалық газеттердің бәрі жазды. Бәрі «Турбинаның» орталық шабуылшысын аяусыз шенеді. Оның аты-жөні аталды. Шапалақ жеген баланың балалық есімі мен фамилиясы келтірді. Жазықсыз оқиғаға қамшы болған Шора Шерімбетович тасада қала берді.

	Әншейінде қалалық газеттерді қадағаламайтын тарлан драматург баршасын оқып шықты. Ол кеше қақпа сыртында мұрттай ұшқан баланы аяды. Оны ұрған соқталдай жігіт турасында ұзақ ойлана келіп:

	«Жүйкенің аты – жүйке. Оның орнында болсам, мен де шыдамас едім» деп түйді. Ол Шора Шерімбетович жайында да ойланды. Шөңкеңдікі аңғалдық па, өзімшілдік пе, зұлымдық па, оған көзі жетпеді. «Осы іске менің де қатысым бар-ау!» – деп бір қойды. Сол сол-ақ екен, жүрегіне жіңішке тікен қадалғандай, мазасыз сезімнің құшағына енді. Жіңішке тікен барған сайын тереңдеп, сыздаған жараға айналды. Қатыгез жанрдың майталманы күлекеш кейпінен шымшыма қалпынан, іштен шалар әдіскерлігінен айрылып бірінші рет бауырмал сезімге шомды. Тұла бойы шымырлап, тіксініп, мең-зең боп отырды. Ол пайымдайды. Ол алуандас күй «Турбинаның» орталық шабуылшысында апыл-тапыл қадам басқан жас баланың жүрегінде де жіңішке тікен бар. Осы тікен оған сұмдық әсер етпек. Қандай әсер? Оған драматургтің көзі жетпейді.





КӨН ЕТІКТІЛЕР МЕН КӨК ЕТІКТІЛЕР


	Сықақ әңгіме



	Мұрты сұлу қара шалдың мойны қисық. Тағдырға наласы бардай өзінен өзі кіржіңдеп, жарықшақтана қақырады. Этнограф Боранбаев әрі қызығып, әрі ыңғайсызданып отыр. Пысқырық шалды ол көп көрген. Ал, қисық мойынға жол болсын. Оның есесіне ертегі түседі. Киелі балуан шапалақпен қалай тартса, жағы солай қисайып қалатын қылмойындар осының тегінен бе екен. Әлде бейшараға ауру жабысты ма екен? Ойбай-ау, мойынмен ойнауға болмайды ғой. Ол бас пен иықты жалғастыратын көпір. Ол жұлынның тұтқасы. Ол екі көздің тұғыры. Мойынсыз тіршілік тұл. Ендеше ол неге қисаяды? Әлде қара шалға өкпесі бар ма? Мүмкін, шалдың өзі мойынға өкпелі шығар. Немесе ол неге кіржіңдейді.

	Таңсықбай Боранбаевтың шеше алмай отырған кілтипаны осы.

	Үйде кісілер көп еді. Дені осы ауылдың бетке шығарлары. Азы Боранбаевты ертіп келген аудандық қызметкерлер.

	Қалада өскен Таңсықбай түздіктен сыр тартудың тәсілін қайдан білсін, буынсыз жерге пышақ ұрған орашолақтай:

	– Отағасы, мойныңызға не болған? – деп салды. Қара шал сұмдық шамданды.

	– Бас жағына барысқанды көріп едік. Мойында не әкеңнің құны бар. Мынау қақпастан сұра.

	Ол жаюлы дастарханның шетін баса, тысқа шығып кетті.

	– Тыраш иттің шабына бекер түрттің, қарағым! – деді «қақпас» атанған кәрі шал, ұзын ақ сақалын тарамдап.

	– Мойнына түртті ғой, қонағымыз! – деді ауылдың жатыпатар бір қуы.

	Жұрт жапырыла күлді.

	– Әркімнің осал жері болмақ. Бұның қитығатын мүшесі – мойны түскірі.

	Осымен әңгіме доғарылып қалды.

	Таңсықбай қонаққа жарасымсыз қалыпта сазарып отыр. Әлден уақытта кәрі шал:

	– Сенің осы сазарғаныңның өзі орынды. Қазақтың түбіне қағажу сөз жетеді, – деп бір қойды.

	Жұрт түсінбеді. Кәрі шал әлденені ойлап, ақырында «Болмас, болмас!» деп, өткеннің бір әңгімесін шертіп кетті.

	Ол өзінің бір кезде атқа мінгенін, ауылда түрлі-түрлі қызмет атқарғанын айтты. Жаңағы қисық мойын қылшылдаған жігіт еді. Қылшық мұртына қылау түсірмейтін кербез-ді. Көшпелі елден тапшылық арылған ба. Үш-төрт адам бір үйден ыстық тары көже ішеді. Табақ та, қасық та біреу болады. Осынау кәрі шал – ол кезде кексе кісі – әккілікке басып көженің бетін қалқып ішкенде кілегейдің өзінен аузы күйіп қалады. Сыпайы сыр шашпай, дәс-орамалымен жасаураған көзін сүртіп жатып, қасықты жолдасына ұсынғанда, ол: «Ыстық емес пе екен, ей» деп сұрайды. Әккі кексе әзілге басып: «Суып қалыпты» дейді. Қылшық мұртына қылау жұқтырмайтын тыраш жігіт басын шалқайта беріп, қасық толған көжені аузына тастап жібереді. Ыстық тары көмейіне жабыса қалғанда, «Ах!» деп құлап түседі. Содан екі ай төсек тартып жатыпты-мыс. Мойнының қисықтығында осындай гәп бар-мыс.

	– Ұзын сөздің қысқасы, – дейді ақсақалды қария, – әзіл-оспаққа сақ болмаққа керек. Мойын беріп құтылған бұныкі бір сәрі ғой. Ал, балдызының астауынан сүйек жұтып, табанда жан тапсырған боздақты да білеміз...

	«Ту, мыналардың үрдісі қандай томпақ!» деп ойлайды Таңсықбай.

	Ол ағынан жарылады:

	– Ақсақал, мен әзілге шорқақпын. Ақсақал бұрын мұртынан күліп:

	– Әзіл-оспаққа олақ адам болмайды. Тек, жаманның ақылы түстен кейін кіреді, қарағым! – дейді.

	«Осы шалдың сөзінің жаны бар! – деп ойлайды Таңсықбай! – Нелер қыл кеңірдектің кететінін артынан пайымдайтыным рас қой».

	Бұл екі арада Таңсықбай кенеп етігін шешеді. Салт атты аңсап келген тобығым жауыр болмасын деп кездейсоқ «комиссионкадан» сатып алған еді. Мөлшері шақ болса да, ыстық күннен тарылып, аяғын қысып бара жатқасын шешті.

	– «Етігің тар болса, жалғанның кеңдігінен не пайда?!» деген, шырағым. Кенебі түскірге қайдан душар боп жүрсің?! – деді шал.

	Осыдан барып, етік туралы әңгіме басталып кетті. Әркім әрнәрсені айтып шықты. Сән, салтанат сөз болғанда, баяғы шоңқойма етіктер мен қоңқайма етіктер, саптама етіктер мен қаптама етіктер қатар түзеп бәсекеге түсті. Біз өкшелер, бұдыр өкшелер, типыл өкшелер аяқ киімнің тұмсығына ұласты. Қисық тұмсық, тайпақ тұмсық, сүйір тұмсықтар көзге елестеді. Қушық қоныш пен қолапай қоныштар емеурінде қалып қойды. Етік атаулының өкшесі, басы, тұмсығы өзге мүшелерін жеңді. «Екі бастық, бір көттік мұрының бар, серігіңе кесіп бер бастық, көттік» дегенде, қазақтың қайыс қызы пішілген аяқ киімді меңзеген-ау, шамасы?! Олай болса, етіктің өзі жатқан тарих екен-ау! Боранбаев осылай топшылайды.

	Сөзден сөз туып, былғарының сапасы сарапқа түседі.

	– Шіркін, бұжыр шегіренге не жетсін! – дейді біреу.

	– Майласаң құлпырып шыға келетін құрымнан садақа кетсін, шегіренің! – дейді екінші біреуі.

	– Жылтырап тұратын әміркен артық! – дейді үшінші біреу.

	Үшеуі ерегісіп, өзеуресіп, төбелесерменге келгенде, көлденең біреу:

	– Бәрінен бас қонақтың кенебі керім, – деп кеңкілдейді.

	– Шамалыға сілекей шұбыртады екенсіз өзіңіз! – Майлық-сулығы бірдей керзі келісті! – дейді оған момақансыған біреу, ұртындағы күлкіні жасыруға тырысып, томық томсырайып.

	Жұрт жамырай күледі.

	Күлкіден қалыс қалған ақсақал байсалды сөзге көшеді:

	– Сендердікі – тойып секіру. Өзіміз көн етік пен көк етікті көргенбіз. Жөні түзу қазақ көн етікке қыз бермеген, ал, көк етікті кездесе қоймаған. Бұл заманда бойжеткендер етіктіге мұрнын шүйіре қарайтын болды ғой.

	Таңсықбай ойланып қалды. Көн етікті ол көрмеген. Жоқ, көрген екен. Тұмсығы қайқайған шоқайды көбінесе түйешілер киюші еді-ау. Ал, көк етік қандай? Ол батырдың кәдімгі көк-сауыры шығар. Мүмкін, бикештердің оймышты шоңқаймасы болар.

	– Көк етікті қыр қазақтары қаладан алушы ма еді? – деп сұрайды.

	Қария таңдайын «лық!» еткізеді:

	– Қолдан бояйтын-ды.

	– Бояуды қайдан алады.

	– Тастың қынасынан, шөптің тамырынан алатын-ды.

	– Тамаша!

	Қария сүйсініске ырза. Ол көзін жұмып:

	– Уа, шіркін, о да бір дәурен екен-ау! – дейді.

	Мұқтаждықтың мұңы арман тудырады. Таңсықбай қайран қап отыр. Абайдың «Ескілік киімі» атты өлеңі, Шоқанның салған суреттері еске түседі. Бұл көзге шермендедей көрінетін шайқы сән заманына жарасқан. Осының өзінде сыр жатқан жоқ па?!

	– Ақсақал, сіз өзіңіз көк етік киіп көрдіңіз бе? – деп сұрайды.

	– Біз пақырға көк етік қайдан бітсін. Есесін бертінде былғары етіктен алдым ғой.

	– Сонда былғарыдан бояма көннің қымбат болғаны ма?

	– Былғары да бояма, қарағым! – дейді қария. – Дүниеде боямасыз нәрсе болмайды.

	«Кәрі тарлан қалай самғайды, ей?!» деп таңданады Таңсықбай.

	Оның көз алдына көн етік пен көк етік елестейді. Бірінің иі шала, екіншісінің иі қанық. Біріншісі боялмаған, екіншісі боялған. Бүтін бір дәуірдің, бәлки, дәуірлердің шындығын паш ететін тілсіз шежіре – екі етікте. Бұл не ғажап!

	Ол қарияны қайта қаужады. Қария жанары қашқан бозамық көзін сүзіп, зиялы қонақтың ішін тінтіді де:

	– Көрмегеннен кеңес дәмеленесің ғой, – деп бір қойды.

	– Әлбәтта!

	«Әрине» немесе «әлбетте» демей, «әлбәтта!» деген сөз кәрі құлаққа майдай жақты. Ол шешіле сөйлеп кетті.

	– Бағана қыңыраймасқа қыңырайып дастарханнан аттап кеткен қисық мойынның әкесі өзінен өткен тыраш-ты. Менің он үштегі бала кезім еді. Жайлауда отырған біздің ауылдың жанынан салт атты екі жолаушы өтіп бара жатты. Екеуінің де көк етігі бар. Қымыз тарату үшін кешке қарай қырқаға шығып тұрған ересектер: «Мыналар кім екен, ей?!» десті. Көреген біреуі осы қисық мойынның әкесін таныды. Есімі кім еді? Е, Ыраңберді екен. Ыраңда туғасын ырым ғып қоя салған ғой. Ыраңдай жұқсыз болатынын аңқау әкесі қайдан білсін?! Сол Ыраңбердіңіз әулетіне бітпеген көк етік киіп бара жатыр. Басындағы елтірі тұмағына тіпті жараспайды-ау, жараспайды! «Әй, анаған көк етік қайдан пайда болды» деді біреу. «Бәлки, басқа адам шығар» деді екінші біреу. «Кім де болса қапы қалмайық. Белдеудегі біздің тұғыжым торыға мініп, біліп қайтшы, балақай!» деді маған ауылдың ақсақалы. Он үштегі балаға ермек керек. Мен торыны ойқастата бергенде, ақсақал: «Бүгін таңасатын күні. Шауып бар да, шауып қайт. Жөні түзу жолаушы боп шықса, қымызға шақыр» деп бұйырды.

	– Меймандос кісі екен ғой, ақсақалың! – деп манағы жатыпатар мырс етті.

	– Есепдан кісі болатын, – деді қария оған шамданбай. – Қымыз түгіл, шалаптың сауабы да оралады.

	Ол әңгімесін жалғады.

	– Жарау аттың шабысы шыдата ма, әні-міне дегенше қуып жеттім. Ыраңберді бергі шетте бара жатыр екен. Сәлемдесіп, екінші кісіге қол берейін дегенімде: «Әй, бала, осы қамшылар жақтан қайт, енді. Мінер жаққа шығуыңа болмайды!» деді. Мен түсінбедім. Тұғыжым торының басын іркіп, екі жолаушының арасына киліге бергенімде, Ыраңберді сұмдық ашуланды.

	«Шыпыртқымен шекеңнен қан алайын ба, қызталақ?! Сол жағыма неге шығасың!» дейді. Әлденеге қыбы қанған жолдасы ыржиып күледі. «Сіздерге ақсақал қонып кетсін деп жатыр» деймін мен. Ыраңберді шақша басын шайқайды. «Бұл сапар пұрсат жоқ, бала!»

	Бұл кезде ылдиға құлап едік. Омырауға жабысқан соналарға жем болғысы келмеген торым өзіме ерік бермей, басын сілкіп тастап, шаба жөнелді. Мен едәуір озып кеттім. Аттың басын әрең тежеп, кері қайттым. Шақырғанда көнбеген қырсық жолаушыларға қыр көрсете шаптым. Енді сол жақтарынан өтуге тура келді. Мен деңгейде келгенде, екеуі кіді бұрылды да, мен шамалы ұзағанда қайтадан жөніне көшті. «Солақай тақымына көкпар басқан қулар болмасын?!» деп күдіктендім. Баланың қызбалығы қоя ма, атымның басын жалт бұрып, қайта шаптым. Бұл шақта анау екеуі әлденені кеңес етіп, өзара күлісіп бара жатқан. Мен мінер жағынан зулатып өттім. Көкпар түгіл, пұшпақ та жоқ. Тек, екеуінің де сол аяғында көн етік те, оң аяғында көк етік. Бар сырға енді қандым. Антұрғандар ауылдың жанынан өтерде етіктерінің сыңарын ауыстыра қойған екен. Сөйтіп екеуі де көк етікті мырза боп көрініс берген екен. Мен «Әлі де бір анықтайыншы» деп екеуінің арасынан кимелей өте бергенде, Ыраңберді:

	«Қыз апаңа құда түсірмекші ме едің, бәтшағар?!» деп шыпыртқымен тартып жіберді. Байғұстың қамшысы да жоқ екен. Шыпыртқы өткен жоқ, мен тайталасып тұрып қалдым.

	– Баласы бар адам серігінің көк етігін неге қол-қалайды.

	– Е, ол кезде қисық мойын тумаған. Ыраңберді бойдақ-ты.

	– Сасық серінің нағыз өзі екен ғой. Қария құптай түсті.

	– Сасық серілігі сонша, жарты кез кестелі орамалын маған ұсынып: «Ауызбастыртқы болсын. Менің көн шоқайымды тірі жанға жария етпе!» деді.

	– Несіне күлесіңдер, біздің жақта қалыңдығына барған адам осы күнге шейін ауылдастың оңды киімін сұрайды. Келгесін түк көрмегендей боп, шешіп бере қояды.

	– Сонымен, аулыңызға не деп оралдыңыз?

	– Қырқа басындағылар көріністің бәрін көріп тұрған екен. Тәптіштеп сұрай бастады. Өткен іс қой, несін жасырайын, жарты кез кестелі орамалға қызыққан мен шынымды айтпай: «Солақай тақымында көкпары бар екен» дей салдым. Ақсақал ашуланды: «Шіркін-ау, кенедей жабысып, жата қап тартыспайсың ба? Сенің жасында өзіміз де шапқанбыз!»

	– Бүгін не ғып сыр жардыңыз?!

	– Жетпіс жыл жасырғаным жетер. Зиратқа бірге түсетін құпия болмайды, қарағым!

	– «Жатып-жатып тіл қатқан мырзам!» боп шықтыңыз ғой, – деді жатыпатар жантая түсіп.

	Кәрі шал әлденеге оқыс өкінгендей ашуланды. Қолы селкілдеп, даусы қалтырады.

	– Әлі де жауырды жаба тоқуға болатын еді. Әлгі қисық мойын иттің тілдегені сүйегімнен өтіп кетті.

	«Нағашың бір ит еді. Бірақ деген, көн қатса қалыбына барад деген», – демекші, бұл иттің әкесі ғана емес, нағашысы да тыраш болған. Нағашысының нағашысы көк етіктің сыңарын киген. Кесірліктен мойны қисайған.

	«Сау адам таз болмайды» демекші, қисық мойындардан әмсе сақ болмаққа керек.

	Таңсықбай Боранбаевтың көз алдына көн шоқайдың қисайған, қиқайған тұмсығындай қисық мойындар елестеді. «Тезге салса қайтер еді!» деп бір қойды.

	«Қасында қисық ағаш жатпайтын тез» жоқ. Киелі балуан және жоқ. Бұл мойындар қайтсе түзіледі, жаным-ау?!»

	Оның ойы бірте-бірте етікке ауысады. Шыдамсыздың сірісі қисаяды. Тарпаңның өкшесі түседі. Сараңның нәлісі көбейеді.

	«Бұның бәрі бертіндегі дүниелер. Сыншы болсаң, бізге кел!» дегендей, әр түрлі дәуреннің, дәулеттің, мінездің сыры мен сыпатын танытатын көн етік пен көк етіктер этнограф Боранбаевқа екі ұдай елес береді.

	«Қадірлі қонақ-ау, кенебіңді осы арада қаңтар да бір киші!» деп қиылады...





ЛҰҒАТТЫ СӨЗ


	Сықақ әңгіме



	Қаланың шеткі көшесінде шаң-шаң болған «Волга-дан» балаң жігіт түсіп, киімінің шаңын қағып тұрды.

	Кенет қасына қарны шығыңқы қара кісі келді.

	– Қырдан келген баласың ғой, шамасы? – деді қара кісі амандаспастан.

	Жігіт жөнін айтты.

	– Бұндай жиналысқа неге кешігесің? – деді кісі оған.

	Жігіт мойны қашық совхоздан қамданып ерте-ақ шыққанын, жолай машинасы бұзылып, қаланың шетіне іліккен беті осы ғана екенін айтты.

	– Бұндай жиналысқа бұзық машинамен шығуға бол-майды, – деді кісі.

	Жігіт су жаңа «Волганың» артқы доңғалағына шөңге кіргенін айтты.

	– Жолсыз жермен жүруге болмайды, – деді кісі.

	Жігіт алыстағы совхоздың фермасына жол бармайтынын айтып келе жатқанда, кісі:

	– Жол неге салмайсыңдар? – деп сұрады.

	Жігіт фермадағылардың малдан қолы босамайтынын жауап қылды.

	– Бұл айда малды қасқыр жемейді. Неге жабыла жол салмайсыңдар, понимаете?! – деді кісі сызданып.

	Жігіт:

	– Ағай, оған менің билігім жүрмейді. Мен қатардағы қойшымын, – деді.

	Кісі шамалы таңданды.

	– «Волга» кімдікі?

	– Өзімдікі.

	– Фермаңа жол бармай тұрып неге аласың бұндай машинаны?

	– Ағай, біздің ферма қысы-жазы көшіп жүреді.

	– Оларың қате екен, – деді кісі. – Отырықшылыққа үйрену керек.

	Жігіттің шыдамы тоза бастады.

	– Отағасы, жиналыстан кешігіп қаламын.

	– Неге кешігесің?

	– Үйбай-ау, айттым ғой.

	– Өзің жөн білетін жігіт көрінесің. Барғасын бастықтардан кешірім сұра, – деді кісі.

	Жігіт басын изеді.

	– Әй, балам, – деді кісі кенет қаупалақтап, – бастықтардан қалай кешірім сұрауды білесің бе?

	Жігіт басын шайқады.

	– Білмесең, айтайын, бала. Алдымен, шляпаңды, то есть, бөркіңді аласың. Сосын шамалы қақыранасың. Қатты қақырынуға болмайды. Сосын «простите» дейсің.

	– Ол не деген сөз?

	– Өй, сенің өзің тіптен шикі бала екенсің ғой.

	«Проститені» неге білмейсің? Жігіт қызарақтап күмілжіді. Кісі жайраңдай бастады.

	– Жә, оны білмесең, «ғафу етіңіз!» дегейсің. Жоқ, бұл сөз жарамайды екен. «Ғафу» діни сөз. Жиналыста қолдануға болмайды. Қазақшасын тауып ал.

	– Қазақшасы қандай?

	– Қап, тілімнің ұшында тұрғанын қарашы. Жаңа не деп ем, осы?

	Жігіт енді ғана бірдеңеге түсінгендей. Тезірек құтылуға тырысып:

	– Отағасы, барғанша ойланып, өзім тауып алайын. Облыстық атқару комитетін нұсқап жіберіңізші, – деді.

	Кісі көнетоз қара галстугін баптап:

	– Нұсқау қашпайды. Кешіккенің үшін қалай кешірім сұрайтыныңды айтшы, – деді.

	Жігіт енді күлді. Кісі ашуланды.

	– Бастықтардың алдында күлуге болмайды, понимаете! – деді ол.

	– Сіз де бастық па едіңіз?

	– А как же!

	– Онда кешіре көріңіз, – деп жігіт машинаға отыра бергенде, кісі сұмдық қуанып:

	– Әй, тоқта, тоқта. Міне, енді таптың! Бастықтарға дәл осыныңды айт. Сонда құтылып кетесің, – деді.

	– Машина бос. Бірге бармайсыз ба, – деді жігіт тілінен қағынып.

	Кісі шегіншектеді.

	– Неге шегіншектедіңіз? – деді жігіт түкке түсінбей.

	– Мені шақырмады бұл жиналысқа.

	– Неге шақырмайды?

	Кісі ойланып тұрып-тұрып:

	– Бір-екі рет лұғатты сөз сөйлеп ем. Содан бері іс талқылайтын жерге қоспай қойды. Банкетте, то есть, дастарқан үстінде ғана сөз береді маған.

	– Кім боп істейсіз, ағай? – деді жігіт жаны ашып.

	– Көшеде лауазымыңды атауға болмайды, понимаете! – деді кісі.

	Мезі бола бастаған жігіт:

	– Айтпақшы, облыстық театрда өтеді. Соған тура тарт, – деді.

	– Ол қайда?

	– Ей, сен өзің театрды неге білмейсің?!

	Жігіт қысылып қалды. Ішінен: «Нартәуекел, азар болса, мілисадан сұрармын» деп педальды басып қалды.

	Су жаңа «Волга» болмашы түтін саңғып, сырғи жөнелді. Кісі жанұшыра айқайлады.

	– Әй, бала, машинаның шаңын сүрт. Театрға бұндай күйде баруға болмайды.

	Жігіт «шаң машинаны шаһарға жүргізбейді» дегенді бұрын да естіген. Кісінің сөзін осыған жорыды. Неге екенін қайдам, шұғыл тоқтауға жүрегі дауалмай, бір көше өткенде кідірді.

	Ол машинаның шаңын сүртіп тұрғанда жаңағы кісіні қайта көрді. «Қап, тағы да құлағымның құртын жейді-ау, мына басшы!» деді жігіт ішінен.

	– Міне, мұның жігіттік! – деді кісі. – Сен осы қойды қайтесің. Маған, то есть, біздің кеңсеге шофер болмайсың ба?

	Жігіт ала көзімен ұнатпай қарады.

	– Жоқ, менікі қате екен, бала, – деді кісі. – Қой бағу керек. Тек, тәртіпті бол. Лұғатты сөз үйрен. Мәдениет деген сол.

	Жігіт машинаға отыра бергенде:

	– Қап, кешіктім-ау! – деп өкінді.

	– Обал өзіңе! – деді кісі. – Жолай бөгелетініңді неге есептемейсің? Әрқашан запаста уақыт болу керек, запаста сөз тұру керек.

	Жігіт ауылдың тілімен:

	– Әрине ғой, – дей салды.

	Ол театрға жеткенше артына қарайламады...





МАҢДАЙДЫҢ СОРЫ




	Бидайықты төскейде отырған ауылға қарай ылди жақтан біреу желе шоқырақтап келе жатты. Артында ілескен құлын. Бұлақ басында тұрған Абай. «Ауылға қарай елірген бұл кім?!» деп таңырқап тұрды. Сөйткенше болған жоқ, артқы жағында қапталдаса далақтап шауып келе жатқан бес-алты адам көрінді. Олар біршама жақындағанда аттарының басын іркіп, аяңға ауысты. Көз нұры қашпаған Абай:

	«Даңғойлық ізетке ауысты ғой», – деп жымиып күлді.

	Алғашқы адам аяңға көшпей, екі аяғымен биесінің өкпесін тепкілеп, теңдеп келеді.

	Ол келген бойда аттан қарғып түсті де Абайдың аяғын құшты. Орнынан тұрғанда асыға-аптыға сөйледі:

	– Құнанбайдың баласына жетіп өлсем деп ем. Жеткізді тәңірім тілекке!..

	Көп ұзамай аналар да келді. Біреу бастап, өзгелері қостап, ат үстінен:

	– Ассалаума-әлейкүм! – десті.

	Абай «Уа әлейкүм-ассалам!» демеді. Сусыған жібек шапанын иығына жамылып, қиғаш қарап тұрды.

	Бастап сәлем беруші:

	– Ерніңнің үшін аяйсың ба, әлде жігітектерді менсінбейсің бе?! – деп алға қарай шамалы итінді.

	Бір ертекте тоқсандағы шалды асық ойнап жүрген балалар: «Біздің жасымызды жалғаса сізден әлде қайда үлкен. Біз неге сәлем береміз?!» деп жеңіп кеткен еді. Сол есіне түскен Абай: «Сәлемдеспегенім әбес болған екен!» – деп ойлады. Сөйте тұра, сөзден жығылғысы келмей:

	– Сеңгірбай, сен сары жұрттан басқаны білмейсің. Көгерген көгал деген болады. Сәлемнің рәсімі өзгеріп тұрады. Ауыз – басқа бағынышты! – деді.

	Сеңгірбай серіктеріне бұрылып, бармағын шайнады:

	– Қап, әттеген-ай, Меке-Мединеде мешіт салдырған Құнанбай қажының баласына «іздрасти, тақсыр!» деуіміз керек екен-ау!..

	Абай шамданып қалды. Күйе жұққандай түсі қарауытты. Ол:

	– Ат үстінен түспеген менменге Құнанбай қажы дүре соқтырған. Мен итжеккенге айдаттырамын. Осының қайсысын қалайсың?! – деп ауылға қарай мойнын бұрды.

	Мойын дегенде жарыған мойын да жоқ. Жалпақ басын иығына қондыра салғандай. Кеспелтек пішімді денесімен бұрыла қарайды. Сеңгірбай: «Кенесары секілді қатыгез пәле ғой, бұл!» – деп, атынан түсті. Ол енді әзілге шаптырып:

	– Ерніңнің үшін қимасаң қолынды берші, қане! Тұлпардың тұяғын ұстағандай болайық! – деп бір қойды.

	Осының өзінде қамшысын қоншына тығады. Абай:

	«Бопсадан күдер үзбеуін қарашы!» деп, қиялданып кетті.

	Қазақтың сыры осы. «Күн ашықта мойнымда, күн жауғанда қойнымда» деген қазақ безбеннің басындай ауытқиды. Я достасуға, я қостасуға жарамайтын – осы Сеңгірбайлар. Бұлардың ерлігі – ет пен терінің арасындағы желік. Айдалада кездескен жолаушының бөркін алып қашқанда, құтылып кетпесе әзіл-оспаққа аудара салады. Дәйексіз үміттің алдамышы өмір бойы таусылмайды. Осындай жандардың тірліктен өкінішсіз өтуіне сахараның сақылығы мен санасыздығы жатады. Жаңа ғана ашуға бой алдырған Абай су сепкендей басылды. Көңіліне белгісіз мұң орнағандай. Түсі сынық...

	Бұны өзінше жорыған Сеңгірбай қайтадан бел алып, сөйлеп тұр:

	– «Өлетін бала, молаға қашады» деген. Мұратәлінің індеген жерін қараңдар. Ә, Құнекемнің аруағы ұрғыр, әкел бері құлынды!

	Абай кіржиді. Ішінен: «Ат сабылтып жүргендерің нәяті бір құлынның кергелжіңі екен ғой!» деп тұр.

	Соңғы жылдары Абайға осылайша келушілері көп. Бірақ олар кем дегенде бір үйір жылқының шырғалаңымен келеді. Соқталы даудың кергілесі де басқа. Абай қой-серкеше билік айтатын текешарлардан іргесін аулақ салады. Түймедейді түйедей ғып көрсететін баяғы Наудың дауы тіл өнерінің жарысына жатса, бүгінгілердің дау-дамайы қыбың қанбайтын қимыжық. Абайдың «бикештерге барыңдар!» деп қолды бір-ақ сермейтіні де сондықтан.

	Бүгін таңертеңгі шайдан кейін «Ғақлияның» бір «Сөзін» аяқтап, тысқа шығып кетіп еді. Ұзақ серуеннен кейін бұлақ басында тұрғанда осылар жолықты. Абай Сеңгірбайдың серіктерін шала-пұла таниды. Биелінің мондыбас біреу екеуін көріп тұр. Бойы сергіп, іші пысып қалған Абай: «Пысық пенен жасықтың міселін қайтармай-ақ қояйыншы!» деп ойлады.

	Абайдың көңіл күйі көктемнің күніндей құбылмалы. Кейде сәл нәрседен шырт ете қалса, кейде мінтелесең мыңқ етпейді. Кең пішілген кісінің шәркез мінезі осы жасында да арылған жоқ. Ол ойда жоқта шұғыл жадырап:

	– Мырзалар, үйге барып сөйлесейік! – деді.

	Осы ауыл шетіндегі ақ отауға беттеді. Даушылар аттарын жетектеп жаяу ерді. Сеңгірбай үрей мен сүйсініс аралас сезімде келе жатыр. Сыртынан отауға ұқсағанмен Абайдың үстіне адам кірмейтін киелі ордасы осы. Айтушылар пешенеге бұйырғандарды жігіті ертіп апарады, Абай кейде тамақты осында алдырып ішеді деседі. Басқа жорамалдар да бар. Сол құпиялы ордаға кірерде Сеңгірбай: «Сол қабағымның жыбырлағаны жақсылыққа көрінгей-дағы» деп тіксінді.

	Орта-шарқы орданың іші жиһаз, әшекей еді. Шар айнаның жанында сырлы баған тұр. Оның жанында дөңгелек тегене. Оның үстінде тектелген кітаптар. Бір жағында сия-сауыт тұр.

	Сеңгірбай кірген бойда-ақ байқады. Есіктен төрге шейін жайылған сырмақ пен кілем. Ине шаншар жер жоқ. Ол: «Шіркін, байлық не істетпейді?!» деп бір қойды. Іле-шала: «Жалпақ жұрттың үстінен жеген несібе ғой, бұл! Немесе Құнанбай әулетінің дәулеті белгілі ғой» деп шаңыраққа қарады.

	Абай шапанын бағанға іліп, өзі оң жақтағы жалпақ кереуетке отырды да:

	– Ал, құлағым сендерде! – деді.

	Мұратәлі шамалы ілгерілеп, жүрелеп отыра бергенде,

	Сеңгірбай:

	– Бірінші сөз менікі! – деп ортаға қамшы салды. Мұратәлі теткіп қалды. Сеңгірбай: «Ә, бәлем, пысым бастыма!» деп насаттанды.

	Сеңгірбай жез мұрт, сары кісі еді. Жүрелеп отырғанда, Абай:

	– Шәулідей шүйілдің. Тоқетерін бір-ақ айт, – деп бұйырды.

	Осыған орай Сеңгірбай көшпелі тіршілікте қысқа жіп күрмеуге келмейтінін, «кішт-кішт» деп қой баққан шаруакештің күні диқандарға түсетінін айтты. Жатақ біткеннің құтырғанына осынау құлынды мысал еткенде, Абай басын көтеріп:

	– Әлі де шегере сөйле! – деп сағатына қарады.

	– Шегерсем, – деді Сеңгірбай, алдыңғы жылы, сізге өтірік маған шын, манакөнек биемді астыққа айырбастадым. Үй іші шиеттей жан. Ішін кебек теспесе көңілі көншімейді. Ағайынға қарайласатын диқан жоқ. Мынау Мұратәлі беті бүлк етпей биемді жетектеп кетті. Бием буаз еді. Кейін құлындағанда төлін өзіме қайтармады. Сол құлын анау. Далада тұр.

	– О бастағы келісім қандай еді? – деп сұрады Абай.

	– Басы ашық нәрсеге де келісім бола ма екен? – Сеңгірбай Абайдың өзіне сұрақ қойды.

	Абай жауапкерге қарады. Мұратәлі:

	– Оның бір ікімәті бар еді? – деді.

	– Нендей ікімәт?!

	Мұратәлі күмілжіді. Абай Сеңгірбайға қарады. О да күмілжіді. Абай ашу шақырды.

	– Тілдеріңе тас байлап қойған немене?!

	Абайдың үлкен нәркес көзі шатынап барады. Қан жууға шамалы-ақ тұр. Оның түрпетінен шошынған Сеңгірбай ағынан жарылды:

	– Орыс заңына тура келе ме, келмей ме деп қысылып тұрмыз.

	Абай түсінбеді. Ішінен: «При чем тут русский закон?!» деп отыр.

	Оның осылайша орысша ойлап кететін шағы жиі. Жазу үстінде өзі байқамай қалса, ауызекі сөзге келгенде тыңдаушылардың оқыс қимылы аңғартады. Түс екеш түстің өзінде орысша сөйлеп кететін кезі бар. Оны құлағы шалған жұрттың сан саққа жүгірткен жорамалына Абай маңыз бермейді.

	Осы сәтте ол екі тілде ойлап кетті: Бірі – «заң», бірі – «закон». Бірте-бірте Сеңгірбайдың нені тұспалдағанын пайымдады.

	Сеңгірбайдың «орыс заңы» деп отырғаны қазақ сахарасына арнап Абай жазған заң. Орыс-түрік соғысынан кейін ерекше сенімге ие болған Абай Құнанбаевқа военный генерал-губернатор жаздырған нұсқа орта жүзге аңыз боп тараған-ды. Одан бері талай жыл өтті. Бірақ дау-шары бар қазақ Абай жазған заңнан гөрі Абайдың өзіне көбірек жүгінеді. «Статьяға» ілінгендер Абайға қарғыс айтып, атбекетті жақақтайды. Атбекеттің ала-құласы ішінде екенін абайламайды.

	Бұның баршасын бес саусақтай білетін Абай законның заманға тәуелді екенін де жақсы біледі. Ол жазған жоба көкейдің көксеуілінен гөрі уанышына жуық. Бауымен ұшқан қаршығаның өрісіндей, асса, көз жетер көкжиектей, бертінгі барлау! Абай: «Кімде де кім жаман болса, оған заман виноват» деген сөзді заңға кіргізе алмай, «Ғақлияға» кіргізгенде, фәлсапаға сот жоқ екенін ескерген. Заң-закон ел билеуге сайса, тіл өнері одан алшақ жатады. Абайдың осы сәтте қашқын мен қуғыншының кикілжіңіне құлақ асуында екі ұдай мүдденің кездейсоқ ұштасуы жатыр. Бұны заңдылыққа айналдырып тереңдетсе, Абайдың өзі адасатындай. Ол ауыр ойдан сейілмек боп:

	– «Қысылғанды қымыз шығарады» деген. Жалғыз құлынның «Ікімәтін» сусын ішкесін айтарсыңдар, – деп есік алдында тұрған жігітке белгі берді.

	Осыдан кейін дау-шар басылып қалғандай болды. Сеңгірбай іштей ырза. «Кісінің баласы кісілігін істейді дағы!» деп отыр.

	Сеңгірбай зеренді құрғатар емес. Оқта-текте қымқана, шалбарының белдігін босатып қояды. Қарны теңдей боп шығып бара жатыр. Ақ жұққан мұртын жалап, ширатады. Дастархан жиналғанда:

	– Абай мырза, келесі жұмада біздің ауылға қонақ боп қайт. Құлын соямын, – дейді.

	– Сыртта тұрған құлынды соясың ба? Ол әлі саған бұйырған жоқ қой, – дейді Абай.

	– Жо, жоқ, соғымдық төл басқа. Бұл – текті құлын! – деп, Сеңгірбай көзін сығырайтып, желкесін қасыды.

	– Текті құлын! – Абай кереуетке қайта отырды. Сеңгірбай: «Қап, екі елі аузыма ие болмағанымды қарашы!» деп өкінді.

	Ол апаш-құпаш сөйлей бастады. Бұл құлынның қара байыр ғана екенін, буаз биенің ішінде кеткендіктен тұлпардың тұяғындай көз қимайтынын айтып өтті.

	– Сонымен, даудың төркіні ашылмай қалды ғой, – деді Абай.

	Сеңгірбай түсіндіріп өтті. Бие еркек құлын туса Мұратәлі қайтармақ екен де, ұрғашы құлын туса, басыбайлы меншіктенбек екен. Абай Мұратәлінің бетіне шүйіле қарады:

	– Сеңгірбайдың құлынын өзіне қайтар!

	– Бір ауыз уәж айтпай арманда кеттім-ау! – деді

	Мұратәлі. Абай:

	– Маған сенің тіліңнен гөрі жыбырлаған бетің айна.

	Билік осымен тамам! – деп, орнынан тұрды.

	– Сабыр, сабыр, Абай мырза! – деді Сеңгірбай. – Мен дауымды түгел аяқтайын.

	Абай орнына қайта отырды.

	Сеңгірбай сүйекке біткен ділмәрлығына басып, ұзақ сөйлеп кетті. Ол ең әуелі баяғының үрдісіне, салтына келтірді. Одан бертіндегенде дүние шіркіннің баянсыз екенін бір айтып өтті. Абай: «Айдағаның бес ешкі, ысқырғаның жер жарар» деуге оқталғанда, Сеңгірбай:

	– «Таяқ еттен өтсе, сөз сүйектен өтер» деп, қасын қағып қалды.

	Абай: «Е, мынаны намыс айдап әкелген екен ғой?!» деп сөз соңын тосты.

	Сеңгірбай Абай топшылаған тұсқа соғар емес. Әлде қайдан, рабайсыз алыстап орағытып жүр. Абай ішінен:

	«Мынау қайтеді, ей?!» деп отыр.

	Енді біршама уақытта Абай құс жастыққа жантайды. Тым алысқа лаққанын сезінген Сеңгірбай сөзін шиыршық боп, қара қылды қақ жарған қазыларға ауысты. Ол Қаздауысты Қазыбекті аузына ала бергенде, Абай:

	«Құнанбайдан кеп бір-ақ шығасың ғой, шамасы?!» деп жымиды.

	Сеңгірбай басқа біреулерді атап кетті. Солардың сөзі етіп, мақал-мәтелдерді үйіп-төгіп тастаған Абай:

	«Жауыр болған мақалдарды қайтесің. Тоқсан ауыз сөздің тобықтай түйінін айтсаңшы!» – деп, зекіп тастады.

	Сеңгірбай қыңбады. Бүйірі қызып алған ол, өзінің тегін тұқымнан емес екенін, оның арғы аталары «тілінен бал тамған шешен» атанғанын, содан өзіне там-тұмдап жұққанын айта келіп:

	– Мұратәлі бізден бекер қашты. Біз сойылсыз келіп, уәжбен жықпақшы едік, – деді.

	– Әй, құлыныңды алдың ғой. Уәждің несіне өкінесің? – деп сұрады Абай.

	Жауап қысқа шықты.

	– Мен сөзімді аяқтайын.

	Абай: «Бұл не айтпақшы, батыр-ау?!» деп таңданды. Сеңгірбай Абайдың мінезін біле бермейді. «Бөтен сөзбен былғанса сөз арасы, ол ақынның білімсіз бейшарасы» деп өлең шығарған Абай дау-дамайда бұралқы сөзге жол бермейді. Мәжіліс-сұхбаттың өзінде «қатын-кергілесті» қағытып отырады. Бұл жолы ол Сеңгірбайдың көмейінде не бар екенін білмегендіктен қосымша кеңеске шыдады. Бұдан хабары жоқ Сеңгірбай тағы да ұзақ сөйлеп кетті. Үрдіс, өкініш, уаныш араласқан әңгіме айналып келіп баяғы құлынға соға берді. Шыдамы таусылған Абай: «Осындай кер ауызға билік айтып нем бар?!» деп өкінді.

	Ол жастыққа қайта жантайды. Енді біршама уақыт өткенде Сеңгірбай толастады.

	– Болдың ба? – деді Абай басын көтеріп.

	– Болдым!

	Абай Мұратәліге қарап сөйледі:

	– Құлын, басыбайлы сенікі. Ақырғы билік осы!

	– Төрелігіңе құлдық! – деді Мұратәлі. Сеңгірбай таңданды.

	– Ау, бұл қалай, Абай мырза? «Бір тойда екі жар жоқ» деген қайда?!

	Абай даукестің алдын кесе әрлі-берлі жүрді. Төс қалтасынан қақпақты сағатын алып, ашып қарады. Қалтасына қайта салып жатып:

	– Сеңгірбай, сен – «бір тойда екі жар жоқ» дегенді тауып айттың. Сен дауыңды даумен жойдың. Енді саған қызыл құлыннан аспандағы жұлдыз жуық! – деді.

	Сеңгірбай жалынды. Абай батырдың сөзін қайталады.

	– Айтпан. Айтқанымнан қайтпан!

	Түлкіге түсетін бүркіттей жүзі тұтанып тұр. Сеңгірбай:

	– Досқа күлкі, дұспанға таба болды-ау! Қап! – деп санын соқты.

	Абай: – Қазақ тіл мен жаққа сүйенеді. Бұл – маңдайдың соры. Менің де сорым бар! – деп тысқа шығып кетті.

	Қолында кітап. Қасқабұлаққа қарай баяу аяңдап барады...





МАХАББАТ КҮЙІГІ




	Отарда жалғыз үй отырған Қамқа баласының хатын күн батарда алды. Қой соңындағы бәлекей келінінің оралуын күте алмай, қозы көштік жерде отырған ферма ауылға жүгірді.

	Қалшабектің үйіне келгенде, көз байлана бастаған. Қамқаның алғашқы сөзі былай болды:

	–Қарсағым есепші боп жүргенде сүмірейіп үйден шықпаушы еді. Әлгі әдіра қалғыр поштабай өзі келмей, бір балаға тастап кетіпті. Оқышы қарағымның хатын...

	Қалшабек жетінші шырағданның сарғылт жарығына үңілді. Қамқа бағып отыр. Хат оқушының түсі қуқылданады. Қамқа шошыды.

	– Аман-сау жатқан көрінеді ғой, – дей салды Қалшабек.

	– Құлағымның мүкісі жоқ. Неге естіртіп оқымай-сың? – деді Қамқа.

	– Естіртіп оқысам, дауыстап пәле қылмайсың ба?

	– Ойбай, бір нәрсені былш еткізе салғалы тұрмы-сың? – деп қаракер әйел түсі қашып, демін ішіне тартты.

	– Е, жоға. Тек, әшейін...

	– Неге күмілжисің?

	– Шүйіліп, қоймадың ғой. Балаң: «Іс қиынға айналды» депті. «Облысқа апарып тексереді» депті.

	– Ойбай, құлыным-ой, сергелдеңге түсіпсің ғой, – деп Қамқа барқылдай бастады.

	– Апақ-сапақта жаманшылық шақырма. Кебенек киген келеді, – деді Калшабектің әйелі.

	Өксігі басылғанда, Қамқа көйлегінің жеңімен мұрнын сүртіп жатып:

	– Қайтейін, басқа түскен баспақшыл. Басқа аманат айтпап па? – деді.

	Қалшабек хаттың соңғы жағын оқыды. – «...Серіктерім алысқа айдаламыз деп жол азығын қамдап жатыр. Талқан шірімейді деседі»...

	Қамқа қайта қамырықты.

	– Беу, қарғам-ай, қайтсін...

	Баласы ауданның абақтысында жатқан ана ел жатқанша тыным таппады. Анау отар, мынау отарды аралады. Талқаны түскір ұшпайды. Қу шөппен аузын сүртіп отырған ағайын сыпайы сөзбен шығарып сала берді. Әскерде баласы бар бір кемпір ғана ағынан жарылып:

	«Қодіренге ірімшікпен де ілігерміз» деп, сүтке шылап жүрген тары талқанын қағып берді.

	– Балаң аман-есен оралсын! – деді оған риза болған Қамқа.

	Үйіне келгенде бәлекей келіні сығырайған шырақтың жанында шошайып отыр еді. Қамқа хатты ұсына берді. Келіні ұзақ оқыды. Беті жыбырлағандай болды.

	Енесі шоши ашуланып:

	– Тілің күрмеліп қалды ма? – деді.

	Қамқа көпке шейін ұйықтай алмады. Мұңдық болған перзенттің қамын жеді. Сотталғандар әсте таңсық емес. Көбісі-ақ қайтып оралулы. Бірақ кебенек кигізуге Қамқа Қарсағын қимайды. Арпа ішінде жалғыз бидайдай, ұл баласы осы еді. Үпірмелі-шүпірмелі боп кеткен екі қызынан бұның орны бөлек. Жас та болса, осынау қара шаңырақтың иесі. Немере сүйгізетін басыбайлы, баянды уанышы. Мойнына мінгізіп, еркелетіп өсірген кенжетайы мосқал ананың өзіне әлі де сәбидей. Шикі өкпе сәбиі алысқа кетсе, көресісі мәлімсіз. Қамқа:

	«уһ!» деп көкірек жара күрсінеді. Екі жамбасқа кезек аунайды.

	Түні бойы қорытқан ойын құлқын-сәріден іске асырмақ болды.

	Қарсақтың әкесінен қалған көнетоз кілем қоржынды азық-түлікке толтырып, жол қамына кірісті. Керекті түйітпек тіпті көп екен. Қоржынға әрең сыйды.

	Таң атты. Қой өрді.

	Қамқа зілдей қоржынды мойнына салғанда, келіні:

	– Апа, көрген көзден ұят-ты. Әуелі өзіңіз барып, ферманың қылқұйрығын сұрасаңызшы, – деді.

	– Ойбай, ұят менің не теңім?! Екі жұмыс қып жүрем бе. Берсе берер, бермесе екі аяғыма жалынамын, – деді енесі.

	– Апа-ау, ит өлген жерге қалай жетесіз. Қасқыр жеп қояр, – деді келіні.

	Жаман ырымды қағып жібергісі келгендей, енесі тұлданды:

	– Тәйт, оттама! Қарсағымнан жаным садаға. Азар болса жолда өлермін, – деді.

	Қалшабек атын ерттеп жатыр екен. Қамқа қоржынын тастай беріп:

	– «Ер мойнында қыл арқан шірімес», Қарсақжан бұл жақсылығыңды ұмытпас! – деді.

	– Өзің не айтып тұрсың? – деді Қалшабек шошығандай.

	– Атыңды бер.

	– Әскерге баптап отырған қылқұйрықпен абақтыға барсаң, бастықтар ертең менің басымнан сипамайды ғой.

	– Қорықсаң, Сарыөзектегі елге тастап кетейін.

	– Қазақтың аузында сөз тұрмайды.

	– Ауызбастыртқы беремін, – деді Қамқа қиылып.

	Осы кезде үйден Қалшабектің әйелі шықты.

	– Атқа жолама. Онсыз да Қарсақтың қаңқуынан құтыла алмай жүрміз, – деді ол шаптығып.

	Қарсақтың қаңқуынан садаға кет! – деді Қамқа оған.

	– Балаңа қылмыс қыл деген мен емес, – деді ол табалап.

	Бұл сөз Қамқаның шымбайына батып кетті. Намысқа шыдамай:

	– Қарсақ туғанда кіндігін теріс кесіп қансыратып ең.

	Қысастығың әлі қалмаған екен, – деп салды.

	– Әдіра қал-ау!

	– Шодыра қал-ау!

	Екі әйел жұлысарманға келді. Қалшабек:

	– Өй, өй, қойыңдар керісті! – деп қос қатыны бар адамдай қалыс билікке көшіп, атына мінгенше асықты.

	Ашу-ызаға булыққан Қамқа тұлдана ісініп, қыраңға қарай ауыр жүкпен ырғалып шыға берді.

	Аудан орталығы бір қияндай. Арада ығы-жығы, жал-жал бархан бар. Талай ауданның мыңғырған түлігі қыстайтын қалтарысты, құйқалы құм жаз бойына елсіз. Автомобильге асу бермес жентек құмнан бұл кездері аттылы почташылар ғана өтеді.

	Қамқаның қорыққаны осы құм еді. Немесе жаяу-жалпы жолаушылау бүгін көрген құқайы емес. Тіпті, келіншек кезінде жаяу жарысқа қатысып, жүлде алғаны да бар. Күндес абысынның арасында «Құланқара» атанғаны әлі ұмыт болған жоқ. Соғыс болғалы бері бес жүз қойды жалғыз баққанда, табаны күлдіреп көрген емес. Баласы ұсталғалы бері ғана іштен таусылып, қаршадай келінін қолқанат етті. Сары уайыммен қайратының қашқаны болмаса, аудан – талай көріп жүрген аудан ғой.

	Ашуға мініп шыққан Қамқа зілдей жүкті елемей қаздаңдап, барынша жедел жүрді. Сол жүрістен терістік жиегіне іліккенде ғана танды. Енді амалсыз мимырттауды шығарды. Баяғы жалғыз аяқ жолдар көміліп қалған. Ақ құм, сары құм, қызыл құмдар жентектеліп, табаннан тартып, жолды ауырлата бастады. Құмның қалың ішіне кірген сайын шағылдардың баурайынан қамыс мола жиі ұшырап, жалғыз әйелдің үрейін ұшыра берді. Жеңсіз сары бешпенттің екі өңірін дамылсыз тепкілеген тоқ қоржын да мойнынан түспеген тәйтік баладай ығыр етіп келе жатты.

	Ол жылдардың жазында құмның шөбі шабылмайтын да. Қамқа нуға түсіп кеткенде маса-сона ызыңдап, гулей талап, шыбын-шіркей көзіне үймелеп, азаптап бақты.

	Қамқа қанша жүрсе де шілденің күні асықпай шақырайып тас төбеде тұрып алды. Күннің баяу жылжып, түске тармасып келе жатқаны, ыстықтан көрер құбыжығы әлі алда екенін жолаушы қайдан білсін.

	Ындыны кеуіп, тынысы тарылғанда жұмырдағы шалаптан таңдайын жібітеді. Жылып кеткен шалап сусынын қандырмайды.

	Қырсықтай көлденеңдеп, білімденіп жатқан жалдың біріне тырмысып, зорға шыққанда қоржынды жерге қойып, шамалы тыныстап еді. Мойнының күлдіреп қалғанын байқады. Енді, әйел зілдей жүкті қолымен алма-кезек көтеруге мәжбүр болды. Ұдайы қиралаңдап, майысып, талмаурап, шарасыздықтың сапарына шыдап бара жатты.

	Бұл сәттерде тіршіліктің бар мағынасы кежегені кейін кетірген ығы-жығы құмнан құтылуда. Бір басса да алға басуда. Күйген өкпе, тарылған тыныс, тамшылаған тер – меңіреу түзге дәрідей. Тұл табиғаттың қызғаншақ қорығы әйелге: «Ішке кіре түс. Қанды басың бері тартсын!» деп тұрғандай. Үстінен құс ұшпайтын қайнақ құмда тірі жәндіктің бәрі саяға тығылғанда жалғыз ана ғана тынымсыз сапарда келе жатыр. Оқта-текте көк кесірткелер мен қара шұбар жыландар ғана ұшырайды. Үйір-үйірімен шұбырып жүретін қоян, көжектер де көзге түсер емес. Қанша бұйраттан, қобыдан өтіп, қанша биік жалдан асқанын өзі де білмейді. Шаңқай түсте жолаушының әлі бітті. Талайдың басын жұтқан мыстан құм бас айналар ыстықтың шыңылымен арбап, жаланған жалынымен аймалып, жолаушыны біржола тұралатты. Қамқа қамыс молалы шағылдың етегіне құлап түскенін бір-ақ білді. «Құлыным, қарызыңды кеш. Мен де кештім ақ сүтімді», деді ерні жыбырлап.

	Дәл осы шақта, шыжыған шаңқай түсте, ауданның абақтысында отырған Қарсақтың құлағы шулады. Адам баласында сирек кездесетін бір сезеген сезім шешесін еске түсірді. Ертең – облысқа жөнелтілетін күн. Қарсақ шешесімен көріспей кетеріне өкінді. «Хатымды уақытылы алса, келіп қалуы да мүмкін еді. Жас келініне сене алмайды ғой» деді.

	Қарсақтың екі серігінің екеуі де бейғам. Аудан орталығындағы ағайын-жекжатының әкелген сорпа-суын ішіп, кекірік атып, жата беретін. Алысқа жүрер күн жақындағалы бері беймазалана бастады. Енді соның бірі, Қарсақ үй ішін ойлап отырғанда:

	– Түбімізге жеттің? – деді түйеден түскендей дүңк еткізіп.

	– Жоқ, тұқымымызды құртқан сенсің! – деді Қарсақ оған.

	– Жігіттер, бізді құртқан Қалшабектің беделі, қатынының айлакерлігі, – деді Қарсақтың екінші серігі, егеске билік айтып.

	Үшеуі үш тағандап отырды. Біраздан кейін әлгі билік айтушының өзі:

	– Қалшабек пәле баққан байғыз ғой. Айран ішкен құтылып, шелек жалағанның тұтылғаны ішімді күйдіріп барады, – деді.

	Қарсақ еріксіз күлді де:

	– Ақ ауыз ақау ісектерді екеулеп тау асыра базарға айдағанда іштерің неге күймеген? – деп салды.

	Бірінші жігіт көзін ежірейтті:

	– «Таңынан жарылған ісектердің орнына тышқан қозы саламыз. Есебі түгелденсе болады» деген сен емес пе едің, есепші мырза?

	– Жігіттер, бізді қара басты-дағы. Немесе, сөзінен танып кететін сайқал қатынның тұзағына түсер ме едік... – деді екінші жігіт, жанжалды жайып-шуып.

	– Қарсақтың сағы сынды. Көзімен жер шұқып отыр. Осыдан екі ай бұрынғы қырсық есіне түсіп, орны толмас өкінішімен азаптай бастады.

	Ферма меңгерушісі Қалшабек алтын тіс салдырмақ боп қалаға кеткенде, оның қатыны есепші Қарсақты бәдіктей айналдырмап па еді? «Ағаң облыстағы қайнағаның үйіне түседі. Сені содан тоспақ. Жапанда мыңғырған малды күземге шейін кім санар дейсің? Жуанды жонып жеу керек. Астан-кестен дәуірде сыбағадан құр қалма» дегенде, Қарсақ сеніп қалған. Елу ісек айдаған үшеуді орта жолда көрші ауданның милициясы ұстап аларын, «ойыннан от шығарын» кім болжаған? Қарсақ жаңа қосылған келіншегіне де, мосқал шешесіне де тіс жармай, күтпеген олжамен мақтанып оралмақ ниетінде осы екі серігімен қырсықты жолға қалай шығып қалғанын әлі күнге шейін пайымдаған емес. Енді облысқа айдаларда ғана әлденені сезе бастағандай. Қалшабектің байланысының тамыры ауданнан әріде жатқандай...

	Қарсақ былтыр әскерге кетіп қалғанда, бұндай пәлеге ұрынбас еді. Сорына жеткен және сол Қалшабек болды. Ауыл совет екеуі әскери комиссияның басын айналдырып, уқай-суқаймен алып қалды. «Майданға ет керек» дегені жадында. «Шөлге әйел шыдамайды» дегені жадында. Басқасын ұмытқан.

	Қарсақтың есіне келіншегі мен шешесі түсті. Ертең ұзын-құлақтан құбыжық хабарды естігенде екеуінің қосылып жылайтыны жанына батты. Балауса көкірегіне бірінші рет аяныштың уы дарыды.

	Жан беру оңай емес. Ыстықтан басы айналып құлап түскен Қамқаның миы шыңылдап, өшіп бара жатқан жанға ақыл айтты. Қамқа бар күшін жиып, жұмырдағы сусынға ілікті.

	Есін жиғанда, шырпы мен түйесіңірден күрке жасап алды. Күркенің аламыш панасында шуын жеген қасқырдың қаншығындай солықтап, түтігіп жатты да қойды.

	Намаздыгер шамасында Қамқа сүйретіліп, орнынан тұрды. «Қой, жылжи берейін. Жолаушының ақысы жүрсе бітеді» деді.

	Күн батып, көз байлана бастады. Қамқа өзінің қалың құмнан шығып, шабырда келе жатқанын аңғарды. Бұйраттар, қобылар, жалдар, шағылдар артта қалған. Сиырдың бүйрегіндей құж-құж төмпешікті ояң: «Балаңның баяғы сонарда жалаң аяқ жүгіретін, «мәт-мәт» ойнайтын шабыры осы. Шілдеде неғып кеп қалдың?» деп таңырқап тұрғандай болды. Қысқа ұласар қыраулы, қарлы шақ Қамқаның есіне түсті. Осы шабырда Қарсағын тайға мінгізіп, бауырсақтан шашу шашқанда, күндердің күнінде баласының түрмеге түсерін, өзінің сол шырайлы шабырдан ботасынан айрылған аруанадай аңырап өтерін білмегені – тымырық дүниеге айналып келе жатты.

	Қамқа түні бойы жүрді. Темірқазықты пайлап, күнгей аса берді. Таң қараңғылығында ғана шамалы аялдап, шалаптың қалғанын ішті.

	Сарыөзекке ұлы сәскеде жетті. Осы маңда ел отыру керек еді. Бірақ Қамқаның көзіне шалына қоймады. Қалай қараса да дүние бұлдырап, сағымдай қашықтай берді.

	...Аудан орталығының шетінде қара қақпаның алдында қоңыр брезент жамылған жүк машина тұрды. Облысқа түс қайта-ақ жөнелмекші еді. Кеңсенің ырың-жырыңы бітпей, әлдебір жолдамалар ретіне келмей, кешігістеді.

	Қарсақтар жүк машинаға екіндіде отырғызылды. Аудандық милицияның бастығы жолдастарының көзінше:

	– Сыпайыгершілік деген осы, бала. Барғасын не көрсең де ағыңнан жарыл. Тәжірибесіздігіңді, семьяңды ескерер, – деді.

	Дәл осы уақытта, қоржынын әрең көтеріп, қиралақтаған Қамқа қара қақпаның алдына жетіп еді. Күзетші жүк машинаға жуықтатпай, бөгей берді.

	Екі ара – он метрдей ғана. Қарсақ қораптың үңірейген артынан басын шығарып:

	– Апа! – деді.

	Қақпа алдындағы үлкенді-кішілі қызметкерлер түгел Қамқаға қарады. Әйел қап-қара боп түтігіп, күйіп кеткен екен. Көруге дәті шыдамаған бастық басқа бір қызметкерге сыбырлап жатты.

	Қамқа болса, үні бітіп қалған қиқылдақ дауыспен:

	– Құлыным-ау, бізді тастап қайда бара жатырсың? – деп қақала-шашала жылады.

	Қарсақтың көзінен бірінші рет жас шықты. Күзетші түгі қырқылған кілем қоржынның әр жерінен сипалап тексере бастағанда, бастық:

	– Қамқа апай баласымен сөйлессін. Сәл болмағанда көрісе алмай қалатын екен, – деді.

	Ана мен бала анадай жерде күңкіл-шүңкіл сөйлесті.

	– Апаңның үйі дәл жолдың жағасында ғой. Соға алмайсыңдар-ау? – деді Қамқа.

	– Жүрегін жаралап қайтем, – деді Қарсақ.

	– Саумал ішсін дегенім ғой.

	– Оны былай шыға көрерміз.

	Қамқа шамалы жадырады. Енді өзінің шеккен азабы есіне түсіп:

	– Малшабек ит көлік бермеді, – деді. (Өлген күйеуінің алыстан қосылатын ағайынын ауыл әйелінің әдеті бойынша бұрып атады).

	Қарсақ даусын бұқтыра сөйледі:

	– Апа, Қалшабектің кім екенін сіз білмейсіз. Аузыңызға берік болыңыз. Бұл іс насырға шабатындай. Құтылмасақ, жастығымызды ала кететін сыңайымыз бар.

	Осы уақытта күзетші айқайлады.

	– Жүретін уақыт болды.

	Қарсақ шешесімен қоштасып жатып:

	– Апа, келініңізге бас-көз бол, – деді. Кешіккеніне ашулы жүк машинасы өгіздей мөңкіп, аттай желе женелді. Әбден қарасы өшкенше Қамқа қалшиып қарады да тұрды. Брезент жамылған қораптың қапырығында жансауғалаған пенделер сырттағыдан хабарсыз кете барды. Екі ортада көлденең жатқан тау бар еді. Машина бір-екі асудан асқанда ауа салқын тартып, жүргіншілер ширай бастады. Қарсақ енді алды-артын парасатпен ойлай келіп, өзінің сұмдық бір қате жасағанына өкінді. Иә, ол отардағы үйіне хатты бекер жазған екен. Жазса да жол-азық дәметпеуі керек екен.

	Қарсақтың көз алдына қазанның күйесіндей қап-қара боп күйіп кеткен шешесі елестейді. Астындағы тоқ қоржын: «Түбіңе ашқарақтығың жетті!» деп табалап келе жатқандай: Қарсақтың іші өртеніп бара жатыр...





МАХАББАТТЫҢ ТҰРАҒЫ ҚАЙДА?





I


	Ұшы-қиыры өлшеусіз сахараны теріскей мен күнгей-ге бөліп, ұзынынан көлденең түсіп жатқан көкорай жонның арқасы жауыр. Екі жолаушы қыр басындағы тақырда өткінші автобустан түсіп, киімінің шаңын қағып тұрды.

	Жонның күнгей жағында – егіншілер де, теріскей жағында малшылар. Екі жолаушы қалай құларын білмей, біраз дағдарды.

	– Жүгеріші қыздыкіне барайық, – деді Тоқыш, сары ала бешпетін желең жамылып.

	– Түсің өртшінің түсіндей түтігіп кеткен. Мен де мәз емес шығармын. Желікті қоя тұрып анау жылқышы нағашыңның құттыханасына соғайық. Сусындайық. Сәлем беру және парыз,

	– деді оған Ермекбай, түгі қыршылған көнетоз сұр пешпетінің жағасын баптап. Екеуі күнгейлетпей, теріскейлетті.

	Қиядан қиғаштап тәлтіректеп, шалыс құлап бара жатты. Етекте отырған жалғыз үйге жақындағанда, бір шоқ қамыстың түбінен ағып жатқан бұлақтан жуынып-шайынып алды. Соның өзінде, жаяулап жеткен екеудің түрпеті жаман еді. Жылқышының әйелі қымызын ұсына берді.

	– Қайран жеңешемнің балды бармағы-ай! – деді Ермекбай тамсанып, мұртын жалап:

	– Көңілімізді көтеретін қызыл отауың қайда, қайным-ау?! – деді оған жеңгесі.

	Ермекбай желкесін қасып, көзін әнтек сығырайта сөйледі:

	– Артистеріміз демалыста. Тоқышты көргесін қалуға дәтім шыдамады.

	– Оқуыңды біржола бітіріп келдің бе? – деп сұрады жеңгей Тоқыштан.

	– Бітіріп келдім.

	– Іскер боп шықтың ба, әйтеуір? Тоқыш күлді.

	– Неге күлесің?

	– Менің тауысқан оқуым – консерватория.

	– Кәмсамолдарды басқарады екенсің ғой?

	– Жеңеше, мен ешкімді басқармаймын. Менің үйреніп келгенім – домбыра тарту ғана. Ептеп күй де шығарамын!

	– Ой-бүй! – деді жеңге, бетін шымшып. – Ата-бабаң істемеген кәсіптің керегі не? Біз сені кісі болады деп жүрсек...

	Тоқыш кәдімгідей қызарақтап қалды. Арада шамалы уақыт өтті.

	Кимешегіне сүйеніп ойланып отырған жеңге:

	– Бес жыл әуре болмай-ақ домбырасы түскірді анау күнгейдегі жатақтардан үйренетін едің ғой! – деп көрнеу өкінді.

	Екіндіде құрығын сүйретіп келген Қанаш көзі ашық жиендерін көргенде қаупалақтап қалды.

	– Көздің қарашығындай сақтап отырған қара қозым бар еді. Бір қырдың астында ғана. Қазір алып келемін.

	– Ойбай, Қанеке, атамаңыз. Шілдеде ет жемейтін қазақпыз, – деді Тоқыш, місетінде жалғыз төлі қалған нағашыға жаны ашып.

	– Қалада бірішектеніп қалғансың ғой, шамасы? Аш ішегін жерсің, – деді нағашысы.

	– Тіпті, әуре болмаңызшы! – деп жалынды Тоқыш.

	– Ендеше, қатын, ыстық күлше пісіре ғой. Балалар май жағып жесін!

	Жиендерге ыстық нан батпады. Әсіресе, жылымшылаған сары майдан жеркенді. Оның есесіне, сүт құйған қою шайды көп ішті.

	Қымыздан ақтаңдайланып қалған екен, шөл қандырмасқа шыдамады.

	Отбасының әңгімесі – қырық құрау. Қанаш көбінесе шаруа жайын шертті. Тоқыш қаланың, Ермекбай ауданның жаңалығын айтқансыды. Жылқышының түсінгені де, түсінбегені де болады...

	Кіші бесінде екі жігіт тысқа шығып еді. Тоқыштың бірінші сөзі көкейкесті жерден шықты:

	– Әй, ішім құрылдап, жүрегім сазып барады!

	– Сен осы қайдан шіртиіп, сыпайы бола қалдың? Менің де араным ашылып тұр. Кешке ұйқыға қанамыз! – деді Ермекбай жолдасын да, өзін де табалап.

	– Жүгеріші қыздыкіне кетсек қайтеді?

	– Ыстық жүгері тісіміздің қышуын қандырар еді.

	Бірақ оған бұралып қалай жетеміз?

	– Көлік сұраймыз да.

	– Сен былшылды қой, – деді Ермекбай кәдімгідей екіленіп, – Қанекеңе қара бағланды алдырт. Ес жияйық.

	– Жоқ, менен гөрі сен ептісің, өзің айт! – деді оған Тоқыш.

	Осылайша екеуі біраз құрғақ салғыласып тұрды. Ақырында, Ермекбай шыдамады. Ел қыдырып, ет жеп қалған әдет жеңді.

	Ермекбай үйге кіргенде, Қанаш пен әйелі күңкілдесіп отыр еді. Ермекбай кие жарып:

	– Мынау Тоқыш дегеннің өзі бір ит. Бабын кісі таппайды. Жүрек жалғайтын бірдеңе жоқ па? – деді.

	– Май шелпек жемедіңдер ғой, – деді жеңге.

	– Осылай боларын өзім де шамалап едім. Жиен бізді аяйды, біз жиенді аяймыз. Құрып қалғыр қу тірлік қой, баяғы! – деп Қанаш қамшысын ұстады.

	Ол құр атпен тасырлата жөнелді. Шай қайнатым уақытта қара бағланды өңгеріп, қайтып оралды. Табаны жерге тигенде жалғыз төл маңырады.

	Жыққан жылқының әудемде бұтын бұт, қолын қол қылатын қаржымды Қанаш қозыны шопақ құрлы көрмеді. Лезде арша-арша етті.

	Жылқышының асы ұзақ қайнайды. Бағланның еті бүлкілдеп, былқып, бабымен піскенше қас қарайып та қалды.

	Іңірде, аспалы шырағданның жарығында, үш еркек нән керсен толған етке қол салды. Әйел ернеуі кетік ескі табақты икемдеді.

	Астан кейін Қанаш құрығын сүйретіп жылқыға кетті. Қарны қозының қарнындай бұлтиған екі жігіт тамақ сіңдірмек үшін ұзақ серуен жасады.

	Тарамыс Тоқыштың таңертең кекірігі азып тұрды.

	Көзі кіртиіп қалыпты.

	Ермекбай болса, бабында сияқты: «Шайдан кейін қыдыруға болады, бала!» – дейді күлімдеп.

	Күн көтеріле жылқышы да оралды. Түні бойы ұйықтамағандықтың белгісі жоқ. Кешегіден бетер қаупалақтап жатыр.

	Дастарқан жиылғанда Ермекбай бұйымтайдың шет жағасын аңғарта бастады.

	Ол оқуын бітірген Тоқыштың ауданға тұрмай, Алматыға тұратынын айтты. Өнердің түрлі-түрлі келетінін түсіндіргенсіді. «Біздің бәріміздікі «Әйт-шу!» ғана. Бұның атағын кейін естисіз! деп бір қойды.

	Бұның бәрінің Қанаштың қара шаңырағына тірелетін түгі жоқ.

	Нағашы бұйымтайдың артын күтіп отырды. Ермекбай басқа да бірдеңелердің басын шалып, орағытып келіп, бір уақытта шаруаның тоқ етеріне көшті:

	– Тоқаш былтыр келгенде күнгейлік жүгеріші қызды ұнатып қалған екен. Пісенделі сөзі болмаса да, дәмеленіп жүр.

	Қанаш күтпеген томырық мінез көрсетіп:

	– Қой, ол қыз бұған қатын бола алмас! – деді.

	– Неге, отағасы?

	– Әртістерді көріп жүрміз ғой. Бірі атып, бірі қағады. Ұрғашысының бәрі сал. Қой аузынан шөп алмайтын момын қызды қайда сүйрейді?

	Әңгімеге жеңге кірісіп, томырылған Тоқышты қаужай бастады:

	– Қайным-ау, уысиқы жүгерішіні қайтесің? Көзің қарайса, ферманың есепші қызын ал. Даяр домбыраның өзі!

	Тоқыш кәдімгідей ойланып қалды. Жаны бар сөз сияқты. Әліпті таяқ деп білмейтін қызды Алматыға алып барғанда қайда орналастырмақ? Әлде кухарканың өзі етіп қоя ма? Бұны домбырашының жағдайы көтерер ме екен? Ауылдағы тіршілігі көзінен бір-бір ұшып, күн сайын күрсініп жүрсе, қайтпек? «Менің осым, шынында да, әбестік болмасын?» деді ол. Ерні жыбыр етті.

	Тоқыш таныстықтың басын еске алды. Былтыр жазда ауданға келген бойында қызыл отауға ілесіп, жарты айдай қаңғырғанда, ауылдың талай тотайын көрген. Бірақ дәл жүгеріші қыздай әсер еткені жоқ та. Ал, жүгеріші қызға ындыны қалайша ауғанын өзі де біле бермейді. Колхоз кеңсесінің алдында сауық болғаны есінде. Құранды, алашұбар жұрттың қызыл отау өнерпаздарының ойынына күлгені, тамсанғаны есінде. Сауық соңында өзінің домбыра тартқаны, арынды әуендерді алға салып, шертілме, сылқым күйлермен шегергені есінде. Сауық алдында таныс болған жүгеріші қыздың елден ерек қиыла, ери қарағаны көкейде қалып қойған. Тоқыштың өзі де кеудесі тырсиған толық қыздың қара торы реңінен көз алмай, қиын күйдің кейбір қиын бұралымын бұзып орындағаны анық-ты. Бір тәуір жері, аудитория басқа. Шидей шыбығымен жасқап, шүйіліп өтетін дирижер жоқ. «Аңқау елге арамза молдалықтың» күнәсі мәлімсіз қалғаны Тоқыштың өзіне ғана аян.

	Ертеңіне осы Ермекбайға жалынып-жалбарынып жүріп, таңсық қызбен қалың жүгерінің уатында кездескені Тоқыштың бүгінгідей көз алдында. Ермекбайдың қыздың жеңгесінің тамына кеткені, студент оңаша қалғанда, жүгеріші қыздың қатты қысылып, уаттан көзін алмағаны, қысқасы, Тоқыштың жарытып сыр тартпағаны осы күнге шейін көңілін қажауда. Ауылдың тәжікесіне тосаңсып қалған Тоқыш аяқ-қолы балғадай балауса қызға сыпайы тұспалын жеткізе алмай, өкінішпен қоштасқанда, өзінің салқын алақаны еңбекшіл қыздың ыстық қарына жыландай тигенін байқаған-ды. Қыздың «Құрып қалсын!» деп, тартыншақтап, қаша жөнелгені – қайтпас ұят та, өшпес намыс та.

	Енді басқа, Тоқыштың түбіне сол бір соңғы көрініс жеткендей.

	Ес білгелі ешбір жаннан дәл осындай қорлық көрмегені Тоқыштың өзіне сара.

	Бір жылдың беделінен Тоқыштың ойға алғаны үш-төрт минут үнсіздікке созылғанда, нағашы шыдамады:

	– Қабағың салбырап кетті ғой: Қымызды қағынып тұрған ферма қызын менсінбесең, ішін кебек тескен жүгеріші қыздан бетіңді қақпайық. Тек, басыңа масыл боп жүрмесін дегеніміз еді.

	Тоқыш нағашысының бетіне тура қарап, әнтек жымиды.

	Бұған Қанаш шамданғандай.

	– Екі езуің екі құлағыңа жетті ғой. Сенікі, бәлкім, жөн шығар! – деді.

	Тоқыш байсалды жауапқа көшті:

	– Қанеке, мына Ермекбайдың асыра сөйлейтіні бар. Айдар таққан ешкіміміз жоқ. Әншейін, қыдыра бармақшы едік...

	– Одан да осыны айтпаймысыңдар о бастан? Жаздай мінсең де ылау табылады. Нағашың қылқұйрықты босқа бағып жүрген жоқ!

	– Колхоздың бастығымен де ашыналығымыз бар, нағашы! – деді Ермекбай көңілдене түсіп.

	Жылқышы қыңатын емес. Құлағынан асыра тыңдап:

	– Колхоз бала қылқұйрықтың қамын маған тапсырған. Етке де менен рұқсатсыз өткізбейді, – деп бір қойды.

	Ұлы сәскеде жылқы бұлақ басына құлады. Қанаш насаттанып:

	– Жүріңдер, ұсталық! – деді.

	Жабылау екі жылқы ұсталып еді. Бірінің басына Ермекбай жабысты. Тоқыш болса, сұлу алқаракөк айғырдан көзін алмай тұрды.

	– Үйірдің жалғыз айғыры. Құлағын терлетуге рұқсат жоқ, – деді жылқышы, жиеннің көкейін танып.

	– Қанеке, жүгеріден әрі аспаймыз. Кім көре қояр дейсіз. Көк айғырмен бір орағытқым кеп тұр! – деді Тоқыш.

	– Шіркін, әкең тілемсек еді. Қиылып қоймадың ғой, берейін! Тек, қам екенін ұмытпа. Шоқытсаң, майы бұзылады, – деді нағашысы.

	Үйге келе жатқанда, ол:

	– Амал жоқ, ер-тұрманымды көк айғырға аударып саламын. Ал, сен қайтесің, Ермекжан-ау? – деді.

	– Біреуге міңгескенше, екі аяқты емін-еркін салаңдатқанға не жетсің! – деді Ермекбай.

	– Жауыр боп жүрсең, маған өкпелеме!

	– Бір нағашым өзін өзі майлап жазған, – деді Ермекбай қуланып.

	– Үшеуі де күлді.





II


	Қымызға мелдектеген екі жігіт шаңқай түсте атқа қонды. Былай шыға бере-ақ желікті. Тоқыш жаяу әуендетіп:



	Міндім де қара қоңыз базар бардым,

	Салаңдап екі аяғым азар бардым, –



	деп еді, Ермекбай шамданып, нілдей бұзылды.

	– Мә, мына жамандатқырды қайын жұртыңа жетектеп бар. Мен осы жерден өткінші автобус тосамын!

	Ермекбай жонның жауырына қарай аяңдады. Тоқыш дауыстап:

	– Әй, менің айтқаным – өтірік өлең ғой, – деп еді, Ермекбай қолын бір-ақ сермеді.

	Тоқыш лекіте шаппаққа оқталды. Жетектегі жылқы шабан екен, тартыншақтай берді.

	Ермекбай жон үстіндегі жолдың жиегіне жеткенде, Тоқыш сонадайдан мөңкиіп келе жатқан автобусты көрді. Жайдақ атты тастай беріп, арынды айғырмен шаба жөнелді. Ол жеткенде, автобус та келіп қалып еді, Тоқыш аттан қарғып түсіп, Ермекбайға көлденең тартты.

	– Бізден бір қателік өтті. Мініңіз, Ереке!

	Шофер да, жолаушылар да аң-таң. Ермекбай болса, лажсыз ыржаңдап, көк айғырдың тізгінін ұстады.

	Машина «Гук!» деген дыбыс шығарып, мөңки жөнелді.

	Ермекбай ылди-төмен қиялай шауып, қашқан шобырдың алдын тосты.

	Үйінің жанында осы жайдың бәрін көрген жылқышы жайдақ атқа мініп, желе-шоқырақтатып келе жатты.

	– Қап, нағашымнан ұят болды-ау! – деді Тоқыш жаяу далақтап келе жатып.

	– Екеуіңді жын қаққаннан сау ма? – деді Қанаш түсі қарауытып.

	Тоқыш шындықты айтуға мәжбүр болды.

	– Шіркін, жастық-ай! – деді Қанаш Ермекбайға ери қарап.

	– Сенің әкеңдей кісілер осы күні есекпен жылай-жылай көріседі. Тақымы жылқыға тиген адам ұшпаққа шыққандай болады. Ал, сен жайдақ жүруге арланасың!

	– Қызды ауылдан ұялып бара жатқанда, мынаның табалағаны өтіп кетті ғой! – деді Ермекбай.

	Қанаш ойланып тұрып-тұрып:

	– Мына қырдың астында қойшының шайласы бар.

	Шоқпытын береді, – деді.

	– Шоқпыт? – деді Ермекбай.

	– Шошыма, шырақ! Жақсы ердің өзі ілгеріде бір жылқы тұратын. Ағаш шебері ауданымызда ырымға жоқ.

	Тоқыш әңгіменің тігісін жатқызуға ыңғайланды.

	– Әй, Ермекбай, «жолдасың соқыр болса, бір көзіңді қысып жүр» деген. Мен ернімді Қанекемнің өзіне берейін. Тек осы шатағыңды қойшы!

	– Ит-ай, жеңдің! – деді оған Ермекбай. – Ертең бір жол түсіп Алматыға барғанда қиғылықты мен де салармын!..

	Үшеуі тағы да күлді.

	Ермекбай қойшының шоқпытын қаламақ болды.





III


	Тоқыш ішінен таңданып келеді. Жонның күнгейіне құлағалы бері – ылғи егін. Және ақ егін емес, көк. Ойдым-ойдым қаудан. Әр қауданның басында не кәдімгі қара шайла да, не қамыс күрке. Кейде еркек, кейде әйел кездеседі. Екі жүргінші егін-егіннің арасымен бұраңдап келеді. Қаракөк бұйра пәлектерге тығылған қауын-қарбыздар көгендеулі қозы-лаққа ұқсап жатыр. Некен-саяқ біткен қауықтың басы жарымес мүгедек баланың шекесін еске түсіретіндей. Осы қауақ ертең піскенде диқанның көже ашытатын ыдысына айналатынын Тоқыш біледі. Неге екенін қайдам, оның есіне алыстағы Алматының шеберханасы түседі. Құжынаған құты, қара-құрым қиынды көз алдына елестейді. Домбыраның қырық құраудан тұратынын екінің бірі біле бермейді.

	Шанақтың саңлағы да, маққасы да болатынымен былайғы жұрттың ісі жоқ. «Қауақтың қабықшасын сыналауға болмас па екен? – деп те ойлады болашақ композитор. – Бала кезімде қураған ыдыстың ызыңын естігенім бар сияқты еді?».

	– Әй, мына күркелердің біріне бұрылсақ қайтеді? Әңгелек жарғызайық! – дейді Ермекбай жолдасының ойын бөліп.

	– Давай! – дейді Тоқыш ойланбастан.

	– «Давайың» не, ей?

	– Е, қойшы, сен түсінесің ғой.

	– Кемпір-шалдардың тілін таппасаң, әңгелектің орнына асқабақ береді, сайтан бала-ау!

	Екеуі бұрылды. Қалың пәлекті әдіптей өскен күнге-бағарлар дөңгелек сары ала кимешегімен иіліп, «Хош келіпсіз!» десті.

	Қамыс күркеден ашаң қара кісі шықты.

	– Сәлем бердік! – деді Ермекбай.

	– Әликі алдық! – деді ашаң қара кісі.

	Аттан түсіп жатып-ақ Ермекбай серігін таныстырып үлгірді.

	– Е, Қанаштың оқудағы жиені осы бала екен ғой, – деді диқан. – Ендігі жұмада өзі-ақ шекпенін қолпылдатып кеп, белін түгел бұлтитып қайтады.

	Жігіттер аттанғанда:

	– Қайтарда соғыңдар. Қанаш итке сәлем-сауқат беріп жіберейін, – деді.





IV


	Екі жігіт қалың жүгерінің шетіне ілінгенде, көлеңке ұзарып қалған шақ еді. Қоналқада әлі ойы жоқ аттылар асықпай аяңдап келе жатты.

	Бағанағыдай емес, жүгерінің қауданы әр түрлі екен. Ат бойламас биігі де, үзеңгіліктен келер аласасы да, қамыстай қалыңы да, құрақтай сирегі де бар. Тоқыш серігінен сортын сұрап еді. Ол:

	– Сорты – қоқан, – деді.

	– Өзің қоқан! – деді оған Тоқыш.

	Екеуі ерегісе бастады. Ақырында, жеңіліс тапқан Ермекбай:

	– Артистердің көлеңкесінде күнелткеннен басқа не біледі дейсің, Ерекеңді?! Осы жүгерінің «Бир-пир» дейтін атауы да бар.

	– Қайран Ермекем-ай, қасқырсың-ау! – деді Тоқыш, серігінің арқасынан қағып.

	Ермекбай жымың-жымың етті.

	Жүгеріші қыз егіннің шетінде құлақ аршып тұр екен. Жігіттермен емен-жарқын амандасты. Тоқыш жайнап сала берді. Оның көзі қыздың күнге тотыққан қызыл-қоңыр реңінен балғадай жалаңаш білегіне аялдады. Ермекбай болса, дұспанға ұқсап, қыздың аяғына қарады. Кигені – добалдай жыртық ботинка екен. Баттасқан балшыққа лайық лыпа сияқты. Бірақ қыз жаман көзді сезіп, аяқ киімінен қорынып қалды. Қымсынып, қиғаш шегіншек қақты. Тоқыш оқты көзімен жолдасын атып өтті.

	– Жеңгей тамда шығар? – деді Ермекбай.

	– Қырға кетіп еді. Келіп те қалған шығар.

	– Мен бара берейін, – деп Ермекбай атын борбайлатты.

	Тоқыш: «Бұны айтпасаң да ішің жарылмайтын еді ғой» деді.

	Тоқыш аттан түсті.

	Қызбен сөзі үйлесе қоймады. Әңгімені неден бастауды да білмейді. Жүгерінің сортын сұрауды қолайсыз көрді. Ауылдың әзіліне аузы бармады. Ақыры, көкірегі тілемесе де ұзын сигарета тұтатты.

	– Темекі шегесіз бе, қарындас? Қыз ойланып қалды.

	Осыдан екі жыл бұрын мұрнына шамалы самал түсіп, шылым шеккені бар-ды. Кейін қойып кеткен. Оқыған атақты жігіттің ұсынысына қапелімде не дерін білмей күмілжігені сондықтан еді. Бір тәуірі, Тоқыш сұрауын қайталамады. Өзі де жарытып шеккен жоқ. Іштегі әңгелектің тілігі түтінді жолатпады. Тоқыш сигаретаны лақтырып:

	– Қарындас, кетпеніңді берші, құлақтың қалған шөп-шаламын мен қыршиын, – деді.

	– Құрып қалсын! – деп қыз шошып түсті.

	«Шешінген судан тайынбассың» кері келді. Тоқыш кетпенге жармасты. Бітірген жұмысы шамалы. Тек, тұмсығы сүйріктей қара туфлиіне балшық жұқтырғанға іштей мәз болды.

	Талдырмаш жігіт нән кетпенді зорға көтеретіндей. Денесі майысып кетеді. Бір рет аяғын шауып ала жаздады.

	Жүгеріші қыз шыдамай:

	– Біреу-міреу көрсе ұят болар. Кетпенді өзіме беріңізші! – деді.

	Тоқыш бұрынғыдан жаман қысылды. Маңдайынан тер шықты.

	Осы уақытта әлдеқайдан айқай-ұйқай естілді. Қыз:

	– Үйбай, ағаларым келе жатыр! – деп жігіттен қашқақтай бастады.

	Отыздар шамасындағы екі кісі және бір өспірім бала келді. Шоқша сақал қойып, қияқ мұрт өсірген тарамыс қара көзі шатынап келді. Тоқыштың сасқалақтағанынан секемі күшейген ол:

	– Сендер ойынды жүгерінің собығына көрсетуге кеп пе едіңдер? Е, әкеңнің!.. – деп Тоқышқа тұра ұмтылды.

	Тоқыштың түсі қуарып кетті. Сонда да сыр бермеуге тырысып:

	– Тіліңізді тарта сөйлеңіз, отағасы! – деп екі адым ілгері басты.

	Жігіттің көзі сұсты еді. Тарамыс қара ұра алмады.

	Қыз нән кетпенді уатқа кірш еткізді де кісілерден сытылып шыға берді.

	Жаңа келген үшеу қаумалап, Тоқышты қыраттың басындағы жалғыз тамға алып келді. Өспірім бала көк айғырға мініп келді.

	Ермекбайдың екі қолын артына байлап қойыпты.

	Тоқышты көргенде жүрегі жарылып кете жаздады.

	– Мыналарыңыз сұмдық қой! – деп Тоқыш шошып кетті.

	Тарамыс қара бұрынғыдан бетер шаптықты:

	– Қызыл отау қырманшының қатынына қырыңда деп жіберген жоқ шығар, мұны!

	Тоқыш уәжден жықпақ болды:

	– Отағасы, біз – артиспіз. Тұзымыз жеңіл! Теріскейліктер әзіл-оспағымызды шам көрмеуші еді!..

	– Малшылардың ұрғашысымен алақан шертісіп жүре бермей, бұнда неге келесіңдер? – деді қалыс біреу.

	Тоқыш мырс етіп күлді.

	– Өзің, көрсеқызар біреусің ғой, – деді тарамыс қарасызданып.

	Тоқыш сабыр жинап, жонданып алды. Ол түсін суытып:

	– Сайқы-мазақтықты қойыңыз, отағасы! Біреудің қолын байлаған үшін қанша жыл беретінін білесіз бе?! – деді.





V


	Күн батып бара жатты. Салы суға кеткен екі жігіт жылқышыныкіне қайтып келе жатты.

	– Қауыншының қамыс күркесіне бұрыламыз ба? – деді Тоқыш.

	– Аулақ, аулақ! – деді Ермекбай қолын сереңдетіп. Тоқыш күлді. Ермекбай мұңайып:

	– Сенің шашпауыңды көтерем деп білегімді шылбырға қиғыздым ғой! – деді.

	– Ереке-ау, қырманшының мылтық жұмсамағанына шүкіршілік қыл! – деді Тоқыш.

	Ермекбай шоқ басқандай шошыды:

	– Қай-қайдағыны айтпашы.

	Ымырт үйірілгенде бұлар жонның үстіне шықты. Енді, теріскейлетіп, ылди-төмен құламаққа керек. Дәл осы жерде Тоқыш нілдей бұзылды:

	– Ереке, аз күн жолдас болдық. Сөге жамандама!

	Мен жүгеріші қызға қайта соғамын!

	– Өзіңді жын қаққан ба?! Қырманшы атып тастайды! – деді Ермекбай.

	– Қырманшы түні бойы күзетте болады. Тамға кіріп, оңаша сөйлесемін!

	Тоқыштың бетінен қайтпайтынына көзі жеткенде, Ермекбай дағдарды:

	– Сезіп қалып қуса, көк айғыр сені құтқарады. Мына шобырмен мен қайтпекпін?

	– Ай, арысым-ай, ақыл өзіңде ғой! – деді оған Тоқыш. – Нағашының қара шаңырағында аунап-қунап жата бер. Мені жау жемейді.

	Ермекбай шабан атын қамшылап:

	– Жаман айтпай жақсы жоқ. Олай-бұлай боп кетсең, маған өкпелеме! – деді.

	– Ол жалғанда өзім тосып аламын! – деді Тоқыш, мысқылын жасырмай.

	Ермекбай шамданды:

	– Сені батыр ғып тұрған көк айғырдың желігі ғой.

	Мына жамалдатқырға мінсең, қалай қоқиланғаныңды көрер едім?

	Тоқыш қажаспады. Кіді, кілт бұрылып, көсіле аяңдап кете барды.





VI


	Айдың өларасы еді. Тоқыш қараңғыда әрең жөн түзеді. Күндіз басып өткен жерлерді пайлап тарта берді. Көк егіннің шетіне іліккенде, оқыс бір оқиға болды.

	Тоқыштың қарсы алдында, қырық-отыз метр жерде, аспаннан дөңгелек жалын қызыл шардай айналып, ағып түсті. Төңірек әуелі жап-жарық болды да, артынша қап-қара түнекке айналды. Тоқыш «Жай түсті деген осы-ау, шамасы?» – деп ойлады.

	Ой қорытып алғысы келгендей, ілбіген аяңға көшті. Ай қорғалақтап, кеш туды. Жарты орақтап имешектеніп, түстікке қарай көтерілгенде, Тоқыш таныс жүгерінің уатын аралап келе жатты.

	Қырат басындағы жалғыз тамға жақындағанда, көк айғырдың басын тежеді. Қыраттың асты жылға-жылға еді. Бір жылғаның қиясында атын итсигекке байлады.

	Осы жерден там түгел көрінеді. Тоқыш қиядан қиғаш қарап тұрды.

	Көп ұзамай, біреу там жанында ат ерттеп жатты.

	«Дәуде болса, тарамыс қараның өзі шығарсың? – деп түйді. Тоқыш. – Қырманыңа суық қол кірмегей!»

	Қырманшы атына мінгенде байлаулы айғыр оқыранды. Қырманшы жан-жағына қарағандай болды. Тоқыш жанұшырған жылдамдықпен айғырды жылғаға сүйреп, бой таса қылды.

	Енді біршама уақыт өткенде, Тоқыш тәуекелге мінді.

	Атын қайта байлап, тамның терезесінен сығалады.

	Көрпілте шырағдан жанып тұр. Үйде жеңгесі мен қыздан басқа ешкім жоқ сияқты.

	Есік жабық екен. Тоқыш аша алмай, терезеге қайта келді. Бұл жолы сығаламай еркіндеп үңілді. Шыныға бетін жалпитып тұрған адамға қыздың көзі түсіп, шошып кетті. Тоқыш басын тартып алды.

	Не істемек керек? Тоқыш дағдарды. «Еркеккіндік болса, тысқа шығар еді ғой» деп түйді. Ақыры, қамшының сабымен терезені тықылдатты. Ол терезеге қайта үңілгенде, қыздың жеңгесі таныды. «Шамалы шыда!» деп ымдағандай болды.

	Ұзамай есік те ашылды.

	Үй ішіндегі сәуле жарытымсыз. Қыздың қабырға сайын ілулі көйлек-көншегінен басқа жиһаз шамалы.

	Тоқыш ағаш кереуеттің жанына төселген көрпеге отырды.

	Үрейлі үшеудің сөзі тағы да үйлесе қоймады. Жеңге шыдамсызданып, тысқа шығуды жиілетті.

	Бір оңаша қалғанда, Тоқыш қыздың білегінен ұстап:

	– Былтырдан бері ойдан шықпай, жүдеттің. Сені Алматыға алып кеткім келеді, – деді.

	Қыз жауап қатудың орнына тыпыршып, білегін босатқанша асықты. Сол бетінде тысқа шығып, жеңгесімен сөйлесіп тұрды.

	Көп ұзамай екеуі төрт әңгелек алып келді.

	– Өзіміз үшін салған мөлдек еді. Саған бұйырған екен, қайным! – деді жеңге әңгелектің бірін жарып жатып.

	Дәмнен кейін жігіт тысқа шығып, жеңгемен сөйлесті.

	– Сәлем-сауқатыңды алғанмын, қайным! – деді жеңге даусын бұқтырып. – Сенің ойың алыста екенін кім білген? Бұл қыздың атастырылған жері бар.

	– Ойбай-ау, ол қылмыс қой! – деді Тоқыш.

	– Қазақ жең ұшынан жалғаса береді, қайным! – деді жеңге.

	– Күйеуі менен артық па?

	– Қайдан білейін? Оны шырайлымның өзінен сұра! Тоқыш ішке кірді.

	Жүгеріші қыз ағаш кереуеттің үстінде үрпиіп отыр. Қолынан ұстаса, қаша жөнелері күмәнсіз. Тоқыш алыстан иіліп:

	– Сүйген жігітің бар ма еді? – деді. Қыз басын шайқады.

	– Ендеше, маған неге жауап бермейсің?

	Қыз үндемей ұзақ отырды. Былтыр талай артистің ішінен ұнатқаны осы жігіт еді. Кейін де оны талай ойлаған. Әсіресе, жеңгесінің биыл көктемдегі құлаққағысынан кейін артист жігітке іші кәдімгідей елжіреулі еді. Бірақ «Алматыға алып кетемді» естігенде, іштей тіксініп қалды. Көрмеген қала көңілге белгісіз қорқыныш салды. Әрі найқалған жүгеріні қиып кете алмасын анық сезінді.

	– Қарындас-ау, аузыңа қарап отырмын ғой, – деді Тоқыш тағатсызданып. Қыз жұлып алғандай:

	– Ағам кеп қалды. Атқа қоныңыз! –деді.

	Тоқыштың есіне, әлдеқайдан, консерваторияның қыздары түсті. Осы сәтте ол әзілден әзіл асырып, сарт-сұрт етіп тұратын қара айыл құдашаларды аңсағандай болды. «Дүниеде қызбен тіл тауып сөйлесе алмаған жаман екен ғой!» деді.

	Түн ортасы ауғанда атқа қонды. Қайтып келе жатып жүгеріші қыз туралы тоқсан түрлі болжау жасады.

	«Былтырғы жаутаңдағаны жалған болды ма» деп бір қойды. «Әлде ағасынан үрейі ұшып кетті ме?» деп те ойлады. Неде болса, жабайы жұмбақтың шешуін таппағаны еңсесін басты. «Қаланың қылықты қыздарын менсінбеймін, даланың томырық тотайының тілін таба алмаймын. Сонда менің іздегенім кім? Махаббаттың тұрағы қайда!» деді Тоқыш дауыстап.

	Ашуын тырнадан алғандай, атын қамшымен шықпыртып жіберді. Тоқ айғыр атыла жөнелді.

	Тоқыштың ендігі ермегі жалғыз аттың шабысы болды. Айғырдың тізгініне сүйеніп, лекітті де отырды.

	Нағашысының үйіне таңға жуық жеткен Тоқыш атын қаңтарып, ұйқыға кетті.

	Күн шыға оның құлағына самбырлаған дауыс шалынды. Нағашысының таныс даусы! Тоқыш ұйқылы көзін ашып, құлағын тосты. Қанаш үйдің жанында атынан түсіп жатыр екен.

	– Қап! – деді ол. – Асыл тұқымды айғырдың бауыры қамшыдан тілініп қапты-ау! Бастықтар көрсе, сорымды қайнатады ғой!

	Тоқыш қатты қысылды. Ұялғанынан көзін жұма қойды.

	Оның ойына жүгеріші қыз қайта оралды. Тоқыш өзіне-өзі ырза болмай, дөңбекшіді. Көңілін белгісіз сағыныш жайлап алды...

	Ермекбай болса қорылдап ұйықтап жатыр.





ШІРКІН СУАЙТТАР!


	Сықақ әңгіме



	Баяғыда біреу: «Өтірік пен шынның арасы жарты-ақ сүйем; көз көрген рас та, құлақ естіген жалған» депті ғой. Бірақ қорыққанға «қос көрінеді» деген мақал көз антұрғанның да сырын ашады ғой. Ендеше, осы көзге сенеміз бе, құлаққа сенеміз бе. Көзге сенсек, қандайына сенеміз. Құлаққа илансақ қандайына иланамыз. Қазақ-та жаудыр көз бар, саудыр көз бар; атысқан көз бар, шатысқан көз бар; қалқан құлақ бар, салпаң құлақ бар; бүрік құлақ бар, түрік құлақ бар. Қыли көз, шұнақ құлақтарды қатарға қоспағанда ала көздер мен тана көздер, жарғақ құлақтар мен тарбақ құлақтар рабайсыз көп қой. Солардың қайсысы жалғаншыл, қайсысы расшыл. Қайсысы қу, қайсысы аңқау.

	Тарлан газеттің талапкер қызметкерлерінің аша алмай жүрген бір сыры осы.

	Оның көзбен көргенін өзгелер өтірікке шығарады. Сонда, шынында да, осы көз бен құлақтың қайсысы мықты.

	Бір күні ол жерлес жазушысының пәтеріне барды. Қайтарында «Бұйымтайың бар ма еді?» деген жерлесіне:

	«Осы сенің көзің мен құлағыңның қайсысы мықты?» деп сұрақ қойды.

	Жазушы қалжыңбас еді, ойын-шынын араластыра сөйледі:

	– Үйіңе қонаққа шақыр. Замандастың алдында айтайын.

	– Менің ертең жол жүретінімді білесің. Диссертацияңды сен аспиранткаларға оқырсың! – деп журналист шығып кетті. Есік тарс жабылып қалды.

	– «Ім-м! – деп жазушы ернін қымқырды. Сәлден соң көзін сығырайтты. – Антұрғанның дәмесінің зорын қарашы! Көз бен құлақтың сырына оп-оңай қана қоймақшы!»

	Енді біраздан соң ол кәдімгідей ашуланды. «Иіс сезінетін мұрынды менсінбейсің, ә? Сайрайтын тілді тағы менсінбейсің, ә? Бөсіп беріп, көсіп алатын қолға жоламайсың, ә? Ашпайтын есігі жоқ аяқ өзімде де бар дейтін шығарсың. Сол аяқты бастайтын бас жағына неге барыспайсың, мықты болсаң? Қулықтың ұясы құныс мойынды неге көрмейсің, мысқылшыл болғың келсе? Гәп көз бен құлақта ғана ма екен. Екеуін елден ерек неге қалайсың, сен? Жарайды, төс жағына барысқың келмейді екен, ал, алқымды қайда қоясың? Бұлар тұрмақ, төменнен жоғары санағанда, тобықтың, тізенің, белдің, иықтың қызметі қанша? Қабырғаның санын сен, әрине, білмейсің, ақымақ! Ал, жұлынның жүйесінен хабарың бар ма? Бар болса, қайтып кірер есігіңді неге қатты жабасың, сен?!»

	– «Түу, насырға шауып бара жатыр екем ғой! – деді ол әлден уақытта. – Құрысын, осының керегі не? Журналиске, шынында да, көз бен құлақтың сыры жетеді. Көңілін неге жықтым, иттің?! Ертең елге барғанда жамандап баратын болды-ау!»

	Жазушының ұйқысы шала болды. Таңертең шай үстінде ол: «Шаншудан қаңқу жаман. Осы итпен бірге барсам қайтеді елге?!» деп ойлады. Көп ұзамай есіне әлде бір шаруалары түсті. Оған осы күндері қолының бостығы қамшы болды.

	Сол күні екіндіде ол жерлес журналиспен бірге поезға шықты.

	Журналистің қасында лауазымды кісі бар еді. Үшеуі карта ойнауға кірісті.

	– Бала, сен сақ бол, – деді лауазымды кісі журналиске. – Пьесасы жүріп жатқан авторды жүндеу керек.

	– Көреміз ғой, – деді оған анау. – Бұл авторға өзімнің де тісім қайраулы.

	Карта екінші айналғанда жаңағы «көреміз ғой» вистен шатасып кетті. Лауазымды кісі ашуланды.

	– Көрсеттім ғой жүрісті. Көзің көз емес екен ғой. Ей, сенің осың шөлмек болмасын, жүда?!

	Анау, әрине, қысылды. Сасқанынан:

	– Көзіме теріскен шығып еді. Ине қадауға сізден ұялып едім, – деді.

	– Ә, онда кешірімді екен. Енді сақ бол.

	Қырсыққа қарай, кісінің қолы жүрмей қойды. Қарғадан басқа түс жоламайды. Сосын салғыласуға бара алмайды.

	Әлден уақытта ол кенет насаттанып:

	– Рас! – деп салды.

	Журналист картаны ашып жіберді.

	– Әй, неге ашасың?

	– Е, «пас» дедің ғой.



	– Осыны да құлақ деп жүрсің-ау! – деп құлағынан тартты. Әрине, әзілдеп тартты. Құлақ иесі шынтуайтқа көшіп:

	– Ағасы, көзім мен құлағыма өзім де өкпелімін. Көргіштер көзінің, естігіштер құлағының майын көрмейді, – деп мұңайды.

	Кісі де шынтуайтқа көшіп:

	– Ертең, так называемый, үлгілі шопанның үйіне барғанда осы көзбен нені көресің, осы құлақпен нені естисің?

	– Сіздің көз бен құлағыңызға сенеміз ғой.

	– Тісі шыққан балаға шайнап берген ас болмайды.

	Сен әлі де көз бен құлағыңды үшкірле, бала.

	«Бала» атанушы шыбындаған жылқыдай басын изейді. Ұзын басы рабайсыз иілді.

	– Сенің басың – бас! – деді кісі күлімсіреп. – Ал, көзің мен құлағың басыңа неге тартпаған?

	– Бас жағына барып қайтеміз, ағасы?! – деді жазушы да күлімсіреп.

	– Ей, сен не білесің? Көз бен құлақ басқа бағынады.

	– Ә, солай ма?

	– Солай, балақай!

	«Балақайға» айналған адам жымиды.

	– Бір езуің күлекеш екен! – деп кісі шымшыды.

	– Тәйірі, сағыздай созылып екі құлағыңызға жететін сіздің екі езудің қасында біздің сыңар езу неге тұрады?!

	– Әй, сенің осы сөзіңнің жаны бар. Пьесаңнан сыңар езулік байқалады.

	Үш жолаушы үш тағандап қалды.

	Ащы сөздің уыты өзектен кетпеді. Тұңғыш пьеса оңқай десе, лауазымды адам солақай дейді. Осыныкі жөн болмасын. Туындыда осы отырыстағыдай аяусыз ымшыласулар неге жоқ? «Задында, осы кісінің лауазымы әлі де олқы жатыр-ау! Қойшының үстінен түскен арызды тексеру деген не, тәйірі?!»

	* * *

	Елдің қарасы көрінгенде, біреулер бүйірден қол бұлғап шақырды. Қара «Волга» басын ірікті. Үш адам аяңдап келеді. Алдыңғысының қосауыз мылтығы бар. Лауазымды кісі: «Бұнысы несі?» деп екі адым кейін шегінді.

	– Сіздерді тоғыз жолдың торабынан қарсы ала шығып едік, – десті.

	Қарсы алушылар өздерін таныстырып өтті.

	– Сельсовет председателі...

	– Ферма меңгерушісі...

	– Осы совхоздың аңшысы... Үшеуі оңаша күңкілдесті де:

	– Кәне, бас қонақ біздің «Газикке» отырсын! – десті.

	«Бас қонақ» қасына ерген газет қызметкерін оңаша шығарып әкетті.

	– Әй, құпия сапарымызды қайдан біліп қойды, бұлар?

	– Қазақтың құлағы ұзын болады, ағасы! Кісі жадырады.

	– Сенің басың – бас! Қисық қауақтай дегенге пысқырма, бала. Байғыз бас жерлесіңе сене бермегейсің. Өтірікшіге ұқсайды өзі.

	Екеуі қолтықтасып келе жатыр.

	Ферма меңгерушісінің үйінде ресми кеңеске бір рет те келе қоймады, қонақтар да құлықты болмады. Шамалы тым-тырыстықтан кейін аңшы әңгіме бастады. Бұған тамызық баяғы көз бен құлақ болды. Аң атаулының қайсысы көреген, қайсысы естімпаз, осыдан туындаған сөз біртіндеп шалқи берді. Дауысы быдық аңшы жолбарысты орға құлатқанын, қасқырды қақпанға түсіргенін, тырнаны сирағынан ұстағанын қас құбылта суреттеп шыққанда, жұрт аузын ашты да қалды.

	– Бәрекелді! – деді совхоздың қорықшы шалы сүйсініп.

	– Бұның әммәсі бастан өткерген жәйттер, – деді аңшы діндар қарттың мақамына орайласып, – ал, енді, көзбен көргендерінде шек жоқ.

	– Мәселеңки? – деп сұрады қарт та етене нақышына басып.

	Аңшы кідірістеді.

	– Сіз де дағдарады екенсіз ғой. Шөп сындырайыншы, – деп фермашы сусын құйып отырған келіншегіне көз қысып қойды.

	Аңшы судай тасыды. Ол ойланбастан:

	– Күні кеше Қоғалы бұлақтың басынан мың арқар көрдім, – деп салды.

	Жұрт сенер-сенбесін білмей тымсырайысты. Фермашы желкесін қасып:

	– Отағасы, шиырыңыз! – деді.

	Бұның өзі ішіне қорғасын құйған асықтай шымыр адам еді. Сөзі де шымыр шықты. Сом денеге, сыздаған бетке аңшы шыдам бере алмады. Ол жұлып алғандай:

	– Қаншасын шиырайын? – деді.

	– Қақ жартысын шиырыңыз.

	– Обал болмай ма?

	– Сауап болады! Аңшы:

	– Оқыған итке дауа бар ма, жұп пен тақты ажыратты. Күпірліктің керегі не, менің анық көргенім бес жүз арқар еді, – деді де кәрден кесе толған қымызды бабымен сімірді. Кәрден кесе төңкерілген сайын көзімен үстінен аса қарап, шиыртушыны бақылап отырды.

	Сусын қайта жағалағанда, үй иесі:

	– Ағасы, әлі де шиырылыңыз! – деп шымырлана түсті.

	Көрмедіктің көлгірлігіне аңшы ашуланды.

	– Өзіңді жын қаққан ба! Неге шиырамын?

	– Шиырмасаңыз болмайды ой-бай! Келген әкімдер жалғаншыға айып салудан тайынбайды.

	Аңшы кәдімгідей сескеніп қалды.

	– Балапандай аузын ашып отырған үш шикіөкпем бар.

	Неге айып төлеймін мен?!

	Әңгімеге ауылсоветтің председателі араласты.

	– Бұл күнде күнәның көбі ақшамен жуылады, отағасы. Жылан өлтіргенде бес сом айып төлейді. Арқар атқандарға одан көбірек салынады. Ал, алдамшыларға жолдастық сот құрылады.

	– «Жолдастық сот» – аңшының зәресін ұшырады. Ол басқа төнген пәледен құтылудың айласын ойлады:

	– Сендер бес жүз арқарды көпсінесіңдер. Ал, менің нағашым бәйгекүреңмен бес мың арқар қуған. Сенбесеңдер Қарақалпақстандағы үрім-бұтағынан барып сұраңдар.

	– Жолдас, ауылсовет! Маған командировка берсеңіз, анықтап келуге әзірмін! – деді фермашы жылан көзге жан бітіріп.

	Ауылсоветтің председателі күлімдеген жылан көздің сөзін шын деп ойлады. Ол:

	– Бұндайға ауатком рұқсат етпейді, – деп ағынан жарылды.

	– Аужербөлімі бұл күнде жоқ, – деді фермашы. – Ал, енді, ауақша бөлімі жең ұшынан жалғаспақ па екен.

	– Әй, қайдам, ауақша бөлімі тақыс мекеме ғой, – деп ауылсоветтің председателі басын шайқады.

	«Ауақша бөлімін» өзінше түсінген аңшы айып салынған ақша жыртысқа түседі деп ойлады. Әңгіме насырға шаппай тұрғанда зытуға ыңғайланды. Үй иесі оның етегінен тартып:

	– Арқар анықталмай жібермеймін, – деді. Аңшы тізе бүкті:

	– Лебізің жаман, сенің! Ауылсоветтің председателі:

	– Таудағы арқар мемлекеттің қоры болып табылады. Шыныңызды айтып құтылыңыз, отағасы! – деп төрелік айтты.

	– Мен бүкпентайыңды білмейтін қазақпын, ауылнай бала!

	– Ендеше, қанша арқар көрдіңіз?

	– Айттым ғой – бес жүз.

	– Отағасы, шиырыңыз! – деді қымыздан қызара бөрткен фермашы, шиқандай сызданып.

	– Шыдағанға шығарғанның өзі екенсің. Кенедей жабысып болмадың ғой. Онын шиырайын, – деді аңшы көз ұшынан қиыла қарап.

	Жұрт бір біріне қарасты.

	– Ағасы, енді ғана тұздай құра бастадыңыз. Әлі де шиырыңыз! – деп үй иесі мырс-мырс күлді.

	– Шамасыз неге шиырамын, ей?! – деді ол сасқалақтап.

	– Санақшыға дәлдік керек. Өзіміз отар-отар қойдың бірін қалдырмастан түгендейміз.

	«Отар-отар қой» аңшының есіне басқа бір ікімәттарды салды. Ол табан астында қайраттанып:

	– Таудағы арқарлар жуанды жонып жейтін сенің ақ ауыз аңқау ісектерің емес, – деп салды.

	Лауазымды адамның құлағы елең ете қалды.

	Ферма меңгерушісінің шұбар түсі бұзылып кетті.

	«Аңғал аңшыны бекер қаужадым-ау! Антұрғанның қотырды қасуын қарашы!» деді ішінен.

	Аңшының улы сөзін уытсыз әзілге айналдырмақ боп:

	– Ағасы, жонып жейтін жуан – арқар ғой, сіз айтыңызшы, арқардың үйірі нешеуден болады, осы? – деді.

	– Е, бұл шіркіннің нағашысы өтірікші еді. Содан жұққан ғой, немесе арқар бесеу-алтаудан артық бірігіп жүрмейді.

	Аңшы намысқа шапты:

	– Әулие нағашымның аруағына тіл тигізесіз. Қорықта қарауылға ілігіп жүрмеңіз!

	Дөң айбатпен айтқан сөздің соңғы жағына келгенде аңшының онсыз да суық түсі сұмдық суып кетті.

	Тіксінген шал:

	– Пәлеңнен аулық, жарқыным! Сенің нағашың бәйге күреңмен бес мың арқар қуған батыр-ды. Бес жүз арқар кімнің шікірәсі ?! – деп құтылмақ болды.

	– Уһ, бекерге күйіп кететін едім. Ағыңнан жарылдың ғой, кәззәп! – деді аңшы.

	Енді шал ашуға мінді.

	– Кәззәбің не, ей, имансыз?!

	Екеуінің арасында кәдімгідей ұрыс-керіс басталды.

	– Ойыннан от шықпасын, ақсақалдар! – деді лауазымды адам томсырайып.

	Ұрыс-керіс су сепкендей басылды.

	Қаршадайынан фельетонға үйренген екі қонақтың екеуі де күнілгері бәтуаласып қойғандай, іштей сүйсініп отыр. «Бітістірмесе, бүліндірмейтін бастықтарға не жетсін, шіркін! Өзіміз бастық болсақ, «түрт, сайтан, түрт!» деп отырамыз ғой!»

	Бұдан хабары жоқ аңшы қорықшы шалдан әлі де есесін ала түспек боп:

	– Шаһардан келген шиқалпақ молда зекет-мекет, підия-сідияға қанша мал жинап алды, осы? – деп сұрады.

	Шал ойланбастан:

	– Жиырма тұяқ, – деді.

	– Шамалы шиырыңыз!

	– Ол не дегенің?

	– Біраз өсір дегенім. Шал көрнеу шамданды.

	– Менің бес уақыт намазым үзілмейді. Неге өсіремін?!

	– Өсіресіз! – деп ежірейді аңшы.

	– Өсірмеймін! – деп тіктесті шал. Әлдекімдер мырс етіп күлісті.

	Тұяқ санының шындығына көзі жеткен аңшы жорта қиылды.

	– Тым құрмаса, біреуін өсіріңізші!

	– Әй, менің жасым пайғамбар жасынан асты. Күнәға итермелеме!

	– Қорықта маңыраған қара бағлан қайдан келді?! – деп аңшы быдық күлкіге шашалып қалды.

	– Табан ақы, маңдай терімен келген! – деп шал шынын ақтарды.

	Лауазымды адам осынау берекесіз бәлдір-батпақтан сұмдық сыр ашардай сызданып қалды.

	«Шиқалпақ молданың» елден мал жинағаны айтылғалы бері ауылсоветтің председателі қыбыжық қағып отырған. Енді ол әңгіменің бетін бұруға тырысты.

	– Өтірік әңгімені малданғанша, бір пулька сызып жіберсек қайтеді.

	– Ойынға орашолақ едім, – деді журналист.

	– Қонақтың қолы шыққыш келеді, – деді үй иесі.

	– Ермек етсек етейік. Тек, ойында өтірік болмасын, – деді бас қонақ.

	– Ойынның өзі шын болса, болды ғой! – деп үй иесі шымыр денесімен шиырған сақадай дөңгеленіп түсті.

	Осы отырған жандардың көбіне жетік жазушы өтірік пен шындық, алдамшылық пен алданушылық жайында ойланып отырды. Аңшыны фермашы әшкерелесе, қорықшыны аңшы әшкерелейді. Көлденең жұрт өзіне тиемел жерін ғана таниды. Өзгесінде тіпті жұмысы жоқ.

	Сонда, ақиқаттың ауылы қайда?

	Ол қорықшы қарттың көзіне, құлағына қарады. Жыпық көз, жарғақ құлақ қулық-сұмдықтан аулақ сықылды. Ал, аңшы антұрғанның көзі нәркес те емес, шәлкес те емес, құлағы түрік те емес, бүрік те емес, кәдімгі алым-берім көз бен құлақ! Тек, түсінде тіл жеткісіз тұңғиықтық бар. Аңқау ма, әккі ме, білуге жол жоқтай. Сөйлеген сөзі өзінікі ме, өзгенікі ме, оны да ажырату қиын. «Өсіре сөйлеу қазақтың еншісіне тиген қасиет қой» деп бір қойды.

	Қилы-қилы қиял кешіп кетті. Суайттық жақсы сапа ма, жаман сапа ма? Әрине, жаман сапа. Олай болса, дүниеде теңдесі жоқ «Қырық өтірік» ертегісі қалай туған. Түздіктердің өтірік өлең айтысатыны неліктен. Базаршыға лау болған қоңыз, қызды теуіп өлтірген шыбын жолдастық сотыңа жүгінер ме екен. «Осы жасқа келгенше мен неге бір өтірік айтпадым!» деп өкінді. Бірақ бұған да еп керек қой. Қалауын таппаған қардың түтініндей бықсыған өтірік кімге дәрі. Шіркін, өтірік деп мынау аңшының өтірігін айт! Беті бүлк етпейді-ау, сабаздың! Фермашы қандай тапқыр! Келіншегі қандай сезімтал! Тек ауылсоветтің председателі ғана лауазымнан түспейтін байсалды адам сияқты.

	«Лауазымды» ойлағанда, оның есіне мынау бас қонақтың келген шаруасы түсті. Үлгілі шопан ертең нендей кеп шертер? Көзі қандай, құлағы қандай адам болды екен? Аузына біреудің сөз салып қоймасына кім кепіл? Бір жапырақ қағазды оқып тұрса бас қонақ не қылмақ? Қағазда көрсеткіштер бар. Мансұқ етсе, өзі орнынан ұшып кетеді. Мансұқ етпесе, шындықтың ішіне шымырлап кіре алмайды. Манағы «шиырыңыздың» кері келеді де тұрады. Бас қонақ ертең отарға барғанда үлгілі шопанның малын санауға тиісті. Бірақ отарлардың ені жоқ, мыңғырған қойдың үдесіне қалай жетпек?

	Екінші жағынан қазақта бай тұратын қойшы болса, оның үстінен түскен шағымның өзі күндеудің кәдуілгі өтірігі боп шығуы мүмкін ғой. «Сонда, – деп қорытады ол, – ақиқаттық неде, жалғандық неде? Осынау сұқбат-мәжілістің өзінде өтірікшілік жоқ па?!»

	Дегенмен, думанды отырыс оған сытық. Шұнамдай тіршілікте ойын-күлкіге не жетсін, шіркін! Қазекеңе қылжақ керек. Бейтаныстың бөркін алып қашатындар, қырсау аттыны «кә-кәлап» мазақ қылатындар, осы тойдың шынымен төбелессіз тарқағаны ма?!» деп жазықсыз жанды қамшымен тартып жіберетіндер қылжақ қуғандар ғой. Іші жарылып бара жатқандай, текке отыра алмайды, бұл қазақ! Өзге ермек құрып қалса, өтірік айтысады. Оған аңғырттар шын иланса, әккілер өтірік иланады. Әйтеуір, бәтуасыз сөз қаужаған бір қауым!

	Алдамшы лебізден ләззат алған дипломаттай:

	– Сонымен, бес жүз арқардың нешеуі шиырылды? Орнын сипап қалдық қой, – деді аңшы мен фермашыға жаутаңдап.

	Фермашы түбіне найза бойламайтын қулыққа көшеді.

	– Жолдас аңшы, сөз сіздікі!

	Аңшы тәспі санаған сопыдай мүлгіп отырған. Енді кенет сілкініп, шабыттана сөйлейді.

	– «Саған өтірік, маған шын» деген бұрыңғылар. Дені сау адамға шиыратын түгі жоқ, шырағым! Шүбалансаң, Қоғалыбұлаққа бар. Одан бес жүз арқар көрінбесе, Талдыбұлаққа бар. Одан кездеспесе, Шенгелдібұлаққа бар. Одан да ұшыраспаса, сонау Қамыстыбұлаққа тарт. Арқарға жолықпасаң, мұрнымды кесіп берейін. Санаққа жүйрік жігіт көрінесіңдер ғой, есебін өздерің шығарып аларсыңдар.

	– Бір себептен Жәкеңді де жөн-ау! – дейді фермашы басқонаққа бажайлай қарап. – Қойшының үйі қашпас. Аңға шықсақ қайтеді. «Қуырдақтың көкесін арқар атқанда көрерсің» демекші, жеңсік етке мелдіктейік. Мүйізін қағып, портфеліңізге саламын. Басын қасқитып, алдыңызға қоямын. Құйқасын жолдас жазушыларға, құлағын жолдас ауылсоветке, көзін жолдас келінге бересіз. Нағыз «Құдағи қарық, құда ырзаның» өзі болады. Шама келсе, ішке шыр байлағанға не жетсін, шіркін!

	«Қасқалардың қара тілдігі-ай! – деп сүйсінеді бас қонақ та іштей түлей түсіп. – Бірақ «сұлу сөзде шындық жоқ» демекші, осы ділмарлықтың өзі өтірік болмасын? Ендеше өтірікшілердің іші-бауырына өтірік айтпай қалайша кіресің?»

	Ол ұзақ дағдарыстан кейін: «Сүйекке сіңген дертті емдеймін деп тыраштағанша, мен де бір өтірік соғып жіберейін. Көппен көрген – ұлы той ғой» деп ойлайды. Бірақ қандай өтірік ләзім бұл арада? Жігін білдірмей шалғайдан жымдасатын өтіріктер болушы еді-ай! Әккінің айызын қандыратын тапқырлықтар қайда, осы?! Шешесі бақыр бұның аузына болысқа түкірткенше, суайтқа неге түкіртпеді екен! Қап, орайлы отырыстан сыбағасын ала алмауын қарашы!

	Негізгі мейманның ішін екінші негізгі мейман да танып отыр. «Балықшы балықшыны шалғайдан шырамытады» деген осы. Сайып келгенде, өмірдің өзі рас та, өрісі өтірік. Сәбилер мен данышпандар ғана шын сөйлемек. Өзгелердікі осы екеуінің арасындағы шарасыз шөре-шөрелік. Бұлай болса, жалпақ жұрттан ауа жайылудың өзі жалғандыққа соқпақ. Жалғыз көргеніңнің ақиқаттығына айғақ табылмақемес.

	«Қырық кісі бір жақ, қыңыр кісі бір жақ» болса, қыңырды ақымақ ету қолда. «Қой, ақымақтанбай, мен де пендешілік жасайын. Бас білмеген өтірікке жол беріп көрейін. Бұралаңдап бір жерден шығар!»

	Асқындыра қиялдансаң, өтірік шіркіннің өзі ойнақы ой. Оны біреу күнә санаса, екінші біреудің оған қыбы қанбақ. Алдау мен арбауға, зақым мен зиянға жоламай қиманың қышуына соғатын сөзді тыңдаушы түсінбек те, кешірмек те. Қалжың қаужайтын өтіріктер қазақтың ішін кептірмейді. Кекірек аздыратын залалды мылжыңдықтан, бір есептен, залалсыз өтіріктің өзі игі. Ол әлденеге құлағын тігіп, көзін сүзеді. Бағанағы аңшыныкіндей, кәдуілгі алым-берім көз бен құлақ!

	Аузының да аңшының аузынан айырмашылығы шамалы. Тек, үстіңгі ернінде жыбырлаған күлкі бар.

	«Әзіл-оспақсыз өмір іш пыстырады, – деп ойлайды. – Қалжыңға өтірік қоңсы қонады. Ерулік қайсысынан, ол жағдаятқа байланысты».

	Қонақ кәдесін айтар жолаушыдай, тамағын қырнайды. Бұл: «кезекті сөз менікі!» дегені. Шыны да, өтірігі де ішінде. Антұрғанның!..





РЕКС




	Бұл қала – итті қала. Іңірде ана жақтан да, мына жақтан да бір-біріне үн қоса үрген иттердің даусы кешкі ауаны жаңғыртып жатады. Кең ойпаңға қоныс тепкен қомақтыны қаланың үстінен қарауыл қарағандай дөңес басына орналасқан кварталдың иттері ерекше үреген. Осы кварталда үрерге иті жоқ үй – Виктор Бутовичтың үйі ғана еді.

	Осыдан бірнеше жыл бұрын сол үйдің өмірін өзгертердей кездейсоқ бір оқиға болды. Оқиға деуге де болады, демеуге де болады. Оған көзіміз осы күнге шейін жетпейді.

	Виктор Бутович тұрмыстың түйтпегімен Янкі ауда-нына барған. Ауданда дәріпті адамдар көп еді. Бір әйдік аңшы, бірі озық қойшы, ал енді бірі қайырымды темірші дегендейін, журналистердің баратын жері. Әттең, Виктор Бутовичтың жазуға қыры жоқ. Мүмкін, жазып та кетер ме еді, кім білсін, сарылып отыруға шыдамы жетпейді. Жүрегі майланып, денесі толықсып кеткелі бері жора-жолдастарымен де толық хат жазыспайды.

	Хатқа жалқау Виктор Бутовичтың ауызекі әңгімеге келгенде алдына жан салмайтыны бар. Ұзақ өмірде көрген-білгенін, өз құлағымен естігенін, өзгелердің құлағымен естігендерін жыр ғып шерткенде, аузын ашып қалатындар бұл дүниеде жеткілікті. Жұртты елтіте білетін Виктор Бутовичтың өзі де хикая құмар. Қай-қайдағыны білетіні сондықтан.

	Янкіге барған сапарында, Виктор Бутович тамыр шоферінің үйінде жатты. Келім-кетімі көп үйде жұрт жамырай мақтасқан әйгілі итбегіні көрді. Текті иттер сататын итбегінің білмейтіні жердің астында еді. Виктор Бутовичтың құлақ құрышын қандырды. Көп әңгіменің түйіні иттен табылған. Аң алғыш құмайдың, көкжалдың, дүрегейдің, үй қорығыш төбеттердің қилы-қилы тұқымын таратып айтып шыққанда, қапылыс қызыққан Виктор Бутович осындай біліктіден бір белгі ала кетуге бел байлады.

	Виктор Бутович тұратын қала теңізге біршама жақын болғандықтан әрлі-берлі өтуші курортшылар көп. Қылтиып киінген бозбалалар қалада қырыңдағыш. Виктор Бутовичтың бойжеткен қызы науетек құрбылары туралы өзінің шешесіне әлде бірдеңені сыбырлағанда құлағы шалған әке: «қақпа күзететін бір шәуілдек керек білем» деп қойған. Сол себепті итбегіден белгіге күзетші болатын күшік қалады.

	Сол жолы Янкінің итбегісі Виктор Бутовичке сабалақ күшігін өткізіп жіберді. Секеңдеген шашыранды сөзі жоқ, сенімді де шымыр дауыспен: «Асырауын тапсаң, арсылдауықтың өзі болады. Қаны таза тұқымнан!» деген.

	Күшіктің әлегі аз болмады. Сол сапарда әншейінде қалаға құрдай жорғалайтын машиналар шығандағы тыңның егінін тасуға жаппай жегіліп, Виктор Бутович жаяу қайтуға мәжбүр болды. Ара қонып, елу километр жер жүрген жолаушының табаны кәдімгідей күлдіреп қалғаны кішкентай серігіне қараңғы-ды.

	Сол кішкентай серігі бұл күнде көлденеңінен тұрқы әрең асатын домаланған сары төбет боп өсті. Жалы қара да, құйрығы қызыл-күрең. Біреуге сүйкімді көрінсе, енді біреуге сұмпайының өзіндей елестейді. Қайсыбір көршінің: «Бутовичтың кәнденіндей шәуілдеп!» деген жымысқы әжуасын ит иесінің өзі де естуде.

	Виктор Бутовичтың төбе шашындай ғана бір шоқ миуа ағашы бар ауланың ішінде, қаусаған кісеннің жұрнағындай, қырық жамау шынжырды ауық-ауық шылдыратып, жәшіктерден қаланған үш таған үйшікте сары төбеттің бұйығы өмірі өтіп жатыр. Көрер қызығы да, шегер қасіреті де осы ауланың ішінде. Бәсіресіне тигені осы болған соң, шағынға шаққан-ақ. Шарбақпен қоршалған үйге келіп-кетушілердің қас-қабағын, жүріс-тұрысын аңдып жатады.

	Виктор Бутовичтың күйеуге шыққан қызы Эмма келсе, қақпаны ашар-ашпастан «Рекс!» деп сәлемдесе келеді. Ілуде болмаса, қалтасы да құр болмайды. Рекс оны жақсы көреді. Тілін жалап, тұмсығы қыбырлап, ішінен сөйлейді. Рекстің селқос қарап, мыңқ етпейтіні – Виктор Бутовичпен домино ойнауға келуші көршілер. Қолында төрт үштік отырып, табанға екі екіліктің бірін салатын әккі ойыншының қолын сындырмаққа келетін көршілердің күзетші төбетпен ісі де жоқ. Қол-бала иттің етекке жармаспасын білетіндей, қаймықпай өтіп кетеді. Зәуіде, сырқынды шалдан қарызға тиын-тебен сұрамақ боп, күнілгері қысылып, біз өкшелі бикештер тық-тық басып кеп, қақпаны қағуға бата алмай тұрса, Рекс қожайынына еліктегендей, бір көзін жұмып, шалғайдағы саңлаудан сығалайды. «Ә, маған жем беріп кететін қыз тақлеттес екенсің ғой!» дегендей, тамағына тақалып қалған шәуілін баса қояды. Кездейсоқ жөн сұраған жолаушы асығыс қақпа қақса, Рекс шабаланып қоя береді. Ал, жолаушының шыдамсызы еркіндеп ішке кірсе, сары төбет ұясынан шығып, бұлқынып, шынжырын сылдыратып, үздік-үздік үреді. Еркіндеуші жазатайым қораш итті жасқантпаққа жер тепсінсе, қара тұмсық, қара жал сары Рекстың шегір көзі шапыраштанып, ұшқындап кетеді. Үздік-үздік үрген даусы долданып, зорайып, жарықшақ айбар шегіп, есігі берік үйдің үш бөлмесіне түгел жетеді. Бұндайда, Эмма осы үйде отырса, сыртқа өзі шығады. Эмма болмаса, Виктор Бутович кемпірі Галина Алексеевнаға:

	«Алексеевна, пойди, разними Рекса!» деп, көрнеу насаттанып қалады. Ернінің шұңқырына қалың өскен қара-бурыл кертпеш мұрты тікірейіп кеткендей болады. Тұла бойы тарамыстанып, қушиып қалған аққұба кемпір ырсылдаған шомбал байындай емес, жүріске ширақ. Тысқа тез шығып, Рекске зекіп тастайды. Сондықтан да болуы керек, Рекс хозяйка кемпірді ұнатпайды. Галина Алексеевна да Рекстің басынан сипап, табанын қасыған емес. Күзетші боп жарытатын тұлғасы да шамалы, деп ойлайды. Даусын да мазасыз көреді. Өмірдің ұзақ жолында істемегені жоқ Виктор Бутович өзінің қартайған шағында домаланған төбетті серікке баласа, Галина Алексеевнаның ойынша, алжуға аяқ басудың нышаны. Галина Алексеевна, тек, өз қызығы өзіндегі қызының ит жандылығына түсіне алмайды. Күйеуге шыққанына жылдан аспаған Эмма ошақ басын аңсаудан арылмағандай, күнара бір соқпаса көңілі көншімейді. Соққанда, ең әуелі Рекспен амандасады. Қызының жиі мейірімі түседі. Ондайда төбетке сүйек тастай салмай, майлы тамақ береді.

	Бұл арада айта кететін бір нәрсе, Виктор Бутовичтың алыс-беріс жасайтын әмпайларының ішіндегі шалымдысының бірі – мойны қашық Янкідегі шофер-ді. Сол оқта-текте машина ізін салғанда, жас ет әкеп тастайды. Янкі ауданының жері от, шөбі шүйгін. Ол жақтан келген еттің дәмі бөлек екенін Виктор Бутович жақсы біледі. Шыққан жерінен хабарсыз болса да, ондай қызылға Рекс те риза.

	Іші майлы Рекстің қара жалының жылтырлығы әсіресе шуақ күндері көзге түседі. Шілдеде бүйірі қусырылып, солқылдамай, ақтасы ашыған жұмырдай бүлкіл қағады. Тоқ төбеттің саптаяғы да таза дерлік. Су ішетін құтысына шейін тот басты қылмай Эмманың өзі ауыстырып тұрады.

	Галина Алексеевнаға иттің бәрі бір. Ал, Эмма болса, Рекстің домаланған форымын қызық көреді. Өзі де оны кейде «колобок» деп атайды. Дәмді жем жерде тілін жалап, тұмсығын қыбырлататыны, аяғын көтеретіні өте ұнайды.

	Рексті әкелген жылы Виктор Бутовичты көшеде құтырған ит қауып, әупіріммен әрең аман қалған бір оқиға және бар-ды. Содан кейін төбеттерін тұмырықсыз тысқа шығаратын көршілердің үстінен арыз берген шақтары да жоқ емес. Осындай себептермен асыл текті Рекс бой жазып шықпай, үйкүшік болғанда, түбінде қырсығы өзіне тиетінін әккі иесі ойламаған. Әккі адасса, жөн сілтеуші жоқ. Бұны Рекс білмесе де, көңілдің қошына қарай түрпеті өзгеріп тұратын Виктор Бутовичтан кей кезде қаймығады. Тіпті, оған аяғын көтеріп еркелей де алмайды. Жанары жуасып, көзін жыпылық-жыпылық еткізеді. Домаланған қалпы – монтаны.

	Былтыр осы үйге келген көршінің біреуін қараңғылықта байқаусыз қауып, Рекстің басы пәлеге қалған. Көрші Виктор Бутовичтың баяғы арызын өзінің алдына келтіріп, әлек салған. Іс насырға шауып, аяғы талай ауланың итін тексертумен біткен. Содан кейін көшеде иесіз жүретін иттердің құрсаулы қорапқа түскені де бар еді. Қыңсылаған қаншықтардың даусы Рекстің құлағында қалған.

	Сол күндерден бастап Рекстің мінезі белгісіз өзгерісте. Қабағы кіреукеленіп, көзін жиі жыпылықтатып, әлденелерді ойлайды. Түсі өзгеріп тұратын қожайынына сенбейді. Достың кім, дұспанның кім екенін қатесіз болжайтын ит өз халін өзі уайымдап, ақпандағы шөмеледей бірте-бірте сүмиіс тауып келеді. Тамаққа да бұрынғыдай құлықты емес.

	Өткен жылы арызқой көршінің қырсығынан дәрігерге көрсеткенінде, Виктор Бутовичқа: «Итіңіздің үрейі ұшқан. Жасы да келіп қалған екен. Осыдан кейін оңалуы екі талай» деген. Содан бері Виктор Бутовичтың қоңыр көзіне сары төбеті сұмпайыланып көріне бастады. Бұрынғыдай қамқор дауыспен: «Алексеевна, Рекс бүгін тамақ ішті ме?» демей, қатқыл үнмен: «Осы сабалақтан көзі тіріде құтылсақ қайтеді. Қылжиып қалса, Эмма жылап мазамызды кетірер» деуді шығарды. Осыдан кейін Галина Алексеевна төбеттің жүдеулігін анық аңғаратын болды. Аңғарған сайын, бұрынғыдай немқұрайды қарамай, Рекске жаны ашитын болды.

	Әншейінде аузына берік Галина Алексеевна шалының қыңырая бастаған құлқын қызына жеткізбеске шыдамады. Қызы: «Как это возможно!» деп тулады.

	Сол күні-ақ Эмма әкесімен сөйлескен. Әкесі жүре тыңдап кетіп еді. Арада екі-үш күн өткенде екеуінің қақтығысуына тура келді.

	Эмма әкесімен «сіз» деп сөйлесер-ді. Сызылған күйінде, Рекстен құтыламын деушімен сыздана ырғасты. Виктор Бутовичтың бетінен қайтпайтын кез жиі. Ол қызының сабырын сынағысы келгендей қасарысып отырып алды. Ақырында өзінің шыдамы тозды. Торыққан тарғыл үнмен:

	– Көршілердің иттері – ит. Мазағы өтіп кетті. Жасарын жасаған немені қашанға шейін бағамыз. Басқа ит керек, – деді.

	Сол күні түс қайта толық қанды, орта бойлы Эмма жүдеу төбетті жетелеп алып шықты да, бұл қаланың халқы «тау» деп атайтын биік шоқының баурайында біраз сергітті.

	Ит кәдімгідей көңілденіп, гүлді қауданға аунады. Бара-бара асыр сап ойнауды шығарды. Эмма да желөкпеленіп, қара плащын сүйрете қашып, біресе Рекстің өзін қуғыштап, ентіккенше жүгірістеді. Күні кеше өзіндей өспірім қыздармен гүл теріп, тұлымына қызғалдақ қадаған баурайда басқа қызықты ұмытты.

	Күндер өтіп жатты. Қуаныш пен қайғы – итжығыс. Рекстің қунақылығы ұзаққа бармады. Жазда бойжазуы күзіне қырсық боп жабысқандай, мизамда қайтадан ауруға шалдықты. Аурудан арылар шағында табиғаттың керкелжіңдігіне кезікті.

	Сол жылы күз де, қыс та жайсыз еді. Шамасыз ұзаққа созылған сылбыр жауынның аяғы қара қатқаққа әкеп соғып, әрі қарай жапалақ қар жиілеп кеткен. Қиюы қашқан үйшіктің панасы шамалы. Сырты сау, бауыры балшық болған сары төбеттің көктемге салым қайтадан құты қашты. Шөжедей үрпиіп, Эмманың аянышты сезімін асқындырды. Жауын-шашында бұйығылыққа үйренген Эмма өз үйінде отырып та Рекстің мүшкіл халін ойлайтын болды. Эмманың күйеуі келіншегінің неге күрсінетінін жорамалдап, итжанды иттің жаз шыға диланып кететінін отбасының әңгімесіне қосатын болды.

	Жігіттің топшылауы тура келді. Жаз шыға Рекс диланып, ұйпаланған жүні тіріле бастады. Эмманың күтуі арқасында Рекс ішқұсталықтан, қасірет атаулыдан айығып, ішіне шыр байлады. Сырттап, қара жалданып, долы әуеніне басты. Сары төбет «колобоктік» қалпына түскен шақта, Эмма күйеуімен бірге кезекті демалысқа шығып, теңізге кетті. Жылда жаз шыға, осы шақта баратын. Рекс ауру болса олар теңізге кетер ме еді, кетпес пе еді, бұл жағы мәлімсіз боп қала берді.

	Олар арада айға жуық уақыт өткенде оралды. Дәл жұмысқа шығатын күні ертелеп жеткен. Тіршілік түйтпегімен ерте тұруға үйренген Галина Алексеевна келушілерді аулада бірінші боп қарсы алды. Шөп-шөп сүйісуден кейінгі Эмманың сөзі: «Мама, Рекс қайда?» болды.

	Виктор Бутович та сыртқа шығып үлгерген. Ол салғырттанып:

	– Рекс жоғалып кетті, – деді.

	Бірнеше минут бойына Эмма мең-зең боп қалған. Мең-зеңдіктен арыларда, сенер-сенбесін білмей, шешесіне қарады. Шешесінің әжімді бетінен күлкінің нәзік сәулесі сүрінбей жүгіріп өтті.

	– Сұрау салдыңыз ба? – деді Виктор Бутовичқа күйеу баласы.

	– Ығы-жығы қалада қаңғырған итті итжанды біреу жетектеп кеткен шығар. Күдер үзіп отырмын, – деді қайын атасы.

	Эмма әке-шешесінің бейқамдығына ызаланды. Теңіз жағасында терісі сыдырылған кертпеш мұрны қусырылып, қызыл-күрең реңі қуқылданды. Ұзын сигарета тұтатып, қара плащын күйеуінің қарына ілді. Осыдан кейін, Рекс үшті-күйлі жоқ болған ауланы көруге зауқы соға бермесін өзі байқап тұрған жоқ...

	Эмманың түбіне қара плащ жететіндей. Киіп жүргенде байқамайды, ал, үйінде ілулі тұрғанда көзі түссе, есіне қолды болған Рекс бірге түседі. Сүйретілген қара плащты қуатын қызық құмар Рекстің кісісіне қарап үретін зеректігі Эмманың ойында. Жазатайым, бұғаудан босанып, қыдырып кетуі ақылға сыйса, көзін ашқаннан бергі паналаған ұясына қайтып соқпауы мүмкін емес қой, деп топшылайды.

	Эмма бір күні осы дүдамалын күйеуіне айтты. Күйеуі әзілге жүгіртті.

	– Кәрілер қырғиқабақшыл келуші еді. Қайда қаңғырып кеткенін сайтан білсін бе...

	Күйеуінің қалтарыстағаны Эмманы мазасыздандырды. Әкесінің былтырғы сөзі есіне түсті. «Көзі қиып қалайша қаңғыртады?»

	Виктор Бутовичты білетіндер бұл қалада баршылық. Рекстің жоғалуын әртүрлі жорамалдаушылар да барды. Біреулер мысқылдап: «Алжыған төбет басы ауған жағына қаңғырып кеткен шығар» десе, енді біреулер:

	«Қызы жоқта сатып жіберген ғой» дескен. Бірақ бұның бәрі бұлдыр еді.

	Рекстің қайда екенін анық білетін бөгде адам бұл қалада біреу ғана. Оның өзі Виктор Бутовичты бірде жақсы көрсе, бірде жек көреді. Жақсы көргенде, Виктор Бутовичтың бұрын кім болғанын айтып дәріптесе, жек көргенде оның тегінен ши шығарып, өсекке іліндіреді.

	Сол адам бір күні өзінің от басында Виктор Бутовичты жамандап отырып, қызына Рекстің қайда екенін айтып қойды.

	– Янкіден келген шофер қорапқа сап әкеткен. Елсізде өлтірсін дегені ғой. Бұл Бутовичта мейірім жоқ. Бұлардың тұқымы солай, – деді.

	Қыздың аузында сөз тұрмады. Биік өкшелі бойжеткеннің өзі еді. Бір күні сықылықтап отырып, Эммаға қалай айтқанын байқамай қалды.

	Бұл кезде Эмма жоғалған итті ұмытқандай еді. Құрбысының сөзі дерт боп жабысты. Танауы қусырылып, әкесінің үйіне қарай жүгірді.

	Әкесі мен қызының жанжалын естіген жан жоқ еді. Бірақ қолды болған ит туралы қалаға қайтадан қауесет тарады. Біреулер: «Виктор Бутович итін қымбатқа сатыпты» десті. Біреулер: «Янкілік әмпайына сыйға тартыпты» десті. Енді біреулер: «Қайтып орала алмайтындай етіп жыраққа қаңғыртасың депті» десті.

	Осы тақылеттес жорамалдар Эмманың өзінің де ойынан шықпайтын болды. Ақыры, бір күні ол күйеуін Янкіге жұмсады.

	Сенбі күні еді. Былай шыға бере, күйеуі айныды. Сонау қуандағы ауданға барып шаң жұтқанша, одан екі есе жақын теңізге барып, шомылып қайтқысы келді. Бірақ келіншегінің екіұшты сөзге иланбайтынын білетін ол нендей уаныш ойлап табарын білмеді. Қаланың шетінде толқып тұрды. Ақыры, «Қой, құрысын, неде болса, барып қайтайын» деген тоқтамға келді.

	Рекстің не болғанын өзінің де көргісі келгендей еді.

	...Эмманың күйеуі жағымсыз хабар әкелді. Белгілі шофердің Рексті алып барғаны рас екен, бірақ көп тұрақтамай, бір кеште қашып кетіпті. Содан кейінгісі мәлімсіз.

	Эмманың күйеуінің Янкіден білгені бұдан гөрі көп еді. Оның бәрін жария етуді қажет көрмеді. Кейбіреулер жылпос көріп жамандайтын шофердің жазықсыз итті өлтіруге қимағанын ішіне бүгіп қалды.

	– Рекстің жолай адасып, қалаға жете алмай жүруі мүмкін. Біраз шыдасақ, бір хабары шығып қалар, – деп жұбаныш айтты.

	Осыдан кейін Эмманың сағынышы мүлдем асқынды. Жатса, тұрса ойынан Рекс шықпайтын болды. Ақылды иттің итөлген жерден қалаға шеккен сапары – бұралаңдаған берекесіз жүрістің бейнесі боп елестеді. Бүйірі қусырылып, ашыққан Рекс, тілі салақтап, шөлдеген Рекс көз алдына келетін болды. Мейірімсіз жолаушыдан таяқ жеп, қыңсылаған ит неше түрлі аянышты сезім тудырды.

	Бірнеше күн өткенде, шаһарға соны сыбыс тарады.

	«Бутовичтың төбеті сыра заводының маңында жүр» десті. Енді біреулер: «Көк базардан көргендер бар» десті. «Көзіне көк шыбын үймелеп, жер тіміскілеп жүр екен» десті.

	Эмма айтылған жердің бәрін сүзіп шықты. Бірақ Рексті ұшырастыра алмады. Сұраған адамдары күле жауап қайырып, мазақтағандай болды.

	Әрі-сәрілік мендеткендей. Сенбі күні жазғы театрдан кеш қайтқан Эмманың ойынан Рекс шықпай қойды. Көзі ілінгенде, ығы-жығы қалада басы айналып, өз ұясын таба алмай жүрген ит түсіне кірді.

	...Түске тармаса шешесі келді. Рекс жоқ болғалы бері сирек қатынаушы еді. Тосын хабар күткен қызына осыдан бір сағаттай бұрын Рекстің қақпа тырмалағанын, қазір үйшігінде жатқанын айтты.

	Эмма қатты қуанды. Күнгей толықтырған реңінің қызыл шырайы қоюлана түскендей болды. Шалқыған күйде шешесін сүйді.

	Табылған ит жайында тәптеш сөз басталды. Қақпаны тырмалағандағы Рекстің шаршаулы түрін, сұмдық жүнжіп кеткенін, иелерін босатқанын Галина Алексеевна қалтарыссыз, қарапайым тілде суреттеп шықты.

	Эмма «уй, уй!» деп жылады.

	Көп ұзамай екі әйел, бір еркек дөңеске қарай аяңдап бара жатты.

	Бұлар келгенде, Рекс сұмдық қуанды. Құйрығын бұлғаңдатып, еркелемек болды. Бірақ көп күндер бойы бастан өткерген хикметі, шеккен жапасы есіне түсіп, қайта қамықты. «Сендерді де көрсететін күн бар екен ғой» дегендей, қыңсылап жылады...





ҚАСҚЫР МЕН ТҮЛКІ




	Елең-алаңда қоныс өзгертпек болған түлкі қақпанға түскен қасқырға кездесіп қалды. Түні бойы артқы екі аяғын аяусыз жаншыған темір құрсаумен алыса-алыса шаршаған көкжалдың халі мүшкіл еді. Бөксесін көтере алмай шойырылып қалған. Сұмдық сыздаған аурудан, әрі қапылыстықтың долы ызасынан екі көзі қанталап, өкпесі солқылдап жатқанда, жетімектей болса да, жортуылдастың жолыққанын жақсылықтың нышанына балады.

	Екеуі біраз одырайысты. Қызыл түлкі құйрығын бұлаңдатты. Көк қасқыр тілін жалаңдатты.

	Неге екенін қайдам, түлкі сұмдық қуанды. Қасқыр болса, сұмдық қамықты.

	– Түлкіжан, – деді ол, – біздің ахуал осылай болды. Бұған не амал бар?

	– Қайдан білейін. Ақыл сізден артылған ба, сірә! – деді түлкі көзі жылт-жылт етіп.

	– Тәйірі біздікі қара күш, сары шабуыл ғой. Ақыл болса, қақпанды басар ма едім? – деді қасқыр.

	– Қайдан білейін! Өзіміз қорқатын болған соң аңның айлалысы қасқыр деп ойлаушы едік. Сізге тым қиын болған екен!

	– Ұялшақ едім, қайтып барамын!

	– Ұятты қой, қасыма келіп, арқамды сипа.

	– Үйбай-ау, арқаңыздың қышуын қандыратын біз бейбақ па?

	– Қай-қайдағыны айтпашы!

	– Айтайын деп айтады дейсіз бе? Қамшы еске түссе өзімнің де арқам жыбырлайды.

	– Түлкіжан, бәріміздің жауымыз, – қамшы. Ұшына қорғасын құйғанына душар болсақ, бір ұрғаннан қалмайсың.

	– Қасеке, оныңыз рас. Өзім де қоныс аударып бара жатыр едім.

	– Түлкіжан, қоныс аударумен құтыла алмайсың. Бұл күнде екі аяқтының баспаған жері жоқ.

	– Онда, әуре боп қайтем! Сіздің қасыңызда қала берем-дағы.

	– Тәйір алсын, былтырғы қуғанымды ұмытпаған екенсің. Ол – әншейін базыналығым еді. Қуыстың көкесін екі аяқтыдан көрерсің.

	– Қасеке, екі аяқтының жүгірісінен айласы жаман ба, қалай!..

	– Тегің жаман еді, шіркін! Айладан қорыққан батпан құйрыққа беттей алмайды. Тышқан аулағанша, қасыма ер.

	– Ерер едім, шоңқайып қалғаның жаман боп тұр ғой.

	– Шоңқаймасын десең, қақпанды кемір.

	– Ойбай-ау, сіздің алты қарыс азуыңыз батпаған темірді сойдақ тісіммен қалай кеміремін?



	– Ендеше, әне бір бұталардың арасына апарып тасташы.

	– Қабырғам қаусап кетер.

	– Құйрығыңнан тістетші. Сүлдерім сүйретіліп жетсе болды.

	– Япыр-ай, қайырымды көңіліңізді қимай тұрғанымды қараңызшы.

	– Түлкіжан, оллаһи, тимейін, дертке дауа болсын, балдыз боп шымшылашы.

	– Жездеке, тұтам тіршілікте тәжілескенге не жетсін. Әттең, таң атып қалды. Жақсы қоныс тауып, кешке қарай келсем қайтеді! Тамаққа тәбет тартар...

	– Әй, антұрған-ай, нағашың бір қу еді. Айнымай тартқан екенсің.

	– Оны да білуші ме едіңіз?

	– Е, шырақ, көкжалыңның көрмегені бар ма! Әттең, темір құрсау құрытып тұр ғой діңкені.

	– Тәйір, артқы екі пұшпақтың бұзылғаны болмаса, алдыңғы екі аяқтың өзі де олжа ғой...

	Осы арада қасқыр ұзақ ойланып қалды. Дүкеннен күдер үзгені көрініп тұр. Жаралы аяқтарын тістелеп, қатты қыңсылады. Ақырында, торыққан тарғыл дауысымен:

	– Түлкіжан, саған дауа жоқ екен, – деді, – мен олай-бұлай боп кетсем, жүрегімді өзің же. Саған қидым. Тек, менің қаншығыма жолығып, бөлтіріктерімді қайра. Өз күнін өзі көрсін.

	– Қасеке-ау, қаншығыңыз сізден де қайырымды ғой, – деді түлкі көзі жылтырап. – Тұрағын білемін. Мүбәда, қаншығыңыз жортуылда жүрсе, бөлтіріктеріңіздің тамағынан иіскейін. Тойған қозыдай мәйек атып тұрған шығар.

	Қасқыр арс етіп ұмтыла бере, қайта шойрылды. Көзі қанталап тұр.

	Түкең ыршып түсті. Бірақ қашпады.

	– Қасеке, сізге не болды? – деп құйрығын бұлғаңдата берді...





ҚОС ТІКЕН




	Он үш вагоннан құрылған жүйрік поезда келе жатқан жолаушылардың уақыт өткізу тәсілі түрлі-түрлі. Плацкарттағылар көбінесе кітап оқиды. Жалпы вагондағылар көбінесе тіршілік түйтпегін әңгіме етіседі. Халықаралық вагондағылардың ермегі мәлімсіз. Ал, Таңсықбай Боранбаев келе жатқан жұмсақ вагонда көбінесе шахмат ойнап, карта соғылады.

	Шахмат шіркін тереңдеу, карта шіркін тайыздау. Бірақ алғашқысында сөз жоқ дерлік. Соңғысында азды-көпті сөз бар. Сүйініш пен күйініштің тұздығы бар.

	Әзіл-оспақ өз алдына. Осы себепті де этнограф Боранбаевтың бүйрегі шахматшылардан гөрі карташыларға көбірек бұрады. Шынында да, «Шах» пен «маттан» гөрі «пәленше-екеңнің қолының шыққышы-ай!» деген сүйсініш қызықтылау ғой! Бірақ Боранбаевтың өзі карташыларға қосылмайды. «Дүниеде ойын көп, қайсысының үдесіне шығарсың?» деп ойлайды.

	Бұл вагон – орташа вагон. Номері бірінші де емес, он үшінші де емес, – бесінші. Кәдімгі бесінші вагон!

	«Задында, орташа дүмбілез келеді» деп топшылайды. Осыдан барып оның ойына физиканың заңы түседі.

	«Жаман айтпай жақсы жоқ, поезд апатқа ұшыраса, соқтығысқан вагондар сығып жібереді ғой!»

	Зымыраған поезд баяғы «Максимканы» еске салады. Енді бақса, оның жүрісі ойыншық екен. Ол түгіл осыдан он жыл бұрынғы екпін ойыншық боп шықты. Екпін деп осынау поездың екпінін айт. Сартыл-гүрсіл жүріс, сақ-сақ күлкі! Дөңгеленген жер! «Құтырар бәйгекүрең жау келгенде, қара жер, шыр айналар сау желгенде» деген осы!

	Халық дастанының тамаша теңеуі поезд туралы толғауға бастады. «Осы, от арба деген атаудың жасы нешеде екен? деп бір қойды. Сол сол-ақ екен, көзі көмілген тарих елестей бастады. Сансыз шаһар жермен-жексен болғанда шойын жол кімнің шікірасы? Кешегі Отан соғысында қазылған терең орлардың бүгін типылданып кеткені қалай? «Жаным-ау, көне тарих тіптен алыс қой!»

	Шылымын өшіріп жатып: «Осы ойымды айтсам, ғалымдар өзімді келеке етеді. Қой, құрысын, белгісізге барыспайық» деді.

	Ол карташылардың қасына келді. Преферанс соғып жатыр. Екі карта, үш карта, алты карта емес. Елу екі де емес. Оңбаған отыз екі! Боранбаев картаның тарихын ойлап тұрғанда, төрт таған құмарпаздың біреуі:

	– Битому не умется, мизер! – деді.

	Капитан шені бар орыс жігіті еді. Боранбаев ішінен:

	«Құдды қазақи текешарлардың машығы ғой, мынау!» деді.

	Орыс жігіті ұтылып шықты. Ызасы, өкініші аралас қалыпта:

	– Мен «разбойник» ойнауға шейін барамын! – деді. Боранбаев оның күйікті адам екенін сезінгендей.

	* * *

	Күнді қуа жүрген поезға қарағанда күнмен жарыса жүрген поезда мезгілімен тамақ ішу қиын. Ресторан жергілікті уақыт бойынша жұмыс істейді. Жергілікті уақыт өзгеріп тұрады. Түс әлетінде есік сартылдатып тұрған жолаушыларды көресіз.

	Боранбаев кіргенде асхананың іші толған адам еді.

	Орын іздеп недәуір уақыт тұрып қалды.

	Бір кезде капитанның қасынан орын босады. Үш адам өре тұрып барады. Таңсықбай кешегі ойыншыларды таниды. Ұтылған серігінің жырылып қалуына жол болсын?

	Орыс жігіті суып қалған мекіреден анда-санда дәм татып қояды. Боранбаев та асығатын емес. Тәбет ашатын шайқалма вагонда рақаттанып отыр.

	Жігіт:

	– Көршім, көңілді сапар үшін алып қояйық! – деді орысша.

	Боранбаев қағыстырады.

	Арада біраз уақыт өткенде, жігіт даяшы қызға саусақ сыртылдатады.

	– Ендігі заказды мен берейін, – дейді Таңсықбай Боранбаев намысқа тырысып.

	Қарама-қарсы отырған екі жолаушы шайқалып келеді. Нән шыны қоңыр шарап: «Әлі де қандарыңды қыздырамын. Әр беріден соң сыр шерткіземін» дегендей бірге шайқалады. Көрші столда отырған төрт қазақ өзара дабырласып, ресторан жабылмай тарқамайтынын мақтан етіседі. Күлді-бадам киіміне, күлсалғыш толған «Беломорға» қарағанда, ауыл адамдары сияқты. Боранбаев ішінен: «дарылдақтарым-ай!» деп қояды.

	Ауыл адамдарының жөн сұрағыштары белгілі. Төртпақ келген біреуі сом денесімен бұқаша бұрылып, Боранбаевтан жөн сұрайды. «Этнографтың» не екенін білмесе де сүйініш білдіріп, дастарқанға шақырады. Боранбаев желеу айтқанда, төртпақ кісі қаладан көргенін істеп, даяшы қыз арқылы шампан жібереді.

	Шапман келгенде, поезд екпінін баяулатып, көпірден өтіп еді, лай суға қарап отырған жігіттің түсі бұзылып кетті. Осы кезде вагон әлденеден дір етіп, доңғалақ шақырлап, көрші төртеу қақтығысып қала жаздады.

	Боранбаевтың олжа шампанды ашуына тура келді. Қызара бөрткен жігіт бокалда быжынаған шарапқа оқыс үңілді де, жылап қоя берді. Бокалға екі тамшы жас тамды. Боранбаев та, көршілер аң-таң.

	Жігіт екі қолымен маңдайын сүйеп, ұзақ жылады.

	Жұбатушы болмады. Ақырында өзі:

	– Менің әйелім мен жас қызым селге кетіп өліп еді.

	Сол есіме түсіп, көңілім босап кетті, – деді.

	Отырыстың шырқы бұзылды. Осы кезде ақ жамылған мосқал кісі келіп, асхананың жабылатын шағы болғанын ескертті.

	* * *

	Ертеңіне поезд тескен таудан өтті. Поезбен жарысқан көкбұйра өзен жырылып қала берді. Шексіз сахараға қарай бұрылған өзенмен қоштасқандай, тепловоз ащы дауыс шығарды. Орыс жігіті бағанадан бері ағын суға үңіліп отырған. Ақсары реңі тотығып, қызыл-күреңденіп тұрды. Ішінде шымырлаған ой барын Боранбаев танып келеді. Кешегі жылаудың мәнісін де енді пайымдағандай. Осыдан он шақты жыл бұрынғы атышулы селден хабардар-ды. «Бұның әйелі мен баласы сол топанға кетті-ау, шамасы?» деп отыр.

	Жігіт қалың ойдан арылғанда осы күдігін айтып еді, ол бас шұлғыды. Ұзыннан қайырған ақ-сары шашы маңдайын жапты. «Әскери адамдар шашты қысқа қиюшы еді. Дәл Белинскийдің прическасындай. Шамасы, зиялы жігіт болды-ау?!» деп топшылады.

	Осы жігіттің шашына зер салды. Құдды қырау басқан селеу! Сары селеуді ақ қар тұтып қалған! Бұл не жаным-ау?!

	Бір кезде Москвада оқыған Таңсықбай Боранбаев солтүстіктердің шашын жақсы ажыратады. Шалдың шашындай аппақ шашты сәбилерді біледі. Бұның шашы олардан бөлек. О баста жирен де емес, күрең де емес, жібек-сары екені көрініп тұр. Кейіннен ғарып кеткендей. «Імм! – деді Боранбаев әккілерге еліктеп, ернін қымқыра түсіп. – Басың тұзға бекер малынбаған шығар. Күйіңді тани бастадым, бала».

	Ол жорта түрткі салды:

	– Мен сіздің қасіретіңізді білетін сияқтымын. Кезінде газеттен оқып едім!

	– Ой, атамаңыз! – деді жігіт, шашын қайырып тастап. – Талай журналист мазамды кетірді. «Қалай опат болды?» дейді. Іштегі жараны тырнайды.

	Боранбаев топан туралы әңгіме бастап кетті. Ғылыми дәйектерге қазақтың аңызын қосып, қисынды-қисынсыз сөз сөйлеп отырды. Табиғаттың опасыздығын, дүниенің дүркін-дүркін сілкініп тұратынын екеу ара кеңеске тамызық етіп, алыстан орағыта көңіл айтқандай болды. Әңгіме қызған сайын жігіттің көгілдір көзі тұманданып, тұңғиыққа батты. Тереңдегі шер шымырлап жатты.

	Осы сәтте оның көзі түбінен қайнаған көлге ұқсас. Ішкі дүмпу әбден асқынғанда шарасынан оқыс шығатындай. «Әттең, менің тілім қысқа да көңілім жүйрік! Мына көздегі сырды сыртқа қалайша шығарармын?!» деп ренжіді. Адамзатта сыр жармас пенде жоғын, тек мәуіртіп таба білу қажеттігін пайымдамайды.

	Күйіктің де, қызықтың да іш пыстыртатын шағы бар. Жігіт бір кезде өзі әңгіме бастады. Сілтідей тұнып, сүттей ұйыған көңіл дертке қуат қосқандай, әңгімеші бірте-бірте көсіліп барады...

	* * *

	Атағы әлемге түгел тараған көлдің ақырғы күнін көз алдыңызға келтіріңізші, нендей суреттер елестер екен! Су жағасы сыңсыған жұрт. Пляжда күнге тотыққан жартылай жалаңаш тәндер. Көлде жүзген қайықтар.

	Әзілдескен, әндеткен жастар. Қаланың қарбаласынан алыс, жексенбі күнінің думаны.

	Заңғар таулардың биік төсіне орналасқан дөңгелек көлдің сыры танық. Көлге құятын өзеннің басы мұздан шығатын болғандықтан, суы сұмдық суық. Жүрекжұтқан некен-саяқтар ғана шомылады. Бағы бір заманда асқар таудың жарылуынан пайда болған осы көлдің түбінде талай ұлан ұйықтап жатыр-мыс. Көл жүз жылда қазан боп тұрады-мыс. Атырапқа тараған аңыз осылай деседі.

	Көл жағалай демалған жұрттың көбі бұдан хабарсыз.

	Әркім өз ермегімен боп жатыр.

	Күн түске тармасқанда көл жағасына қойшы қазақ келді. Атынан түспей, қамшысын сермеп сөз сөйледі.

	– Уа, жарандар, көлдің суы шымырлап, түсі бұзылып барады. Тасқын басталады. Сақтаныңыздар!

	Сейілші қазақтар баршылық еді. Қойшы қазақтың сөзі жұртқа түгел жария болды. Оған біреулер құлақ асты, біреулер құлақ аспады. Иланбаушының бірі осы жігіт-ті. Ол қойшының өзін келемеж қылды:

	– Қорықсаң, тауға қарай шаба бер. Біз көлдің тасығанын көріп қайтамыз.

	Көп ұзамай бір-екі үкімет адамы келді. Көлдің көркін көру үшін келген. Олар қойшының сөзіне кәміл сене қоймаса да, жергілікті басшыларды сақтандырып, сейілшілерді тарқатуға қосты.

	Осыдан кейін ала-шұбар жұрт үйді-үйіне қайта бастады. Қауіп-қатердің нақты нышаны бола қоймағасын әбігерленбей, ырғала-жырғала тарқасып жатты. Меншікті көлікпен келушілер: «Тасқын қуса жеткізбей кетеміз ғой» деп әзілдесті.

	Бұндайда қатын-қалаштың бұрын қимылдайтыны белгілі. Жігіттің келіншегі бейғам күйеуінің мазасын ала бастағанда, ол:

	– Буржуйлар қаша берсін. Біз соңғы рейспен қайтамыз, – деді.

	Ол кезде ол лейтенант шенінде, бейбіт өмірден ерлікті аңсайтын албырт жас еді. Қауіп-қатерді ойға да алмады. Жеті жасар қызы шыдамсызданып:

	– Папа, қатардан қалмайық! – деді.

	Әкесінің көңілі босады. Жүгіріп автобусқа барды. Сығылысқан жұрт. Тіпті саңлау жоқ. Біреуді біреу итермелеп, тәртіпсіз тоғытылып жатыр. «Ну, их баранов! ...» деді де, су жағасына оралды.

	Осы кезде біреулер рупор арқылы сөз сөйледі. Рабайсыз самбырлаған дауыстар ұласып, сөзін лейтенант шала ұқты. «Тәртіп сақтау керек» дей ме-ау? «Көлік жетпегендер қырандағы қыстаққа қарай өрлесін» дейме-ау? «Төмен құлдилағанға қосымша көлік табылады» дей ме-ау?

	Лейтенанттың құлағына соңғы сөз жақты. Ол қызын көтеріп, келіншегін ертіп, төмен құлады. Қай-қайдағы қыстаққа қарай тырбаңдамай көлікке бет алғанын әйелі де ұнатып келе жатты. Тек, қызы ғана үрейленіп, артына бұрылып қарайлай берді.

	Көлді бөгеп жатқан шоғыр-шоғыр тастардан ылдиға қарай ызалап ағатын сулы сілем бар еді. Сол сілеммен құлдилап бара жатты.

	Бір кезде оқыс тау жаңғырықты. Көл шарасынан шығып кетіпті. Ғаламат топан қаптап келеді.

	Ылдиға қарай сетінеушілер көп еді. Бәрі баж-бұж етіп, жанұшырып өрге қарай тырбаңдап қаша бастады. Біреуді біреу біліп болар емес, ұлардай шулаған жандар...

	Осының бәрі ауызша айтқанда ұзарып кеткенімен іс жүзінде көз ілеспес жылдамдықпен болған оқиға еді. Жұрт үрейлі түстен шошып оянғандай болды.

	Қара теңіздің түбі қайнағанда жағалауға қарай мінгесе толқынданған лайсаңға қарсы тұрып көргеніңіз бар ма?! Лейтенант дәл сондай халде қалды. Ол толқынмен бірге ағып келе жатқан темір кеспектен бұға бергенде қолынан қызы ұшып кетті. Тізесін снаряд жұлып әкеткендей болды.

	Қызын шешесі қағып алған. Ұстап тұра алмай құлап түсті. Келесі секундта екеуі қол ұстасып ағып бара жатты. Қыз жанұшыра шырылдады, шешесі: «үй, үй!» деп баж-баж етті. Тізесінен жараланып қалған лейтенант жағалауға қарай тырмысып жатып:

	– Аққан терекке мініңдер! – деп айқайлады.

	Бұл сөзді әйелі мен қызы естіген жоқ. Ұстасқан қолдарын жаза алмай, ағып кете барды...

	* * *

	Сол шығасыға душар болған лейтенант енді капитан шенінде жұмсақ вагонда келе жатыр. Дәлірек айтқанда жолаушы Боранбаевпен әңгімелесіп отыр. Сары шашы ағарып кеткен. Көгілдір көзі өзгеріп тұрады. Біресе баяғы көлдей тұңғиықтанып, тұна шымырлап кетеді, біресе сөнер күлдей бозғылт-сұр реңге көшеді. Байырғылықтан аулақ.

	Өткен-кеткеннен білмейтін пәлесі жоқ Боранбаев жасуы қатты кісі еді. Бірақ капитанның күйігіне шыдамады. Көңілі жарымжанданып, іштей таусылып келеді. «Пенде көрмеген сұмдық қой, бұл!» деп ойлайды.

	Оның осы ойын олқы көргендей, капитан:

	– Мені жегідей жейтіні сол, апаттан үш күн бұрын әйелімді қатты ренжітіп едім. Көңілін көтеру үшін көлге әдейі апарып едім. Арыздаса алмай қалдым! – дейді.

	– Неге ренжіттіңіз?

	– Қызғанып едім.

	– Мәдениетті адам қызғаншақ болмайды, – деді этнограф.

	– Мәдениет – талант. Ол екінің біріне біте бермейді, – дейді капитан.

	– «Мынау офицер не дейді, ей?!» деп этнограф қалың ойға шомады. Бұл екі ортада капитан өзінен өзі өршелене түсіп.

	– Не арыздасып қалуым керек еді, не бірге ағып кетуім керек еді. Қызымның шырылдағанын, әйелімнің бажылдағанын қалай ұмытамын? Жүрегімде қос тікен жүр! – дейді.

	– Шығасы көп болды ма? – деп сұрайды Боранбаев, капитанның көңілін жұбату үшін.

	– Санаған кім бар? Ертеңіне көп адаммен бірге ағаштың арасында босып жүргенімді ғана білемін. Естен айырылып қалыппын. Жындыханада жатып шықтым.

	Капитанның жол үстіндегі түрпеті енді түгел белгілі болғандай. Боранбаев өткен-кеткеннің осы тақылеттес сұмдығын ойланып отыр. Дүниені қаптаған топан... Сілкінген тау... Жарылған жер... Жер астына кеткен шаһар... Осының әммесінен мына капитанның қасіреті жаман.

	– Мені аяудың қажеті жоқ, – деді ол тағы да өршелене түсіп. – Мен табиғаттың заңын білетін адаммын. Шығасысыз тіршілік жоқ. Күнім жеткенде мен де өлемін, өзгелер де өледі. Басым толған қайшылық. Парасатыма жүрегім бағынбайды...

	Боранбаев темекі ұсынды. Шылымның түтінін ішке тартып жатып: «Ия, бұның қайшылығы қым-қуыт! – деп ойлайды. – Жүрегінде қос тікен бар екен. Ешқандай операцияға көнбейтін тікен. Ине жұтқан иттей күнелтеді-дағы, сабаз!».

	Боранбаев сазарып отыр. Тіршілік туралы ойлайды. Отбасындық реніштің аяғы осындай халге әкеп соқты. Оған кім кінәлы? Әрине, капитанның өзі кінәлі. Мүмкін, ол кінәлі емес те шығар...

	Жүрдек поезд екпінінен танатын емес. Дүние дөңгеленеді. Жұмсақ вагон рахаттана шайқалады. Темір доңғалақтар сартыл қағады, әлде сақ-сақ күледі...





БАЛАНЫҢ КӨҢІЛІ ДАЛАДА!




	Түс қайтып көлеңке ұзарғанша саябырламақ болып, аттарын отқа қойды. Өздері қаудан бозға жантайды. Күндегі әдеті осы. Екеуі қойларын шүйгінге отықтырып, ара-кідік әңгімелеседі. Бүгін әлде неден томсырайған Ораз тіс жармай сызданды. Бір мезетте ол:

	– Мал үйдің іргесінен алыстамайтын тау-жайлауға не жетсін, шіркін! Осы жаққа көгал таңсық, – деп орнынан тұрып, тізесінің шаңын қақты.

	– Жонға қашан көшеміз? – деді баласы. Ораз:

	– Асықпаған арбамен қоян алар, балам: – дей салды. Ішінен: «Сар тамыз шыжынап, шегіртке шырылдаған кезде жонға шығып желпінерміз. Әзірше жел қармап белімнен шойырлар жағдайым жоқ» деп тұр.

	Ол екі қолын тарақтап, шалқасынан жатты. Қазақтың ресімінде бұндай жатыс жаман болады. Бірақ ол ырымға сене бермейтін адам. Әсіресе, «кішт-кішт» деп қойшы болғалы бері қырсық мінезге ауысқан.

	Рас, қой бағуға қолы жетпей жүрген адамдар да бар. Бірақ олардың бір жылдан кейін қандай күйге ұшырары мәлімсіз. Біреулер: «қой құт, біреулер, – жұт!» деседі. Біреулер: «шопансері» десе, біреулер кері сөйлейді. Осы сөздің баршасының жаны бар. Тіршілік шіркіннің сыры ішінде. Сырттан тон пішкендер оның байыбына бара бермейді.

	Ораз Сарыарқада туып өсті. Ол жақта ашатұяқ аз да, қылқұйрық көп. Ораз тайға мініп ағаларына ілесе бастаған шақта ашаршылық басталып, бір тайпа ел шығысқа қарай дүрліге көшті. Бұл күнде Ораздың жады тозған. Ол Абылай аспас сары белден үдере асқан керейлерді біледі. Жылаған кәрілерді, боздаған түйені, кісінеген жылқыны біледі. Неше айға созылған сергелдеңнің аяғы қараңғы...

	Шығыс Түркістанда қуғын-сүргін көрген қазақтармен бірге елге оралған Ораз Рақымбаев тұз-дәмнің айдауымен осы арадан кеп бір-ақ шықты.

	Оның қойшы болғанына үш-төрт жыл. Бұл күнде кәдімгідей көндікті. Дегенмен, диплом қорғай алмай кеткен шәкірттей бірдеңесі жетіспей жатады. Осы сәтте ол: «көрмеген жердің ой-шұқыры көп» деп түйді.

	Оның әлде неден іші пыса бастады. Ойына Қоңырберген түсті. Осы атыраптағы атақты қойшы.

	«Антұрғанмен біраз қаужаңдасайын!» деп ойлады.

	Орнынан тұрып, зиялы адамша әрі-бері жүрді. Әлден уақытта қамшысын сақпанша сартылдатты.:

	– Мен атқа қонайын. Ауылға ертең ораламын.

	Қызыл-қоңыр жүзі күлімсіреп, сәнмен қырған қара мұрты жыбырлады. Жасы елуден асқанда мұртында қылау жоқ. Самайын шалған ақ көзге ілінер-ілінбес.

	Атын қайта ерттеп жонға қарай жүріп кетті. Құлағы терлеген қам жылқы жиі-жиі пысқырынып, лекілдей бастады. Жайсыз жүрістен мазасы кеткен жолаушы:

	«Жер ортасынан асып қалыппын-ау! Бөкен желіске қыңқ етпейтін шақ қайда?!» деп күрсінді. Осы кезде оның алдынан үш ақбөкен кесіп өтті. Таңы аппақ та, жоны қып-қызыл. Жолаушы: «Жаз өтпей жатып қалай семірген. Шаңды теріскейдің шүйігінін қарай гөр!» деп сүйсінді. Оның ойына қысқы қоныс – Үшкөкше оралды. Киіктер үйір-үйірімен босып жүреді. Шалғайдан боранның ызғарын сезініп, жылы жаққа қарай қоныс аударады. Бір аймақтан екінші аймаққа ауып кетеді. Ораз: «Бір кезде біздің ел де бөкенше босып еді-ау!» деп бір қойды:

	Жонға жақындап, сол жаққа бұрылғанда, қамшылар жақтағы қырқаның астынан кісінеген құлынның даусы құлаққа шалынды. Жезге тізген күміс теңгедей сыңғырлаған әсем дауыс еді. Ораз: «Мынау текті құлын ғой!» деп оң жаққа қарай шоқыта жөнелді.

	Қырдан асқанда ол Қоңырбергеннің қара шаңырағын таныды. Бұл кезде сирек кездесетін ақ боз үйдің шаңырағы қара еді. Ораз «Сырқынды шал ірге аударыпты-ау!» деп келе жатыр.

	* * *

	Ыраңда енесін еміп тұрған құлынның жанында кейқуат қара қыз тұр. Екеуі бір-біріне қарама-қайшы.

	«Денең шомбал екен. Шыдағанға шығарғанның өзісің ғой».

	Кенет бір ой келді. «Майлық-сулығы бірдей екен. Балама алып берсем қайтеді? «Келін, қойды қайтар!» деп, қолымды жылы суға малып отырамын ғой».

	«Жүрген аяққа жөргем ілінеді» деген осы. Ораз жымың-жымың етті. Артынша шүйіле шұқшиды. Қыз тіксініп қалды. «Еркектің назарынан қорқамын» деген осы. Бұл екі ортада Ораз бұшпақ бөркін қолына алды. Жұмырбасы ойдым-ойдым екен. Қыз теріс айналды. Ораз:

	– Иба деген жақсы болады, қарағым! Мен әкеңдей адаммын. Астағыпыралда әкеңдей емес-ау, атаңмын! – деді.

	«Мына кісі не деп кетті?» деп Шаһизат үйіне қарай аяңдады. Ораз:

	– Төрге көрпе төсей бер, қарағым! Атымды отқа қойып, жаяу барамын, – деп дауыстады.

	* * *

	Шаһизаттың шешесі тергеуге алып жатыр.

	– «Басы ойдым-ойдым» дейсің бе? Е, ол әлгі Ораз ғой. Әкеңмен бәсекелес адам. Екеуі ұшырасқанда қақтығысып қала береді. Тілі удай...

	Әйел сыртқа шығып келді де:

	– Асығатын түрі жоқ. Қонатын кісәпір ғой. Жылқышыдан қымыз әкеле қойшы! – деді.

	Қыз ыдыс қамдап жатқанда Ораз келді. Ол отбасында әрлі-берлі құнжындап, әзіл айта бастады. Шәһизат:

	«Аузы бейшең кісі екен!» деп ойлады.

	Көп ұзамай Қоңырберген де көрінді. Қойын бастаудың шалшық суына иіріп, көк дөненін бұлтыңдатып келеді.

	* * *

	Түзден түтігіп келген Қоңырберген жуынып-шайынып, сусын қандырған соң жадырады. Далада миы ашып, мең-зең болған түрі жоқ. Еті тірілігін танытып тұр. Сөзінің бір орайында:

	– Мың дегенмен сенің қолқанатың мықты. Мен ішім пысқанда, елірмесі бар баладай, үй айналамын! – деп мұң шағып өтті.

	Бұған Ораз жауап қатпады. Әлден уақытта:

	– Қатар көшісейік десем көнбейсің. «Ауыл аралас, қой қораластан» қай қазақ қирады. Іш тарлық бірде пайда, бірде зиян ғой! – деп шықылдап күлді.

	Біраз кеңескеннен кейін Қоңырберген қызына қарап:

	– Қойды сен қайырып келесің бе, Шаһизат?! – деп нұрлы нәркес көзін тайдырып әкетті.

	...Екі шопан ұзақ әңгімелесті. Өткен-кеткеннен, сахараның салтынан, қойшылықтың бейнеті мен зейнетінен селкеулі кеңес шертілді. Денесі кең пішілген Қоңырберген сөзге шешен де, шымшымаға жоқ. Бейтарап кеңеске көсіліп отырады.

	Ол тоқсан ауыз сөздің тобықтай түйіні бар деп ойлаған жоқ-ты. Ораз да бұны жақсы білер еді. Сондықтан ол Қоңырберген күтпеген сөзге оқыс бұрды:

	– Бұйымтайды кетерде сұрамақшысың ғой, – дей салды.

	Ораз Қоңырберген шамданар деп ойлап еді. Жоқ, олай емес. Беті бері қараңқы. Біраз қаужаса қолқ ете қалатын сыңайы бар. «Ә, жылың мәлім болды, шал!» деп қыдилана қарады. Қоңырберген «шағатын жыланның көзіндей ғой!» – деп тітіркенді.

	Екеуі екіұдай ойда. Құдалық – ғайыптан пайда болған сөз. Түзде ұшырасқан аңшыдай кездейсоқтық. Сөйте тұра екеуі де үркер емес. «Күн бүгінгі, жыл биылғы емес» деуге және барыспайды.

	Біраз үнсіз арбасудан кейін Ораз батылдана түсіп шынтуайтқа көше бастады. Бұл екі арада Қоңырберген ойын қорытып алды. Ішінен: «кірме неме ертең басының ауған жағына көшіп кетсе қайтерсің?!» деп отыр.

	Қоңыр деген жерде туған Қоңырбергеннің кескіні де қоңыр еді. Өмірде осындай шындық бола береді. Қазір сол қоңыр дидар шымырлап, тұңғиық тартып кетті. Ораз жорта шаншылды.

	– Неменеге түсің бұзылып кетті. Кірме деп менсінбейсің бе, жоқ әлде басқа бүкпең бар ма?!

	Қоңырберген жауабын қысқа қайырды.

	– Шеһіжанды қалаға оқуға жіберемін.

	– Жасым тете ғой, – деп Ораз базына сөзге ауысты. – Осы күні оқу баланы бұзады. Ай сайын ақша сұрап, өзіңді сүліктей сорса қайтесің?! Ерні мен тырнағын бояп, өзіңді жатырқап жүрмесін?!

	Соңғы сөз Қоңырбергеннің шымбайына батып кетті.

	Ол ащы сөздің уытын жуып-шаюға тырысты.

	– Әй, сенің осың рас. Қалада баласы оқитындар зар жылайды. Тиын-тебенді де қойшы. Осы күні күн бұлттанса арқам құрыстайтынды шығарып жүр...

	Ораз қоштап жатыр.

	– Сіз бен бізге ыңқыл-сыңқылдың аулы алыс емес қой. Бас ауырып, балтыр сыздаса қарайласатын өзіміз. Сен әйел баланың бағын байлама. Жұбын тапсын. Бұрын қолқанатың біреу болса, енді екеуге балай бер.

	Қоңырберген байғыз басын иығына қондырып, қыңыр сөйледі.

	– Сенің Нұрбегің әулекілеу ме, қалай?! Қорғасын кенінің орыстарына көкпар апарып салғанын көзбен көрдім. Көзі тұздай сары қызбен жампаңдасып тұрды... Талай өңірді шарлаған Ораз ауыспалы өмір туралы, заманның ағымы туралы сөз тізбегін түйдектетіп жіберді. Мақал-мәтелден Қоңырбергеннің көкейіне қонғаны: «Бөрік кигеннің намысы бір» және «Темірдің екі басы ыстық».

	Қоңырберген: «жат жұртпен жарасуына қарағанда, осы иттің бөлтірігі шалымды ма, қалай?!» деп бір қойды. Қоңырбергеннің қас-қабағын бағып отырған Ораз ұтымды тұсында шешілмек болды.

	– «Қышыған жерден қол кетпес» деген. Екеуміздің ымы-жымымыз бір болса, тұтам тіршіліктің есебі табылады ғой.

	Қоңырберген: «Тіл мен жаққа сүйенсең де осы арада шыныңды айтып тұрсың-ау?!» деп жорамалданды.

	Екеуі қымызға қайта отырды. Әлден уақытта Қоңырберген таңданды.

	– Жауырынды науша кісінің ішек-қарны кең болушы еді. Жұдырықтай бойыңмен қырып бара жатырсың ғой, ей!

	Ораздың жауабы оқыс шықты.

	– «Менің өкпемді дәрігер сылып тастаған. Жұтқаным жұмырыма!» деп сіміре беремін.

	– Ішің майлы ма деп жүрсем нағыз ашқарақтың өзі екенсің ғой! – деп Қоңырберген теріс айналды.

	Ораз өзіне болысар кеңеске ауысты.

	– Сахараның сәні – бәстесу! Берісі – деңгене! Табалдырықтан асып құсқанның айып-шамы жоқ кезде мен құрбақа да жұтқанмын.

	Қоңырберген:

	– Әй, Нұрбегің де ержүрек пе?! – деп сұрады. Ораз:

	– Мен оның мінезінен өзім де қорқамын! – деп ағынан жарылды.

	Түнде екеуі қатар жатып, сағынысып қалған сырлас сияқты ұзақ әңгімелесті. Ұйқыға кетерінде: «Тең теңімен, тезек қабымен» деген осы десті.

	* * *

	Таңертең Оразға бастауға жуынуға кеткенде Қоңырберген өзінің әйелімен отбасында күңкіл-шүңкіл сөйлесіп отырды. Құдалықтың жайын естігенде, әйелі қарсыласа алмай қипақтап қалды. Оны байқаған Қоңырберген:

	– Әйел бала – жат жұрттық! – деді.

	– «Отырған қыз орын табар!» деді әйелі.

	Осыдан кейін жалғыз биені саууға да қолы тимейтін, Шаһизат кетсе қара шаңырақтың қараң қалатынын айтып өтті. Бұл жағын Қоңырбергеннің өзі де ойлаған екен. Ол белгілі мерзім өткенде Нұрбекті қолға алатынын, иін түсіріп, күшік күйеу қылатынын айтты. Әйелдің көңілі көншігендей болды. Ол:

	– Шаһи-жанға өзің бірдеңе демейсің бе?! – деп, қақарадай жаулығының ұшымен көзінің жасын сүртті.

	– Қыл кеңірдек таялсын, қатын! – деді Қоңырберген өзінің сабыр иесі екенін танытып.

	* * *

	Ұлы сәскеде Ораз атқа қонды. Аттандырған әйелге иіле сөйлеп жатыр.

	– «Тең теңімен, тезек қабымен!», ертең біздің ауылға кел. Құдағиыңмен шешісетін шаруа баршылық!..

	Ол шамалы ұзағанда өрісте қой соңында жүрген қызды орамалынан таңыды да кіді бұрылды. Баласының қолына қонатын қаршыға осы! Кеспелтек қара қыз! Ораз тілге тиек болсын деп жорта есімін сұрады.

	– Қарағым, ныспың кім?

	– Шаһизат.

	– Біздің үйдегі жеңгеңмен, астағыпыралла, енеңмен аттас екенсің. Періштенің құлағына шалынған шығар...

	– Құрып қалсын, енесі несі?! – деп қыз бетін шымшыды.

	Ораз масаттанды.

	– Сезімің бар екен, қарағым! Келесі кездескенде сәлем қыл. Шешеңнен қанасың!..

	Ол шаңқай түсте аулына оралды. Оралған жоқ-ау, өрісте қой соңында жүрген баласына ұшырасты. Қамшысын екі бүктеп, сөйлей жөнелді.

	– Сен, қит етсе қорғасын кеніне шабушы едің. Енді, аяғың тұсалды, бәлем! Шәһизатқа... астағыпыралла, Қоңырбергеннің қызына құда түсіп қайттым. Соңыра үйге барғасын тойдың жабдығын ойластырамыз!

	Баланың сөзі күтпеген жерден шықты.

	– Кейқуат қыз кімге дәрі?!

	– Әй, сен оттама! – деді Ораз. Қазақта: «сұлулығынан жылуы» деген бар. Майлық-сулығы бірдей қызға үйленбей, перизатты қайдан табасың?!Ә

	– Көке, қорғасын кенінде қалыңдығым бар. Ұлты басқа демесең, солқылдаған шыбықтың өзі!

	Ораз: «ананың көңілі балада, баланың көңілі далада» деген осы екен-ау! деп ойлады. Ол:

	– Бозбала кезде көңілдестік деген болады. Жылтырағанға алданба! – деп ақыл айтты.

	– Менің уәдем берік, – деді Нұрбек.

	– Ей, қой деймін!

	– Қоймаймын!

	Ораз баласын қамшымен тартып жіберді. Баласы өзін өзі буындыра бастады. Ораз шошып кетті. Ол сасқалақтап:

	– Әй, әй, Шаһизаты құрсын! Қайттым райдан! – деді.

	Нұрбектің көзі қанталап тұр. Ораз: «Нағыз қасқырдың бөлтірігі-ау» деп сүйсінді. Сөйте тұра, ол:

	– Шешеңнің жатыры жаман еді. Маған тартпапсың.

	Әкел, тұз көзіңді! – деп ежірейді...

	Түнде Ораз неше қилы қиял кешті. Ойы баласының қалыңдығына, көрмеген келінге тұйықтала берді. «Осы уақытқа шейін айтпауын қарашы, әй!» деп бір қойды.

	Нұрбекке де өкпе жоқ. Заман басқа, заң басқа. Араласып-құраласып кеткен жастар осы күні тіптен көп. Орысы қайсы, немісі қайсы, татары қайсы, кісі біліп болмайды. Және баршасы қазақшаға судай. Нұрбек болса, орысша сөйлегенде аузы аузына жұқпайды.

	«Мейлі, пешенесінен көрсін!»

	Орта мектепті қорғасын кенінде бітірген Нұрбек Оразов комсомолдық шақыру бойынша қой бағуға келді. Әке-шешесін аяған ол оларға қолқанат болды. Енді өзі тапқан теңіне үйленсе сахарада қала ма, жоқ кенге кете ме, о жағы мәлім емес.

	Ораз біресе баласын, біресе өзін аяды. Сырттан тон пішкеніне опық жеді. «Қоңырбергенмен енді қалай кездесемін?!» деп өкінді. «Жаным-ау, қазақтың бопсасы мен әзілі тұрғанда мені не түлен түртті?! Қап, ұят болды-ау, ұят!»

	Ораз ұйықтап кетті.

	Ертеңіне сәске-түсте түйеге мінген әйел келе жатты. Жаулығы қарқарадай. Ораз: «Дәу де болса осы құдағи шығар!» деп топшылады.





СӘБИДІҢ КҮЛКІСІ




	Аяғы ауырлап, мамырлап қалған Күлпаш бір күні күйеуіне мұң шақты.

	– Раушанның толғағы жеңіл боп еді. Ішімдегі баладан шошимын. Түнде екі рет аунап түсті.

	Осыдан кейін Тұрардың көңілі алағаржақ болды. Ол ылғи әйелін ойлайды.Жеңілтамақіздеп,зыржүгіреді. Үй шаруасына қыры жоқ архитектор қай-қайдағыны тауып әкеледі. Оның пәтері төртінші қабатта еді. Әйелі серуенге шығарда басы-қасында болып, қолтығынан сүйемелдейді. Түрлі кеңес беріп, әйелін мезі қылады. Ондайда Күлпаш: «Раушанды сен жоқта-ақ тудым ғой. Білгірсімеші!» деп, бетін қайтарып тастады. Тұрар сіркесі су көтермей жүрген мамыр әйелдің кіді сөзіне шамданбайды.

	Жаз ортасы еді. Ұйқының тәтті кезі. Күлпаш бір күні түн ортасында толғатып шықты. Бұл жолы сүт пісірім мерзімге де шыдамай мықшиған күйінде «жедел жәрдемге» телефон соқты.

	Тұрар әйелін перзентханаға апарып салды. Оңтүстіктің қою түнінде жалғыз өзі жаяу қайтты. Көңілінде қорқу жоқ. Сирек ағаштардың арасымен аяңдап келеді.

	Ол жарытып ұйықтай алмады. Таңертең шайды да шала ішті. Қалай болса солай киініп, кеңсеге кетті.

	«Ұста пышаққа жарымайды» дегендей, пәтердің кілті біреу-ақ еді. Балдызына беріп жатып:

	– Жоғалтып алма! – деп пысықтады.

	– Ағай, мен кілтті мойныма асып жүремін, – деді Кәмеш.

	– «Ағайдан» «жезде» жақсы емес пе?!

	– Тәтем босанғалы жатқанда аузыңыз әзіл-оспаққа қалай барады.

	– Шілдехананың шырайын балдыз келтіреді.

	– Оған әзірленеміз, жезде!

	* * *

	Кеңседе отырғанда телефон шылдырады. Тұрар балдызының даусын таныды.

	– Жезде, сүйінші!

	– Ұл ма, қыз ба?

	– Қайсысын қалайсыз?

	– Барын айтсаңшы, балдызжан-ау!

	– Жігіт! Жігіт! – деп, Кәмеш алақан шартылдатты. Тұрар қуанышы қойнына симай, әрлі-берлі жүргіштеп кетті.

	* * *

	Бала мерзімінен асып ісініп тұрған-ды. Адам болар-болмасы белгісіз. Глюкозамен жан сақтап келеді. Тұрар күн сайын барады. Екінші қабаттағы терезеден тілдескен Күлпаш көзінің жасын сығып алады. Тұрар Бектасов кеңсеге қайтып келгенде тірі жанмен ұшыраспайды. Бірақ кеңсенің аты кеңсе. Біреу кіріп, біреу шығып жатады. Бектасов жолдастары құттықтағанда күмілжиді.

	Күн сайын кеште пәтерінің қара-көлеңке бөлмесінде уһілеп жатады. Бес жасар Раушан шырқ көбелек айналып: «Папа, ты больной?!» деп, бәйек болады. Мойыннан түспейтін ерке қызда бұрынғы батылдық жоқ. Папасы теріс қарап жатқанда, мәңгіге ұйықтап кетеді деп қорқып, пижамасынан тартқылайды.

	* * *

	Осылайша бірнеше күн өткенде тума оңалды. Тұрар баласын тұңғыш рет көрді. Медсестра жаялыққа орап, терезеге алып келді. Баланың басы жарты кез. Қақшаңдап, күнге қарайды. Күні жеткен кәрінің қақшаңдағанындай қорқынышты еді. Тұрар:

	«Тымақтың ішінде қалтаңдаған басты да көргенбіз. Қатарға ілігерсің!» деп үміттенді. Үйге қайтып келе жатып: «медицинаға борыштармын!» деп бір қойды.

	Арада екі-үш күн өткенде ол баласын кино-журналдан көрді. «Алып балалар» деген хабардан өзінің ұлын таныды.

	Осыдан кейін Тұрар Бектасовты құттықтаушылар көбейді. Туыстары, жекжаттары, жора-жолдастары сырттан тон пішіп, атын Арман қоямыз десті. Осы алуандас есімдер көбейіп кетті. Тұрар күндіз-түні ойланумен болды. Бір күні түн жарымында ол шошып оянды. Жүрегі лүпілдеп барады. Содан ол таң атқанша көз ілмей, дөңбекшіді. Неше ықылым есімді жіпке тізді. «Бай мен бек», «құл мен мырза» – өткен дәуір. Спартакқа, Диясқа, Рафаэльге ұқсас халықаралық есімдер көп. Тұрар әрі ойлап, бері ойлап, жердің атын қоймақ болды. Ойына Орал мен Алтай, Еділ мен Ертіс оралды. Енисей мен Байкал да атамекенге жатады. Бірақ бұлардың бәрі алыста. Кіндіктің қаны тамбаған жер өгей шешеге баланбақ. Ол баласының есімін Талғар қоймақ болды. Болашақ талғампаздықты мегзейтін әдемі есім! Жағырафиялық жағынан алғанда, Алтайдың ең биік шоқтығы! Оған қарағанда сілемдегі Жамбыл тауы бұйым емес.

	Тұрар баласының қырқынан шығуын күтіп жүрді. Бір күні ол жұмыстан келгенде шешесінің құшағындағы нәрестеге қарап тұрды, нәресте сәби шыраймен күлді. Бір емес, екі-үш мәрте күлді. Нәзік сәулелі күлкі еді. Тұрардың ет-жүрегі елжіреп сала берді.

	* * *

	Талғар үш айға аяқ басқанда, Тұрар Бектасов командировкаға кетті. Үйден шығуға оралғанда диванда жатқан бала мойнын бұрып, көз қиығымен ұзатты. Қазақ: «Алыс-жақынды ит пен бала біледі» деседі. Тұрар: «Құлыным алысқа жүретінімді сезіп жатыр-ау?!» деп ойлады.

	Ол командировкадан қайтып оралғанда шаңқай түс еді. Үш айдан асқан нәресте әкесін танып, пысылдап қоя берді. Екі қолын жапырақша желпілдетті, балапанша талпынды. Осыдан кейін Тұрар бөпесін «Лепетунь!» деп атауды шығарды.

	Бала бірте-бірте өсе берді. Баяғы жарты кез сопақ басы жұмырланып, шекесі торсықтай боп, маңдайы бүлкілдей бастады. Өзінен басы үлкен тәрізді. Бес жасар Раушан қабырғасы қайыса көтергенде, Тұрар әйеліне:

	«мен осы екеуінен инфаркт боламын!» деп қояды.

	Күлпаштың екі қабат кезінде қонаққа барған үйден Раушан бесіктегі баланы көрсе: «Осы ляләні сатып әпер!» деп жылаушы еді. Енді өз ляләсін иіскеп, шыркөбелек айналып, бәйек болады. Тұңғыш перзент дүниеге келгенде мансұқ етілген мысықтай, ойыншықтар да қағажу қала берді.

	Бала емшектен шыққанда қорекке тез көндігіп, нәрленіп, толыса бастады. Балпамса тартып, салмағы ауырланды. Иығына бақыт қондырған Тұрар баламса салмақтан рахаттанып жүрді.

	Осы салмақ баланың тісі шыққанда болмашы кеміді. Бала әкесінің иығын қанталата шайнап тастайтын болды. Реті келсе-ақ ауызды сап қалады. Тұрар қазақтың: «екі иығын жұлып жеп!» дегені осы екен ғой деп ойлайды.

	Бір ғажабы, бала әкесі мен шешесінен басқаны тістемейді. Соған орай, мінезі де жат, үйге келген кейбіреулерге талпынса, кейбіреулерден шырылдап қашады. Қолға үйренген бала осылайша ыңғайсыздық туғызады.

	Күндер өтіп жатты. Өмірге талпынған сәби екі аяқтыларға еліктеп, ерте жүруге асықты. Бірақ басын көтере алмай құлап қала берді. Бір күні табалдырыққа сүрініп құлағанда шекесі жарылып қалды. Тағдырдан таяқ жеген нәресте кемпірше кемсеңдеді. Осыдан кейін әкенің мейірімі сұмдық асқынды. Қожырақ шеке оған дүниедегі ең сүйкімді шырайдай әсер етті. Ол енді ерінбей-жалықпай баланы апыл-тапыл бастыра берді. Бала еденді місе тұтпай баспалдаққа талпынады. Сатының қатерлі екенін білмейді.

	Тұрар Бектасов «ұяда не көрсең, ұшқанда соны істейсің» деген мәтелге көз жеткере бастады. Талғар айнаның алдында шашын тарайды, жучокпен қырынады, үстіне әтір сепкенсиді, трубкаға жармасады. Үйге келген адамдар күлкіге қарық болады.

	Осының бәрінен оның бір қылығы оғаш. Ол әкесіне «домбыра тарт» дегенде оң қолының буынын былқылдатады. Тұрар күйсандықта ойнаса ол алдына отырып, екі аяғымен кезек тепкілейді. Бұндайда Тұрар:

	«Құдды Тәттімбет!» деп сүйсінеді.

	Архитектор Бектасов музыкаға үйір. «Ерінбеген етікші болады» демекші, соңына түсе бергенде композитор боп кетер ме еді, кім білсін?! Жазмыштың бұйрығы басқа кәсіпке аударды. Оған Бектасов өкінбейді. «Қазақта домбырашы көп қой. Одан да қашайын!» деп ойлады. Осы күні екінің бірі өткен замандардан заттық мұраның қалмағанына өкінсе, Тұрар Бектасов Абай айтпақшы, осынау дүниенің кетігіне бір кірпіш боп қалануды жөн көреді. Өсте тұра, ол баласының архитектор болғанын қаламайды. Оның ойынша, әке жолын қуу кәсіпке байланысты емес, болмысқа байланысты. Талғар пешененің ырысын әкеден көрмейді, талайынан көреді...

	* * *

	Бір күні қызметке барғанда жиналыстың үстінен түсті. Кешігіп келген адам шаршы топтың селкеуінде бірден байқалды. Жиналыс басқарушы:

	– Неге кешігесіз? – деп сұрады.

	Бектасов жалғызілікті екенін, жас баласын дәрігерге апарғанын айтып өтті.

	Баяндамашы Ілікбай Мұрағалин еді. Ол тақырыптан замат ауытқып:

	– «Бір қарын майды бір құмалақ шірітеді» деп, Бектасовқа шүйіле қарады.

	Осыдан кейін ол қағазына қайта үңіліп шешіле-көсіле сөйлеп кетті. Әр нәрсенің басын шалған ол архитектураның маңызы, идеясы, сюжеті, композициясы туралы айта бастағанда, Бектасов еруліге қарулы жауап қайтарды.

	– Төрт амалды шәкіртке үйретер болар! Мұрағалин жиналыс басқарушыға бұрылды.

	– Бектасовтың әдеті осы. Репликадан көз ашырмайды. Жарыссөзге жұрт шыға қоймағанда, жиналыс басқарушы:

	– Жолдас Бектасов бастасын! – деп ұсыныс жасады.

	Жұрт Бектасовқа жапырыла қарады. Ол мінбеге шықпай, орнында тұрып іл қатты:

	– Ұлы Гете: «Архитектура – тасқа айналған музыка» деген. Менің сөзім мен тұрғызған үйлерде!

	Мұрағалин:

	– Бектасов жолдас саяси сауатын көтеруге тиісті! – деп айқайлады.

	Осындай сөзді Бектасов композиторлардың пленумында да естіп еді. Музыка жаза алмайтындар әлде бір ісмерлерге кінә тағып еді. Сол енді алдынан шықты. Тұрар Бектасов: «қызыл тілде буын жоқ-ау, сірә!» деп түйді.

	Ертеңіне ол баласын қол-күймеге отырғызып, сирек ағаштардың арасында серуендеп жүрді. Әлде қайдан Мұрағалин жолықты. Ол:

	– Давай, әне жерден сыра ішейік! – деді.

	Кешегі ілік-шалыс ойында жоқ. Шағын денесімен құнжыңдап тұр. Тұрар: «мынадай тұлғаға кеңдік қалай сияды?!» деп бір қойды.

	Сыраханаға келе жатқанда Ілікбай Мұрағалин үзеңгі-жолдасына өзінің бір өкпе-назын айтып шықты.

	– Мен жүрген жерге қазақтар баласын аунатып алады, аузына түкіртеді. Ал, сен тумаңның есімін өзің қоясың...

	Тұрар Бектасов қашырта сөйледі.

	– Әлі ЗАГС-тан өткен жоқ.

	– Онда сен өзгерт, – деді Ілікбай. – Талғар деген не?

	Титімдей шоқы! «Қазбек» қой, «Қазбек!». Тұрар:

	– Біз сияқты пақырларға Алатаудың өзі жетіп жатыр ғой, – дей салды.

	* * *

	Соңғы күндері бала ұйқыдан қалды. Анау-мынауға уанбайды. Ұзақ әлдиге уанады. Күлпаш қазақша, орысша әндерді бірінен соң бірін айтып, шарасыз сайрайды. Әбден титықтап жүйкесі тозғанда:

	«лақтырамын!» деп қорқытады. Осыдан кейін Тұрар баланы иығына қондырып, өзі білетін күйлердің әуенін айтумен болады. Әндетіп жүріп, баланың баяғы иық шайнап тастайтын кездерін аңсайды.

	Бір күні бала түні бойы жылап шықты. Таңертең денесінің бөртіп кеткенін көрген Тұрардың үрейі ұшты. Ол осыдан екі-үш күн бұрын аулада шешесінің маңында Талғардың топырақ жалап тұрғанын көріп еді.

	Енді соны айтып, кіналай бастағанда, Күлпаш:

	– Түнде Талғарды бұзаубас шақты. Денесінің бөртуі содан, – деп түсіндірді.

	Тұрар Бектасов телефон соқты. Көп ұзамай «жедел жәрдем» келді. Ақ халатты дәрігер жігіт сәбиді олай айналдырып, былай айналдырып көрді де:

	– Бұзаубас бір-ақ жерден шағады. Бұл бала іш ауруға шалдыққан, – деді.

	– Әйелім тіл алмайды. Баланың топырақ жалап тұрғанын көрдім, – деді Бектасов.

	Дәрігер әзілге шаптырды.

	– Сабап-сабап алмайсыз ба?!

	«Жедел жәрдем» балалар ауруханасына алып барды. Дәрігердің: «Сіз қызметіңізге бара беріңіз» дегеніне болмай Бектасов бірге барды. Барғанша бала шеше мен әкенің қолына кезек-кезек өтті. Тұрар:

	– Айналайын-ай, сырқат үстінде де әдетінен жаңылмайды! – дегенде дәрігер ұнатпай қалды:

	– Қолға үйреткен бала босаң боп өседі. Бекер істейсіз! Қабылдау бөлмесіне баланы Күлпаш алып кірді.

	Тұрар сыртта тұрып қалды.

	Көп ұзамай Талғардың шар-шар етіп жылаған даусы шықты. Бектасов ішке енуге оқталғанда кезекші кемпір алдын қақпайлады.

	Сол арада екеуі қысқа-қысқа әңгімелесті. Кемпір қала топырағының балаға жақпайтынын, осындай іш аурудың көбейіп кеткенін айтып өтті. Бектасов:

	– Шетінеген бала жоқ па? – деп сұрады.

	Кемпір күмілжіді. Ол сұрауын қайталағанда, кемпір:

	– Сыртқа шығып келіңізші! – деді.

	Бектасов сыртқа шыққанда терезеге телміріп тұрған әйелдерді көрді. Біреуі жылап тұр.

	– Неге жылайсыз? – деп сұрады ол.

	– Нәрестемді көрсетпейді.

	Бектасов ішке қайта кіргенде жаңағы кемпір Талғарды құшақтап, баспалдақпен жоғары көтеріліп бара жатты. Шырылдап жылап бара жатқан бала әкесін көргенде «Бәй-бәй!» деп, бұлқынды. Тұрар екінші қабатқа шейін еріп:

	«Выздоровишь, дулак!» – деді.

	Орыс сөзін сақауша бұзып айтқанға кемпір күлді. Тұрар жырылып қала берді. Сәбиі шырылдап бара жатты.

	Тұрар Бектасов текпішекке отыра кетті. Сәбиін біреу тартып әкеткендей іші күйіп барады. «Қап, тым құрмаса бетінен сүйіп те қалмадым-ау!» деп өкінеді. Күлпаш ондай емес, мығым.

	– Әйда, кеттік үйге! – дейді.

	Екеуі таксимен қайтып келе жатыр. Әншейінде аузына берік Бектасов кездейсоқ шоферге мұң шағып өтті. Шофер:

	– Дети – живучая штука. Не бойся! – деп уаныш айтты.

	Бектасов ойланып келеді. Қарапайым адамдардың сөзі осы! Тоқ етерінен бір-ақ қайырады. Олардың өмірі де ыстық-суыққа төзімді. Жүзімді жумай жейтіндер іш ауруға шалдықпайды. Қытайда күріштің тазасын жеген адам «бери-бери» деген ауруға ұшырайды. Одан құтылу үшін талқан қосады. Жас балаға калий керек екені бесенеден белгілі. Мүмкін, Талғардың ауруы топырақтан емес, басқа нәрседен шығар...

	* * *

	Тұрар Бектасов он бес күнге демалыс алды. Күн құрғатпай ауруханаға барады. Баланы көрудің өзі мұң. Сәті түскенде ғана күзетші әйел терезеден көрсетеді. Бала сұмдық жүдеу. Мойны қылқиып, иығы күмпиіп, қарауға дәт шыдатпайды. Екінші этаждың терезесінен қараған бала кісі бойы қол ұсыным жерде тұрған әкесін шырамытса да үн қатпайды. Әлсіз ыңырсиды.

	Осы ыңырсудың аяғы бір күні үнсіз қалшаңдауға айналды. Баяғы перзентханадағы қалшаң күнге талпынса, бүгінгісі – тым қараңғы. Көрге алып кететіндей үрей ұшырады.

	Кешінде Тұрар өзінің пәтерінде қаракөлеңке бөлмеде үнсіз жатты. «Балалы үй базар, баласыз үй мазар» деген осы. Үйреншікті у-шу жоқ. Қара-күңгірт дүние! Көрген түстей алдамшы көріністер!..

	Түс жорытатын қазақтың аузы жаман сөзге бармайды. Ырымнан қорқады. Архитектор Бектасов – материалист. Өмір бойы өлім барын біледі. Сөйте тұра бөбегін қимайды. Тым құрмаса тілі шыққан соң кетсейші! Арыздасып қалудың өзі бір қанибет қой! Бұл дүниеде бауыры бүтін пенде жоқ. Өкініш пен уаныш бар.

	Тұрар Бектасов өзін өзі уатады. Минуттік өмір сүрген көбелектей. Талғар туа сала сөнгенде не істер едің?! Шамшырақ жылдан аса жанды. Жылп етіп сөнсе шара нешік?! Түбінде басы жұмыр пенденің табысар жері бір. Біреу ерте барады, біреу кеш барады. Тұрар:

	«Талғарым олай-былай боп кетсе, қалған ғұмырымды ескерткішке сарп етемін!» деп ойлайды.

	Осы мезетте қасына Раушан келіп:

	– Папа, сен не ойлап жатырсың? – дейді. Әлде қайдан Кәмеш тіл қатады:

	– Ағай, я не меньше вас переживаю. Идем-то! Тұрар Бектасов асханаға қарай тәлтіректейді.

	* * *

	Арада екі-үш күн өткенде ол дертті жерге тағы да барды. Бірге барған Күлпаш ішке кіріп кетті де, бұл сырттан тосты. Тәртіп осылай. Бұл жолы Күлпаш дәрігердің өзіне кіріп еді. Ұзақ сөйлесті. Бір мезгілде ол баяғы екінші этаждан бас көрсетті.

	– Хал қалай?..

	Күлпаш жауап орнына: «Во!» деп, басбармағын көрсетті. Тұрар: «Я, сәт!» дегенін байқамай қалды.

	Енді біршама уақыт өткенде Күлпаш Талғарды серуенге алып шықты. Бірінші серуен де осы!

	Талғар бұрынғысынша жүдеу. Тіпті одан да жүдеу сияқты. Тұрар: «қылқи мойын, көке-ау!» деді.

	Бала әкесін аяп, күлімсіреді. Өзін өзі зорлап келген әлсіз, нәзік, жіңішке күлкі еді. Тұрар: «Сәби де осыншалық сезімтал болады екен-ау?!» деп таңырқады.

	* * *

	Арада бір жыл өтті. Талғар алпамсадай бала боп өсті. Баяғы мінезі ұлғайып, үйдің ішін базарға айналдырып келе жатты. Енді тек Раушанмен шекісіп қала береді. Ойыншыққа таласқанда шақылдап, қолына іліккенін лақтырып, отбасының әңкі-тәңкісін шығарады. Екеуі де ызақор. Талғардың ызақорлығы басымырақ. Үш айлық кезінде ырқына көнбесең жарықшақтана жылап қып-қызыл боп кетуші еді. Бертінде, апыл-тапыл жүре бастағанда бір нәрсеге ызыланса еденге шалқасынан құлаушы еді. Сол өжеттігі енді тілі шыққанда мүлдем асқынды. Екі сөзінің бірі орысша, бірі қазақша. Бірі «дай!», бірі – «ұрам!».

	Әке балаға сыншы. Тұрар: «Ертең ес біліп етек жапқанда өзің-ақ жуасисың» деп, бөбегінің бетін қақпайды. Қайта өжет, батыл боп өскенін қалайды.

	Жаз шыққалы бері ол баласын паркке апарып, самолетпен ұшуға баули бастады. Өзінің жасөспірім кезінде осы паркте аспалы, зәулім парашют болушы еді. Бұл күнде ол жоқ. Оның орнында айналмалы дөңгелек бар. Кейде бөбегін алдына алып, сол дөңгелекпен айналып шығады. Талғар «дай!» деп шақылдап, шынжырға жармасады.

	Талғардың басы айналып, беті қуқыл тартқанда, ол қызыл мүйіске барады. Өзі шахмат ойнағанда бала айнала көгалда ойнап жүреді.

	Осы жерде ол бір әйелмен танысты. Танысқан жоқ-ау, әмпай болды. Разряды бар әйел кейде ұтады, кейде ұтылады. Итжығыс түскен сайысты қызық көреді.

	Бір күні ол бәстесуге шақырды. Тұрар мұртынан күлді де:

	– На американские интересы! – деді.

	– Жо, жоқ, біз сыраға ойнаймыз!

	Екеуі сапырылысқан жұрттың ең шетіне отырды.

	Әншейінде шахматқа мән бере бермейтін Бектасов ерегіссе мықты ойнаушы еді. Әмпайдың аужайын таныған ол бірден тықсырып әкетті. Ойынның орта шенінде бұлардың қасына бір еркек кеп тұрды. Тақтайды көзбен шолып шыққан ол әйелге бұрылып.

	– Несіне уақыт өткізесің? Беріле салмайсың ба?! – деді.

	Әйел жүріс таппай отырғанда, Бектасов:

	– Предлагаю ничью! – деп орнынан тұрды.

	Ол анадай жерде көбелек қуып жүрген баласының қасына барғанда әйел жаңағы еркекпен күңкіл-шүңкіл сөйлесті.

	Көп ұзамай үшеуі, дәлірек айтқанда, Талғар төртеуі мүйістегі сыраханаға барды.

	– Баланы сіз айналдыра тұрыңыз. Сыраны мен әкелейін, – деді Бектасов. Әйел қарсыласты.

	– Жо, жоқ. Екеумізді менің жолдасым сыйлайды. Күйеуі кезекте тұрғанда ол:

	– Біз сізді сырттан білеміз. Әрберден соң сіз салдырған үйде тұрамыз, – деп бір қойды. Бектасов:

	– Қайсы жерде істейсіз? – деп сұрады. Әйел жауап орнына:

	– Сіз жас баламен осындай заведениеге бекер келесіз. Біреу аузына түкіріп кетсе қайтесіз? – деп шұқшия қарады.

	Бектасов түсінбеді.

	– Неге түкіреді?

	Әйел сыра әкеле жатқан күйеуіне көз тастады да, даусын бұқтыра, асыға сөйледі.

	– Былтыр балаңыз неден ауырды? Білесіз бе?

	Сыраханадан ұшынды!

	Қылқи мойын графин былтырғы қылқи мойын Талғарды еске түсірді. Тұрар осы арадан кеткенше асықты.

	Ол баласын жетектеп, ойланып келеді. Былтырғы сырахана! Баланың аузына түкіру! Жасы қарайлас Ілікбай әзілдеп айтып еді ғой. Әлде ол күймеде талпынған баланың шөлін сырамен басты ма екен?! Нәрестенің іші іріп кететінін білмей ме?! «Қой, ол мүмкін емес!» деп бір қойды.

	Жүре келе былтырғы оқиға ойына орала берді. Неше түрлі жорамал жасады. Ақырында, өзінің бейғамдығына өкінген ол: «Өзіңе өзің берік бол, көршіңді ұры тұтпа!» деп белгілі мәтелді қайталады.

	Енді ол бір нәрсеге бекініп келеді. Бұдан былай сырахананың табалдырығын аттамайды.

	Екінді кезі еді. Троллейбус тығыз болғандықтан Тұрар жаяулатып қайтты. Талғар жарбаңдап ілесіп келеді. Тұрар еркелетіп:

	– «Ду, ду!» деп оның сөзін қайталайды.

	Талғар күледі. Кәдімгі сәбидің күлкісі! Бірақ былтырғыдай аянышты емес, есейген, уанышты, үмітті күлкі!

	Тұрар Бектасов:

	– Жизнь пошла в рост! – деп насаттанды.





ПЕНСИОНЕР




	Завод басқармасы аталатын үш қабат көк үйдің іші толған кеңсе. Бәрінің өзіне лайық келім-кетімі бар.

	Жабдықтау бөлімі мен бухгалтерияға келіп-кету-шілерде сан жоқ дерлік.

	«Дерлік» дейтін себебіміз, есебін шығарған ешкім жоқ. Бұны, тіпті, шот қаққан бухгалтерлер де шығара алмайтындай. Еденде – ерсілі-қарсылы сапырылысқан ала қаудан жұрт. Біреуге зат керек, біреуге тиын-тебен керек.

	«Мың сіз-бізден бір шыж-быж» демекші, басы жұмыр, тамағы тесік пенденің тоғысатын бір жері осы. Біреулердің жолы болып, жайраңдап шықса, енді біреулердің әлденеден түңіліп, түнеріп шығатын жері де осы.

	Жабдықтау бөлімі мен бухгалтерия – үш қабат кең үйдің екінші қабатында. Ал, былайша айтқанда, осы екеуінің де үстінен қарайтын кадрлар бөлімі, неге екені белгісіз, бірінші қабатқа, осы екеуінің дәл астына орналасқан. Бірінші қабат екеш бірінші қабаттың да тәуірі тимей, жартылай жеркепе тиген. Терезесі торлы да, іші күңгірт.

	Жартылай жеркепедегілердің түстері де оңыңқы. Түскі үзілістің жарты сағаты тамақтануға кетсе, қалған жарты сағатында тысқа шығып, күйіркеніп, желқақты боп жетіспейді. Өздері тәртіп қадағалайтын болғандықтан, қоңырау шылдырамасымен жартылай жеркепесіне қойып-қойып кетеді.

	Пәлен мың жұмысшысы, пәлен жүз қызметшісі бар үлкен заводтың кадрлар бөлімінде істейтін адамның саны үшеу-ақ еді. Бірақ сол үшеудің өзін көпсінушілер биыл көбейіп кетті. Сыныққа сылтау табылып дегендейін, штатты қысқарту керек болғанда:

	«Делоларды тышқан кемірмейді. Екі адам да үдесіне шығады. Үшіншісі тіптен артық» дескен. «Қайсысын қысқартамыз?» дегенде, «Жұртқа жұмыс істетпейтін бастығын босатып, екі әйелдің біреуін жоғарылату керек» дескен. Заводтың күре тамырындай, маңызды бір цехтың бастығы, инженер Тайманов партия жиналысында директордың өзін сынға алып:

	– Анкета толтырумен жоспар орындалмайды. Қай-қайдағыға сұрау салып, байырғы мамандарға маза бермейтін Бөстекбаев жолдастың өзін қысқарту жөн, – деген.

	Содан бері завод директоры қобалжуда. Бөстекбаев пен Таймановтың екеуі де белді қызметкер. Арасынан шыққан өртке қайсысы күйерін директор анық біле бермейді.

	Темірдің екі басы ыстық. Директор екеуінен де қаймығады. Бытыраңқы өндірістің басын біріктіретін адам керек. Қағаз кемірусіз және болмайды. Кадрлар бөлімінің білмейтіні жердің астында. Батыраш Бөстекбаевич Бөстекбаевтан кім туралы сұрасаң да, жетістігі мен кемістігін жатқа соғады. Тіпті, заводтың директорына керегі болмаса да, сөз болған қызметкердің әке-шешесінің, нағашы-жиенінің, әйелінің төркінінің кім екенін айтып, кейде, солардан жұғысқан жақсы-жаман қасиет іздейді. Реті келгенде, дарвинизмнен әңгіме қыстырып та жібереді. Тұла бойы толған цитата. Айтыс-тартыста, басбілгі де, байырғы мамандардың талайын сазға отырғызып кеткен. Ол лекция оқығанда, момақан мамандардың көбі аңырап қалатын. Бастықтардың өзінен тайсалмайтын инженер Тайманов қана: «Мынау не былшыл?» деп көзге көріне шығып кететін. Таймановтың ішінде не жатқанын директордың өзі де біле бермейді. Аз сөйлеп, көп істеушінің бірі екенін ғана біледі. Оның обкомдағы, сонау главкадағы беделін де болжайды. Теориядан Бөстекбаев мығым көрінсе, іскерлікте, логикада Тайманов басым жатады. Екеуінің арасын ұластыру қолдан келмейтін іс сияқты. Бұл директордың өзі ескінің көзі есепті. Кезінде промакадемияны бітірген. Түсті металлургия жүйесінде басшылық қызметте болғанына көп жыл. Қайда барса жоспар орындалып, абыройда келе жатыр. Бірақ заман өседі екен. Жас буын ер жетіп, мығым соғады екен. Заводтың жалпы көрсеткіштерін місе тұтпай, техникалық мамандықтың шеңберінен шығушылар көбейіп тұр. Соның бірі – инженер Тайманов.

	Бұрынғы дәуірдің ұстасушыларындай «Я ол тұрсын, я мен кетейін» демейді. «Екінің бірі болсынды» да аузына алмайды. Өзгенің аузы бармайтын өткір сөзбен жайқап тастайды. «Анкетаға қарсы шықты» деген айыптан айылын да жимайды. Осындай дәлу сөзге шамдана ма десе, парткомның секретары ұрланып күлумен тынады. Директордың ақылы жетпейтін бір жері осы.

	Бір күні үш қабат көк үйдің үшінші қабатында, директордың кабинетінде, дүйім жұрттың көзінше Бөстекбаев мен Тайманов тағы ұстасты. Айтыспаған сөзі жоқ. Қазақша айтқанда, аузынан ақ ит кіріп, қара ит шықты дерлік еді.

	Мәжіліс тарқаған соң, директор оңаша қалып, бас инженермен және парткомның секретарымен ұзақ ақылдасты. Олар да екі ұдай ойын екшеп жүреді екен. Бас инженер: «Әңгіме, сайып келгенде, өндірісте ғой» десе, парткомның секретары: «Бұл адамның миына ескі тәсілдер сіңіп кеткен. Арылуы қиын. Менің өзіме ақыл үйретеді» деді.

	Үшеуі осылайша ұзақ отырып қалды. Әңгіме ылғи Бөстекбаев пен Тайманов турасынан шертіліп жатты.

	«Кемшілік» дегенде, «мін» дегенде, Таймановтың кейде өзіне тым ауыр жүк алатыны еске түсті. «Жастықтың қызбалығы ғой» десті. Ал, Батыраш Бөстекбаевичтың кей-кейде тәптіштеместі тәптіштейтіні, тырнақтың астынан кір іздейтіні айтылды. «Мәселен, Таймановтың әйелінің төркіні шикілігінен заводқа келер зиян қанша?» десті. «Бухгалтер Богоявленскийдің нағашысының поп болғанынан неміз құриды?» десті. Осы сындас нәрселер көп айтылды. Кейде жалғыз, кейде екеу ара, кейде үшеу ара күлісті.

	Шай алдырып ішіп, жадырағанда, үшеуі бәтуаға келісті. Тапқырлық жасаған секретарь еді. Ол:

	– Батыраш Бөстекбаевич қызметі сіңген адам ғой. Жасы болса, келді. Құрметтеп, пенсияға шығарсақ қайтеді? – деді.

	Бұл бір табылған ақыл болды. Осы күні пенсияға біреулер өзі асықса, енді біреулерді өзгелер асықтырады. Бұндай жәйт обкомда да, главкада да бар. Осыны ойдың ілгегінен өткізген директор секретарьға қолқа салды.

	– Бұл нұсқаның авторы– сен. Батыраш Бөстекбаевичқа өзің естіртесің?..

	Завод басқармасы аталатын үш қабатты көк үйдің іші бір күні сыбыр-күбірге толып кетті. «Кадрлар бөлімінің бастығы дербес пенсияға шығады-мыс» десті. Бір қабаттан екінші қабатқа жылыстаушылар көбейді. Қуанғаны, қайғырғаны белгісіз.

	Бәрінің аузында Батыраш Бөстекбаевич Бөстекбаев болды. Біреулер бастапқы екеуін біріктіріп атаса, енді біреулер фамилиясының өзін жалаңаш атады.

	Ертеңіне түскі үзіліс шамасында завод басқармасының қызметкерлері тайлы-таяғымен директордың кабинетіне жиылды. Цехтің бастықтары шақырылды. Орын тигендері дүмін басты да, орын тимегендер иін тіресе түрегеліп тұрды. Залдай кең кабинеттің ішіне адам сыймай кетті.

	Құрметті орында, құлақты орындықта Бөстекбаевтың өзі отырған. Заводтың директоры одан көзін алмай, сөзін оған түгел арнап шықты. Батыраш Бөстекбаевич Бөстекбаевтың кім екенін айтты. Завод қоғамына сіңірген еңбегін, адалдығын, іскерлігін, ұстамдылығын суреттеп шықты. Сөзінің соңында нәшті папканың ішіне жазылған жазуды оқыды. «Сіз өйттіңіз, сіз бүйттіңіз» деген сықылды асқақтаған лебіздер Таймановтың құлағына жайсыз тиді. Өлген адам туралы қайғылы хабардың суық сөзіндей елестеді. «Күндердің күнінде, осының кебін мен де киер ме екенмін?» деп күдіктенді.

	...Басқалардың сөзі де әлгі адрестің жазуына ұқсас болды. Бәрі Батыраш Бөстекбаевичты мақтасты. Дәмдес-тұздас жолдастары құшақтасып, сүйісіп жатты. Шалғайға сапар шегетін адамдай көріп, қимай, ыстық ықылас білдірісті.

	Сый-сияпат үйіліп қалды.

	Дәстүр бойынша, «осы құрметке кінәлі адамның өзіне» сөз берілді. Батыраш Бөстекбаевич сұмдық ырза болды. Іштей толқып, көзіне жас алды.

	Іштей толқу басылып, ақылы сабасына түскенде:

	– Іш пысқандай болса, келіп-кетіп тұрармын, – деп бір қойды.

	Бірнеше ай өтті.

	Батыраш Бөстекбаевич алғашқы кезде завод басқармасы аталатын үш қабатты көк үйге барып жүрді. Орнына отырған әйел оны алғашқыда жылы қарсы алып жүрді. Бірақ кейін бірте-бірте суына бастады. Оның ақылын керексінген түрі жоқ. Іс қағаздарды да өзінше ретке келтіріп қойыпты.

	Жайшылықта анадайдан келіп амандасатын қызметкерлер Батыраш Бөстекбаевичты көрмегенсіп, өте шығуды жиілетті. Не мүсіркей, не мысқылдай қараушылар да бар сияқты. Бөстекбаев сұмдық шамданды. Ақыры, завод басқармасына баруды біржола доғарды.

	Осыдан кейінгі әңгіме көк үйдегілерге әртүрлі боп тарады. Біреулер. «Батыраш Бөстекбаевич кадр тәрбиелеу мәселесіне арнап кітап жазып жатыр-мыс» десті. Енді біреулер: «Тым ұсақтанып кетіпті. Пианинода ойнаған көрші әйелдердің үстінен арыз береді-міс» десті.

	Қайсысының шын екеніне көзіміз жетпеді...





ҚОБЫЗШЫ


	Әңгіме





І


	Көсегенің көк жонынан құлайтын жоталар – білем-білем. Сол жоталардың құйылысына қақпақыл болған кемелер – кертік-кертік. Осы екеуінің арасын тіліп өтетін ұзын өзен Ұшбас аталады.

	Басы үш қайнардан құралған өзен жолшыбай сансыз бұлақтың, көздің суын қосып алады. Бытыраңқы диханның бөгеуінен сарқылмай шалғайдағы шалқар көлге құятын сағасына шейін сусынын мол жеткізеді. Өзеннің орта шеніндегі кілтеңнен орын тепкен колхоз «Құрама» аталады. Құрама десе, дегендей. Шашыраңқы шаруалар мен бытыраңқы дихандардың басын қосқан колхоз осы. Үш жүз түтін тұтатқан колхоз көрінгеннің ыңғайына көшпей екі ғана қыстақ боп орналасқан. Шуақ сүйетіндерге тамдарын кілтенің күнгей бетіне, көлеңке сүйетіндерге – теріскей бетіне салуға ұлықсат еткен де осы «Құрама». Күнгейліктер, негізінен, бұрынғы дихандар да, теріскейліктер – бұрынғы шаруалар. Екеуінің үрдесі де екі түрлі.

	Осы екі беткейде шөре-шөре бір адам – қобызшы Назар. Ертеде Сыр бойы мен Қыр қырқаларын кезек шарлаған қаңғыбас ендігі ермегін егіз қыстақтан табады. Күнгейліктермен пісте шағысады, теріскейліктермен асық ойнасады. Әйтеуір, шуақты күзде өз үйінде байыз тауып отыра алмайды.

	Бір күні ол қысыр қыдырыстан танып, күрт түсіп жатып қалды. Қиюы қашқан ағаш төсекте шалқалап жатып өзінше ой кешті. «Тырналар тыраулай бастады. Ертең қарашаның, одан әрі шұнақ қыстың ызғары бұқтырғанда ермегім не болмақ?» деді.

	Шалқалаған күйінде насыбай атты. Қызылшаның күліне араластырылған ащы темекі ернін күлдіретіп, басын айналдырды. Назардың шегір көзі тұманданды.

	Тамның паруазына қадалып, біресе қабақ түйе түнеріп, біресе жадырап жымиды.

	Ерінің оқыс өзгерген тұрпатынан Зияш шошып, неше түрлі болжау жасады. Назардың өлген ағасын жоқтап жатуы мүмкін. Аудандағы жетім-жесірді ойлауы және мүмкін. Тіпті, бірдеңенің шалығы тиюі де кәдік.

	Соңғы жорамалы Зияшты үрейлендіре бастады. Осыдан бір жұмадай бұрын күйеуінің әлдекіммен қобыз жайында әңгімелескенін құлағы шалған-ды. «Қара періні қайта қолға қондырмай көңілім көншір емес» дегенін анық естіген-ді. Сол періні аңсаса, азғантай ақылынан адасып қалмасына кім кепіл.

	Рас, Зияштың пайымдауынша, оның қосағы қойқаптан қозғайтын дүлейден емес. Ертеде естігенін жұқалап қайталарлық қауқары бар. Ет пен терінің арасындағы желікке мас, бұл. Бүлінуші мен бүлдіруші дүмбілезден шықса, бұдан алжасу күтуге әбден болады.

	Осындай ой билеген Зияш: «Өзін ұшықтап алсам ба екен?» деп бір қойды.

	Сол сол-ақ екен, әйел батылдана бастады. Ол күйеуіне:

	– Мешел баладай не ғып жатырсың?! Ішің пысса, түзден жусан әкелсең етті, – деді.

	Назар ұзақ ойланды. Ақырында орнынан атып тұрып:

	«Жаманның айтқаны келмейді, сандырағы келеді» деген. Қатын, керемет ой салдың-ау. Жусан шабатын сасық құлың мен емен. Тарттым тоғайға, – деді.

	Зияш тамның жанынан қарап тұр. Күйеуі сүйінші сұрайтын баладай домалап барады.

	Тоғайдың ағашы сидамданған шақ еді. Назар әрқайсысын ұстап, балтамен ұрғыштап недәуір уақыт жүрді. «Отынға шірігін таңдап жүр-ау, шамасы?», деп топшылады Зияш.

	Назар тұрқы келідей қарағайды домалатып әкелді.

	Әйелі:

	– Бар болғаны осы–ақ па? – деп қомсынды.

	Назар әйелінің усиқы боп кеткенін, ағаштың исін сезбейтін, бұндай ағашты отқа жағу обал болатынын айта келіп:

	– «Үйеңкінің түбінен үйіріп алған қобызым, қарағайдың түбінен қайырып алған қобызым» деген осы. Әттең, үйеңкінің құрып кеткені іш өртейді. Ұрғашы қарағайды амалсыз шаптым, – деді.

	– Қараң қалғыр қобыз кімге дәрі, – деді оған әйелі.

	– Қарғадай қарқылдап, бақадай барқылдама, – деді оған күйеуі, термелеп сөйлейтіндерге еліктеп.

	Назар келідей қарағайды екі күн шапты. Ағаштың тұрқы барған сайын қысқарып, басы имектене берді. Жуан дүмі мен қылқиған мойын мешел балаға ұқсап тұрды.

	Осыдан кейін іші қашаумен үңгілген қаңқа дайын болғанда қобызшы бейне бапкердей бәлденді. Ол көптен бері бірінші рет айнаға қарап, қауға сақалын баптады. Етігінің сынық нәлін ауыстырды. Содан кейін көк шолаққа мініп, әлдеқайда сапар шекті.

	– Құйымшағыңа сүйел шыққандай қайқаңдап қайда барасың? – деді Зияш.

	– Тіліңді ыстық темірмен қариын ба, осы?! – деп күйеуі шегір көзін ежірейтті.

	Зияш жуасыды:

	– Тым құрмаса, жөніңді айтып кетсеңші, байқұс-ау!

	Сапар алдында зайыбының жуасығанын сәттіліктің нышанына жорыған Назар қобызға көн, қыл, шайыр керек екенін тәптіштеп айтты да:

	– Жабдық құралғасын айыз қандырамын, азаматшам! – деді.

	Соңғы сөз Зияштың құлағына түрпідей тиді. Ол шамданды:

	– Зайыбыңды қызтекеге теңегенің бе, ей, қара басқыр?

	– Қатын, сен әлі қараңғысың. Бұл заманда ұрғашыны «азаматша» дер болар, – деді Назар өкілден естіген атауын еске түсіріп.

	Зайыбына жаны ашыған Назар:

	– Сенің обалың қазанның қаспағын қырғызбаған сасық әкеңе, – деді.

	Зияш намысқа шапты.

	– Қазы шайнап, қабырға қажаған менің әкем ішін кебек тескен сенің әкеңнен кем болып па.

	Назар шырт ете қалды. Шөкімдей шекесі қушиып, шақша басы шошайып, қоңқақ мұрны қисайып кетті. Бетінің түгі жыбырлады.

	– Ақымақ, әкем менен өткен тыраш-ты. «Жегенім қысы-жазы екшеген сөк, ырымға арпа талқан жеп көргем жоқ» деп өлең шығарған.

	Зияш мырс етіп күлді де, жауабын іле қайтарды.

	– «Қыз үйінде жегені ақ жарма еді, әкем тазға берді деп арманда еді» деген өлең де сіздің ауылдан шыққан ғой.

	– Ақымақ, жарманы сары майға шылайды. Сонда ішекке жабыспайды. «Ішін кебек тескен» деуге аузың қалай барды.

	Зияш шамалы ойланып:

	– Сары майға обал екен, – дей салды.

	– Қауын орнына асқабақ жеген көрмедіктің қызы обал-сауапты сен қайдан білесің?

	– Өлген әкемнің құлағын шулатпа.

	– Шулатса қайтеді екен?

	– Күпірлік болады.

	– Әй, сен мынадай тақуалықпен жайнамазға неге тоңқаймайсың.

	Жүйкесі тоза бастаған Зияш:

	– Е, немене, етегіме намаз оқымақшы ма едің... – деп, қобыздың қаңқасын тоқпақша көтерді.

	Назар шошып кетті.

	– Әй, әй, ақымақтанба. Тәжікеге түсінбейтін ноқаймысың. Мен-ақ жеңілейін, мәтібиім.

	«Мәтібиім» деген сөз Зияшты еріксіз жадыратты. Ол оқыс күлді. Сары әйелдің сүйкімді күлкісі еді. Назар да кенет жадырап:

	– Майлық-сулығы бірдей қосағым-ай, қылығыңа қыбым қанды ғой! – деді.





ІІ


	Назар шалғайдағы шалқар көлдің жағасына біткен орманды көп аралады. Бұл шақта қарағайдың безінен шайыр ақпайды. «Аңғал басым-ай, жазда неге қам жемедім?!» деп өкінді.

	Шілдеде шыжынап шыққан шайдың шырышы ілуде бір ғана кездеседі. Барын қырналап ала берді, ала берді. Ақырында алданыш боларлық жұқанаға қолы жетті.

	Енді түйенің мойнағы керек. Басқа тері дәмді дыбыс бермейді, әрі тез тозады. Әрі ойлап, бері ойлап, өткен күзде белсенділер аяғын сындырған түйені есіне түсірді.

	«Терісі Мыржықтың үйінде қалып па еді, осы?» деп сұрады өзінен-өзі.

	Бәрінен жаманы – кәдімгі қыл болды. Құрығыр таптырмайды. Фермаларда жылқы некен-саяқ бар. Бірақ бәрі қыршаңқы. Шығыршығы айналып тұрған жануарлардың құйрығы сып-сидам, сеп-селдір. Жарамды-ау дегендерін қолымен ұстап, тісімен тістеп көреді де басын шайқайды. Көлденең адамдар оның не іздеп жүргенін түсінбей: «Мынау нақұрыс буыршының кім, ей?!» деседі.

	Осындай әурешілікпен бір күн өтті. Кешінде ол:

	«Қайран ту биенің құйрығы қайдан табылар екенсің?!» деп торықты.

	Ертеңіне колхоз атаулыдан күдер үзіп, қорғасын кеніне тартты. «Содан табылмаса, қобыздың ішіне қорғасын құйып қолағаш қыламын!» деп түйді. Ызаның асқынғаны еді.

	Таудың қалың ортасындағы қорғасын кеніне түске тармаса жеткен Назар бірден ат қораға барды. Ала-құла жылқының ішінен ту биелерді көргенде шешесі ұл тапқандай қуанды.

	– Тамыр, аман! – деді кенеп кемзал киген атшы орысқа.

	– Аман, аман! – деді орыс селқостанып.

	Назар мақпалдай қара биенің қою да ұзын құйрығының екі талын жұлып алды. Бөрткен ақ түбірін көргенде, атшы:

	– Сен есть плохой адам! – деп тап берді.

	Назар кейін шегінді. Жалынышты кескін көрсетіп:

	– Тамыр, маған қыл озьми, саған бөрік озьми, – деп түлкінің пұшпағын ұсынды.

	Орыс райынан қайтып күлді.

	Екеуі бәдір-батпақ тілде ұғыса алмады. Назар енді ыммен түсіндірмек болды. Қобызды пұшпағымен суреттеп, оған қыл керек екенін айтты. Екі тал қылдың бір шетін орысқа ұстатып, бір шетін өзі ұстап, оң қолын шалғылап, қысқа бір сарынды аузымен айтып шықты. Бұған орыс мәз боп күлді. Бейғам, кеспелтек кісі еді. Күлкіге қақалып қалды.

	Есін жиғанда, қанша қыл керек екенін сұрады. Артық сұрауға батылы бармаған Назар ағынан жарылды. Кеспелтек атшы:

	– Совсем аз-маз! – деді.

	– Озьми! –деді Назар шұғыл жадырап.





ІІІ


	Назардың қобызын қиқылдатқанына – бір апта. Мандыртып тартпайды. Қай-қайдағының басын шалумен тынады. Кейде шанақты аударып, ішіндегі сүйектің салдыр-сылдырын тыңдайды. Бұндайда Зияш: «Осы шатасады» деп қауіптенеді.

	Осыдан бес жыл бұрын үкілі бақсының желіккен бозбастар мен бойдақ келіншектерге зікір салдырғанын Зияш өз көзімен көрген. Құдай басқа бермесін, жынойнақтың өзі. Аузы көпірген бозбастар басы айналған әйелдерді жеңінен жұлқылайды. Күйеуін қызғанған Зияш нағыз нақұрыстанған Назарды үйіне әрең әкеткен.

	Сол есіне түскен сайын Зияш қобыз атаулыны қырсыққа балайды. Құйқылжыған сырнай, сыңсыған сыбызғы, күмбірлеген домбыра тұрғанда күйеуінің күңіренген аспапқа жаттығуын ұнатпайды. «Бір ноқаты кем адам ғой, осыған қалай қосылып қалдым?» деп те ойлайды.

	Сауық-сайран, салт-сана Зияштың елінен қалған. Ол жақтың жұрты қобызшыны менсінбейді. Ал, бақсы-балгерге ит қосады. Қыздарының еркетотайлары домбыра шертеді, жөндімдері шаңқобыз тартады.

	Рас, Зияш өз басына өнер қонбады. Әкесі момын шаруа еді. Думанды елден тысқары оңаша күнелтті.

	«Ұшарын жел, қонарын сай білетін» қаңбақтай қоқты қоныс қылумен өтті. Сөйтіп жүргенде осы өңірге келіп, жартылай көшпелі қаратаулықтармен жылқұда болды. Оның аяғы шын құдалыққа әкеп соқты. Зияштың қалай көніп қалғаны белгісіз. Әйтеуір, бір күнде басын уқай-суқай қылғанын біледі. Арқаға қарай ауарында әкесінің:

	«Балам, жауда да бір үйің болуға керек. Жасыма, әлі-ақ үйреніп кетерсің» дегенін ұмытқан жоқ.

	Алғашында бұл жақтың ғұрпын Зияш жатсынса, Зияштың сөз саптауын бұлар ерсі көрді. Бірте-бірте үйреністі. Әсіресе, бөпелі болғаннан кейін мүлдем шығысып кетті. Шекесі қушық, мінезі шырт етпе күйеуімен де етене болды. Қанша ашуланса да төбелеске бармайтын әдеті іш тартқызды. Тек, қобызы түскірін суқаны сүймейді. Әсіресе, баяғы зікірлерден кейін жүрегі айниды.

	Осыдан үш жыл бұрын әкімдер Назардың қобызын қара құлақ қылғанда Зияшты екі ұдай сезім биледі. Қобыздан құтыларына қуанса, күйеуінің тұтыларына қайғырды. Күйеуі басқа түскен пәледен имек аспапты сындырып құтылғанда, ол оған әсте қайтып жолайды деп ойлаған жоқ-ты. Енді қара қырсықтың қайтып оралғанына іштей секемденді.

	Бір күні екінтіде Зияштың үйінде абысын-ажындары әлдеқалай бас қосты. Берекесіз қысыр кеңес құрды. Әйелдердің сөзін менсінбейтін Назар өзімен-өзі боп, әлденелерді ойланып отырды. Көлденең кеңес толастаған шағында, ол:

	– Шалқар көлдегі төренің асында Ықыластың «Жезкиігін» тартқанымда желіккен жұрт ақ орданы аударып тастап еді-ау! – деді.

	– Шырақ-ау, ол аста мен болдым ғой. Домбырашыларды тызарақтаттың-ау! – деді кемиек қара кемпір.

	– Қойыңызшы, ене, – деді Зияш. – Қаңғырлаған неме домбырадан садақа.

	– Қатын, сенің көзіңнің еті өсейін деген екен, – деп Назар ежірейді.

	– Домбыра үйренбеген сазайың өзіңе! – деп әйелі тіктесті.

	Назардың түкті бетінде қара қал бар еді. Сол қал кенедей көгерді.

	– Әй, сен мәйкөт, не білесің? Домбыраның тышталаңдаған тиегін суқаным сүймейді. Ол түгіл, сырнайдың сыртылдаған тілін, сыбызғының уілдеген үнін ұнатпаймын. Он сегіз мың ғаламда қобыздан құдіретті аспап жоқ, ақымақшам!

	Әйелдер жамырап күлді. Зияш шамданды.

	– Әдіре қалсын, аспабың! Біздің елде бақсыға ит қосушы еді.

	– Әй , мен бақсы емеспін. Қара жаяу қобызшымын.

	– Колхоз бәсіреңе көк шолақты беріп қойды ғой. Назар көрнеу жуасып, түсіндіре бастады.

	– «Қара жаяудың» мәнісін сен білмейсің. «Қораш қобызшымын» деген сөз. Сен мені мұқатсаң, сол үшін ғана мұқат. Қасиетті қобызға тіліңді тигізбе! Қолыңда өлемін!

	– Ұшпаққа шығарса көрерміз. Қойдық, қойдық! – дей салды әйелі абысын-ажынның алдында дауласудан жалығып.

	– Шырақ, кәрі серігіңді қолыңа алшы! – деді кемиек қара кемпір.

	Қатын-қалаш шулап кетті.

	Назардың өзіне де ермек керек боп отыр екен. Аспабын қолына алды. Қобызды шамалы қиқылдатқаннан кейін:

	– Көне шайыр керекті үн шығармай жатыр, – деді.

	– Бұдан артық өл дейсің бе? Сайрап-ақ тұр ғой, – деді кемпір.

	Назар қобызын асты-үстіне аударып, ішіндегі сүйекті салдырлатты. Осыдан барып есіне дабыл, даңғыра, дауылпаздар түсті. Өспірім шағында даңғырлақ аспаптарды менсінбей құйқылжыған қобызға ғашық болып еді. Сорына қарай ұстаз аз болды. Білгендері үйретпеді. Үйретуге бейімделгендердің жүйкесі жетпей, олақ шәкірттің бармағын қыршыды. Сол бармағындағы таңба содан қалған-ды.

	Шанақтағы салдыр Назардың есіне теңгесі саудыраған үкілі қобызды түсірді. Ой, құйқылжушы еді-ау! Ой, аңыраушы еді-ау! Жезтаңдай сабазға не жетсін! Әрине, мынаған да теңге қадап, үкі тағуға болады. Бірақ теңге мен үкі Назардың бойда барынан аса алмайды. Сайып келгенде, Назар өкпелесе өзіне өкпелесін. Не бақсы болмады, не күйші болмады. Екі ортада қаңғырды. Дүбәра тіршілік мазақтап, осындай халге түсірді.





ІҮ


	Шәлім-шәркес күйде отырғанда Назардың ойын үйге кірген Орынбасар, Әлиакпар, Бименделер бөліп жіберді. Назар сұстанып қалды. Осыдан үш жыл бұрын жекетұрақ қылатын дәулеттілер табылмағанда Назардың қобызын қара тізімге іліндірген қулар осылар еді. Салыққа салынған астықты таба алмай күйзелген Назар қобызын сындырғанда, күндердің күнінде бұлармен сұқбаттасамын деп ойлаған жоқ-ты. Енді, тағы да бір пәлесі жұғама деп қауіптеніп, қолындағы қобызды теңге сүйей салды.

	– Нәке, біз әдейі күй тыңдауға келдік, – Әлиакпар соқталдай денесімен сырмаққа жантая беріп.

	Орынбасар мен Бименде Назардың жанына жантайды.

	– Әй, қатын, жастық таста кісілерге! – деді Назар әйеліне.

	Зияш кісілерге жастық тастап, самауыр көтере бастағанда, олар бір ауыздан:

	– Зеке, әуре болмаңыз! – десті.

	– Құр ауыз шығатын қуыс үй бұл емес! – деп Зияш сары самауырды тысқа алып шықты.

	«Осы үйге обал жасап жүрміз-ау!» деп Бименде Орынбасардың құлағына сыбырлады. Назардың құлағы шалатындай етіп сыбырлады.

	Бұл сырды Әлиакпар да сезді. Ол батылдана түсіп, қолқасын қайталады.

	– Баяғыдай бәлеге ұшыраймын ба, ей? – деп сұрады Назар.

	– Ол бір білместік заман болды ғой, ағасы! Қобыз тұрмақ, байлардың балалары лагерьден қайтарылып жатыр, – деді Орынбасар.

	Назар шегір көзін шәуліше жыпылықтатып:

	– Ол заман да бұл заман дәулетті адам қобызшы болған емес. Бекерге күйіп кете жаздадым ғой, қызталақ, – деп бір қойды.

	Осыдан кейін қобызын қайта толғауға ыңғайланды. Ол өзінің майталман емес екенін анық біледі.

	Сындырған қобыздың орнын үш жылдай жоқтамауында да көкірек сезетін сыр жатыр. Бірақ бұл күнде одан озатын қобызшы және жоқ. Тіпті, қобызды қылғындыра білетін жан жоқ деуге де болады. Бұның жақсы-жаман жағын, тиімді-тиімсіз тұрлауын лайлағысы да келмейді. Әйтеуір, шарасыз сағыныш шыдатпай, қобызға қайтадан қол жеткізгенін ғана пайымдайды. Зәруліктің зорына айналған Назардың сүріндіретін сыншы жоғын көзі жетсе көңілі де зәруліктен жетілуді қалайды.

	Қам қобызды тоқ жылқыға балаған Назар аспапты асықпай ысылдыруды мақұл көріп, қылын бармақпен ұзақ толғады. Жалғыз бармақ ерсілі-қарсылы жүгіріп, бір ыңғай жайлы үн төкті. Көңіл қажайтын қоңыр үн кәпір кісідей бірінші сөйледі, шұбалаңқы сөйледі. Ұзақ әннің қайырмасы келгенше сөзді ұйқастырып үлгеретін ақындай Назар іштей жедел түлеп, алғыр қиял кешіп отырды. Есіне өспірім шағы, жігіттік кезеңі түсті. Бұл өңірдің еркек кіндігі шетінен көкпаршы, шетінен әнші болса, Назар атқа шабудан қорықты, ән салуға шиқылдақ көмейі көнбеді. Жастай жақтаған кәсібі – осы қобыз. Себебін өзі де білмейді. Әйтеуір, тұла бойына қобызға деген құмарлық дарығанын сезінеді. Оның миы қобыздың сарынымен шуылдайды, оның жүрегі қобыздың ырғағымен дірілдейді. Қобыз да қобыз! Қораштық – кейде өкініш, кейде уаныш. Қол жетпеген жерге діт жететіндей мылқау құштарлық баурауын қоймайды.

	Назардың осы ойын танығандай Орынбасар оқыс тіл қатты.

	– Нәке, қане, қобызға ыспандияр саусақты қосыңыз.

	– Балды бармағын жалатқаны жетпей ме саған? Сай-сүйекті сырқырататын бас бармақтың өзі абзал, – деді кемиек қара кемпір.

	Тыңдаушылардың аужайын қобызшы түсінеді. «Жас құлақ желікшіл де, кәрі құлақ керенаушыл», – деп топшылайды ол. – Екеуіне бірдей жағу қиын. Жағудың қажеті де жоқ. Қазақ өнерпазды бағаламайды, өлерменді бағалайды. «Ұялмаған өлеңші!» болса, құнтсыз құлаққа «әлаулайлымның өзі жақсы».

	Өзіне наразылығының үстіне тыңдаушыға деген наразылығы қосылған қораш қобызшының көңілі сұмдық адамдай кіржиіңкі түртпекке көшті. Бұны басқаша жорыған тыңдаушылар қобызшыны қайтадан қолпаштай бастады.

	Маңыраған мақтау естігенде қырланудың орнына құты қашқан Назар:

	– Мен неменеге жетісіп қобыз қиқулатпақпын? Жесір жеңгем ауданда кеңсе сыпырып жүр. Сүйекке таңба ғой, бұл! – деді.

	– Ойбай, манадан бері осыны айтпайсың ба, ішімдегіні тап деп тымсыраймай?! – деп қара кемпір маңырап қоя берді.

	Көрнеу ұнатпаған әркімдер өзара күңкіл-шүңкіл сөйлесті. Үшеуінің шешімін Орынбасар жариялады.

	– Нәке, жұмыстан қолдың босағаны осы ғой. Нақаң марқұмның үйін көшіріп келуге жағдай жасаймыз!

	Осымен әңгіме доғарылды. Бірақ ала-құла жұрт орнынан қозғаларлық ыңғай көрсетпеді. Бәрі тәттіден дәмелідей.

	Назардың да өзінің қолының қышуы қанбай қалғандай. «Қой, бұным болмас, ауылдастардың меселін қайтармайын!» деді.

	Енді ол қам саңлақты шұғыл жаратты. Шалғышты рабайсыз ойқастатып, қылтамақтан, кең сағақтан кезек шалып, саусақ басысты жиілетіп жіберді. Ашынған аспап қыңқылдап, қыңсылап ащы-тұщы дыбыстарды сапырылыстыра бастады.

	Бұның біразы баяғы Құлыншақтан қалған дауылды сарындардың қиқымы. Біразы одан бергі Ықыластан, күні кешегі Тасболаттан тараған ырғақтардың қосындысы. Бәрінің басын бұтып-шатып шалғанда тың бейнелер де туып кетеді. Бұны ажыратарлық сыншы бұл ортада жоқ.

	Назарға керегінің өзі де осы. Күйдің көбі кездейсоқ шықпақ. Бейберекет дыбыстың бәрі емес, біреуі ғана қазық боп қағылмақ. Жаңағы аш баладай қыңқылдаған, қақпанды қаншықтай қыңсылаған ащы-тұщы ызыңдар болашақ туындының нышанындай елестеді! «Соңыра оңаша пысықтаймын ғой» деп түйді. Қобызды доғарып, өте-мөте әсерлі деген буын-бунақтарды қиялдың елегінен өткізіп алды.

	– Нәке, бұл кімнің күйі? – деп сұрады Орынбасар. Түсіндіру ұзаққа созылатын болғасын, Назар.

	– Әйтеуір, бір китің ғой, – дей салды.

	– Китіңіңіз күңіреніп тұр ғой! – деп сызданды біртене Бименде.

	«Мынау қанденнің тістейтін түрі бар-ау, шамасы?!» деп ойлады көпті көрген қобызшы.

	Шай ішіп жадырағаннан кейін, ол.

	– Тасболаттың китіңдерін талай естідіңдер ғой, ертеде.

	Қаласаңдар, Ықыластың күйін тартып берейін, – деді.

	Назар қылқобызды керенау қыңылдатып отырды да жұрттың ықыласы түгел ауған кезде машық сарынға көшті. Оның жетік білетіні Ықыластың «Жезкиігі» мен «Қорқыты» еді. Бұл жолы соңғысына көңілі ауды.

	Бағанадан бері қитыққан қобызшының оң қолы іске енді-енді ғана қосылғандай. Елгезек шалғыш қиялай көлденеңдеп, дірілдеп тұрып алуды шығарды. Қолтығы сөгілген қобыз шалғышқа барабар байырғы үн бере бастады. Самалдай салқын үн асықпай ұйтқып, жылы тартып, реңін өзгерте бастады. Бара-бара бөрідей ұлып, ботадай боздап кетті. Оған жесірдің аңырауы, ананың аһылауы қосылды. Титық құртатын толғау таусылмады. Мөлшерлі бунақтардан «Әридой-әй, Әри-дой! Әри-әри-дой; е-е-е-еһе-әй!» деген бебеулер қайталанып, шерлі сыр шертті. Адам атаулының аз өмірі тілмәшсіз тілде әлдиленді. Осы мезетте паруаздың қуысынан сұр жылан шығып, ағашқа өрмелей бастады. Оны көрген жан болмады.

	Қобыз үдеген сайын жезтаңдайланып, аңырау әуенге баса берді. Діңке құртатын «Әри-дойлар» таусылмай, жылан-екеш жыланның өзін арбап, ұясынан шығарды.

	«Тілі сартылдаған сырнайдан, тиегі тышталаңдаған домбырадан, тесігі үңірейген сыбызғыдан» құныс қобызын артық көретін Назар толғаныс сәтінде тыңнан өнер ашты. Түйсікшіл жүйкесі санасыз шиыршық атып, тағы қаны тасып, денесі селкілдеп кетті. Барлық миы бір жерге тығылғандай қушық шекесі тырсия лыпылдап тұрды. Қарапайым пенденің ішінде не жатқанын жылан сезді, адамдар сезбеді. Назар бір уыстанып, қырғидай түйіліп, кәрі серігін аяусыз шымшылағанда қобыз мүлдем ашынды. Толғаулар мен торығулар араласып, өмірдің қызығы мен қасіретін, өкініші мен қуанышыны санаға сіңірді. Жүрек әлдиленіп, көкей көкседі. Беймаза қуат бойға дарыды. Осы күнге шейінгі қобызшы кешкен тіршіліктің түйіні тіл жеткісіз күймен шешілді.

	– Бәрекелді! – деді Орынбасар бусанып.

	– Ойран сіздің ошақта екен! – деді Бименде тымсырайып.

	– Шешеңнен шала туып, керегеге ілген тұмақта ыңырсып едің. Бақсыға қақтырып еді. Қонған екен! Құлағымыздың құрышын қандырдың! – деді қара кемпір жанары қашқан бозаң көзі дымқылданып.

	«Бесігің кереге, жаялығың тұмақ болған» деп Назарды құрбы-құрдастары шымши беруші еді. Кемпірдің куәлігі бітеу жараны абайсыз тырнады. Көрмегені жоқ кәрі мыстанды қуып жібермегеніне Назар өкінді. «Кәрі-құртаңның қырсығы тимей қоймайды!» деп түйді.

	Кемпір тыныш отырмай:

	– Бименденің бабын таппайсың. Басқалары ұйып-ақ қалды ғой. Тағы да тарт! – деді.

	Назар жұрт атаулыдан құтылмаққа асығып:

	Біздікі, тәйірі, қоян-шоқырақ қой. Шаң тимес жүйрік

	– баяғы Құлыншақтар, одан бертіндегі Ықыластар, күні кешегі Тасболаттар! Далақтап ілесе алмай қалдым ғой!

	– деді.

	Сылтау сөздің шындығы меңдетсе керек, Назар шамалы уақыттан кейін көкірек жара күрсініп:

	– Аһ! – деп қобызын ағаш төсекке лақтырып жіберді.





ЖОЛ АЙЫРЫҒЫ





І


	Ақан Рамазанов станцияның начальнигі болып жоғарылаған күні оның пәтеріне бірінші келген Торжан Тоғаев болды. Ол Ақанның екі иығынан ұстап, қуана сілікті, бірақ, қорғасыннан құйып қойғандай шымыр дене қозғалмады. Содан Торжан сырлас достардың арасына жараса беретін ерке-тәйтік бір сөз айтты да, май-май болған комбинезонының мешкей қалтасынан екі бөтелке шарап суырып алды.

	– Жаңа «Москва-Фрунзе» поезының ресторанынан алып қалдым. Біздің жаққа таңсық шарап. «Массандра!». Қане, ішейікші, бүгінгі қуанышқа.

	Ақан ыңғайсызданып:

	– Отыр, Торжанушка! – деп орындықты меңзеді.

	– Қалыңдықты қашан іздейсің? – деп қойды Торжан.

	– Шынында да үйлену керек болатын көрінеді, – деп күлді Ақан бәкісімен паштет консервісін ашып жатып.

	– Мен он жылсыз үйленбеймін.

	– Асылық айтпа, Торжан!

	Олар шарап толтырған қырлы стаканды көтере қақтығыстырғанда зыңылдамай, шық ете қалды. Шарап болмашы ғана шайқалды. Сол дөкірлеу стаканның ернеуінен сүйіп, тамсана-тамсана бір бөтелке мөлдір шарапты тауысқанда, кәдімгідей қызыл күреңденіп қалып еді.

	Оңтүстіктің көктемгі ымырты үйіріліп, тұнық түнге ұласқанда тысқа шықты. Теріскейден ескен қоңыр леп көкіректі аймалайды. Бау жақтан гармонь үні келеді. Шамасы би болып жатса керек.

	Торжанды ұзатып салмақ ойы бар Ақан қолтықтасып келе жатып, бауға тоқталып қалды. Бау алдында жарық мол болғандықтан, билеп жүрген қыз, бозбалалар көзге анық шалынды.

	Бұлар келгенде Витя Бурносов:

	– Мені билегісі келмейді дейсіңдер ме, қашанға шейін ойнамақпын, бұл не жаза? – деп өтірік бәлсініп тұр екен, станцияның жаңа начальнигін көрген соң кідірмей қайта тартты.

	Вальс-бостонға екі жұп жастар шықты да, өзгелері іркіліп қалды. Ақанның көзі солардың арасында тұрған тосын бір қызға түсті.

	– Мынау біздің тауға қайсы жақтан ұшып келген құс? – деп Торжанға сыбыр ете қалды ол. Бірақ, сүйсінгені сайрап тұр еді.

	Торжан да қайран болды.

	Ілуде бір ғана кездесетін көрік! Сібірдің қайыңындай сымбатты. Күн аз шалған реңі көбең емес, қан тамған сүттей қызыл шырайлы. Көзқарасында сабырлылық, салмақ бар.

	Торжан «билесейші» деп, шынтағымен Ақанның бүйірінен түртті. Ақан қызға барып жатық иілді. Қыздың:

	«Бостонға жөнді билей алмаушы едім», – дегеніне болмай, ортаға алып шығып, аш белінен ұстады.





ІІ


	Ақан бір күні Торжанға былай деді:

	– Білесің бе, Торжанушка, әнеукүнгі қызбен менің қарым-қатынасым тереңдеп барады. Құр ермекке көнетін де және оған қиятын да қыз емес...

	Бірақ, Торжан сыралғы жолдасының емеуірінін танымаған болды. «қалыңдықты қашан іздейсіңді?» қайталамады.

	Олар қызмет бабын сөз қылды. Жұмыс жаман басталмаған тәрізді. Әзір мін шығып, ақау табылған жоқ. Поездар сара қабылданып, сара жөнелтіліп келеді. Тәртіп орныға бастады. Жаз шыққанға шейін қол тимей, төбесі өрмекшіге ұя болған вокзал ақ сырмен сырланды. Сырды Ақан көрші құрылыстан сұрап әкелді. Буфет жұмыс істейтін болды. Ендігі бір жетпей тұрған нәрсе – вокзалда шаштараз жоқ. Бұрынғы мастер түсімі аз деп Ташкент жаққа ауысып кетті.

	Осындай шаруашылық жайларының үстінде Ақан Торжанға да біраз кеңес айтқан еді. Ол:

	– Саған қалған мұра да аз емес. Анау Н.прогонының шпалдары шіріп бітті. Тез арада ауыстырмасақ болмас, – деген.

	Торжан жол мастері еді. Сол себепті, ол станция начальнигінің обходчик Матвей шалдың сөзін олжаланып, жол жұмысына араласуын, алғашқы күннен бастап ақыл айтуын болашақ астамшылықтың нышаны деп түсінді. Солай түсінгендіктен, өндірісті олақ жазған жазушының кітабын оқығандай, іші пыса бастады. Ол: «Қыдырайық, көрші колхозға барайық», – деп еді, Ақан сылтау айтты.





ІІІ


	Станция маңайында тұратын жігіттер үйінде қырынудан қалғалы да бірнеше күндер болып барады.

	Көрші колхозға қыдыра барған жолы Торжан баяғы тосын қыз турасында ойда жоқ бір жаңалық әкелген-ді: Жанна Ромашова Отан соғысы кезінде қартаң шешесіне көмектеспек боп шаштараздықты үйренеді. Таяуда олар осы колхоздағы туысы Петрді сағалап Абақан маңынан көшіп келеді.

	Петрді бұрыннан ептеп білетін Торжан соның үйінен қыз бен шешесін көріп, шай үстінде біраз әңгімелескен.

	Кейін Ақан отделение жанындағы жұмысшылар жабдықтау бөлімінің бастығына айтып, Жанна Ромашованы қызметке алдыртқан.

	Жолаушы таситын поездар бұл станциядан тәулігіне екі-үш-ақ рет өтеді. Қырынушылар аз болады. Осы себепті, Жанна тұрған халықтан келушілерге шын қуанып, ықыластана күтеді.

	Бұған жігіттер де мәз.

	Олар қырынудан кейін массаж жасауын, шашын жууын өтініп, орындықтан түспей үлкен шар айнаның алдында отырып алады. Мұндайға құлағы қанық Жанна самарқау күлімсірей береді. Әбден стандартқа айналып кеткен күлкі сияқты. Бірақ, шаштараз шеберінің кәсібінде болатын бір құпия сезімталдық, талғампаздық, сынампаздық Жаннада да бар еді. Сол қасиет бойынша бағзы бір бастардан құттылғанша асықса, енді бір кісілердің шашын мұнтаздап қиып, партоздап тараудан ерінбейді. Әр кәсіптің өз қуанышы бар. Жанна дөңгеленіп әдемі қиылған шаштарға шат болады. Сондай нәзік симпатиямен күтетін клиенттердің бірі Торжан еді.

	Міне, сол қазір Жаннаның алдында отыр. Жанна жақсы білетін хакастарға ұқсас Торжанның бет-әлпетінде мол мейірім жатқандай. Парасат бітуге жаралған кең маңдай ақ-сұр реңіне әдемі жарасады. Орайын тауып оқтын-оқтын аудара қараған өткір қой көзі айна бетінен Жаннаның көзіне түскенде тұна мөлдіреп те кетеді...

	Күллі жігіттердің ішінде, шашы өсіп кеткенде ғана болмаса, шаштаразға келмейтін жалғыз осы жігіт. Жанна сол қолға сирек түсетін Торжанның қою қара шашын лыпып тұрған қайшымен басып болған соң, рұқсат сұрап жатпастан, сақал-мұртын қырды да, компресс қойып, массаж жасады.

	Жаннаның жіңішке, ұзын саусақтары Торжанның ат жақты бетінде ақ шабақша ойнады. Саусақтар нәзік шартылдап, қанатымен сабалады. Мінсіз ақ саусақтар ойнақы мінез көрсетіп, Торжанның көнтерілікті танытарлықтай нәзіктей келген үстіңгі ерніне, сезімталдықты байқатарлықтай нәзіктей келген астыңғы ерніне алма-кезек тиіп қайтады. Торжанның сүйіп алғысы келіп кетеді.

	– Шашыңыз қатты болғанмен, бетіңіз жұмсақ екен, – деді Жанна әдейі сөз қозғап.

	– Бетім қатаяр уақыт болмағаны да, – деп Торжан күлді. Аршыған жүгерідей аппақ тістері жарқ ете қалды.

	Жанна да соған орай наз айтып қалғысы келді.

	– Жұмсақтық кейде жүрекке зиян деседі. Торжан жорта мұңайды.

	– Жүрек байғүс неге көнбейді? Әр нәрсеге жүре келе шынығады да.

	Дәл осы мезетте Ақан Рамазанов кіріп келіп еді. Ол:

	– Жүрек туралы диссертация қорғап жатқан қайсың? – деп көңілсіз күлді.

	Торжан мен Жанна күлген жоқ.





ІҮ


	Көп күндер өтті.

	Ақан мен Торжан екеуі бір қызға құмарта тұрып, қағысқан жоқ. Әрқайсысы өз күшіне, өз талайына сенгендей, кең пейіл білдірісті. Бірақ, құмарту дегеніміз ғашықтыққа қарай бастайтынын екеуі де күңгірт сезінгендей еді. Содан барып көңілдеріне кірбің түскендей болды. Әрқайсысы Жанна алдында өз ықпалын, өз беделін, өз мәртебесін көтерудің жасырын айласын ішке бүкті. Ақан Жаннаға көбірек үйіріліп, көбірек иілді. Бұдан Жанна қашықтаған жоқ. Ол жұрт тарапынан сыйлау көруді ұнататын тәрізді. Торжан мұнысынан ептеп күдіктенеді. Қыздың ашық-жарқын мінезін шенемесе де, шек қоя қарайтын салты бар-ды. Сол салты бойынша Жаннамен оңаша сырласуды арман етіп жүргенде Торжанға ығыты табыла кетті.

	Витя Бурносовтың жиырма үш жасқа толған күнін құттықтауға баратын Жанна Торжанның да шақырылғанын естіп қуанды. Ол гүл апару керек екенін айтып, Торжанды тауға шақырды.

	Жексенбі күні сәскеде екеуі тауға кетті. Гүл терісті. Содан олар «Оңтүстіктің Оқжетпесі» атанған сүйір шоқыға оралды. Оқжетпес десе дегендей еді. Тек, еңісінде көл жоқ. Бірақ, көлдей көк ағымы бар. Сайын қуалап қиғаш ағатын ерке өзені бар. Бүйірі шығыңқы келіп, барған сайын сүмбілденіп, сымбаттана түсетін, қолдан соққан күмбездей көкке шаншылған әсем шоқы. Етек жағында бірыңғай бұйра қарағайлар баяу толқиды. Сол қарағайдың ішінде, самайды шалған қырауға ұқсап, жіңішке екі ақ қайың тұр.

	Жанна мен Торжан соның арасына келіп отырды.

	Шырқау аспанда үйірінен адасып қалған азғантай ақша бұлт іркіс-тартыстанып, тау шыңына қонғалы келе жатыр. Бауырын самалға төсеп, ақырын ырғалады.

	Ылди жақ алыстап, сағымға шомылады. Балқаштың көлі арқадан ауып келгендей, телегей-теңіз көк дүние жеңіл толқып, шалқып ойнайды.

	Мына жақ тепсеңде қызғалдақ пен ніл көгілдір гүлдер, қыруар шөптер араласып, қызыл-жасылданып, бал-бұл жанады. Бергі саздаққа біткен селдір жалбыз шамалы найқалады. Мұрныңа қышқылт жұпар иіс келіп, көкіректі қытықтайды. Жаннаның жасыл косынкасының астынан жіңішке жібек шаштары желбірейді. Жас қайыңдар болмашы тербеліп, жасыл жапырақтары сыбдырлайды.

	– Сырласып тұр, – деді Торжан қайыңға қарап.

	– Мен бұларға қызығам, – деді Жанна.

	– Бізге кім қызығады?

	– Қайыңдар қызығады.

	Торжан алыстан із кешіп, Жаннаны абайлай құшақтады. Сібір шыңдаған шымыр қыз жарастықты салмақпен отыра берді. Тек, көкірегін тіреген егіз анар бір көтеріліп, бір басылды. Болмашы діріл сезілді.

	Торжан қағілез еппен тақала түсті. Қыздың өңіне қызыл-күрең нұр шықты. Көгілдір көзі еріген тұздай мұнарланды.

	Торжан сүюге оқталды. Бірақ, Жанна тез сергіп, ыңғай бермей сыпайы қақпай көрсетті.

	Торжан теткіп қалды. Ағаттық жасағанына өкінбесе де, ұялғаны байқалады. Соны жуып-шайғандай боп, Жанна біраз сыр шешкен еді.

	Ол жігіттердің арасында шөре-шөре жүре беруге болмайтынын баққан тәрізді. Сыртынан қызғанысып, Бурносов пен Ғизатуллин мас болып сабаласып қалғанын Торжан да есіткен. Даңқ пен дәріпке бізден гөрі бауырмал әйел баласы іштарлыққа да бір табан жақын тұратынын білетін. Торжан буфетші, кассирша қыздардың Жаннаға теріс қарасуларының да себебін байыптайтын.

	«Шаштараз!» – деп еріндеріне ерсілеу ерік беріп тұрған кездерін де көзі шалған.

	Міне, осындай көңілсіз күйбелеңдерді топшылаудан бастаған Жанна күрсіне отырып, жалғызсырап қалғанын да аңғартты. Сыр ауысатын баянды достық емеурін танытты. «Бұған сен қандайсың?» Олжа құмарлардың біреуі емессің бе?» деген күдігін астарлы сұрақтарға сабақтады.

	Ол сынампаз ойнақылықпен бір ұрымтал жерінде әңгімеге Ақанның есімін қосты. Торжан сыр бермегенсіп, мадақтай түсті. Бірақ, қуам деген құпия қызғанышы реңіне қайта үйіріліп, кілегейлене берді. Әдебиетегі атышулы «үшбұрыш» тағы да оралды. Жанна есімім қаламға ілігіп, қағазға түседі деп ойлаған жоқ еді. Сондықтан, екі жігіттің ортасында әрі-сәрі болды. Ғизаттуллинді жақтырмады. Витяны жасы қарайлас болғанына қарамастан, балаға санады. Бауырмалдық рай ғана танытты оған. Сонымен іштей көмескі болжаулар жасағандай болды.

	Ақан – келбетті де, көркем жігіт. Көңілді де, өнерлі де сияқты. Онымен, сірә, көп ортасында, ойын-сауық үстінде әмпайлық жарасатындай. Бірақ өмір дегеніңіз ұдайы думан емес қой. Мұның таразысы тез ауытқиды. Рахатын бейнеті басыңқырап кететін шағы да болады. Соған шыдампаз, шалымды дос керек. Ақан сол шамадан шығар ма? Ол кішіпейілділігі әлі ержетпеген, өзгемен азырақ санасатын жігітке ұқсайды. Олай болса, Жанна өзінің қызғалдақ тағдырын өзімшіліктің ала құйынына сеніп тапсыра алар ма?

	Торжан ше? Сыр жармай отыр. Әккілігі ме, адалдығы ма? Әлде Жаннаға Татьянаның кері келгені ме? Өлердей тұспалдап айтып, ұрлана күрсінетін кім еді? Әлі өз тілегін танып болмаған екіұдайылығы ма? «Онда жолың болсын, жігітім!»

	Қыздарда болатын ерекше бір сезімталдық бұл арада Торжанды жақтады. Әр нәрсеге байыппен қарайтын сабырлы қалпы, бар мінезі серікке бола, достыққа бола жаралғандай көрінді.

	Торжан жалғызілікті жігіт еді. Мұны Жанна білетін де, аяйтын да. Сол аяныштың астарында және бір сыр жатқан-ды. Жанна шешесінің Торжан жөнінде түнеугі бір: «Өзі оңды жігіт екен» деп қартамыс шебер саусағымен қыз жанының нәзік пернесін шертуі де тегін емес-ті. Сол шешесінің: «Талайыңа теңің душар болса, қол жазып қалма!» деп оңаша сыбырлайтын нақылы қазір де есіне түскен Жанна Торжанмен бірге тәуекел қайығына мінгендей де еді. Бірақ күмән мен үміт арасында қалтылдап, әлденеден жүрегі шайлыға берді. Сондықтан ол:

	– Ой, Торжанка, кетейік, ауылға барғанша кеш болады, – деді.





V


	Бұл шағындау станция болғандықтан барлық жауапты қызметкерлері Ақан Рамазанов, оның орынбасары және кезекші ғана еді. Соның өзінде кейде алма-кезектесіп істейді. Дәл бір жолаушы таситын поездар келер сәттерде болмаса, үшеуі бірдей мұқият отырмайды. Сонда күндердің бірінде, ертеңгі шақта буфетте Жаннаны шампанша быж-быж еткен жеміс суымен сыйлап отырған Ақанның үстіне Торжан кірген еді. Ол жазу жазылған бір парақ қағазды ұсына беріп:

	– Мана айтқанды оформить етейін деп едім, кабинетіңе жүрші, – деді.

	– Кілт кезекшіде кетіп еді, – деді де, Ақан әнтек қызарды. Содан кейін ол, – өзім жазып қояйын, қолды кейін қоярсың, қам жеме, – деп жадырай түскендей болды.

	Торжан бағдарлай қойды. Ақан қыз қасынан шыққысы келмей, өтірік айтып салды. Қызарған себебі де осы.

	Торжан мысқыл күлкісін әрең жасырды. Жолдасының көңілін жыққысы келмеді.

	Жанна, әрине, бұдан түк түсінген жоқ. Бұған мән де берген жоқ.

	* * *

	Сол күні кешке қарай, қызметін бітіріп, Жанна велосипедпен зырлатып келе жатты. Көрші колхоз, Н.прогонынан екі километр қиғаш жоғары, ал, станциядан жеті километр жерде еді. Жаяу қатынау қиын болғандықтан, Петрдің велосипедін сұрап алған-ды.

	Желсіз кешкі шақ. Жаннадан қымқа озып, қашқан қояндай секеңдеп, жеткізбей келе жатқан көлеңкесі бірте-бірте ұзарып, қызықты формасынан айырылып барады. Соған қарағанда, күн де батуға тақалса керек. Жанна артына бұрылып қарады, оның көзін маңдайы жарқырап темір жолмен жүйткіп келе жатқан паравоз бөгеді. Товарный состав келе жатыр еді. Жанна «қанша жерге ілесер екенмін» деп жарыспаққа ыңғайланып алды да, педальді басып-басып жіберді. Бірақ, бұл жер өр еді, анадай жерге барған соң-ақ жайыла түсіп қала берді. Состав иреңдеп, сымпылдап өте шықты. Үсті-басы қап-қара машинист әлденеге мәз болып, Жаннаға қарап күлгенде тісі негрдің тісіндей боп жарқ ете қалды. Ол Жаннаға қол бұлғады. Жанна да оң қолын рульден босатып «жолың болсын» дегендей көтере бергенде, биікті бөктерлеп бара жатқан паравоз асып та кетті. Артқы вагондары суға сүңгіген крокодилдің құйрығындай бұлаң етті.

	Состав көзден тайған соң, Жанна велосипедінен түсіп, аз дем алды. Содан ол қыраңға шейін машинасын жетектеп шыққанда арғы ойпаңда тоқтап тұрған составқа көзі түсті. Паравоздың жанында үймелеген он-он бес адам бар. «Авария болмаса игі еді?» деп секем алған Жанна велосипедіне мініп, ылди төмен ызғыта жөнелді.

	Ол келгенде Торжан жол жанындағы бағаннан түсіп жатыр еді. Шамасы, телефон арқылы сөйлескен болу керек, түрі өрт сөндіргендей.

	Паравоздың алдыңғы доңғалағы рельстен шығып кетіпті. Жер сүзе тоқтаса керек. Ескірген шпалдардың бірі құрт үңгіген сойдақ тістей түбімен қопарылып жатыр. Паравоз пыс-пыс етеді.

	Торжанмен тілдесуге түсінен шошынған Жанна Матвей шалдан болған уақиғаның мән-жайын қағаберісте сұрап еді, ол мардымды ештеңе айтпады. Жанна өзіне манағы қол бұлғаған машиниске барып сұрағанда, ол:

	– Бүкіл состав апатқа ұшырай жаздады, ылдиға қарай әрең іріктім, енді екі метр жүргенде күл-талқан болатын едік, – деді. Шала бүліне даурыққаны сезіліп тұр. Даусы қарлығыңқырап шығады. Жүзінен ашудың табы қайтып болмағандай.

	Жанна:

	– Шығын жоқ көрінеді ғой, уақасы болмас! – деп жұбата сөйледі.

	– Неге уақасы болмасын, – деді машинст екілене түсіп, – авариялық состав келгенше, жолды қалыптастырғанша бірталай уақыт өтеді. Бұл алдыңғы жақтан келетін жолаушылар поезы да соншалық кешеуілдейді, бүкіл торапта қозғалыс тоқталады деген сөз.

	– Ендеше мәселе қиын екен.

	– Әрине, қиын.

	Жанна Торжанға қарай жылыстады.

	* * *

	Авария болған жерге бастықтар лезде-ақ жиналысып қалды. Қозғалыс қызметі бөлімінің начальнигі, ревизор, тағы біреулер келді. Солардың арасынан Ақанды көргенде Торжан шаншыла түсті. Оған Ақан күтпеген жауап тосты.

	– Менің ісім не мұнда? Журналға жаздың ба? Нені бүлдіріп жатқандарыңды мен қайдай білейін? – деді ол.

	– Е, сен ескертем дегенің қайда?

	– Брось, ты Тагаев!

	Ақан беті шімірікпей айтты. Бірақ қиянат жасап тұрған қарау адам құсап жайшылықтағы жайдары өңі тұлдана қалды. Торжан тосын бір торпаң ызамен оқталды да, әрең теткіді.

	Торжан өз халін енді түсінді. Рамазанов танып кетіп отыр. Жолға ремонт жасарын «Книга предупрежденияға» ресми түрде тіркемеген, рапортты қол қойдырмай тапсырған кінә өзіңнен. Станцияның начальнигіне ауызша айтқам деп ешкімді сендіре алмайды: дәлел жоқ, куә жоқ, заң иланар себеп жоқ.

	Торжанның көңілі алау-жалау болды. Ішінде отты құйын ойнады.

	Ол дистанция басшыларына да ыза болды. Техника мен күш жеткілікті болғанда, состав келгенше ремонтты бітіріп те қалатын екен. Қап, не қыласын!

	Дәл осы сәтте дистанциядан арнаулы дрезинамен подполковник келген еді. Ол келген бетінде ет қызумен Тағаевқа бір сүйкімсіз кейістік айтып ақырды. Онсыз да жарылып кеткелі тұрған Торжан көпшіліктің алдында осынша жерлегеніне қатты шамданды. Болар іс болды ғой, қыз алдында намыс жібермейін дегендей:

	– Жолдас подполковник, абайлап сөйлеңіз: арамызда әйел бала бар, паравоз кешігіп шыңғырды деп семафор ашыла бермейді, – деп салды.

	Содан кейін ол басшылыққа өз қолынан берген рапорттардың әлі күнге шейін елеусіз келе жатқанын, теміржолшыдан бөтен адам жарытып ұғына қоймайтын тағы да бір нәрселерді айтып, тіктесті. Ішін жалап бара жатқан өрттен подполковникке ұшқын шашыратты.

	Подполковник те тұл ашудан түспей, қатал жаза барын сездірді. Өкініштің ызасы ақылын улаған Тағаевтың жазаға өзін-өзі ұстап берерлік томырық райын түзу танымады ол. «Бұл қалай болды, жігітім? Неғып қапы қалдың?» деген тәріздес жанашыр сөз айтып, жылы лебіз білдірмеді. Қайта, зәбірлей, сұстана, ызғарлана келеді. Сол суық ажар іші күйіп бара жатқан Тағаевқа өткен жоқ еді. Бірақ, бұның зардабын ол кейін тартты.





ҮІ


	Торжан қызметінен алынды. Ісі сотқа берілді. Оның ісін жүргізген жас тергеуші: «Салт жігіт екен, бір жаққа тайып кетіп жүруі мүмкін, тұтқындау керек», деп прокурордан рұқсат сұрағанда, тәжірибесі мол қарт прокурор: «Ұры-қарылар қашса керек, Тағаев қайда барар дейсің, сот шешкенше ықтиярымен жүре тұрсын», – деп ұйғарым айтты. «Мұндайда жастықтың бір күні бүкіл өміріне жететін жолазық жинап беретін кезі болады, юриспруденция гуманизмін ұмытпау мақұл» деп біржағын әзілге шаптырды.

	Мұның бәрінен түк хабары болмаса да, басына қара бұлттың айналғанын кәміл сезген Торжанның көңілі қаяулы еді.

	Ол алдында түсі суық күңгірт дүние тосып тұрғандай, келер сағатқа ынтығудан қалып барады. Екі көзі таңулы адамдай, аттап түсуден қорқады. Кешегісі мен бүгінгісін қимай қынжылады. Ойы сан саққа бөлініп, тұтас жол таба алмайды. Тұмандана береді.

	Күні кеше ғана оның алды толған арман, шалқыған дүние емес пе еді? Соның бәрі ойда жоқта адастырып, қияндап кеткені несі? Адам баласына құйттай қиянат жасап көрмеген Торжан қапылыс бір қадамы үшін не тартпақ? Шынымен-ақ жас өмірінің ең қызықты, ең шырайлы кезеңімен қамыға, жыласа қоштаспақ па? Жора-жолдас ашамын, дос табамын, жар сүйемін деп жүргенде, өскен ортасы, баулыған қоғамы жатырқап, қасиетті дәмді лайлаған күшіктей жалғыз аласталып, жырақ қаңғырмақ па?

	Аз өмірінде әлі ашынып көрмеген Торжан осындай аянышты ойда жүргенде, алды-артын шола келіп, тағы бір ренжіген жері, қазақша айтқанда, қолының қысқалығы.

	Ол әкесінен бір жасында, шешесінен бес жасында айрылды. Әкесін, әрине, білмейді. Шешесі бетіне күл табын салған кесе басып отыратын-ды. Торжан сонысынан сескеніп, жоламайтын да. Сол шешесі өлер алдында кесесін лақтырып жібергенде Торжан шар ете қалған. Шошытқан түстей боп шешесінің: «Қош, жетімсіреп қалған құлыным!» деп кемсеңдегені әлі есінде. Сөйткен мұңдық ананың бейітін көрмегелі де талай жыл өтіп еді.

	Торжан келер жылғы демалысында темір жолдан мойны қашық сонау туған жеріне барып, реті келсе, әке-шешесінің басына кішігірім белгі орнатпақшы еді.

	Енді, міне, керек десе, ол сол ойының да үдесінен шыға алмай, «арманда кеткен ата-ана, жетімегің кісі болды, басыңа келіп тұр!» деп айта алама, өз әлегімен, өз зобалаңымен кеткелі тұр.

	Көңілі жарым Торжан өзінен-өзі жабығып, зарыға зерікті. Жанының балауса жапырағы сарғайып, сағынышы молайды. Әншейінде жалықтыратын босқолдылық мынадай ішқұсталықққа ұштасқан соң үйге отырғызбады. Кәрі-жастың бәрі мәз жайдары жазда тау табиғатын өз қасынан қиып кете алмайтындай, ол белесті-бөктерді, суы сарқылған сай-саланы, шатқал құзды аралайтын болды.

	Сонысын байқаған Жаннаның жан аянышы шексіз ұлғайып еді. Ал, әйел баласының сезіміне аяныш араласса, айықпас дерт дей беріңіз!

	Торжанның жападан-жалғыз қаңғыру себептерін өзінше жорыған Жанна оның із-түзін бағдарлап қалатын шағы да болды.

	Бұдан бейхабар Торжанның көзіне сан алуан тау табиғатында ерекше ыстық көрінетіні сүйір шоқы баурайындағы бұйра қарағайлар еді.

	Бүгін де талай жерді аралап келіп, сол қарағайларды саялады. Сонау бір күнгі құшақтасып отыратын жіңішке екі ақ қайыңның арасы көзіне оттай ұшырады. Алғашқы махаббаты аунап, сағынышын қалдырып кеткен аядай жер артында қалар арманындай көрінді.

	Торжан іштей өкінді. Жас өмірінің әрнеден үміткер шаббытты күндерін түгел арнағанда тұңғыш махаббаты не көрсетті, нендей дәм таттырды? Шүйгін өрісінде еркін шарықтатып, бақытқа қарай шақырды ма? Әлде, тояттаған қаршығадай айнып қалады, адасып кетеді деп, әдейі теткеу ұстады ма?

	Торжан күллі дүниені сүйді. Арайлы кеш, жұлдызды түн, кербез таң, сағымды түс, – соның бәрі оның қиялын әлдилеп, көңіл хошына жараса кетуші еді. Бірақ дәл қазіргі шақтарда сол сүюі оған тым азға ұқсады. Ол бар жанын, бар парасатын, бар сезімін бір адамның жолына пида қылып, бәйек болғысы келді. Сол адамның кім екенін анық білген де жоқ, бірақ арманшыл қиялы Жаннаға ұқсатқысы келе береді, сондықтан, ол жападан-жалғыз отырып: «Арманым менің, сәулем менің, жұбанышым менің... Жанна, мен сені сүйгелі қашан!» – деді.

	Дәл сол кезде арт жағынан білдірмей кеп, біреу Торжанның көзін алақанымен басып қалды.

	Шошып қалған Торжан бойын жиып, екі қолымен ойнампаз саусақтарды сипалады. Бұл өзіне жыға таныс, жайлы саусақтар еді. Шаштараз қыздың саусағы болатын. Торжан таңданып: «Жанна!» – деді.





VII


	Бүкілодақтық темір жолшылар күні станцияда Рамазановтың орынбасары мен кезекші әйел қалды да, өңгелері тегіс отделениеге кетті. Үйде жалғыз өзі іші пысып отыра алмайтын болғандықтан Торжан да барған еді. Бірақ баруын барса да, салтанатты жиналыс өтетін клубқа кіруге бата алмай тұрғанында, көрші колхоздың бір топ адамына жолығып қалды. Басында қайғы бар Торжаннан қашықтамай үйіріле кетті олар.

	– Көршілік салт бойынша, теміржолшылардың мерекесіне келіп едік, – деді Ғизаттуллин, сенімен табысқанымыз жақсы болды.

	– Бүгін де кешке қарай олармен футбол ойнаймыз. Сен бізге қосыл, – деді Петр.

	Торжан ойланып қалды.

	– Жанналар да келген. Клуб жақта шығар. Ойыннан кейін би болады, – деп сөзге Бурносов килікті. Иығында үйреншікті гармоны асулы. Басында жиегі сетіней бастаған ши қалпақ. Көк жібек теннискасына қоңыр сәтен шаровары ерсі көрінбейді.

	Торжан шырамыта танитын басқа да бірнеше жігіттер жылы шырай берісті.

	Солар түгел қаумалап ішке тартып тұрғанда, клуб жақтан Матвей шал келіп:

	– Сәлем, қадірлі қонақтар! – деп жұрттың бәрімен қолдасып амандасты. Петрге келгенде сілкілесіп, аз кідірді. Торжанды кенже інісіндей арқадан қақты.

	– Келгеніңе риза болдым ғой!

	Украинша ақ косовородка көйлек киіп, белін жібектен өрген сары белбеумен қынап тастапты. Белбеудің күлте шашағы сол жамбасына төгіле түсіп, «мені көр!» деп тұр.

	Ол аздан кейін Торжанды қақпалап шығарып әкетті.

	– Сен қыңқылды қойып, өз командаңда ойна! – деді ол. Торжан сырын айтты.

	Керек десе, салтанатты жиын өткелі жатқан жерге бас сұғудан қорғалап тұрғанында, оның ойын не теңі. Жұртта қалған күшіктей мең-зең болып қаңғып келгені болмаса, Торжанда теміржолшылықтан не қалды? Тек, бауырмал ортасын, тұздас-дәмдес адамдарын қимай тағдыры шешілгенше айналшықтай береді-дағы!

	Торжан кеңескен кісісіне ылғи тура қарап сөйлейтін еді. Бұл жолы байырғы әдетін тосырқап, көзімен жер шұқи сөйледі. Осынысы есіне артынан барып түскен ол басын шұғыл көтеріп алып, Матвей қарттың дидарына қарағанда, оның да көңілі босап тұрғанын таныды.

	Торжан аяп кетті. Апыл-құпыл сөйлеп, қарттың көңілін ашпақ болды.





VIII


	Торжан жиналысқа кірген жоқ. Клубтың қарсы алдында «Локомотив» стадионы бар еді. Сонда барып, доп қуып жүрген балаларды қызықтады.

	Клубтың іші қапырықтау болғандықтан, ебі барлар есік пен терезені сығалады. Соның бірі Ақан еді. Ол айқара ашып тасталған терезенің алдынан орын алып, терлеген қолтығын әнтек көтеріп, есінеді.

	Бірақ жиналыс үстінде оны ұзақ ауыр ойлар мазалады. Ол терезеден балалардың ішінде жүрген Торжанды көрді. Торжан көңілінен шықпайтын бір қамды қайта оятты.

	Ол Торжанмен бірге оқыды. Талай тамаша жылдарды басынан бірге кешірді. Татулықтың тәтті дәмін татысты. Стипендиядан тиетін азғана ақшаны көбінесе бөле-жара көрді. Жатақханада бір бөлмеде тұратын екеуі Ақанның қала шетіндегі үйіне жексенбі сайын бірге барысты. Оның шешесі Торжанды туған баласындай жақсы көрді. Сол жолдасын жаманшылыққа ұстап бергенде не береке таппақ? Қыздың қызғанышымен жүріп, Торжанның сөзін, оған берген жазықсыз уәдесін ұмытып кеткен, журналға жазбаған, служба бөліміне хабарламаған өзі емес пе еді? Ендеше, Торжанның жазығы не?

	Рас, Жанна тұсында килікпес жерде килігіп, қашанғы татулыққа қаяу салған өзі болды. Шырын сезімнің шырқын бұзды. Жастық намысына тиді. Бірақ ол да өзіндей жігіт емес пе? Оның да сүюге, ынтығуына ықтияры бар емес пе? Екеуінің тіптен ой ұқсастығы болмаушы ма еді? Олай болса, Ақанның өз басын бірдей ортақ қауіптен қашқаны бойына еп пе?

	Егіздей қатар өскен Ақан мен Торжан осы күнге шейін жалғыз аяқ жолмен қол ұстаса бірге жүріп келгендей еді. Енді сол жол екі айырылатын боп тұр. Біреуі күнделікті тіршіліктің талабына бастаса, екіншісі – қауіп-қатері көп қараңғыға алып барады. Жолдасын жауға қиып кеткен қорқақтай Ақан осындай сын сағатында жамандықты ауыз жаласқан досына аударып отыр. Жол айрығында жасқаншақтық жасап, алдына жазықсыз жанды салғысы кеп отыр.

	Ақан өз кінәсін шексіз мойындады. Қатты дағдарды. Сол кезде оның құлағына және бір беймаза сөздер шалынды.

	Баяндама жасап тұрған отделение начальнигі сөзінің орта шенінде жұмыста әскери саралық, әскери тәртіп, әскери қатаңдық керек екенін, саламаттығы күшті адам тәнінен титтей қан шықса шошына сақтана, сырқат сауға жұққыш келетінін айтып, баяғғы аварияны бүкіл дистанцияның бетіне салық қылды, әсірес, Тағаевтың құлағын шуылдатты. Содан кейін ол бір орайда: «Жұмыста үлгілі етуде», – деп Ақан Рамазановты мадақтап қойды.

	«Бүйтіп үлгілі істегені құрысын!» – деді Ақан ішінен. Залдағы қалың күбір-дүбірден:

	– Ыждағатты ширақ жігіт!

	– Өсетін жігіт! – деген сияқты сөздердің емісі естілді. Соларды құлағы шалған Жанна аз лоблығандай болды.

	«Осы, мен, Ақанды жетік түсінбей, кем бағалап жүрмін-ау», – деді ол ішінен.

	Бірақ Ақан сергімеді. Қайта, өзіне өзі риза болмай, жасырын налыды. Қиянаттың уын ішкендей өзегі өртенді. Сөйтіп отырғанда, далаға бір шығып, бір кіріп жүрген Жаннаның стадионға қарай кетіп бара жатқанын көрді. Көрді де Торжанға кіжінді. Талай жылдар бойына ырқынан шықпай, базыналығын, ерке-тәйтіктігін қың деместен көтеріп келген момақан жолдасы қыз мәселесіне келгенде жат мінез шығарып, тіресе кеткеніне жыны келді. Атағы бар әкесінің арқасында шолжаң өсіп ғұмыры ешкімнен беті қайтып көрмеген Ақан Торжан тайталасады дегенге көнгісі келмейді. Институтқа жарамай қалып, лажсыздан техникумға шүкірлік қылған соң ғана кездесіп жүр ғой

	Торжанмен. Әйтпесе, маңайына жуытар ма еді оны?

	Ол Жаннаға да ыза болды. Ақан сияқты жігіт көңілін түгел аударып, ықыласын түгел құлатқанда, қалтқы сақтайтын не реті бар? Актрисалық бұл араға жарасатын ба еді? Торжанды дәмелендірмей-ақ, екі кеменің басын ұстамай-ақ қойса нетті? Әлде, ойнампаз жаны Ақаннан шын ауытқып бара ма? «Онда бикеш, жолыңды бір тосармын, тәубеге келтірермін».

	Сондай ой арпалысында отырып, ол жұрт дүркіреп шығып бара жатқанда ғана жиналыстың жабылғанын аңғарды.





ІХ


	Стадионның атағы дардай болғанымен, өзі шағын еді. Екі жақтағы қақпасын, торын алып тастаса, әншейін бір саздақ ойпаң дейсің де қоясың.

	Соған қарамастан, жиналыстан шыққан жұрттың көбісі стадионға қарай ойысты. Үлкен стадиондарда болатын жүгіріс жолдары мұнда аяқ аз тиіп, шиыр болмаған көгал еді. Жұрт соған тізіле отырысты.

	Күн батуға тақалғанда ойын басталды. Ойынға көрші құрылыстың физругі судья болды.

	Көгалды алаңның қақ ортасында, түйе аунағандай шаңдағы шығып жатқан шағын тақырдан доп ойынға түсті. Қызыл майка киген, кәдімгі футболшы формасындағы теміржолшылар әртүрлі ала-құла киінген колхозшылардың қақпасына бірден шабуылға көшті. Ойынның алғашқы он бес-жиырма минутында доп сол қақпаның маңайынан шықпай қойды. Бірақ, торға түсе алмады. Футбол ойынына жақындау теміржолшылар ауылдан келген жігіттерді менсініңкіремей кіріскен еді, сондықтан олардың ойынында өзара ұғынушылық, ықшам байланыстық болмады. Әсіресе, теміржолшылардың капитаны, шабуыл орталығы Ақан жеке ойнаумен әуреленіп қайтсе де өзі өткізуге тырысты. Оны қарсы жақтың екі қорғаушысы ұтылап бақты.

	Колхозшылардың қақпашысы Петр еді. Жасының бірталайға келіп қалғанына қарамай, спорттан қол үзбейтін-ді. Алшақ көкірегі арыстанның кеудесіндей жүн-жүн болып, доп жақындап қалғанда шиыршық ата оқталады, шамаға келсе-ақ биіктегі допқа атыла ұмтылады, жердегі допқа етпеттей құлайды. Орнынан тұрған соң, ырс-ырс етіп, көзіне құйылған жетін жеңмен сүртіп, допты қашығырақ теуіп жіберуге асығады.

	Сол Петрге жұрттың бәрінен жаны көбірек ашып отырған Жанна еді.

	Бір мезетте теміржолшылар тағы да дүрліге келіп қалды. Оң қанаттан доп алған Торжан қақпа сызығына дейін барды да, өзі қайырыла алмайтынын біліп, допты қымқа кейініректеу Ақанға ытқытып жіберді. Ақан қорғаушымен қақтығысып құлап бара жатып, оң аяғын жантайта соқты. Торжанның үмітінше «гол!» болуы керек еді. Бірақ қақпашы Петр арғы бұрышқа ырғи құлағанда, доп оның иығына тиіп, алаңға қарай қайта қақшып кетті.

	Петр шаң-шаң болып тұрып жатып:

	– Ойнайсыңдар ма, жоқ па?! – деп, өз жігіттеріне алыстан даурықты.

	Осыдан кейін ойын теңеле бастады. Теміржолшылардың шабуылшылары ыстықтан алқынып, жүрегі күйіп, кәдімгідей шаршап қалды. Матвей шал сияқты қызбалардың: «Жігіттер, бастырмалаңдар!» деп айқайлағаны дем бере алмады.

	Енді шабуылға колхозшылар көбірек шығып еді. Доп теміржолшылардың қақпасына қарай жиі-жиі ұшатын болды. Сасқалақтаған Ақан:

	– Сен кейін шегіне тұрмасаң болмас! – деді Торжанға. Бірақ Торжан да шаршап қалғандай еді. Тың шабуылшыларға төтеп бере алмады. Көп ұзамай Витя Бурносов Торжанмен арпалыста одан допты тартып алды да, шырқау шығып кетіп, алдыңғы қорғаушылар жол тосқанша болмай, жиырма бес метр жерден допты соғып жіберді. Сәл кеш ұмтылған қақпашы қолы жетер-жетпес боп қаға алмай қалды. Доп жоғарғы бұрышқа сүңгіп кетті де, ауға түскен шортандай тордан бір-ақ бұлаң етті.

	Құр қан сорпа болып, түк шығара алмаған теміржолшыларға ызаланып отырған жұрт оқыс шу ете қалды. «Сендерге сол керек, бәлем!» дегендей үстемелеп қол шапалақтап, әлдекімдер бас киімдерін лақтырысты.

	– Молодец, Витя! – деген Жаннаның дауысы Ақанның да, Торжанның да құлағына шалынды.

	Ойын ортадан басталды. Ақандар шабуылға шығуға оңтайланды. Бірақ олардың аяғына доп тұрақтамады.

	Бір мезетте қорғаушының Ақанға жіберген добын орта жолдан қағып алып, Ғизатуллин кейін қарай қиғаш жүгіріп барды да, ең ақырғы моментте допты қорғаушының үстінен асыра, қақпаға төндіре тастады. Екпінмен келіп қалған Бурносов жоғары секіріп басымен ұрғанда доп қақпаға тағы да еніп кетті.

	Жұрт тағы да шу етті.

	Үзіліс кезінде ойыншыларға отделенеиенің начальнигі келіп:

	– Бұларың жарамады жігіттер. Теміржолшылардың мерекесі күні ұтылуларың ұят емес пе? Және кімнен десеңші! – деп сөгіс пен өкпесін қосарлап, біраз қайрады.

	Матвей шал:

	– Масқара! Масқара! – дегеннен басқа сөз айта алмады.

	Тұтыға берді.

	Екінші таймда колхозшылар шабуылға үш-ақ адамын қалдырып, қорғанысты берік ұстады. Бұл, әрине, қате тактика еді. Бірақ соны теміржолшылар пайдалана алмады. Доп қақпадан не асып кетіп, не қисық кетіп жатты. Әдетте допты көп кіргізетін Ақанның соңынан арнаулы қорғаушы қалмайтын болды. Бір ретте, сол Ақан доппен қақпаның дәл мүйісіне барғанда, кейінірек бос тұрған Торжанға бермей, өзі кіргізбек болып кібіртіктеп жүріп айырылып қалды. Жұрт оған ысқырып: «Шоқ, шоқ!» дескендей болды.

	Ойын теміржолшылардың жеңілуімен аяқталды.

	Сам жамырады. Жұрт бауға қарай легліді. Ұнжырғасы түскен Ақан мен Торжан станцияға қайтып кетпек боп, отделениеге келе жатты да, су ішу үшін бұлаққа құлады. Одан Петр, Витя, Жанналар жаңа шығып келе жатыр еді. Ақанның дабырлаған даусын естіп: «Қорқытайық өздерін!» – деп балапан талдарды тасалап тұра қалысты.

	– Дегенмен, бүгінгі ұтылысқа сен кінәлісің, Бурносовты бөгей алмайсың! – деді Ақан.

	Петрлер ауыздарын қолдарымен басып күлісті.

	– Сен эгойстігіңді қашан қоясың? – деді Торжан, – абыройын жалғыз өзің алмақ болып, қақпа алдында пасовка бердің бе. Бол, енді, ие абыройға.

	Осыдан кейін екеуінің арасында даулы егес басталды. Төбелесерменге келіп, еліре түсті. Сөзден сөз шығып, мұның түп тамыры да ашылып қалды.

	– Сен маған эгоиссің дейсің. Ал, өзің су түбіне Жаннаны алып кеткің келеді, – деді Ақан қыза келе.

	Бұл сөз шымбайына батып кеткен Торжан шамданды.

	– Су түбіне итерген кім?

	Бұдан соң ол сонау бір күнгі оқиғаны Ақанның есіне салды да, даусын бұқтырып:

	– Жаннаны қызғанды демесін деп кете барған ем, әйтпесе сенің шылауыңа көнер ме едім, – деді.

	Мынадай сөздерден қысылып ыңғайсызданған Петр ойынын араластыра дыбыс беруге оқталғанда:

	– Жаннада жұмысың болмасын! – деп Ақан дөңайбат шекті.

	– Сенің онда қаншалық хақың бар! – деп Торжан да ықпады.

	– Ол менімен сөз байласқан болатын!

	Манадан бері қасындағы Витя мен Петрден ұялса да қызық көріп тұрған Жанна мына сөзге шыдай алмай кетті. Ол талдың арасынан сытыла шығып, кекілін кейін сілки, оқыс дауыстап қалды:

	– Жалған сөйлеме! Ақан селк етті.





Х


	Жанна Ақанға тым суынып қалғандай. Ол киноға шақырса тіптен сараң барады. Онымен билесе, болдырған құлындай тәлтіректеп, сүріне береді. Онымен әзілдессе, бұрынғы ыстық лебізі салқын тартып, шырайлы иба-назы шымшыған кескінге айналады. Ол шаштаразға келіп, сақалын алдырып, массаж жасатса, құтылғанша асығады. Оның селдір мұрты тағы мысықтың мұртындай сезіліп, саусағын ала қашады.

	Ақанның бұрыннан да жабырқау көңілі бұдан кейін мүлдем жүдеді. Ұяттың бұлты торлап, қабағы ашылмай қойды. Ішінде зіл жатыр. Запыран құсар адамдай өз көкірегінен өзі жиренеді. Бұл не ғазап!

	Ақан тергеу орнына барып, жауапкершілікті өз мойнына аударайын десе, Алматыдағы әке-шешесін, жасөспірім қарындасын аяйды. Өмір өрісіне емен жарқын жаңа ғана шыққанда, мол дәмені ана зарымен шайқау сұмдық трагедия болып елестейді. Және өйткен күнде, бұл тұтылып, Торжан құтылып кетсе, Жаннаның ыстық құшағына табысатын да сол болмақ. Бұған қалай шыдасын?

	Ақанның көзі қарауытып, басы айналды. Қызғаныштың мұнартқан қара дауылынан ештеңе көре алмайды. Іші күйеді. Соның емін тәттіден іздемей, ащыдан іздейді. Мас болып: «Көрсетермін сендерге!» – деп көкірегін тоқпақтайды. Ызаға булығып жылайды. Сөйтіп отырып ұйықтап кетеді. Оянған соң беймаза ойлар біртіндеп қайта орадады. Ақан қайта қиналады.

	Ол осындай күйде жүргенде, Торжанның тағдыры шешілетін күн де келіп қалып еді.

	* * *

	Теміржолдың ілуде бір ғана болмаса илікпейтін темір заңы Тағаевтың ісі қараларда мынадай бір жайды еске алған-ды.

	Тағаевтармен бірге теміржол техникумын бітіріп келген жас мамандардың ішінен қызметке жеңілтек қараған бірнеше фактілер ашылды. Оған қоғамдық шаралар да қолданылды. Сол қоғамның әр саласы өз тарапынан әртүрлі қамқорлықтар да қарастырды.

	Тағаевты соттаудың мақсаты өзге жұртты сақтандыру болмақшы еді. Сондықтан, сот ашық құрылып, қорғаушы мен айыптаушы шақырылды. Айыптаушы, оқушыға мәлім, қарт прокурор болды да, қорғаушыдан Торжанның өзі бас тартты.

	Сот отделениенің клубында құрылды. Жұрт сыймай кетті. Темржолшылардан басқа біраз колхозшылар, сауда қызметкері келген. Соның ішінде Жанна мен шешесі де бар еді.

	Осыдан бір күн бұрын Торжанды еңгезердей милиционер келіп алып кеткен болатын. Қазір ол сол милиционердің күзетуімен алдыңғы қатарда сот жаққа қарап жалаңбас тұр.

	Сот ашылғанда айтылатын дағдылы ресми сөздерден кейін айыпкер Тағаевтың жауабы тыңдалды. Торжан жауабын ұзартпады. Сол бір сәтсіз күні болған оқиғаны түгел баян қылды. Тек, рапортты буфетте оңаша беріп едім деп, қыздарды куәға тартпай кетті: өзінше бір іш есебі болды.

	– Міне, осы жағдайлардан, – деді ол, – Ақан Рамазанов танып кетті. Куә болса менде жоқ. Болған күнде де бұл мені құтқара алмайды. Ресми түрде, заңды түрде журналға жазбадым, салақтық жасадым...

	Жанна осындай бақытсыздыққа өз басының себепкер болғанын енді аңғарған еді. Торжанның «Рапортты буфетте оңаша беріп едім» деуі әнеугі бұлақ басындағы әңгімеден бері көңіліне ұялап жүрген күңгірт дүдамалдың сырын ашып отыр. Демек, Ақан журналға қасақана жазбай, Торжанның тағдырына пышақ ұрған болып шықты. Не деген сұмдық!

	Біртіндеп куәлар сұрала бастады.

	Баяғы машинист өзім тұтылып қалармын деп қорықпай, Торжанды ақтауға кірісті. Сары қалпақ «сигналдың» дұрыс қойылғанын, бірақ одан екпінмен өтіңкіреп кеткенін жасырмады.

	Бірақ жолшы жұмысшылар Торжанды ақтарлық дәлел таба алмады.

	– Дегенмен, – деді солардың ішінен Матвей қарт, – станцияның начальнигіне ауызекі де болса ескертпей, мастердің жол ремонтына кірісуі ақылға сыймайтын нәрсе. Олай болса кінәнің бір ұшы Рамазановта ма деп ойлаймын.

	– Кінәнің бір ұшы, мүмкін өзіңде шығар? – деп дауыстады залдан біреу. – Жолшылар, пәлеқорлықты қашан қоясыңдар?

	– Қозғалыс қызметкерінің де сырын білеміз...

	Судья қоңырау шылдырлатып, залдағы айтысты әрең тыйды.

	Әншейінде дикциясы жақсы Ақан міңгірлеп, сөзінің аяғын жұта берді.

	Ол алдын ала жүргізілген тергеуде берген жауабына қосары да, кемітері де жоқ екенін мәлімдеді. «Мұндай жауапты жұмысқа» «дұғай сәлем» жүрмейтінін Тағаевтың өзі де мойындап отыр» деп те қойды.

	– Сіз неге күмілжисіз? – деп қарт прокурор шүйіле қарады.

	– Шамалы сырқатпын.

	Ол орнына барып отырды.

	Жанна не ғыларын білмей дағдарып отырғанда куәлардың кезегі өтіп кеткен еді.

	Торжан ақырғы сөзінде де кінәсін толық мойындады. Тағдырын судьялардың әділ үкіміне тапсыратынын білдірді. Көзінің жасы көмейіне құйылғандай, даусы булыға шықты. Тәжірибесіз жас екенін, бақытсыз бұл оқиғадан үлкен сабақ алатынын ескертіп, кешірім сұрағандай болды. Шын ықыласпен сөйлеп, жанарында терең, сырлы толқын ойнады. Бостандық қызығын көргісі келетін, мейірімсіздікке ұшырап кетсе, артында таусылмас арман-өкініші қалатынын мұңая айтқанда, залдағы жұрт кәдімгідей қобалжыды. Әлдекімдердің көңілі босады. Жанна жұрттан ұялып, көзінің жасын әрең ірікті. Бір-екі әйел солқылдап жылады. Соның бірі – Жаннаның шешесі еді.

	Ақан да ішінен толқып отырған. Жаннаның шешесінің мейірімді жасын көргенде мүлдем еріді. Оның да осындай мосқал шешесі бар емес пе? Соны біреу жылатып жатса бұл қайтер еді?

	Ақан қыза лоблыды. Ауық-ауық салқын парасатқа да түседі. Торжан құрдымға кеткенмен қасіреті қалайын деп отырған жоқ па? Оңай қасірет болмас емес! Мынау Жанна мен оның анасының ажары да осыған куә.

	Торжан ыстық ботқадай жабыса берсе дақ түсірмей кететіні де анық еді. Оған бармай не көрсе де өзі көрмек боп ерлікке бекініп тұр. Оны қалай құрбан етерсің? Сәті келмеген қымбат махаббатын осындай жігітке қимағанда кімге қиюға лайық?

	Ақанның көз алдына жіңішке өмір жолының екі айрығы елестеді. Біреуі қатерлі, екіншісі қатерсіз. Қатерсізіне түссе, Торжанның алдында айыпты. Қатерлісіне тәуекел етсе, қайтып оралар-оралмасы мәлімсіз.

	Осындай олқылы-толқылы ойда Ақан басын жоғары көтеріп еді, оған судья қадала қарап отыр екен. Жүрегі дір етіп, тұла бойы шымырлап кетті. «Ой, құрысын пәлесі», – деді де бұға қалды.

	Сол кезде оның қасына Жанна келіп отырды. Ол Ақанға шаншыла қарады. Жайшылықтағы мөлдіреген көгілдір көзі әдемі жана түсіп, ішкі айбарын танытты. Балғын беті солыңқы тартып, бозғылдана сұрланды. Оның тұншыға шыққан қадау-қадау сөздерін қарт прокурордың қоңыр үні бөлді.

	Қарт прокурор: «Судья жолдастар! Айыпкердің бүкіл өмірі қылмыстың шиыр қалған ізімен келе жатқанын көріп отырмыз», деп басталатын шиыр сөздерге жоламады. Омбылап, тың тұстан тартты. Жай әңгімелесіп отырған адамдай боп, соғыс кезіндегі бір оқиғаны есіне алды. Бір кісінің салғыртығы неге әкеліп соққанын баян еттті. Содан ол қоғамдық борышқа кімің, қалай қарайтынын сөз қыла келіп, Тағаевқа тоқталды. Состав аман қалғанның өзінде уақыт шығын, қаржыға шаққанда қаншалық болатынын атады. «Менің орнымда өзің болсаң қайтер едің?» – дегендей, сұрақ үстіне сұрақ қоя сөйлеп, жауабын ешкімнен тоспады.

	Ол, әкенің баланы жазғыратынындай, жас Тағаевтың ойда жоқ жерде опық жегеніне жаны ашып тұрғанын да жасырмады. Сондай бір мархаббаты мақаммен, дірілмен айтты.

	Қарт прокурордың реңінен терең аяныш көріп, үнінен қатты қиналыс сезген жұртқа тағы да қобалжу кірді. Әсіресе, әйелдер жағы шыдамай: «Байғұс, жалғыз басты бала екен!» деп әрқайсысы өткендегі бір мұңы еске түсіріп, қамықты.

	Осының бәрін бағып тұрған сыршыл прокурордың қоңыр даусы бірде көтеріліп, бірде бәсеңдеп, өз ойымен, өз санасымен, өз жанымен ырғасқандай алуан түрде толқыды. Содан ол ақыры қатал бір ұйғарымға бекінген қалып көрсетті.

	– Мұның бәрі бір сәрі болар еді, – деді ол, – бірақ Тағаевтың кешірім көтермейтін бір күнәсі және бар.

	Қарт прокурор дүниеде ең жаман нәрсе жалған айту екенін, шындықтан таю қорқақтықтың сұмпайы екенін бейнедеді. Тағаевтың: «Бұлай боларын қайдан білейін, станцияның начальнигіне сеніп едім», – деген сөзіне әртүрлі екпін беріп, ырғап тұрып лады.

	Сол кезде прокурордың назары залдағы көпшіліктің ішінен Рамазановқа түсіп кетіп еді, ол көзімен жер шұқып отыр екен. Түсі сұп-сұр.

	– Тағаев азамат, – деді прокурор сөзіне қорыта келіп, – жаны қысылған жерде өзінің бір кездегі жан аянбас жолдасын ала кеткісі келді, жала жабудан шімірікпеді. Егер, сіздің буфетте тұрып рапорт тапсырғаныңыз рас болса, – деді ол Торжанға сұстана қарап, - нағыз қоянжүрек қорқақтың өзі болмаса Рамазанов танбаса керек еді. Ал, ол танып отыр.

	Прокурордың қырағы көзі тағы да Рамазановқа түсті.

	Дәл осы мезетте Рамазановтың қасындағы қыз орнынан атып тұра келіп, оқыс үн қатты.

	– Жоқ, ол танып кете алмайды! Жұрт жапырыла Жаннаға қарады.

	Жаннаның жүзі жанып бара жатыр еді.

	– Мәселенің сырына қанған соң, үндемей қалмауға болатын емес, – деді ол прокурорға қарап. – Сөзіңізді бөлгеніме кешірерсіз.

	–Уақасы жоқ.

	Жанна қазір ғана: «Куәлікке жүре көрме! деп Ақан Рамзановтың сыбырлап жалынғанын, көйлектік панбархыт алып қойдым» – деп пара ұсынғанын хабарлады. Содан кейін ол авария болатын күнгі оқиғаны есіне түсіріп, бұлжытпай баяндады. Даусы дірілдеңкіреп, күрмеліңкіреп шықса да, хақ сөйлеп тұрғаны шүбәсіз сияқты. Балауса жүзінен шындықтың шырайы сезіліп, күмәнсіз үнінен шындықтың таза лебі ескендей еді.

	– Осы күнге дейін неге айтпай келдіңіз мұны? – деп сұрады прокурор.

	– Бұның ұзақ шырғалаңы бар.

	Прокурор судьяларға қарап болмашы жымиды. Судья:

	– Онда бертінірек келіп сөйлеуіңізді сұраймын, – деді. Жанна ілгері басып, Торжанның деңгейіне келгенде, судьяның саңқ еткен даусы шықты.

	– Сіз кетпей тұра тұрыңыз!

	Жанна артына бұрылып қараған жоқ. Бірақ бұл сөздердің кімге айтылғанын анық білді.

	Ақан сүйкімсіз күлімсіреп, қайта оралды. Суылдаған жүрегі орнына түскенде өзінен өзі ұялды. Жол айрығында қаша жөнелген қалбыржүректей сезінген еді.





КӨКПАР


	Очерк



	Алыстан аңсап келе жатқан қойшының ауылы ит арқасы қиянда еді. Совхоз орталығынан кіші сәскеде шыққан біз Таскөмір сайдың кең сазының шетіне намаздыгерде зорға іліндік. Құбыладағы қою қара бұлт батар күнге жол бергендей ыдырап, іркіс-тартыс тартып, қызыл-күреңдене бастады. Сүмбіленің орта-шарқы сары күні кішірейіп, қызарып батып бара жатты.

	Осы мезгілде изенді асудың арғы жағынан шапқан аттылардың тасыр-тұсыры, «а, а!» дескен қызба дауыстар естілді.

	– Ойбай, көкпар! – деді менің серігім шомбал Ыбырай, жатаған қаракер атын тепсініп.

	Кешкі ауылдың өлеурей бастаған кезі еді. Аттың тасыры мен адамның дауысы барған сайын жақындай берді. Көп ұзамай асудан үйдек-түйдек құлаған аттылар көрінді. Қақпан бел қара атты біреу қымқа алда келеді. Тақымында көкпар.

	Біз алдын кесе шаптық. Бөгдеден бұлтартқан қара атты қиғаштай бергенде, қуғыншылардың сапқанның тасындай сарт ете қалды. Қара ат ұшып кете жаздады. Көкпар жерге түсіп қалды.

	Атышулы дода басталды. Боз қаудандағы көк серкеге үймелеген шабандоздар аттарын сауырлап, итіне түсіп, шоғырласты. Созылған көкпарды ат тұяғы басқандықтан, жерден көтеріп алу қиынға соқты.

	– Кіріссеңізші, Ыбеке! – дедім мен.

	– Шалдар жол берер ме!

	Ыбекеңнің өзі де шал. Совхозда отыз жыл қой бағып, пенсияға шыққан кісі. Сөйте тұра, шабандоз шалдардан қаймығады. Сүмбіледе тері шалбар киген жарғақ шалдар жігітше қырқысып, долылана додаласып жатыр. Бүйірі шыққан аттары ылажсыз ыңқылдасады.

	Осылардың ішіндегі жассымағы бағанағы қақпан бел қара атты кісі еді. Оның өзі де қауға сақал кәрі. Бірақ бойы тарамыс та, денесі шымыр. Сол кісі бір уақытта сол қолымен аттың жалынан ұстап, өзін-өзі жерге тастап жіберді. Қара шал сағыздай созылып, жыландай иіріліп, көкпарды көтеріп алды. Көтеріп алған күйінде ұмар-жұмарлай тақымына мықтап басты. Енді асып-сасатын түрі жоқ, шүпірлеген жұртқа қыр көрсетіп, насыбай атып:

	«қане, дәмелілерің қапы қалма!» деп шіреніп тұр.

	Шыны керек қой, бұндай көріністі көзбен көруім осы еді. Сүйсініп тұрғанда, шал: «Ау, жаным!» деп қалды.

	Сол сол-ақ екен, қара ат доданы бұзып, атыла шықты.

	– Ойбай, кетті, кетті! – десіп шуласты жұрт. Бытырлата қуысты. Алдынан әлдеқайдан душар болып,

	үш адам андағайлана бөгесті. Шал енді қашырта шапты. Жарау қара ат іскер жануар екен, кілт бұрылып, жалт-жұлт етіп, қуғыншыларды оқыс арындатып, сытылып шыға берді. Алдын тың көліктер тосқауылдағанда, құж-құж көпшіліктің андыздаған арасынан саңылау тауып, қайта шапты. Бұл жақ еңіс еді. Мақпалдай қара ат ылди төмен жұлдыздай ақты. Қара шал бәйгеге шапқан баладай қара аттың құлағында ойнап бара жатты.

	Осы күйде ол қымқа-қиғаш бұрылып, ауылына қарай үйірлей ызғытты. Өкпе тұстан қуып жеткен бір-екі жігітке ырық бермей, көкпарды ағаш есігі айқара ашық тұрған киіз үйдің ішіне допша лақтырды.

	Қуығыншылар сыртта ошарылды. Біз Ыбекең екеуіміз ішке енгенде, шал масаттанып:

	– Желі шыққан серкені етін жейсіңдер! – деді.

	Бірақ қуғыншылар көнбеді, даурығысып, елірісіп, ошаралып тұрып алды.

	– Шығар көкпарды!

	– Қырқысамыз әлі де!

	– Үйіңнен адаспайды екенсің, ә!? Көкпар әкелуші желеу айтты.

	– Ау, күн батты ғой. Ат пен адам майып болады. Ертең келіңдер, көк серкеге бергісіз қара лағымды бауыздап, көздің суына салып қояйын. Осы сөз қамшы болды ма, қайдам, үйдегі әйел сырттағыларға құқай көрсетіп, көкпарды пышақпен жарып тастады.

	Бірақ бұған жұрт жасымады.

	– Жыны шыққаны жақсы болды, қайта! –десіп даурығысты.

	Даурығыс асқынды. Үй иесі ықпаған соң сағы сынған шабандоздар жаныла бастады.

	– Іңке, тақымымыздың қышуы қанбай қалды.

	– Аттың тері шықсын да!

	– Бір-ақ мәрте шығарыңызшы. Қайта салсаңыз, өкпе жоқ, – десіп қиылып тұрып алды.

	Іңірбай Қауынбаев – осы «Жартытөбе» совхозының озық шопаны. Жұрт оны Іңке деп атасады. Қиылып тұрғандар көрші «Құмкент» совхозының, сонау Сарысу ауданының жайлаудағы қойшылары мен жылқышылары. Былайша айтқанда, төскейде мал, төрде бас қосылатын игі жақсылары. Іңкең шыдамады. Үрей мен өкінішін ішке бүккен ол:

	– Мінеки, көкпарларыңыз! – деп іші жарылып қалған көк серкені тысқа алып шықты.

	Тағы да дода басталды. Ымырт үйіріліп, көз байлана бастаған шақ еді. Біеруді біреу білер емес. Сарт-сұрт, сатыр-күтір дыбыстар, құтырынған дауыстар, үйме-жүйме шоғыр...

	Реніш пен қызығыс сезімі баураған мен үйге сүйсіне қарап тұрдым.

	Қараңғының аты қараңғы. Көп ұзамай көкпарды біреу алып қашып кетті. Біреулер сатырлата қуып бара жатты. Елірмелі кешкі ауада сол сатыр көпке дейін құлаққа шалып тұрды.

	Қараңғыда қанша жер қуғаны мәлім емес, бір уақытта Іңірбай құр қол қайтып оралды

	– Қара аттың терін үктіріп алғанда құтқармайтын дедім. Қап, әттеген-ай! – деп өкінді.

	Сәлден кейін:

	– Сендердің де ауыздарыңның салымы жоқ екен, – деп бізді табалап өтті.

	Іңкеңнің зайыбы:

	– Қойшы, қай-қайдағыны айтпай! Қара қозы маңырап тұр ғой, – деп жұбатты.

	– Бір ішек боп қалған қалалыққа қалақ-атаның қалжасы сауап еді. Көк ет кекірік аздырмайды ғой, – деп Іңкең өкініштің төркінін танытты.

	Ас піскенше мүлги бастаған бізге ол:

	– Торқалы тойын ыдыратып, Сарысудың көкпарын алып қашып келген шал манаурамайды, таспих аударғандай неге мүлгисіңдер?! – деп шымшытып өтті.

	Шымбайға батқан шымшыма шамалы ширатты.

	Малдас құруға тура келді.

	Шырағданның жарығында әңгіме басталды. Азаматтың амандығы, шаруаның күйі, әртүрлі өткен-кеткенге араласып, әртүрлі кеңес шертілді.

	Іңкең – көшпелі ауылды колхоздастыру жылдарында таққа мінген білікті адам. Ұлы Отан соғысын бастан кешірген тарлан. Бұл күнде, бұл күнде емес-ау, көп жылдан бері қой бағады. Мал бағудың әдісін одан жақсы білетін бұл өңірде жан жоқ деседі. Әрбір жүз саулықтан 160 қозы өсірген сабазың осы. Біз іс-тәжірибесін сұрай бастағанда, ол кіржің етіп, ұнатпай қалды.

	– Бастан кешірмей, шопандықтың ыстық-суығына көнбей, сұрап білген білім – білім болмайды, шырақ! – бір қағытып өтті.

	Біз томсарыла бастағанда ол:

	–Менің әкем қауын піскенде туғасын Қауынбай атанған. Өзім іңірде туғасын Іңірбай атандым. Мына балам жаңбырда туғасын Жаңбырбай боп жүр. Бір ағайынымыздың баласы МТС-та туғасын Мітісбек боп кетті. Колхозбек, Фермабек, Бидайбек, Асқабақбек дегендеріміз және бар, – деп әзілмен уанта бастады.

	Осыдан кейін есімдер әңгімеленіп кетті. Мен уысиқы есімнің ұнамсыз екенін айтқанда, Іңкең:

	– Қаланың адамы қалыс қала береді екен. Түзде туған орыстар да атты осылайша қоя салады ғой. Ұстадан туғандар – Плотниковтер, терішіден туғандар

	– Кожевниковтер, етікшіден туғандар – Сапожниковтер. Осы есімдерден Қауынбай, Іңірбай, Жаңбырбайлар кем боп па?! – деп өзінің әр нәрседен хабары барын танытып өтті.

	Расы керек, осынау Іңірбай Қауынбаев туралы жағымды сөзден гөрі жағымсыз сөз құлаққа көбірек шалынған еді, «Бастықтарына тіл тигізеді, ішкілік ішеді» десуші еді. Баласы Жаңбырбайдың сотталып қайтқанын тілге тиек етісуші еді. Енді міне сол қаңқуларға күмандана бастағандаймын.

	Осыны сезгендей Іңкең бір уақытта шешіле сөйлеп кетті.

	– Сендер ғой, бізден байлық іздеп келдіңдер. Байлық баршылық. Бірақ, ол шіркін кімге дәрі? Біз, малшылар қысы-жазы оңаша жүреміз. Артистерің, киноларың ілуде бір ғана бой көрсетеді. Оңашалық іс пыстырады. Сосын оқта-текте ішіп қоятынымыз да рас. Бастықтар келгенде сұрайтыны – цифр. Ау, цифрдың аяғы аспаннан салбырап түспейді ғой. Оны қоздатып жатқан мына біздер, Қауынбаевтар!

	– Өз үйіңізде саусақ шошайтып сөз сұрайды деген рас па?

	– Ділмәрлар нәубет бермесе қол көтермеске не шара?! Мен еріксіз күлдім.

	Іңкең түсінді.

	– Бағы жанса көкең депутат боп кететін-ақ шопан. Тек, мінезімнен тауып жүрмін.

	–Нендей мінез?

	«Тура сөйлеген туысқаннан ажырасады» деген мақал бар қазақта. Мен турасын айтамын да, кейбіреулерге жақпай қаламын.

	Астан кейін Іңкең әңгімесінің ақырамашын күтпеген жерге соқтырды.

	– Сахарада баянды шаруашылық құру үшін малшылардың өз қауымы болуға керек. Еңбектің өз қызықтары бой көрсетуге керек. Бағанағы көкпар соның бір түрі ғана. Көкпар боларын білсе осынау рудниктегі орыстар келеді. Біз жасырып шабамыз. Басшыларымыз намаз оқып, ораза тұтып, малдан көз жазып қалатын діндарларға ләм-мим демейді, ал, атқа шауып шынығатын сабаздарға тыйым салады. Осы да ғадалет пе, қарағым-ау?!

	–Ат пен адам майып болады дейді дағы.

	– Сөз емес! – деп өршеленді Іңкең. – Дүниеде іш пысқандық жаман. Ішқұсталықтан боза ішіп өлген боздақтарды да көріп жүрміз. Айтушылар қазақтың артистері Америкада ағаш атпен көкпар шапқанда, көрушілер қырылып қалды деседі. Мәскеудің ипподромында үлкен мейрамдарда көкпар болады деседі. Бізге неге тыйым салынады?

	Қойшыдан жеңіліс тапқан мен қалың ойда отырғанда серігім, Ыбырай:

	– Насыбай атып тұрғанда тақымындағы серкеден қалайша айырылып қалмадың ей?! – деп сұрады. Іңірбай жымиып:

	–Таралғыдан өткізіп жібердім ғой. Бұрынғының шабандоздары болса қамшымен тартып жіберер еді. Бұл күнгінің ноқайлары не сезеді?! – деп ағынан жарылды.

	Алагеуімде тысқа шыққан мен аттарды отқа қойып жатқан Іңірбайды көрдім.

	– Әрірек неге ұзатпадыңыз?

	– Үйдің іргесінің өзі от. Ірге тозса, қоныс аудара саламыз. Малдың өзі жайылады. Нағыз рахатизм! Тек, іш пысады! – дейді Іңірабй.

	Менің есіме кешегі оқиға түседі. Құйындай ұйтқыған аттылар. Салақтаған көк серке. Бұйырмаған несібе.

	Мен есінеп, ауыз жапсам, Іңкең:

	– Ауызыңның салымы жоқ екен, көкпардың етінен кекірігің азбайтын еді, – деп мырс-мырс күледі.

	Қойшы жеңіп кеткен сияқты...





САРҒАЙҒАН САРЫН




	ҚАРАШОҚЫ – Қасабаға қарай жаяу аяңдаған Тәттімбет үш-төрт жерде кідірістеп, ентіге тыныс алды. Деміккен көкіректің дімкәстігі көңіліне салған жабығыңқы үрей биік шоқының басына шыққанда асқына бастады. Бейне құрғақ шаң жұтқандай көкірегі ашып барады. Беймаза, шәркез сезім баураған Тәттімбет көпке дейін алқынып тұрды. Қарашада ілуде бір кездесетін жайма-шуақ күннің шұғылалы сәулесі шүйгіні сиреп қалған бөктерге болмашы сағым ойнатты. Бұның ең соңғы алдамшы сағым екенін, ертең осы шуақтың нілдей бұзылып, жауын-шашынға айналғанын сыралғы сахаралық біліп тұрды.

	Шалқыған сәуле бірте-бірте салқындап бара жатты. Күні бойы Тәттімбеттің көңілін билеген тәтті ой салқын тартып, сұсты қиялға айналды. Осы сәтте өзінің көлеңкесіне көзі түсті. Айқын көлеңке бейнелі, қонымды емес, миқы-сиқы боп ұзарып кетіпті. Құбыладағы қаз бауыр қоңыр бұлттар қоюланып, біріне-бірі мінгесіп, түсін суыта бастапты.

	Тәттімбет оқыс шошынды. Мынау көлеңке мен сонау сұр бұлт шырайлы өмірдің өтіп кеткенін еске салды. Енді қараса, бүгінгі шұғыла тәңірдің шұғылдан тартқан сыйы сияқты. Осы сый дөңгеленген дүниенің ең шынайы шырайын, ең асыл сырын сары ірең бейнесінде елестетті. Осы мезетте бұл – сарғайған шақ, сары ауру, сағымдай сағыныш. Осының үшеуі де бірауық сары жұртқа ұқсап кетеді. Күні кеше қырық құлпырған, мың думанданған сары жайлауды құлазып қалған жұрты да осы. «Япыр-ау, қазақтың жәннаты жайлау екен ғой! Бұрын неғып байқамағам?!» деп таңырқады.

	Таңырқаудың арты өкінішке айналды. Баяғыдан бері шығарған күйлерінің бәрі баянсыз сияқты. Тотайға арнау, төреге арнау, жорғаға арнау боп кете берген бе, қалай?! «Қой, дүниеден көшпей тұрғанда Сары жайлау туралы күй шығарайын. Қазақтың ертегі-аңызын әуенге қосқанша, өз басымның кешкенін сыр ғып шертейін» деп бір қойды.

	Үйіне қайтты. Жүрісі ширақ. Көкірегі күмбірлеп, күйге толып бара жатқандай...

	Сол күні кешке ол өзінің от басы, ошақ қасында, аспалы шамның жарығында домбыра шертіп отырды.

	Әуелі тоғыз тарау «Қосбасардың» екі-үш тарауын шертіп шықты. Жанын жалықтырмайтын саз – осы «Қосбасардың» төртінші тарауы еді. Соны тартқанда саусақтары жүрмей, жолдан жырыла қашатын асаудай, басқа дыбыстарға қарай бұрып әкете берді. Бұның себебін күйші көптен кейін байыптады. Тыңнан туашақ

	«Сары жайлау» төркіні тым әрідегі «Қосбасарға» тіпті, ұқсамауы керек екен. Терісқақпай – жүйткіген дыбыс бермей, күрмелген керенау ырғақтарға бастайды. Күйшінің жүрдек қолының жүрмеуі сондықтан екен. Ол «Жаңа күйім бір ұқсаса «Көкейтестілерге» ұқсар. Бірақ бұнда өкініштен гөрі сағыныштың ләззаты басым болуға тиіс» деп бір қойды.

	Бейнелі қиялда жіңішке мойын, қызыл-күрең домбыраның сезімтал қалағын сыртылдатып, ұзақ шертті. Тәттімбеттің көз алдына, неге екені белгісіз, Сары жайлау елестеді. Қанша жұтсаң да тойғызбайтын қоңыр самал, жеткізбейтін желең сағым, сылқылдаған бұлақ, тәжікелескен жігіт-желең мен қыз–келіншек жүйрік көңілде сиқырлы суреттер туғызды. Тәттімбет «дариға-ай, өмір деген осы екен ғой!» деп күрсінді.

	Аспалы шамның сәулесі тағы да Сары жайлауды елестетті. Жаңа шыққан күндей дөңгеленген сары сәуле сағынышты сезімге бастады. Неде болса, дүниенің қызығы мен қызғанышы Сары жайлауда жатыр.

	Енді ойласа, Сары жайлаудың өзі өзгеріп тұрады екен. Тәттімбет ертең атқа мініп, ара қонып барса, кешегі жәннат бүгін дозақтай қарсы алмақ. Тері сүйреткендей сұрықсыз түзде үйректер орнына қарғалар қарқылдамақ. Қошақандар орнына борсықтар домаланбақ. Жаныңды желпитін ақжелең желдің орнына қара жел қаңбақ қумақ. Бүгін сиқыр сағымымен алданған қарашаның ызғары бір қырқаның астында. Одан әрі – желтоқсан. Одан әрі – қақаған қаңтар – ақпан. Одан әрі – сылбыр наурыз. Одан әрі – құбылмалы көктем. Сарғайып жатқан сары жазға шейін қанша заман! «Түу, уақыттың уанышы алыс екен ғой!».

	Тәттімбетті қызғаныш сезімі баурай бастады. Ақсұр реңі тотығып кетті. Ғаламдағы қимасын кейінгіге қиғысы келмей, «Қазақтың ұжмағы Сары жайлау – менің меншігімде қалуға тиіс!» деп өршеленді.

	Басы жұмыр пенденің өзімшілдігі асқынды. Иә, Тәттімбеттің сағынышты сапырар сарыны «Сары жайлау» атануы тиіс. Осы күнге шейінгі ащылы-тұщылы тіршіліктен алған әсері, түйсінгені, түйген түйіні «Сары жайлауға» құйылуға керек.

	Кеш бойындағы шәркез сезімдерден шаршаған күйші қымыздың қалғанын сарқа ішіп, тыңайды. Алшақ кеудесі ашылып, тынысы кеңейіп, басы жаңғырығып кетті. Асқынған сезімдер көкірекке булыққан күмбір ұялата бастады.

	СОНАУ «СЫЛҚЫЛДАҚ», «Былқылдақтардан» басталған оның күйлері біріне-бірі тетелес, тектес-ті. Ішінара бұралқылығы бар терісқақпай «Қосбасарларды» қоспағанда, көбінесе оңқай шертілетін «Көкейкестінің» тоғыз тарауы бір-біріне ұқсас-ты. Сарындас, ырғақтас, сырлас тараулардың саусақтың шертісі мен басысына қарай өзгеретінін күйшінің өзі ғана біледі. Енді соның баршасынан бөлектенетін сиқыр сарынды армандады.

	Алыс ойға шомғанда көзін жұматын дағдысы бар-ды. Бұл жолы сол дағдыға басты. Сары жайлаудың барлық сипатын қиялдан өткізді. Сылдыраған бұлақтар сыңғырлаған шолпыларды еске салды. Төрт аяғын тең баса тайпалған жорғалар, жел жетпес жүйріктер туашақ ырғақ, шалқыма сарын ретінде бой көрсетті. Жайлауда желпінген самал, ескен жел, ұйытқыған құйын сан ықылым суреттелер туғызды. Соның бәрін түйгенде, сахараның үстінен бұралаңдап қашқан жібек орамалға ұқсап тұрды. Махаббатың орамалын қуашақ күйші бап күтуге бусанды.

	Ең алдымен, Сары жайлаудың қоңыр самалын еске түсіріп, үстіңгі ішектен қоңыр үн шығарды. Содан кейін астыңғы ішекке ауысты. Бұғалықтан көп төмен түспей, екі ішекті ерсілі-қарсылы шертіп, алма-кезек іліп, дөңгеленген дыбыстарды жалықпай қайталады. Бұл «Сары жайлаудың» беташары еді. Сол беташардың белді бунағы: «Тари-тари-тарайт-тау», тари-тарайт-тау! боп, сағалыққа қарай жылжымай, діңке құрта дірілдеп тұрып алды. Осының құлақ күйінің өзі ұзын-сонар сарындарға бергісіз екенін Тәттімбет болжаған жоқ.

	Тәттімбеттің саусақтары өзімшіл көңілдің әмірін екі етпей орындады. Күйшінің ерні жыбырлап, іштегі үндер дүмпу атып жатты.

	Салалы саусақтар бұғалық толғаудан сағалыққа қарай секіріп түскенде, домбыра оқыс сыңқылдап, дәмді саз төге бастады. Құйқылжыған дыбыстар көкірек қаға шегініп, манағы құлақ күйіне ұласқанда, «Сары жайлаудың» бірінші тарауы туды.

	Екінші тарау бұдан гөрі созылымды шықты. Саялы сахараның сауығы, думаны, дүбірі қоңыр жел мен сары желдің аралас ұйтқуымен ұласып, тайталасқан ызыңдарға ерекше екпін бітірді. Ызыңдар бара-бара адамның дауысымен сөйлеуді шығарды. Қызған шанақтың ішінде жасырынып жатқан белгісіз жан өңеші қызарған жыршыдай сайрай бастады. Бұның сөзі «Көкейкестідегі» үздіксіз қайталанатын «әттең дүние-ай!» да емес, «Қоңырдағы» әсем ән де емес, «Былқылдақтағы» бұралаң би де емес, «Бестөредегі» жалғызданған жаңғырық та емес, үйіп-төгілген саналы сөз! Өмірдің барлық қызығын Сары жайлау арқылы ғана танып, сол жайлауға шексіз шаттанған, шаттық арқылы жапа шеккен, уанышы мен өкініші аралас жат лебіз! Сары жаздың, шалқыған жайлаудың дерегін жартастан сұраған ащы әуез!

	Мүкісі жоқ, ашық тілмен сайраған домбыра ашынған тарауды аяқтарда бағанағы жібек орамалды еске түсіргендей, дөңгеленген дыбыстарға ауысып, құйын жетпес жылдамдықпен «дөри-дөри-дойлап», булыға шегінді. Тал-тал тарамдалған жібектің титтей түйіні кербез домбыраның кеудесінде қалды.

	Жайшылықта әлденеше түнді ұтатын сыршыл сарын, кербез күй осылайша бір кеште бой көрсете бастады. Күні бойғы сүйініш, күйініш, үміт, наз домбыра тілінен сезімшіл шежіресіне айналды.

	Шежіре бітпей қалды. Қарашаның үзақ түнін Тәттімбет дөңбекшумен өткізді. Есіне біресе бастан кешкен тіршілігі түседі, біресе шығарған сансыз күйі түседі. Реті келгенде өлең шығаратын ақын Тәттімбет күйші Тәттімбеттің алдында бас иеді. «Қайран күйге не жетсін!». Есіне Омбы сыртында «Былқылдақ», «Сылқылдақтарды» тартқаны, ақбоз атының би билегені түседі, жандаралдың тәуелсіз жүруге құқық бергені түседі.

	ТӘТТІМБЕТ менменсіген талай домбырашының жиын-тойда сағын сындырып еді-ау! Желікшіл отауда түйсікшіл талай тотайға домбыра толғаттырып еді-ау! Найманның маңдай алды бойжеткенімен ерегіскенде, қос ішекті башпайымен шертіп еді-ау! «Уә,шіркін-ай, о дағы бір дәурен екен-ау!».

	Бейнет шеге толғанған күйші бұрынды-соңды дәл осы түндегідей дөңбекшіп көрген емес. Денесі бірде ысынып, бірде суынып, басы қаңғырып, кеудесі күмбір қағады. Ыстық құйындай ұйытқыған, сарыны қашқан түлкінің құйрығындай бұлаңдап, қармауға ілінбейді. Күйшінің миы: «Әлі де ұзарта, сиқырландыра түс» деп жыбырлайды. Екінші бір бунақтың қайырмасына келгенде, тысырлаған жаңбыр құлағына шалынғандай болады. Күйші. «Ә, енді білдім, көркемдей шалып тысырлатып жіберу керек екен» деп пайымдады.

	Таң жуықтағанда ол «Маған не көрінді? Ақырғы сарыным осы болмаса игі еді?!» деп оң жамбасына аунап түсті. Сәлден кейін «болса болсын, дәулетті де, мансапты да көрдік қой, артымда желдей шалқыған, қыздай сыңсыған «Сары жайлауым» қалсын!» деп түйді.

	Сол сол-ақ екен, «Сары жайлау» атты күйлі сарын кеудесінен қайтадан күмбірлеп шалқи бастады. Ішек шертістері мен перне басыстары көз алдына келді.

	«Беташарда шынтақты көбірек пайдалану керек екен» деп бір қойды. Артынша «ләззаты мен мұңы бірдей әсем саз осы болар білем» деп болжады.

	Ол ұлы сәскеде оянды. Іші мықшиып, көзі әңгел-шәңгел боп тұрды.

	Домбыраны қайтадан толғады. Түні бойы ойлаған өзгерістерін түгел енгізді. Дүдәмал бұралаң-бұлтарыстарды, иірімдерді, қайырымдарды пысықтай келгенде қисынды құблыстар, кербез келісімдер төгіліп кетті.

	Жайлаудың кеңдігімен, жаздың ұзақтығымен салыстырғанда күйлік сарын әлі де келте жатыр. Осыны пайымдаған Тәттімбет «негізгі тарауды қайталар алдында тыңнан қысқа бір тармақ қосу жөн екен» деген байламға келді.

	Ортаншы тармақ шаңқай түсте қосылды. Шаттық пен шердің, өкініш пен уаныштың төрешесіндей бөгде тармақ «Сары жайлауға» толық мүсін бітірді. Шәлкем-шалыс дыбыстар дөңгелене, діріл қаға екпіндеп, таңсық әуен туғызды. Ең әсерлі тұсы «тәри-тарайттай; тарайт-тай! -лап», төрт тағандап, көкірек қағып тұрып алды. Екі ішек егіз лебіз қосты. Жуан дыбыстар мен жіңішке дыбыстар жымдасып, дүрліге құлдилағанда көкей қажар кербез оралым пайда болды. Қанша тыңдасаң, құлақ құрышы қанбайтын, қанша қауышсаң мауқың басылмайтын оралым еді. Шерліге шаттық, шадыманға шер бітіретін назды да налалы тармақты пысықтағанда, күй иесі өз туындысын өзінен қызғанды. «Япыр-ау, мынау бунақ жаңа сарынның бастамасы болмасын?! Кейінгілер үдетіп, тереңдетіп әкетсе, сыбаға кімдікі?!» деп тарынды...





СЕНГІШТІК


	Новелла



	Талай күннен бері жол бастап талай совхозды аралатқан кетік шал батырдың ауылына беттегенде нілдей бұзылды.

	– Түнде баудағы жоңышқалыққа шамалы қисайып едім, жасыл уы өкпемді қауып қалыпты. Есім барда елімді табайын. Алдағы ауылдың төбесі көрінді. Енді өздерің де адаспайсыңдар.

	– Ау, батырды қалай танимыз?

	– Аузында бір тісі жоқ, маңдайында қырыс көп, жұдырықтай сары шал – бұл елде біреу-ақ.

	Жол бастаушыдан оқыс ажырасқан екі журналист салт атпен ілбіп келе жатқанда, омырауына жұлдыз таққан татыран қараға ұшырасты. Екеуі ауыл адамынша оңашаланып, таяқ сілтем жерде күңк-күңк сөйлесіп тұрды.

	– Іздеген батырмыз алдымыздан шықты ғой, – деді Көсеубай.

	– Ей, сенің көзің көз бе, жоқ әлде без бе? Татыран қара да батыр бола ма екен? Бізге шәулідей шүйілген сары шал керек, – деді Шайхы.

	Екеуі қайта келіп, сапарының бағдарын айтқанда, жұлдызды кісі кіржіңдеп, кірпікшешендей тыжырынды. Екі жолаушыны шөлмек көзімен сүзіп шығып:

	– Мен – Еңбек Ерімін. Батыр – басқа ауылда, – деп атын шаужайлады.

	Жолаушылар тағы да оңаша қалды. Үстінен қалбаңдап қарақұс ұшып өтті.

	– Осы жақта бүркіт көп, – деді Шайхы.

	– Ей, сенің көзің көз бе, жоқ әлде без бе? Бүркіт осылайша ұша ма екен?! – деді Көсеубай.

	– Один ноль в твою пользу! – деп Шайхы көктегі құстың тегін мойындады.

	Осыдан кейін екі жігіттің арасында сапардың кикілжіңі басталды. Көсеубай жаңа ғана ажырасқан еңбек ерін қуып жетейік деді. Шайхы шиқылдап ұзақ күлді. Ақырында:

	Малшының үйінен лақтың басын сықпақшысың ғой! Дәмеңнің зорын! Арық қара сақы болса өзін неге жарылқамайды? Оған мәртебе әперген қатын-баласы, – деп шалғайға сүзіле қарады. Көсеубай: «Осы шынында білгіш-ақ! Көріп тұрарсың, бұл әлі редактордың орнын тартып алады. Мен әдеби қызметкер күйімде қала беремін!» – деп бір қойды.

	Шайхы Басықараев облыстық газеттің ауылшаруашылық бөлімін басқарады. Көсеубай Іргелин мәдениет-тұрмыс бөлімінде әдеби қызметкер. Басқа бөлімге күні түсіп тұрған жоқ. Дегенмен, сатының аты – саты. Лауазымға қарай ойысу – өмір заңы. Көсеубай Шайхының ырқына көніп қалды.

	Екеуі шамалы жер жүргенде, отын шапқан әйелге жолықты.

	– Ә, сарыбатырды іздеп келе жатырсыздар ма? Бәйбішесіне арқасын тыр-тыр қасытып жатыр. Басын көтергенде аузымен орақ орады, – деді.

	Батыр – қырсық адам болып шықты. Келгендердің аты-жөнін білгенде:

	– Ә, әлгі тілші екенсіңдер ғой. Майданда мазамды алып еді. Енді фермаға келдіңдер ме? Лақ сояйын ба, қозы сояйын ба? – деп қуақыланды.

	–Асқа ырзамыз, отағасы! – деді Шайхы, актерше өсірген дудар шашын сілкіп тастап.

	Шал шамалы ойланды. Аяқ қаптың жанында керегеге ілулі тұрған өлі етке қарады. Сүрленіп, қарая бастаған еді. Шал жымиды.Артынша:

	– Шіркін-ай, жібере қояды екенмін ғой, ә?! – деп тысқа шықты.

	Өкпе-бауыр келгенде, босағадағы жабулы шелек ашылып еді. Ішінде жүзіп жүрген көк мойын екі шыныша көзге түсті.

	Үй қожасы тепшіп, жіби бастады. Батырлық турасынан шертілген кеңестің бір ығытында: – «Оқ-дәрінің иісін иіскемеген, көрмеген екенсіңдер ғой. Бұрқыраған түтіннің, жаланған оттың ішінде кім жауға бірінші болып шапса, сол батыр! Мен он жеті рет атакаға шықтым. Бес рет жараландым. Шекенің тыртығы тегін тыртық емес!» деп масанттанды.

	Екі жолаушының асығыс аттануына тура келді. Совхоз орталығынан кешке облысқа ұшатын самолетке ілінбек еді. Жолай келе жатқанда Шайхы Басықараев:

	– Малшылардың мағлұматына бір дәптер толды. Күйшілер, аңшылар, құсбегілер өз алдына. Енді осыған Отан соғысының Батыры хақында очерк қосылса, қатып кетеді. Теріскейдің тұз-дәмі аяқталады! – деп үзеңгісін шіренді.

	– Пай, пай, сенің осы шіренуіңді киноға түсірер ме еді! – деп Көсеубай жымиды.

	Шайхы шамданды.

	– Сойған түлкідей неге ыржаңдайсың!? Көсеубай:

	– Күлмегенде, жылаймыз ба? – деп құтылмақ болды.

	Шайхы онан сайын шамданды.

	* * *

	– Сені не қара басты?

	Летучкаға жиналған дүйім жұрттың көзінше Көсеубай Іргелинге дүрсе қоя берген редактор жауап тосып отырды. Көсеубайдың басына: «Әділқазы Мақұлбекович тым қазақы кісі-ау!» деген ой келді.

	Қатын қарғысқа ұқсас кейістіктің мәнісін жұрт түсінбей қалған еді. Әділқазы Мақұлбеков шомбал қара көзілдірігін киіп:

	– Бәрің кешегі мақтаған очерктің түбі шикі болып шықты. Көсеубай Іргелин жолдас батырдың орнына ысқаяқ біреуді жазып келіпті. Сейдіннің бірінші секретары обкомге телефон соғып, басшылар шала бүлініп жатыр, – деді.

	Жігіттердің қайсы бірі сұстиысып, қайсы бірі жымыңдап, үнсіз отыра берді. Әйелдер күңкіл-шүңкіл сөйлесіп, бет шымшысты.

	– Кәне, кім сөйлейді?

	...Жарыс сөз орнына күбір-сыбыр басталды. Редактор столын тықылдатып, сұрауын қайталады. Жұрт:

	«біреуді отқа итерер жайымыз жоқ» дегенді іштей танып, тымсырайысып қалды.

	– Даурық басылсын. Екі-үш күн шыдайық, – деді Ғалым Сәбденов.

	– Партия тұрмысы бөлімінің меңгерушісі тайқақтағанда, ауыл шаруашылығы шойқақтайды ғой. Ақсақтың ақырын күтеміз-дағы! – деп Шайхы Басықараев мырс-мырс күлді.

	Әділқазы Мақұлбеков екі ойлы боп отырды.

	Осы кезде телефон сылдырлады. Сәбденов өшіріп тастап еді. Қоңырау қайта өршеленді. Құлақ асуға мәжбүр болған редактор жиналыс өтіп жатқанын айтты. «Маған керегі осы!» дегендей, трубка самбырлап кетті.

	Түсі сынған редактор:

	– Шешім қабылдау керек, жолдастар! – деді. Шайхы орнынан тұрды.

	– Бас қатырып не бар? Ұлы Гете: «Қаламмен жазғанды балтамен өшіре алмайсың» деген.

	– Өзіңнің Мефистополь болғаның ғой, шамасы? – деп Көсеубай шарт ете қалды.

	Екеуінің арасында кергілес басталды.

	– Жалған очерк неге жазасың?

	– Жалған очеркті неге жуғызасың?

	– Жалған екенін мен қайдан білейін?!

	– Ей, Әділқазы Мақұлбековичтің ысқаяқ деп отырған адамын батыр деп қолпаштаған сенің өзің емес пе еді?

	– Куәң бар ма?

	Жұрт Көсеубайға жапырыла қарады. Көпшіліктің мысы басқан ол қапелімде ұтымды уәж қайтара алмай.

	– Куәм жоқ, – деп салды.

	Газеттің бетіне түскен таңбаға Көсеубай Іргелин кінәлі болып шықты.

	* * *

	Бұл болыста басқа қызметке ауысқандар, жұмыстан босатылғандар, арыз беріп кетушілерді үзеңгілес жолдастары ұзатып салады. Тұз-дәм татысқандар қиыспай қоштасады. Көзіне жас алатын солқылдақтар да табылып жатады. Сосын дәстүр Көсеубай Іргелинге бұйырмады. Бағана: «Біреуді отқа итерер жайымыз жоқ» дем тымсырайысқандар енді: «Бәлесінен алуақ» дегендей, ашық айтудан тайынбады. Салы суға кеткен Көсеубай үйіне келудің орнына паркке барып, шахмат ойнады. Күнде ұтып жүргендерден ұтылып қала берді. Басы айнала ма, бұлдырай ма, әйтеуір, жолы болмай-ақ қойды.

	Көсеубай шамданып, ызаланып шықты. Бәсекелестер ұтқанымен тұрмай, езу тартып, келеке қылды-ау! Бейне бір нақұрысқа балады-ау! Әлде Көсеубайдың орнынан алынып, ісі тергеуге берілгенін біліп үлгерді ме екен? Әй, қайдан үлгерсін! Әйтпесе, неге күліседі? «Шамасы, бұрын тізем батқан ғой. Өш алғасын қыбы қанады дағы!» деп түйді.

	Бірауық, өзінің ерегістің адамы екенін ойлап кетті. Шайхымен ерегіскенде, түні бойы ойнап, қатарынан он рет ұтанында көңілі көншімеуші еді. Сондағы ерегісі әріптесінің: «құрбандық жасап жеңілдім» деген менмендігіне тірелуші еді. Шахматшы бекерге құрбандық жасай ма екен? Тықыр таянғасын шығасыға шарасыз барады. Он ойыннан бір ұпай әпермеген құрбандық кімге дәрі?! Шайхы осы облысқа әлде қалай жолы түскен атақты гроссмейстермен, дүние жүзінің бұрынғы чемпионымен сеанста ойнағанда, қара атты құрбандыққа шалып ұтылар жерінде: «Сізге еліктеп едім. Тең ойынға көне салсаңыңызшы!...» деп қиылғанын Көсеубай біледі. Бланкаға «терезесі тең түсті» деп гроссмейстер қол қойып бергенін және жақсы біледі. Сол жылпостық есіне түскен Көсеубай: «Әлде Шайхыныкі жөн бе? Бірбеттіктен мен не пайда таптым?» деп ойлады.

	Ол парктің түкпіріне, қара көлеңке мүйіске оңашаланды. Жапырылған көгалда екі-үш шиша жатыр. Қаңсыған ыдысты көргенде: «менің түбіме осындай ыдыс жетті-ау!» деп мұңайды.

	Ол Шайхы екеуі шалғайдағы Сейдіннен қайтар күнгі оқиғаны еске алды. Жұдырықтай сары шал ішкілік үстінде шешіліп еді-ау! Ісінген денесіне қарап, асып-тасыған сөзіне Көсеубай сүттей ұйып еді-ау! Енді бақса, шишада шындық жоқ екен. Шайхының: «Батырдың саламаттығы үшін!» деп тост көтеруінде де желік жатпасын?!

	Көсеубай бір нәрседен күдіктенеді. Шайхы екеуі фермадан аттанғанда, ол сары шалмен оңаша сөйлесті. Үзеңгі жолдасынынан неге жырылады? Бұл күнде ерсі қылыққа неге барады? Осыған жолбике дүдамал қосылды. Бастапқы бәтуа бойынша екі адамның атынан жазылған очерктен соңғы сәтте Шайхы Басықараев айнып қалды. Оған екі түрлі желеу айтты. Төл газетте төс тақымдасу ұят болса, қаламдастың еңбегіне жармасу обал.

	Парктің түкпірінде қиял кешкен Көсеубайдың есіне отын шапқан қатынның «Батыр аузымен орақ орады» дегені түсті. «Қап, әттеген-ай, сандықтағы жұлдызын неге көрмедік?!» деп өкінді. Осы сәтте оның қасына Шайхы келді. Ойын-шыны аралас:

	– Өзін-өзі мерт етіп тастай ма, – деп сыртыңнан бақылап жүрмін, – деді.

	Азу тістен мезгілсіз айырылған Шайхының ұрты солыңқы. Көзінің алды да қанталап тұр. Қыртыс-тырыс шандыр кескін сүйкімсіз аяныш тудырады. Көсеубайдың көзіне ертектегі мыстанның кеңірдегі елестеді. Денесі түршікті. Ерніне ұшық шығып келе жатқандай сезінді.

	Көсеубай дүр сілкінді. Шайхы:

	– Крепись, казах. Атаманом будешь! – деп оның арқасынан қақты.

	Келесі күні Көсеубайдың пәтеріне семіз сары кісі келді. Сегіз жасар қыз бала қуыршақпен ойнап, әңкі-тәңкісін шығарып тастаған бөлменің іші бей-берекет еді. Үй иелерінің салдыр-салақтығы көрініп-ақ тұр. Кісі кіржиді. Артынша әлденеге езу тартып күлімсіреді. Ол өзінің облпрокуратурадан келгенін мәлімдеп, атышулы очерктің мән-жайын тәптіштеп сұрай бастады. Көсеубай:

	– Кеңсеңізге неге шақырмадыңыз? – деді.

	– Онда жұмысыңыз болмасын!

	Көсеубай жырақтағы Сейдін ауданында болған оқиғаны асырмай, жасырмай толық баяндап шықты.

	Әңгіме аяқталғанда сегіз жасар бала әкесінің қолынан тартты. Заң қызметкерінің көгілдір көзі тұманданды. Ол шүй желкесін қасып:

	– Сіздің батырға балаған адамыңыз соғыс кезінде пленде болған. Мәселенің насырға шабуында осындай гәп бар, – деді.

	Көсеубай шошып кетті. Жауырыны қусырылып, құты қашқан күйінде әйеліне:

	– Балаңды алдандыршы! – деп қабақ шытты. Жайшылықтағы қоңыр даусы әлсіреп, шиқылдап кетті.

	Заң қызметкері сазарып отырып-отырып:

	– Байырғы мамандығыңыз бар ма еді? – деп сұрады. Көсеубай басын шайқады. Ана кісі де басын шайқап:

	– Тұрақты кәсіпке ие болу керек. Ғұмыр шіркін құбылмалы ғой, – деп бір қойды.

	Осы кезде телефон сылдырлады. Түсі қашқан Кәмшат трубканы жат кісіге ұстата слады.

	Самбырлаған, дамбырлаған дауыс шығып жатыр.

	Кәмшат: «Ерегіс пе, қалай?!» деп ойлады.

	Кісі:

	– Бұл телефон сөзі емес! – деп трубканы ілді.

	Телефон қайта сылдырлады. Бұл жолы кісі ұзақ сөйлесті. Ақырында:

	– Ох, вы, молодежь! – деп күрсінді. Кетерінде:

	– Іс бірыңғай болғанша қолхат алуға тура келеді.

	Қаладан ұзап шықпайсыз, – деді.

	Бір жапырақ қағазға жазылған сөз – өте қысқа. Қорғасындай ауыр. Жүрек суылдататын сұмдық шарт еді. Көсеубай Іргелиннің қолы қалтырады.

	– Оқа емес, – деді семіз сары кісі сәулелі күлкімен, – кезінде Цытухин да қолхат берген.

	.. Көсеубай: «Мынау өзі әдебиетші адам ғой. Фединнің романын қайдан оқып жүр?!» деп таңырқады.

	Көсеубайдың таңдайы құрғап қалған екен. Іші өртеніп бара жатқандай. Шипалы сусын іздеп көшеге шықты. Қасқалдақтың қанындай сыра ұшпайды. Ол қаланың шетіндегі ірі заводқа тартты. Автобус ұзақ жүрді. Бір кезде осы қаладан осы заводқа қатынайтын осындай автобуста кондуктор болып істегені ойына оралды. Бұл күнде ол облыстық газеттің дүрдей қызметкері. Атағы жалпақ елге жайылды. Оның даңқын шығарған, шынтуайтқа келгенде, желсөзі де, желдірме сөзі де емес, фельетондары. Қағаз шымшыманы сүйеді. Бірін-бірі қағытпаса іші жарылады. Өзіңді орға құлатқандар «Аяғыңды аңдап баспайсың!» деп өзіңді табалайды. Көсеубай Іргелин сырт аудандағы жалған батыр туралы очерк жазбай, сықақ жазғанда, көлденең жұрттың қыбы қанатын еді. Мақтау деген не? Бір достың орнына он дұшпан арттыру деген сөз! Кім білсін, Сейдіндегі семіп қалған сары шал сондайлық алаяқ та емес шығар. Қылмысты адам фермаға меңгеруші бола қояр ма екен? Оның күнәсі, мүмкін, дәріпқұмарлығы шығар. Сайып келгенде, әркім өзін батыр санайды. «Мен қорқақпын» деген қазақты Көсеубай әлі көрген жоқ.

	«Қара қыпшақ Қобыландыға» қоян жүрек қорқақтың өзі «мені жібер жекпе-жекке!» деп қоқиланады. Хас батырлар ұрғанда жастыққа жол жоғын біліп қоқиланады. Аузымен орақ орып, көкейсіз көкірек қағатындардың санатында адам санатында жүргені Көсеубай үшін айдан-анық. Оларды дәріптеушілер де пәлеге ұрынбайды. «Сірә, менің түбіме жеткен сары шалдың мақтаншақтығы емес, шашпауын көтерушілердің жоқтығы білем?!» деп топшылайды шәркез қиял кешкен ол. «Қой, кәнігі фельетонға қайта барайын!» деп бір қойды. Бірақ сықақтың да шатағы бар ғой. Сен пәленекеңді шенесең, қулар оны түгеншекеңе аудара салады. Шағыстырудың арты сергелдеңге ұласады. Қара тілді қазақ сөзден оңай алдырмайды. Сөз білмейтіндер шындық кімнің жағында екенін оңай ажырата алмайды. Айналып келгенде, сөздің өзі сор. Қарапайым қазақ: «Үндемеген үйдей пәледен құтылады» десе, орыстың бір білгірі: «Менің жауым – менің тілім!» деген. Осы өнері түскірге Көсеубай Іргелин қайдан үйір боп жүр?! Әкесі киіз үйдің іргесінде туып Іргелі аталған. Өзі көсеудің жанында дүниеге келіп Көсеубай деген уысиқы есімге ие болды. Жазу бұның не теңі? Баяғыша кондуктор боп жүре бергенде, қаңқу жолар ма едің? Әлі көрерсің, Көсеубай сорлайды. Сондағы жазығы – сенгіштігі. Сенгіштікке сеп болған Шайхының сайқымазақтығы. Түбірлей келгенде: «Айран ішкен құтылады, шелек жалаған тұтылады» деген осы.

	Қым-қиғаш қиялдың ұшығына шыға алмаған Көсеубайдың басы дал болды. Ол өзіне өзі ашуланды.

	«Айдап салғанға көніп нем бар. Өзіме керегі осы екен?». Қалың ойға шомған Көсеубай барар жеріне келгенін байқамай қалды. Сумкасы салдыраған кондуктор әйел:

	«Азамат, ақырғы аялдама осы!» дегенде, ол автобустың ішінде жалғыз отыр еді.

	Су сағасына орналасқан сыраханаларда адам көп. Заводтың селт ететіндерінің бас қосатын жері осы. Қала маңындағы колхоз-совхоздан келгендер аттарын терекке байлап, гүжілдесіп отыр. Көсеубай. «Шіркін, заводқа не жетсін. Әлдеқайдан көлденең көк аттылардың оралуын қарашы!» деп бір қойды. Осындай баянды жерге орналаспай, сөз қуғанына өкінді.

	Көгалда ұзақ сайраңдаған ол қас қарайып, электрдің шамы жағылғанда: «Шапқанда байдың ұлы, тоқтағанда есіңе «түсер» деген осы! – деп аялдамаға беттеді...





ӘЙ, МІНЕЗІМ – АЙ!


	Сықақ әңгіме



	Баяғыда біреу: «Өтірік пен шынның арасы жарты-ақ сүйем: көз көрген рас та, құлақ естіген жалған» депті ғой. Соған қарағанда, шамасы, құлақтан көз мықты болуға керек. Бірақ «қорыққанға қос көрінеді» деген мақал көз антұрғанның да сырын ашады ғой. Ендеше, осы көзге сенеміз бе, құлаққа сенеміз бе? Көзге сенсек, қандайына сенеміз? Құлаққа илансақ, қандайына иланамыз?

	Шіркін, сыншылыққа не жетсін! Тұлғасы мен кескініне қарап, бөгде біреудің болмысын тани қояды-ау!

	Біз пақырдыкі әншейін гәп қой. Әркімнен естігенімізді малданып, көзбен көргенімізді қаз-қалпында жеткізе саламыз. Бажайлау бар да, бақайшақ шағу жоқ. Түйсіну бар да, түю жоқ. Бота тірсек, босбелбеулік барын базарлатады.

	Үлкен кісіге ілесіп жуырда шығандағы совхозға бардым. Есімі тараған озық шопанның отарының үстінен түскен арыз портфельде бар еді. Мен фельетон жазбақ едім, жолшыбай ферма меңгерушісінің үйіне бөгелуге тура келді.

	Байырғы аңшы сол үйде әңгіме шертті. Сабаздың көрмегені жоқ екен, тізбектеді-ау талай қызықты! Жолбарысты орға құлатқанын, қасқырды қақпанға түсіргенін, судан шабақ аулаған тырнаны сирағынан ұстап алғанын жыр қылды. Шәк-шүбәға саңылау қалмады. Даусы быдық аңшы бастан кешкен оқиғаларды қас құбылта бейнелеп шыққанда, аузымызды аштық та қалдық.

	– Бәрекелді! – деді совхоздың қорықшы шалы сүйсініп.

	– Бұның әммасы бастан өткен жәйттер, – деді аңшы діндар қарттың мақамына орайластырып, – ал, енді, көзбен көргендерімде шек жоқ.

	– Мәселенки? – деп сұрады қарт та етене нақышына басып.

	Аңшы кідірді.

	– Сіз де дағдарады екенсіз ғой. Шөп сындырайыншы, – деп ферма меңерушісі сусын құйып отырған келіншегіне көз қысып қойды.

	Аңшы судай тасыды. Ол ойланбастан.

	– Күні кеше Қоғалы бұлақтың басынан мың арқар көрдім, – деп салды.

	Жұрт сенер-сенбесін білмей тымсырайысты. Ферма меңгерушісі желкесін қасып:

	– Отағасы, шиырыңыз! – деді.

	Бұның өзі ішіне қорғасын құйған асыққай шымыр адам еді. Сөзі де шымыр шықты. Сом денеге, сызданған бетке аңшы шыдам бере алмады. Ол жұлып алғандай:

	– Қаншасын шиырайын? – деді.

	– Қақ жартысын шиырыңыз.

	– Обал болмай ма?

	– Сауап болады.

	Аңшы:

	– Оқыған итке дауа бар ма, жұп пен тақты ажыратты. Күпірліктің керегі не менің анық көргенім бес жүз арқар еді, – деді де, керлен кесе толған қымызды бабымен сімірді. Керлен кесе төңкерілген сайын көзімен үстінен аса қарап, шиырушыны бақылап отырды.

	Сусын қайта жағалағанда, үй иесі:

	– Ағасы, әлі де шиырыңыз! – деп шымырлана түсті. Көрмедіктің көлгірлігіне аңшы ашуланды.

	– Өзіңді жын қаққан ба? Неге шиырамын!

	– Шиырмасаңыз болмайды, ой-бай! Ауданнан келген әкімдер суайтқа айып салудан тайынбайды.

	Аңшы кәдімгідей сескеніп қалды.

	– Балапандай аузын ашып отырған үш шикі өкпем бар.

	Неге айып төлеймін мен?

	Әңгімеге сельсоветтің председателі араласты.

	– Бұл күнде жылан өлтіргендер бес сом айып төлейді. Арқар атқандарға одан көбірек салынады. Ал, алдамшыларға жолдастық сот құрылады.

	«Жолдастық сот» – аңшының зәресін ұшырды. Ол басқа төнген пәледен құтылудың айласын ойлады.

	– Сендер бес жүз арқарды көпсінесіңдер. Ал, менің нағашым бейгекүреңмен бес мың арқар қуған. Сенбесеңдер, Қарақалпақстандағы үрім-бұтағынан барып сұраңдар.

	– Жолдас, сельсовет. Маған командировка берсеңіз, анықтап келуге әзірмін! – деді ферма меңгерушісі жылан көзге жан бітіріп.

	Сельсоветтің председателі күлімдеген жылан көздің сөзін шын деп ойлады. Сондықтан ол:

	– Бұндайға ауатком рұқсат бермейді, – деп ағынан жарылды.

	– Аужер бөлімі бұл күнде жоқ, – деді ферма меңгерушісі.

	– Ал, енді ауақша бөлімі жең ұшынан жалғаспас па екен.

	– Әй, қайдам, ауақша бөлімі таныс мекеме ғой, – деп сельсоветтің председателі басын шайқады.

	«Ауақша бөлімін» өзінше түсінген аңшы айып салынған ақша жыртысқа түседі деп ойлады. Әңгіме насырға шаппай тұрғанда зытуға ыңғайланды. Үй иесі оның етегінен тартып:

	– Арқар анықталмай жібермеймін, – деді. Аңшы тізе бүкті.

	– Лебізің жаман сенің!

	– Сельсоветтің председателі:

	– Таудағы арқар мемлекеттің қоры болып табылады. Шыныңызды айтып құтылыңыз, отағасы! – деп төрелік айтты.

	– Мен бүкпентайыңды білмейтін қазақпын, бала!

	– Ендеше, қанша арқар көрдіңіз?

	– Айттым ғой – бес жүз.

	– Отағасы, шиырыңыз! – деді қымыздан қызара бөрткен ферма меңгерушісі, шиқандай сызданып.

	– Шыдағанға шығарғанның өзі екенсің. Кенедей жабысып болмадың ғой. Онын шиырайын, – деді аңшы көз ұшынан қиыла қарап.

	Жұрт бір-біріне қарасты.

	– Ағасы, тоғыз құмалақтан тұздық ұра бастадыңыз. Әлі де шиырыңыз! – деп ферма меңгерушісі мырс-мырс күлді.

	Мырс-мырс күлкі аңшының шымбайына батып кетті.

	– Шамасы неге шиырамын, е?! – деді ол сасқалақтап.

	– Санақшыға дәлдік керек. Өзіміз отар-отар қойдың бірін қалдырмай түгендейміз.

	«Отар-отар қой» аңшының есіне басқа бір ікімәттарды салды. Ол табан астында түлеп:

	– Таудағы арқарлар жуанды жонып жейтін сенің ақ ауыз ісектерің емес,– деп салды.

	Бас қонақтың құлағы елең ете қалды.

	Ферма меңгерушісінің түсі бұзылып кетті. «Аңғал аңшыны бекер қаужадым-ау! Антұрғанның қотырды қасуын қарашы!» – деді ішінен.

	Аңшының улы сөзін уытсыз әзілге айналдырмақ боп:

	– Ағасы, жонып жейтін жуан – арқар ғой. Жоқтан дәмелендірмей шындап шиырыңызшы! – деді. Жорта қиыла айтты.

	Меймандос отауға жаны ашыған қорықшы шал аңшыға қолқа салды:

	–Тәңірі алсын сені! Құтың қашып, дәулетің төгілмейді.

	Шиыра сал! Нең кетеді?

	Жалынушы көбейгесін аңшы айбаттана түсті:

	– Айтпан! Айтқанымнан қайтпан!

	«Сүт бүріксең де жібімейтін, көнтақаға тиісіп нең бар?!» деп ферма меңгерушісінің келіншегі күйеуінің санын шымшып алды.

	Бұл екі ортада сельсоветтің председателіне ақыл кірді.

	Ол қорықшы шалға шүйіліп:

	– Қорық Қорғалы бұлақтың етегі ғой, сіз айтыңызшы, арқардың үйірі нешеуден болады, осы? – деді.

	– Е, бұл шіркіннің нағашысы өтірікші еді. Содан жұққан ғой, немесе арқар бесеу-алтаудан артық бірігіп жүрмейді.

	Аңшы намысқа шапты:

	– Әулие нағашымның аруағына тіл тигізесіз. Қорықта қарауылға ілігіп жүрмеңіз!

	Дөңайбатпен айтқан сөздің соңғы жағына келгенде аңшының онсыз да суық түсі сұмдық суып кетті.

	Тіксінген шал:

	– Пәлең аулақ, жарқыным! Сенің нағашың бәйгекүреңмен бес мың арқар қуған батыр-ды. Бес жүз арқар кімнің шікірасы?! – деп құтылмақ болды.

	– Уһ, бекерге күйіп кететін едім. Ағыңнан жарылдың ғой, – деді аңшы.

	Енді шал ашуға мінді.

	– О, не, ей, имансыз?!

	Екеуінің расында кәдімгідей ұрыс-керіс басталды.

	– Ойыннан от шықпасын, ақсақалдар! – деді бас қонақ томсырайып.

	Ұрыс-керіс су сепкендей басылды.

	Есесін алып болмаған аңшы қорықшы шалды әлі де біраз шымшуға тырысып:

	– Шаһардан келген ши қалпақ молда зекет-мекет, підия-сідияға қанша мал жинап алды, осы? – деп сұрады.

	Шал ойланбастан:

	– Жиырма тұяқ, – деді.

	– Шамалы шиырыңыз!

	– Ол не дегенің?

	– Біраз өсір дегенім. Шал көрнеу шамданды.

	– Менің бес уақыт намазым үзілмейді. Неге өсіремін?!

	– Өсіресіз! – деп ежірейді аңшы.

	– Өсірмеймін! – деп тіктесті шал. Әлдекімдер мырс етіп күлісті.

	Тұяқ санының шындығына көзі жеткен аңшы жорта қиылды.

	– Тым құрыса, біреуін өсіріңізші!

	–Әй, менің жасым пайғамбар жасынан асты. Күнәға итермелеме!

	– Қорықта маңыраған қара бағлан қайдан келді?! – деп аңшы быдық күлкіге шашалып қалды.

	– Табан ақы, маңдай теріммен келген! – деп шал шынын ақтарды.

	«Шиқалпақ молданың» мал жинағаны айтылғалы бері сельсоветтің прдеседателі қыбыжық қағып отырған. Енді ол әңгімені бетін бұруға тырысты.

	– Қысыр кеңесті қайтеміз. Одан да пулька сызып жіберейік.

	Бас қонақ осынау бәтуасыз бәлдір-батпақтан сұмдық сыр ашардай сызданды.

	Ол қорықшы қарттың көзіне, құлағына қарады. Жыпық көз, жарғақ құлақ қулық-сұмдықтан аулақ сықылды. Оның есесіне, аңшының көзі мен құлағы жатқан күдік боп көрінді. Антұрғанның көзі нәркес те емес, шәлкес те емес, құлағы түрік те емес, бүрік те емес, кәдімгі алым-берім көз бен құлақ! Тек, түсінде тіл жеткісіз тұңғиық бар. Аңқау ма, әккі ме, білуге жол жоқтай. Сөйлеген сөзі өзінікі ме, өзгенікі ме, оны да ажырату қиын.

	Қилы-қилы қиял кешіп кетті. Суайттар жақсы сапа ма, жаман сапа ма? Әрине, жаман сапа. Олай болса, дүниеде теңдесі жоқ «қырық өтірік» ертегісі қалай туған. Түздіктердің өтірік өлең айтысатыны неліктен? Базаршыға лау болған қоңыз, қызды теуіп өлтірген шыбын жолдастық сотына жүгінер ме екен? «Осы жасқа келгенде» мен неге өтірік айтпадым?! деп өкінді. Бірақ бұған да еп керек қой. Қалауын таппаған қардың түтініндей бықсыған өтірік кімге дәрі. Шіркін, өтірік деп мынау аңшының өтірігін айт. Беті бүлк етпейді-ау, сабазың! Ферма меңгерушісі қандай тапқыр! Келіншегі қандай сезімтал!

	Бас қонақтың есіне облыстан келген шаруасы түсті. Озық шопан ертең нендей кеп шертер! Көзі қандай, құлағы қандай адам болды екен? Аузына біреудің сөз салып қоймасына кім кепіл? Бір жапырақ қағазды оқып тұрса, не ғыласың? Манағы «шиырыңыздың» кері келеді де тұрады.

	Томырық кісі ауыр ойдан арылып: «Сүйекке сіңген дертті емдейтін тәуіпке айналғанша, мен де бір өтірік соғып жіберейінші. Көппен көрген – ұлы той ғой» дейді. Бірақ қандай өтірік айтпақ ләзім? Қара үзіп келмеген қуақылық кімге дәрі? Ымы-жымын білдірмей алыстан орайластыратын өтіріктер болушы еді-ау, шіркін!

	Әккінің айызын қандыратын өтіріктер қайда? Айтқасын шын сөзге бергісіз өтіріктің өзін айтқан жөн. Ол, бірақ томырық адамның қолынан келер ме? Шешесі пақыр бұның аузына суайтқа неге түкіртпеді екен?

	Қонақ кәдесіне оқталғандай тамағын қырнайды. Өтірікке әлі де тамызық керек тәрізді. Сондықтан аңшы мен ферма меңгерушісіне жаутаң-жаутаң қарап:

	– Сонымен, бес жүз арқардың нешеуі шиырылды?

	Орнын сипап қалдық қой, – дейді.

	Ферма меңгерушісі түбіне найза бойламайтын қулыққа көшеді.

	– Жолдас аңшы, сөз сіздікі!

	Аңшы тәспі санаған сопыдай мүлгіп отырған. Енді кенет сілкініп, шабыттана сөйледі.

	– «Саған өтірік, маған шын» деген бұрынғылар. Дені сау адамға шиыратын түгі жоқ, шырағым! Шүбәлансаң, Қоғалы бұлаққа бар. Одан бес жүз арқар көрінбесе, Талдыбұлаққа бар. Одан кездеспесе, Шеңгелді бұлаққа бар. Одан да ұшыраспаса, сонау Қамысты бұлаққа тарт. Арқарға жолықпасаң, мұрнымды кесіп берейін. Санаққа жүйрік жігіт көрінесің ғой, есебін өзің шығарып аларсың.

	– Бір есептен Жәкейдікі де жөн-ау! – дейді ферма меңгерушісі. – Қойшының үйі қашпас. Аңға шықсақ қайтеді. «Қуырдақтың көкесін арқар сойғанда көресің» демекші, жеңсік етке мелдектейік. Мүйізін қағып, портфеліңізге саламын. Басын қасқитып, алдыңызға қоямын. Құлағын жолдас сельсоветке, көзін жолдас келінге бересіз. Нағыз «Құдағи қарық, құда ырзаның» өзі болады. Шама келсе, ішке шыр байлағанға не жетсін, шіркін!

	«Қасқалардың қара тілділігі-ай!» деп сүйсінеді бас қонақ.

	Ол әлденелерді ойланып отыр...





БІР АҚЫННЫҢ ЕКІ ӨЛЕҢІ ТУРАЛЫ




	Ғали Орманов – қазақ совет оқушыларына көптен таныс, есейген ақындардың бірі. Оның өлеңдері көбінесе қысқа-қысқа лирика болып келеді. Сезімге құрылады. Ғали да сюжеттік өлеңдер басым. Поэзияның бір міндеті – оқушының құлақ күйі, көңіл сазы боп, жүрегін әлдилеп, жанын толқыту, рухани нәр, шабыт беру екені мәлім. Бірақ, соның әртүрлі жолдары, әртүрлі тәсілдері бар. Ол ақынның өзіндік дарынына, ерекшелігіне, табиғатына байланысты. Үлкен әлеуметтік пафостың ақыны мен лирик ақынның стилі бірдей бола бермейді. Бұдан әрине, лирик ақынның қоғамның мәдени өмірінде алатын орны, атқаратын қызметі пафостың ақынынан кем деген мағына тумайды.

	«Пафостың ақыны» деген сөздің өзін де шартты түрде түсіну керек болады. Өйткені, лирикасыз пафос жоқ та, пафоссыз лирик жоқ. Бұлардың қарым-қатынасы өз алдына бір мәселе.

	Біздің айтқалы отырғанымыз – Ғалидің лирик ақын екені. «Лирика дегеніміз, – дейді Белинский,–поэзия атаулының жаны». Ендеше, Ғали Ормановтың өлеңін талқыға салғанда, сол лирикаға қойылатын озық талаптардың тұрғысынан қарауымыз керек болады.

	Осы мақсатпен, Ғалидың жалпы поэзиясының қасиетін көрсететін мынадай бір-екі өлеңін талдағымыз келеді.

	Біріншісі – «Жолда» деген өлең. Бұнда ақынның ерте кезде жаман тайға мініп, ауылынан қалаға оқуға келе жатқан бір кезеңі суреттеледі.

	Екіншісі – «Бір тілек» деген өлең. Бұнда ақынның досымен екеуі оқу бітіріп, елге қайтып келе жатқан кезеңі суреттеледі.

	Бұл оқиғаның екеуі де адамның жеке өмірінде, тағдырына үлкен мәні бар оқиғалар. Соны ақын қалай көрсете алады? Мәселе осында:

	«Жолда» деген өлеңді тұтас келтірейік:



	Тепкішегім тепеңдеп,

	Жеті күндей жол тарттым.

	Әттең қашан жетем деп,

	Алматыға құмарттым...



	Сараң басып сар тайым,

	Сабылды бой алдырып.

	Жол бойында жантайып

	Жаттым талай шалдырып.



	Сағыныштай сарғайып,

	Сары белден таң атты.

	Сахарада шалқайып

	Сарғая бір жол жатты.



	Қанша қиыр жол жүрсек,

	Қажымадым мен бірақ,

	Қарсы алдымнан келешек

	Шақырғандай қол бұлғап!



	Бұл, сөз жоқ, сәтімен туған өлең. Ақын оқуға келе жатқан баланың ой-сезімі арқылы, дүниеге көзқарасы арқылы бүтін бір әлеуметтік дәуірді елестетеді. Білімге сусап, сарғайған дала. Жеті күндей жол жүрген жалғыз жолаушы. Оған жолай адам да ұшыраспайды.



	Сараң басып сар тайым,

	Сабылды бой алдырып,

	Жол бойында жантайып

	Жаттым талай шалдырып.



	Осыдан ертедегі қазақ сахарасы көзімізге елестемей ме?! Жолаушылаған ауыл адамының бейнесі, тіпті, оның әдеті көрінбей ме?!

	Жазушы көбінесе адам өміріндегі ұмытылмас оқиғаларды, есте қаларлық көріністерді алуға тырысады. Поэзияда образ дегеніміз көбінесе осының төңірегінен туады. Ғали «Жол бойына жантайып, ат шалдырып жатқан» жолаушыны суреттегенде, екі жерден ұтады: бірінші, бұл көрініс оқушының есінде қалады; екінші, сол ат шалдырып жатқан адам арқылы ақын сол кездегі әлеуметтік өмірді көрсетеді. Егер, Ғали бүгінгі колхоздан оқуға келе жатқан баланы суреттесе, күмән жоқ, мүлде басқа картиналар жасар еді. Ол бала «Жол бойында жантайып, ат шалдырып» жатпас еді. Машинаға мініп, поезға отырып, немесе самолетпен ұшып келе жатар еді. Жол бойында қаптаған қозғалыс болар еді. Ақын – қоғам өмірінің жыршысы, суретшісі. Ендеше, ақын шығармасына бірінші критерий өмір шындығы болмақ.

	Былайша қарағанда, жоғарыда айтылған өлең аяқталмай қалған сияқты боп та көрінеді. Ал, бірақ, шындығында, бұл сюжеттік жағынан да, композициясы жағынан да шебер жазылған өлең. Оқуға келе жатқан баланың кейінгі өмір белеңдерін суреттеу ол өлеңде шарт емес еді. «Қарсы алдымнан келешек шақырғандай қол бұлғап!» деген түйін әбден жеткілікті, әбден орынды еді. Бұл жағынан Ғали дұрыс істеген. Әдебиет адамның бүкіл өмірін көрсетуді мақсат қылмайды. Соның әлеуметтік сырын ашарлық кезеңдерімен тына береді. Орыс өмірінің энциклопедиясы болған «Евгений Онегин» де бұған толық дәлел.

	Өлеңде табиғат суреттелмей тұрмайды. Бірақ, сол табиғат адамның көңіл күйімен астасып жататын болуға керек. «Сағыныштан сарғайып, сары белден таң атты», – дейді Ғали. Жападан-жалғыз жол жүріп, елегізіп келе жатқан адамның көңіл күйіне бұл әбден келеді. Ал, басқа жағдай болса, таң салтанаттың, шадыман шаттықтың көркін берер еді.

	Өлеңнің тілі де бай. «Сағыныштан сарғайып» дейді ақын. Сол сияқты, ақын «қаншама алыс жол жүрсек» демейді, алыс жолдың мағынасын тереңірек, бейнелірек беретін сөз табады. «Қиыр қашан жол жүрсек» дейді ол.

	Өлеңнің ұйқасы тартымды, соны келіп отырады. Кең серпіннен қиналмай туған тәрізді. «Тепеңдеп – жетем деп», «Жол тарттым - құмарттым» да қысылу жоқ. Айта кететін бір нәрсе – Ғали екпін ұйқасын да шебер қолданады. «Сар тайым – жантайып» деген секілді ырғақтарды заңды ұйқас деп тануымыз керек.

	Бұл өлең турасында «әттең!» дейтін бір жеріміз бар. Ол – оқуға келе жатқан баланың өзіне лайықты ой-қиялының өрістемеуі. Өйткені күнде ішкі дүниесі молырақ көрінер еді дейміз.

	Қорыта айтқанда, «Жолда» деген өлең жақсы өлеңдердің бірі. Амал не, Ғали Орманов жолдастың сөз болғалы отырған екінші өлеңі бұл дәрежеге көтеріле алмаған.



	Кешегі жалтақ, жасқаншақ

	Кезіміз енді болды ұмыт.

	Көңіліміз жарқын, асқан шат,

	Кеудеміз өнер, толы үміт, –



	деген жолдарына қарағанда, бұл өлең ақын өмірінің шырайын көрсететін, алғашқы өлеңнің дамыған жалғасы сияқты. Бірақ, автордың идеясы образ күйінде көрсетілмей қалған. Ақын құрғақ прозаизмге түсіп, ойын жалаң айтады. Өлеңнің:



	Қаладан қайттық екі адам,

	Бітіріп мектеп, қуанып.

	Өнер мен орынды атаған

	Қалтада жатыр куәлік, –



	деп бастауының өзінде толып жатқан дүмбілездік бар.

	«Мектепті бітіріп, қуанып қайттық» деу сол қуаныш сезімін бере алмайды. Бұл арада қуаныштың өзіне образ табу керек еді. «Біз қуандық», «біз қайттық» деген сияқты жай хабар ғана беретін сөздерді өлең ғып қиыстыра берсек, одан поэзия шықпайды. Ал, «өнер мен орынды атаған қалтада жатыр куәлік» деген екі жолды түсінудің өзі қиын. Сірә, ақын: атқаратын қызметіміз бен баратын орнымызды (?) көрсететін куәлік қалтамызда дегісі келетін тәрізді. Бірақ бұл поэзия емес қой. Поэзия дегеніміз әр нәрсені бейнелеп ойлау, бейнелеп елестету. Олай болса, қалтадағы куәлікті суреттегенде, қызметке жаңадан бара жатқан адамда болатын ілгері үмітті, шынайы сезімді беру керек еді. Михаил Луконин өзінің «Жұмыс күні» дейтін поэмасында, ФЗО-ны бітіріп, жұмысқа орнығуға бара жатқан жас жұмысшының сезімін былайша суреттейді:



	Прощай, детство, вступая неловко,

	Шагом ухожу навсегда;

	Пахнет новенькая спецовка

	Ветром свободы, огнем труда!



	Міне, мұнда адамның сезімінің өзі суретке ұластырыла беріледі. Жаңадан алған киімнің аңқыған иісін айтпағанның өзінде, еркіндіктің ескен лебі, еңбектің ұшқындаған оты елестейді көз алдыңа!

	Адам оқуға бара жатқан шағынан гөрі оқудан қайтып келе жатқан шағында бұрынғысынан өседі, оның ой-өрісі кеңейеді, тәжірибесі молаяды. Ендеше, Ғали өлеңінде мектеп бітіріп келе жатқан адам тіпті бұрынғы дәрежесіне де көтеріле алмай қалуы, сөз жоқ, нанымсыз.

	Әділеті үшін айта кету керек, жоғарыда келтірілген өлең шумағында Ғалидың қарапайымдылыққа бой ұрамын деген ойы сезіледі. Бірақ, қарапайымдылықты қара дүрсіннен ажырату керек екенін есте тұтпайды. Бізге Пушкиннің қарапайымдылығы (простота) керек. Тіптен, Ғалидың жоғарыда біз мақтаған «Жолда» деген өлеңі де нағыз қарапайым емес пе? Шын қарапайымдылық қашанда көркемдікпен ұласып жатады. «Нағыз қарапайымдылықты айтамыз», – дейді Станиславский «Искусстводағы менің өмірім» деген кітабында.

	Біздің әдебиетімізге фольклордан «мирас» боп қалған орынсыз шешендік, ақылгөйлік қандай жараспаса, прозаизм, қарадүрсін сөздер де сондай жараспайды. Қарапайымдылықтың үлгілерін біз Исаковскийден, Твардовскийден үйренуіміз керек.

	Ғали осы өлеңінде:



	Жабағы жүндей жабысқан

	Иықтан жұлма тон түлеп, (?)

	Түлектей самғап таңда ұшқан,

	Жанымыз шабыт тұр тілеп. –



	дейді. Осының соңғы екі жолы дұрыс болғанымен, бастапқы екі жолын түсіну қиынырақ. Тон түлемейді, құс түлейді, жылқы түлейді. Тегі, «түлек» деген сөзді образ ретінде тек жанды нәрсеге ғана айтуға болады. Бұл бір. Екінші, үстегі тонды «жабысқан жабағы жүнге» теңеу де шеберлік емес. Неге десеңіз: бұл екі заттың екеуі де біртектес заттар. Сондықтан бірінің бейнесін екіншісі күшейтпейді, қайта әлсіретіп, солғындатып жібереді. Оның үстіне, бұл арада «шабыт тілеген жанды» суреттеу үшін тонның тіптен де керегі жоқ. Біз «тон» мен «томды» ұйқастырып өлең жазсақ, ол өмірден туған поэзия болмайды. Ақынның абстракция түріндегі ойы болады да шығады.

	Өмірден, шындықтан туған өлең ғана құнарлы болмақ. Сондай өлең ғана оқушының сезімін тереңдетпек. Суретші бояумен суреттейді, жазушы сөзбен суреттейді. Жалпыға белгілі жәйді сол күйінде баяндағанмен, одан искусство тумайды. Мысалға Ғалидың сөз болып отырған өлеңінен тағы да бір шумақ келтірелік:



	Күлеміз кейде кеңесіп,

	Жұпыны күнді еске алып:

	Жетіліп қанат, тез өстік!

	Демедік шетте кеш қалдық.



	Осыдан көлденең кісі сөгерлік оғаш пікір жоқ. Бірақ, поэзия да жоқ. Керекті жерінде ауызекі айтылатын сөзді өлең ғып ұйқастыру ғана бар. Оқушының жүрегін тербейтін жылы лебіз жоқ, оқушының көз алдына тұра қалатын айқын сурет жоқ.

	Өлеңде ұйқас қуалаудан қашу керек. Дүние жүзіне түгел танылған, заманымыздың ұлы ақындарының бірі Назым Хикмет: «Мазмұнға нұқсан келтіретін ұйқасты алып тастап, ұйқассыз жіберемін»,–дейді. Әрине, Хикметтің ұйқассыз деген өлеңдерінің өзінде ішкі ұйқас (ішкі ырғақ) басым жатады. Оның өлеңінің ішкі динамикасы тым күшті келеді. Маяковский дәстүрінің бірі осы.

	Ұйқас қуалау сылдыр сөзге апарып ұрындырады. Ғали өлеңін:



	Ойымыз жоқ ортақ, белгілі:

	Толтырмақ түзге көп егін;

	Сықылды сонау ел гүлі

	Оқытпақ түгел өренін! –



	деп аяқтайды.

	Осындағы «белгілі» мен «ел гүлі» әдемі ұйқас үшін ғана алынғаны өзінен өзі сайрап тұрған жоқ па? Сол ұйқас қуалау салдарынан бұл шумақ түсініксіздеу, күңгірттеу болып шыққан. «Ел гүлі» деп отырғаны елдің жеткіншегі, елдің балалары сияқты. Бірақ, соны жобалап, зорға түсінесің. Осы секілді, Ғали «қағамыз қанат қияға, қараймыз байтақ ұяға» дегенде соңғы жолы ұйқас үшін тұр. Неге десеңіз, ұя байтақ болмайды. Терең болуы, үлкен болуы мүмкін, бірақ, байтақ болмасқа керек. Байтақ деген сөз шексіз деген мағынада айтылады.

	Жоғарыдағы жәйдің бәрін қорыта келгенде, «бір ақынның екі өлеңінің бірі жақсы, бірі жаман болуы қалай?» деген сұрақ туатын сияқты. Оның себебі, бізше тек салақтықта ғана емес. Ақын өлеңін табиғат көріністеріне ұштастыра құрғандықтан, айтамын дегенін алғашқы өлеңінде түгел сарқып алған сықылды. Соның салдарынан екінші өлеңін белгілі сюжетке, белгілі ой-сезім жүйесіне құрмай, қарадүрсін түсінікке (рассуждениеге) құрған.

	Ал, бұл поэзияға жат тәсіл. Ақын айтайын деген идеясын образбен, сезіммен түсіндіруге тиіс. Әрине, өлеңде кейде түсінік сөздер, саяси пікірді анықтайтын толғаулар кездеседі. Бірақ, бұл көбінесе өлеңнің белгілі бір түйіні, қорытындысы ретінде қолданылады.

	Біз өз шығармаларымызға талапты аз қоямыз. Бұның өзі, шалағайлыққа соқтырмай қоймайды.

	М.Ю.Лермонтов тұңғыш кітабын шығарғанда, төрт жүзден астам өлеңінен жинағына жиырма сегіз өлең ғана енгізген. Басқасын өзі жаратпай тастаған. Осындай талғампаздықты біз Исаковскийден де көреміз. «Бір өлеңнің өзін бірнеше ай жазатын кезім болады, сан рет өңдейтін кезім болады» дейді Исаковский.

	Бұл біздің баршамызға үлкен өнеге болуға керек. Советтік қазақ поэзиясында Ғали Орманов, сөз жоқ,

	көрнекті ақын. Шеберлік мәселесінде Ғалидан үйренетін жеріміз көп. Соның бірі жоғарыда мақталған «Жолда» өлеңі. Бірақ, үйрену дегеніміз сын көзімен қарауды жоққа шығармайды. Партия тәрбиелеген совет әдебиетінің осы ізгі дәстүрі әрқашан есімізде болуға тиіс.





ПОЭЗИЯ ЖӘНЕ ПОЭЗИЯ СЫНЫ




	Менің алыстағы ауданда тұратын бір зоотехник жолдасым қазақ әдебиетін сөз қылып отырғанымызда ақындарымыздың сыртынан өкпе айтты.

	– Не айтатындарың тақырыбынан-ақ сайрап тұрады, – деді ол, – «Емен» деп ат қойсаңдар, тамырының тереңдігін жырлайсыңдар, «Өзен» деп ат қойсаңдар шөл далаға су жеткізуді суреттейсіңдер. Комбайнды, әрине, кемеге, егінді теңізге теңейсіңдер. Өлеңдерің бір-біріне қоянның баласындай ұқсайды. Біркелкілік қашанда іш пыстырады. Сондықтан біз поэзияларыңа құмартпаймыз, уақытты көп алса да, рухани ләззатты прозадан іздейміз. Әрине, ол жолдасқа мен недәуір дау айттым. Поэзияның табиғи сырын ұқтырмақ болдым, бұл ең «елгезек» жанр екенін де аңғарттым. Бірақ, зоотехник оған міз бақпады.

	– Емеурініңнен танып отырмын, – деді ол, – сен «біз идеология насихатшымыз!» дегің келеді. Мақұл-ақ! Ал сол насихатты қалай айтасыңдар, әңгіме осында ғой!

	Зоотехниктің өзі де бұрын ептеп өлең жазған жігіт еді. Бертінде қол үзіп кетті. «Жазушының жаманы болғанша жылқышының жақсысы болғаным артық» деп күлетін болды ол әзілдеп.

	Сол жайлы мен алыстан тұспалдап:

	– Поэзиядан тез суынып қалғаныңа қайран боп отырмын, – дегенде, зоотехник сақылдап күлді.

	– Сендер сын айтқан адамға өстіп жармаса кетесіңдер. Сірә, бұл балуандықтың нышанын көрсетпесе керек. Мен суынсам, басқа ғашық таптым. Күлмей-ақ қой, шырағым. Сендердің де сырларың мәлім ғой.

	Жолдасты шамдандырып алған мен, әңгіме насырға шауып бара жатқан соң ыға сөйледім.

	– Әрине, біздің де жетіспей жатқан жеріміз бар. Бірақ, біз өз профессиямызға ғашықпыз, ал махаббат – үлкен талант, деген емес пе еді?

	– Әңгіме дәл осында, – деді жолдасым, – сендер ебедейсіз, шорқақ ғашықсыңдар, сондықтан да таңсық қып айттым дегендерің татымсыз болып шығады. Е, – деді ол даусын үдете түсіп, – «мен саған ынтықпын» деп төтесінен қойып қалған қандай ғашықты көрдің? Ал, сендер шетіңнен: «мен өмірге ғашықпын!» деп лепіре, немесе: «қандайөмір, жақсыедің!» дептаңданакелесіңдер. Содан әрі айтатын ойларыңның өзі де қалмайды, өйткені, сендер кітаптың соңғы жолында тұратын сөзді әліппе етіп аласыңдар да, соны жалықпай жаттай бересіңдер.

	«Ох, – деді ол есіне түсіп, – жаттанды сөз махаббаттың құлағына кірмейді, жүрегіне дарымайды».

	Жасыратыны жоқ, сол күні зоотехник жолдасымның сөзіне біраз илансам да, негізінен алғанда, ол ақындықтан ештеңе өндіре алмай қойған өз басының жапасын айтты деп ұғындым. Солай ұғынғандықтан онымен пікір таласын ұзартпауға асықтым. Бірақ, соным бекер болған! Неге десеңіз, біздің әдебиетте, оның ішінде қазақ совет әдебиетінде ең әділ төреші, ең байыпты, ең зерек, ең жанашыр сыншы оқушы жұртшылығы екенін өмір көрсетіп келеді. Бұл жұртшылықтың таптырмайтын қасиеті сол – жақсы өлең жазсаң жаттап алады, жаман өлең жазсаң, жатырқай қарайды. Оған жағына алмайсың. Кейбір арзанқол достастарыңа мадақтатып жаздырған мақалаларың да кәдеге аспай қалады...

	Әрине, оқушының да оқушысы бар. Жаңағы зоотехник жолдас поэзиямыздың ылғи кемшілігін ғана көрді, жұртшылық түгел таныған табыстарын сөз етпеді. Ендеше, біздің оған өкпе айтуымыз орайлы. Неліктен десеңіз, әдебиетке жаны ашитын әрбір азамат ең алдымен басқа қарайды, аяққа содан кейін барып назары түссе керек. Бірақ, осыған қарап ол жолдастың сынына құлақ аспауымызға бола ма? Меніңше, болмайды. Себебі, ол барлық шындықты айтпаса да, бір шындықты ашып айтты, поэзиямыздағы кемшіліктердің шындығын айтты. Олай болса, бұл туралы ойлану керек болады.

	Әдебиетші жұртшылығы бас қосқан жиналыстарда «поэзия артта қалды» деген сөздер талай рет құлағымызды шаншып келе жатыр. Бұған біздің жөн біледі деген кейбір ақындарымыз тарпаң ашуланып та жүр. Менімше ашуланатын түгі жоқ. Дөрекілеу айтылса да «ауруын жасырған адам өледі» деген мақал ақылды айтылған. Поэзиямыз артта қалғаны рас. Бірақ, «көшжер» артта қалды ма, «осыжер» артта қалды ма, міне, әңгіме сонда.

	Ең алдымен, поэзия өмірдің талабынан әлі де «артта қалып келе жатқанын» мойындамасқа шара жоқ қой деймін. Және оның әдебиетіміздің басқа жанрларына, айталық, прозаға өкшелеп ілесе алмай келе жатқаны да даусыз ғой деймін. Ендеше, осы екі олқылықты толығынан мойынға ала отырып, соны жөндеудің шараларын қарастыруымыз керек болады.

	Қазақ поэзиясы тарихи жағынан алып қарағанда әдебиетіміздің басшы жанры еді. Оның орыс әдебиетінің реалистік дәстүрінен нәр алған бақты, бай дәстүрі бар еді. Бұл жанрға соқпаған бірде-бір қазақ жазушысы жоқ-ты. Оның кадры әдебиеттің басқа барлық жанрының кадрынан әлдеқайда көп-ті. Міне, соның біріне қарамастан, біздің поэзия тұтас алғанда, көңілдегі жерден шыға алмай келеді. Мұның себептері көп болуы мүмкін. Соның ішінен маған мынадай бір жай аян сияқтанады да тұрады. Біз искусствоның оның ішінде, сол искусствоның ең жоғары түрі поэзияның табиғи ерекшеліктеріне жете көңіл қоймай келе жатырмыз. Осыдан барып қарадүрсінділік туып отыр. Поэзиядағы жеке шығармаларға деген талап әлі де күшеймей жатыр.Бұның бәрін көзге көрсетіп, ойға салып, миға қондырып отыратын әдеби сын болуға керек. Бірақ, бізде сол сынның жайы да мәз емес.

	Орыс әдебиетінде көптеген сыншылар белгілі бір жанрда, немесе, әрі кеткенде, белгілі бірнеше жанрда мамандық алып жүргенін білеміз. Әрине, бұдан сыншы азғана жанрдың ремесленнигі болып қалсын деген ұғым тумайды. Сыншы барлық жанрдан кең хабардар болуға керек. Бірақ, мәселен, драмматургия мен поэзияның ішкі ерекшеліктері бірдей емес, әртүрлі екендігі, оған талдау да әр тұрғыдан жасалу керектігі даусыз ғой. Олай болса, сыншы бір жанрды мейлінше терең білгеннен ұтылмайды. Инженер-геолог, әдетте, механикадан да, энергетикадан да мол хабардар болады. Бірақ соның бәрінен өз ісін жақсы біледі.

	Біздің сыншылардың дені «поэзия артта қалды» деген үйреншікті сөзден әрі бара алмай жүруі де көп нәрсе аңғартса керек. Немесе құр тоқпақтаумен әдебиет өспейді.

	Қазақ совет поэзиясы оған қойылатын тілектен артта қалса да, дұрыс жолда, өсу сапарында келе жатқаны күмәнсіз. Олай болса, сол поэзияның құнарлы, соны, болашақты жақтарын да көру сын үшін бірінші парыз. Күні бүгінге шейін қазақ совет поэзиясы турасында, оның сәтті шығармалары турасында ғылыми байсалды еңбек жоқ. Ауыз толтырып айтатынымыз шағын рецензиялар ғана. Олар көбінесе дәлелсіз жазылады.

	Мақтаған жеріне сенбейсің де, сынаған жеріне күдіктене қарайсың. Осының бәрі көп жағдайда поэзияның сырын ұғынбағандықтан туады.

	Өзі де ептеп өлең жазатын Ә.Жәмішев жолдас Жұбан Молдағалиевтың «Нұрлы жол» поэмасы туралы жазған мақаласында («Әдебиет және искусство»1953ж.) әр нәрсенің басын бір ашып, кібіртіктеуден әрі баспайды. Көп жерде сыншының нені қостап, нені мұқатып отырғанын түсіну қиын. Күмілжи береді. Ал ең ашып айттым деген пікірлерін аңғал жазады, ұқсаттым деп келтірген дәлелдері сыншының өзіне қарсы шығады.

	Сыншы поэмада мынадай жолдарды алып сынайды.



	Қайырлап қалған кемедей,

	Далада тұрды комбайн.

	Алтын дән теңіз-телегей –

	Күн шығып жатты маңдайын.



	Кісі сөгерлік жаман жолдар емес. Қайта, суреттілігі, нақтылығы, поэзиялығы жағынан тамаша жолдар! Ал, осыған сыншы қарсы шығады. «Бұл дұрыс емес, – дейді ол, – өйткені, қазір әрбір колхозда запас бөлшектер будкалары бар, оның үстіне біздің МТС-тарымыз запас бөлшектермен жеткілікті жабдықталған».

	Жоқ, жеткілікті жабдықталмаған МТС-тар да бар! Бұған мысалды «Правданың» мақалаларынан керегінше келтіругеболады. Әңгіме бұларадажабдықтаумәселесінде емес, ақынның идеясында. Ақын ұқыпсыз басшыларды сынайды, жұмыста ұшарасатын қиыншылықты шығарманың геройы жеңіп шығады, жеңу үстінде өседі. Ендеше, «өмірде бұлай болмайды» деп келетін сыңаржақ сын социалистік реализм әдісіне жат болады.

	Сыншы М.Сәрсекеев ақын Тайыр Жароковтың таңдамалы шығармаларындағы бірсыпыра ірі кемшіліктерді орынды сынай отырып, бағзы бір кезде искусствоның ерекшелігін түсінбейтіндігін көрсетіп алады. «Жароков поэмасында, – деп жазады ол, – совет пейзажы (?) анық көрінбей, Абай жырлап кеткен сұрғылт күздің кескінсіз көрінісі келе береді» («Әдебиет және искусство») номер 5, 1953ж.)

	Бұған дәлел ретінде ол: «Кірпігіне қырау қонған сұрғылт бұлт», – деген сияқты жолдарды келтіреді.

	Міне, мұнда тұрған нендей сөкеттік бар? Совет елінде сұрғылт күз болмай ма екен? Сұрғылт күз түгіл, сақылдаған қыс та, керімсалы жалаңдаған ыстық жаз да, боранды көктем де болады. Солай болғандықтан да совет адамдары табиғаттың мылқау күшімен күреседі. Күрес үстінде жанқиярлық батылдықтың жоғары үлгілерін көрсетті. Абай сұрғылт күзді жырлаған жоқ, сол сұрғылт күзде құты қашып, бүрсеңдеп жүрген жарлы ауылдың кемпір-шалын, бала-шағасын суреттеді. Соларға көрнеу жаны ашыды. Тайыр да сондай картина бар ма? Жоқ! Тіптен ол: «Ел күшіне өткізе алмас ызғарын, кірпігіне қырау қонған сұрғылт бұлт» деп, бүгінгі күз табиғатын Абайға керісінше жырлайды. Сыншының осыны көрмегеніне қайран қаласың.

	Асылы, дұрыс болсын, бұрыс болсын, ұсақ-түйек кемшіліктерді жіпке тізе бергенмен сын шықпаса керек. Бұл әрбір оқушының қолынан келетін іс. Әрине, сыншы кемшіліктерді көрсетуге және баса көрсетуге тиісті. Бірақ, сол кемшіліктердің тамыры қайда жатқанын таппаған сын оқушының да, автордың да көкейіне қонбайды. Орыстың ұлы сыншы, дана ойшылдарынан кәкір-шүкірді жинастырған кім бар еді? Олар жеке шығарманы сөз қылғанда сол автордың творчестволық тағдыры туралы, жалпы әдебиет тағдыры туралы үлкен ойлар айтпаушы ма еді. Ендеше, әдеби сын, оның ішінде поэзия сыны, ең алдымен өзі шығарма болуы шарт, тұлғасы сымбатты, оқушыға эстетикалық ләззат берерлік, оның ой-қиялын оятып, санасын марқайтарлық пікір мен сезімге мейлінше толы шығарма болуы шарт. Виссарион Белинскийдің, Александр Пушкиннің шығармаларын талдаған мақалаларын оқып отырғаныңда сол ақынның поэзиясынан кем әсер алмайсың. Бұның өзі сынның да көркем шығарма екенін аңғартса керек.

	Бізде поэзия сынын, сан жағынан алып қарағанда, азырқану қиын. Мәселен, «Әдебиет және искусство» журналында тек поэзия жөнінен 1952 жылы 16, ал 1953 жылы 15 сын-мақала басылды. Бұл бір журналдың басына аз емес. Бірақ, сол мақалалар бір-біріне қаншалықты ұқсас десеңізші!

	Бізде Маяковскийдің жаңашылдығын тар көлемде түсінушілік болған жоқ деп айта алмаймыз. Сондықтан да өлеңді жалаң үгіт, ұран түрінде жазатын көркемдік жағына көп көңіл бөлмейтін, адамның ішкі дүниесіне бармайтын, өмірдегі қайшылықтар мен тартыстарға соқпай, орағытып өтетін кейбір ақындар орынсыз мадақталып келді. Мадақтарға келтіретін бар дәлеліміз:

	«олар өмірінде бір хатеге ұшырап көрген жоқ» дейміз.

	Әрине, хатеге ұшырамау – ақынға үлкен абырой. Бірақ, бұның бір өзі искусствоны өркендету үшін әлі жеткіліксіз. Искусство батыл жаңалықсыз, сол жаңалық жолында нар тәуекелсіз, тың серпінсіз өмір сүре алмайды. Жалпыға белгілі жәйді ұйқастырып соға беру примитивизм дегеніміз социалистік реализм әдісіне мейлінше жат екені мәлім.

	Біздің қазақ совет поэзиясының тарихи табысы – оның қоғамдық мәнінің аса күшеюінде. Поэзия қоғам өмірінің көрнекті мәселелеріне мықтап араласып отыр. Оның тақырыбының байлығы да өскен әдебиеттің сипатын танытады. Октябрь революциясын, Совет өкіметі мен Коммунистік партияны, советтік конституцияны, халықтар достығын жырламаған бірде-бір ақынымыз жоқ екенін айтпағанның өзінде, бұдан басқа поэзия қамтыған өмірлік нақты тақырыптар ұшы-қиырсыз.Соның ішінде ең бір көрнектілері – колхоз тақырыбы мен жұмысшы табы тақырыбы. Бұл турасынан біздің табысымыз да мол. Сәбит Мұқановтың «Колхозды ауыл осындайынан» бастап көптеген өлеңі,Тайыр Жароковтың «Жапанды орман жаңғырттысы», Хамит Ерғалиевтің «Біздің ауылдың қызы», Сырбай Мәуленовтің «Магниттаудың оттары» жырлары жұртшылыққа түгел таныс. Осындай қоғамның өмір сүруіне аса қажетті үлкен мәселелерді поэзияның көтере, көрсете білуі, сөз жоқ, оның тынысының кеңдігін аңғартады.

	Бірақ, осы секілді қоғамдық мәні зор мәселелерді қозғағанда ауырдың үстімен, жеңілдің астымен кетуге болмайтынын да ескеруіміз керек. Ал, бізде бұл жәйт жоқ емес.

	Біз өндіріс туралы жазғанда кейде ондағы адамды көрмей қаламыз. Сондықтан техниканың өзін таңдана суреттей береміз. Әрине, техниканы суреттейтін жер де болады, технологияны суреттейтін де жер болады. Леонид Леонович өзінің соңғы романында орыс байлығы – орыс орманының образын жасады. Соған мейлінше ұқыпты қарау керек екенін аңғартып, халық шаруашылығына пайдалы үлкен ой айтты. Бірақ, сол орман адамдардан бөле жарылып суреттелген жоқ, қайта, олармен біте қайнасып суреттелді. Ал, бізде өндіріс өзін басқарып тұрған адамнан не бөлініп қалады, не ондағы адамның ішкі дүниесі құлазып бос тұрады.

	Мысалға өткен жылы жарыққа шыққан екі шығарманы алып қаралық.

	Әңгіме Тайыр Жароковтың «Қырда туған құрыш» атты поэмасы мен Дихан Әбілевтің «Алтай жүрегі» атты романы туралы болғалы отыр.

	Бұл шығармалардың тақырыбының өте-мөте маңызды және бүгінгі күннің тілегіне сай екеніне ешкім дау айтпайды. Бірақ, осындай аса қажетті тақырып меңгерілмей қалған. Олай болса аты аталған шығармалардың көркемөнерлік құндылығына күмән тумай қоймайды. Жароковтың поэмасының кейіпкерлері бір-бірінен аумайды. Олар поэманың басты геройларының бірі Попов қарт майданда қаза тапқан баласының өлімі туралы хабар алғаннан кейін былай дейді:



	Үш ай бұрын соғыста

	Қаза бопты бауырым!

	Жеңгізелік құрышқа

	Бұл қайғының ауырын.



	Бұл, әрине, автордың өмір шындығына жуыса қоймайтын жорамалы. Әйтпесе, баласы қайтыс болған қайғылы адам бұдан гөрі басқашарақ, тереңірек толқынса керек.

	Ал енді поэмада махаббат қалай суреттеледі деңіз, соған келейік: поэманың басты геройы Темірбек Лиза дейтін орыс қызына ғашық болып жүріп, оған былайша сыр ақтарады:



	– Ана жылы жаспын ғой! –

	Кезінде айтам деп едің.

	Енді кілтін ашсын ой,

	Ал, қазір бар не дерің?



	Махаббат сырынан хабары бар адамға бұндай сөздердің тым солақай, аңқау екенін дәлелдеп жатудың қажеті жоқ сияқты.

	Бір кезде «Күн тіл қатты» сияқты, күні кеше «Жапанды орман жаңғыртты» сияқты құнды поэмалар жазған аға ақынымыз Тайыр Жароковтың өндірістік күрделі тақырыпқа баруы қуанышты. Бірақ, сондай жауапты тақырыпқа атүсті қарауға болмайтыны да түсінікті. Немесе Тайырды поэмаға қойылатын негізгі шарттарды түсінбейді деп айту қиын. Ал сөз болып отырған поэмасында ақын өндірістегі адамдарды көрмей, құр технологияны суретке түсіріп ала береді. Бұған мынадай мысалдардың өзі де жеткілікті сияқты:



	Шаңырақтай маховик

	Зілдей жиырма үш тонналық

	Электрден от алып.

	Зыр жүгіріп айналып, –



	Зіркілдетіп маңайын

	Агрегатқа күш беріп,

	Прокат цех алаңын

	Тұр бір тұтас күш керіп.





	Бойындағы құрсанған

	Екі мың қырық ат күші

	Қимылдаса, бусанған

	Цехтың от боп жатты іші.



	Босқа кетпей минуты

	Айналғанда мың қабат,

	Не шыдатар қуаты

	Бір мың жарым киловатт?!



	Мартен берген темірді

	Прокат пеш қыздырып,

	Обжим сығып жіберді,

	Қалыпқа сап сыздырып.



	Езе-жаншып, қысқылап

	Токпен бұрып, тұр стол,

	Вальцовщиктер ысқылап

	Допша қаққан дұрыс қол.





	Т.Жароковтың поэмасында құнарлы тараулар, шумақтар, жолдар ұтымды сөз орамдары, жарасымды сөз образдары бар. Мұның бәрі ақынның творчестволық мүмкіндіктерін сипаттайды. Меніңше, мысалы, поэманың эпилогы жақсы шыққан. Ол былай басталады.



	Шолдым жазған сөзімде

	Туғанын жас болаттың,

	Жыр – болаттың өзінде! –

	Мен, тек, ойды ояттым.



	Міне, бұл тамаша жолдар. Бірақ, шындығында ақын «жас болат туралы сөзбен шолу жасаған да», ойды оята алмаған. Оята алмауының себебі – өндірістің құр өзін, оның технологиясын суреттей беру адам ойын оятуға жеткіліксіз болып қалған.

	Т. Жароков поэмасының осындай көркемдік осалдықтары Д.Әбілевтің «Алтай жүрегі» атты романына да тән екенін айтпасқа болмайды.

	Рас, Диханның романында нәр недәуір молшылық. Ақындық шабыттан туған құнарлы да көрікті тараулар бар. Мысалы, Риддер жұмысшыларының В.И.Ленинмен кездескен кезеңі әдемі суреттелген: оқушы толқып отырады. Лениннен паналық тапқан Зейнеп пен баласы Есейдің тағдыры да қызғылықты, нанымды, шебер бейнеленеді. Қуатты, өткір, ажарлы сөздер, дәмді жолдар, шумақтар толып жатыр.

	Бірақ, бұның бәрі романға аз соғатыны да түсінікті. Жеке компоненттер, тіпті тұтас тараулар қаншалықты құнды болса да босаң романды ширата алмайтыны, олқылықтан құтқара алмайтыны бар. «Алтай жүрегі» де сондай халге душар болған.

	Жұртқа белгілі, көркем әдебиет адамның дүниеге, өмірге көзқарасын кеңейтеді, сезімін тереңдетеді, мейірбандығын молайтады. Соның бәрі адамның ішкі дүниесін суреттеуден туады. Горький әдебиетті адамды зерттеуші деп атаған, Бальзак өзін жүректі зерттеушімін деп атаған. Олай болса суреттелген кейіпкерлердің әрқайсысын өз болмысымен, өз мінезімен, өз даралығымен көрсету керек еді. Бірақ «Алтай жүрегі» геройларының көбі өмірден алынбай, ойдан жасалып шығарылғандығы сайрап тұрады. Сондықтан да оларға иланбайсың. Аадамдардың өзара қарым-қатынасы шылғи қарадүрсін жатады. Романның конфликтісі әсіресе 30-жылдардағы әдебиетте жауыр болған схемаға құрылған. Геройлардың психологиясын ашып көрсетудің орнына автор аңқау ақыл айтады, геройлардың іс-әрекеттерін көрсетудің орнына қайта-қайта жиналысты баяндаумен болады. Ақын қажеті шамалы детальдерге жомарт-ақ. Мәселен, Яшканы фабриканың директоры етіп, Зейнепті орынбасары етіп тағайындау туралы құлаш-құлаш өлең жазу керек бола қояр ма екен?

	Осының үстіне, ақынның тілінен құнарсыздығын көргенде ренжімесіңе болмайды.

	Бір-екі мысал келтіре кетейік:



	Жер –ана жомарт емес жайдан-жайға;

	Елімнің кең жүрегі кенді Алтайда.

	Тұрпаты меңдей ғана қос адырдың

	Астында шыңдар жатыр күміс айна. (34-бет)



	Міне, бұдан не түсінуге болады? «Қос адырдың астында күміс айна шыңдар жатыр» деген сөздерде логика бар ма? Шың тауда болады десе, адыр соның етегінде болмас па? Ендеше адырдың астында тұрған бұл қандай шың? Ал күміс айнаға жол болсын? Шыңның сонда көлге ұқсас болғаны ма?



	Шахтаның күмпілдетіп мойнын үстеп,

	Насосты басып жатыр тың-тың күшпен! (48-бет.)



	Бұны қалай түсінеміз?

	Диханның бұрынғы өлеңдері сазды, лепті келетін еді, Тайырдың поэзиясы нанымды нұрлы шаттықа толы болушы еді. Соның бәрі сөз болып отырған соңғы шығармаларында ығыстап, өз орнын құрғақ сөздер тізбегіне босатып бергеніне қатты қынжыламыз.

	Белинский искусствоның ерекшелігін сөз қыла келіп, жазушыға басында жүрген нәрсені ғана жазбай, жүрегіңе, қаныңа сіңіп кеткен нәрсені жаз, искусство, ең алдымен, сезім арқылы көрінеді, деп ақыл бергені мәлім. Заманымыздың көрнекті художниктерінің бірі Семен Афанасьевич Чуйков былай дейді: «Мен қырғыздың тауы мен даласында туып-өстім, бұл – менің стихиям. Мен орманды білмеймін. Онда бес минуттан артық жүре алмаймын. Сол сияқты өз басым теңізді де түсінбеймін». Орыс адамы осылай деп отырса, біз де шығарманы таныс тақырыпқа, жете зерттелген тақырыпқа жазуға тиістіміз. Тайыр мен Дихан өндіріс тақырыбына қызығып, үлкен шығармалар жазған-дағы, бірақ, сол өндірістегі адамдарды, олардың ойларын, мінездерін зерттеп жетпеген. Сондықтан бұл шығармаларда сезім жоқ, көңілге қонымсыз жалаң ақыл ғана бар. Бұның өзі үстірт үгітке әкеліп соқпай қоймайды.

	Тайыр мен Дихан өндіріс тақырыбына қомақты шығармалар жазып, игі бастама жасады. Бұл үшін оларға қошемет көрсету ләзім. Біздің поэзия жұмысшы табы тақырыбына барса, бұл оның есейген әлеуметтік талабының ұлғайғанын аңғартады. Біздің жас қоғамның ұлттық даму жолында өндірістің ролі ерекше. Бұрын жабайы өлке атанған қазақ сахарасына социалистік құрылыс өзгеше нәр берді. Ірі өндіріс ошақтары құрылды. Көшпелі халық орнықты, баянды өмір сүрді. Жас жұмысшы табы пайда болып, бұғанасы бекіді. Бұл жағдайда жұмысшы өмірін, еңбек салтанатын жырлау, жастарды өндіріске шақыру, тегеруінді жаңа тіршілікке, жаңа салтқа баулу – әрбір ақын үшін үлкен абырой.

	Бірақ сол өндіріс тақырыбына қалам тартқанда өндіріс адамдарының ішкі дүниесіне терең бойламай сәтті шығарма тумайтыны және хақ. Бұл үшін өндіріс адамдарының тіршілік-тұрмыс салтын, ықылас-мүддесін, арман-ойын, кәсіп ерекшелігін жетік білу шарт. Өткенге ой жіберсек, «Оянған өлке» романында ауылдың жалтақ жарлылары өндіріске басыбайлы бауыр басып алғаннан кейін психологиясы өзгеріп, батыл да ұйымшыл болып шыға келгенін тегін дей аламыз ба? Әлбетте, тегін дей алмаймыз. Әр кәсіптің, әр ортаның өз ықпалы тимей қоймайды.

	Саттар Ерубаевтың «Менің құрдастарым» романында көмір кеніне келіп орналасқан ауыл жастарының салт-санасына, ой дүниесіне нендей жаңалықтар еніп еді? Ал, инженер Лиза Вознесенская мен Рахмет Дәуіровтың ішкі дүниесі қаншалықты қызғылықты, терең де, мол да еді?

	«Менің құрдастарым» дегеннен шығады, біздің «құрдастарымыз» Саттардың геройларынан, әдетте, он бес-жиырма жыл кейін жасайды. Бұл кезеңнің ұлы өзгерістері, тарихи табыстары жалпыға мәлім. Қоғам ер жетті. Жас буын білімдар болды. Олардың дүниені сезінуі де терең, сыры да қиын. Бұлай болса, замандастарымыздың жан құбылысы, мол қыры поэмада, романда жан-жақты толық ашылуы шарт еді.

	Ал жоғарыда сөз болған шығармаларда осы «құрбы-құрдас» геройларымыздың ішкі әлемі тым тайыз жатты. Тіпті, олардың махаббат шырғалаңындағы қарым-қатынасы өте қарадүрсін көрсетіліп, орынсыз оңай шешіледі. Мәселен, «Қырда туған құрышта» Темірбек пен Лиза оп-оңай ұғыныса қалады. Екеуінің арасындағы шәркездік тіптен болымсыз. Темірбек күректі жөндеп ұстай білмегені үшін сүйген қызы Лизаны қабырға газетінде сынайды, соған қыз өкпелейді, кейін суға кетіп бара жатқан шағында Темірбек құтқарып алады.

	Бұл арада тәжірибелі авторымыздың шиыр болған сюжетке ұрынғанын айтпағанның өзінде, қабырға газетінде жарияланған хабар геройлардың характерін ашуға сәл де болса сеп тигізбейді. Тапсырыс туғызатын оқиға осындай жасанды да жартымсыз болғандықтан олар махаббат әлемінде ешқандай қайшылыққа, қиыншылыққа ұшыраспайды. Олардың арасында күдік-күмән, ұғыныспаушылық, лоблушылық атымен жоқ. Ал, өмір дегеніміз көзқарастың күресіне, мінез-құлықтың қақтығысына, талғамның таласына толы екені кімге танық? Қазіргі жастарымыз жарысудан, творчестволық талас-даудан, пікір тартысынан іргесін аулақ салады дегенге кім сенеді? Адамның білімі молайып, ой-өрісі кеңейіп, талғамы тереңдеген сайын сыншылдық көзқарасы арта бермек. Олай болса, біздің геройлардың бір-біріне сүйсінуі де, күйінуі де, түңілуі де олардың психологиялық бейнесін толықтыра түседі. Тіптен, бірін-бірі сүйген жандардың арасында да қайшылық болып тұратыны мәлім.Бұл ретте «Менің құрдастарымдағы» Рахмет пен Лизаны тағы да бір еске түсірейікші. Лизаның Қарағандыға келе жатып берген телеграммасын қағып алып, опасыз Кулебакин әлдеқашан ұғысқан екі ғашықты қаншалық әуре-сарсаңға душар етіп еді? Лизасын жан-тәнімен сүйетін Рахмет Алматыға, командировкаға келген жолында сұлу Дәмелінің көркіне пенде боп, соның аяғы нендей қасіреттерге әкеліп соғып еді? Мейлінше ұнамды геройдың өзіндік осалдығы оқушы алдында оның құнын кеміте алып па еді?

	Біздің кейбір поэтикалық шығармаларымызда геройлардың тағдырына, сезінуінде, ойлауында, үміт-тілегінде, күдік-сенімінде қайшылық, қиыншылық, лоблушылық кездеспей, «маужыраған» дүние орнай қалады. Өмірді сырлап көрсетушілік деген осы емес пе? Ұзақ жасайтын шығарманың геройлары шаттана да, қайғыра да білер болар. Шарықтап ұшу да, құлдилап құлау да әдеби кейіпкерлер жат емес. Герой шын бақытқа жетпесе, не күйреп күйзеле білмесе, оқушының жан сезіміне ол кәйтіп әсер етпек?

	Біздің кейбір поэмаларымыз сюжеттің өзінен ақсап жатады. Бұл жағынан кейде эпостық шығармалардың қарасына да ілесе алмай қалады. Халқымыздың бір мақтанышы – эпос. Сол бай эпос шығармаларында оқиға, әдетте, нәрлі келеді де үздіксіз өрбіп, шиеленісіп, ұлғайып отырады. Геройлар ұлы мұрат жолында ерлік әрекеттер жасайды, халқының қамын жейді. Арман-үміт, күйініш, сүйініш, өкініш, сағыныш сезімдері тыңдаушы мен оқушыны еріксіз баурап алады.

	Әлбетте, бұдан бүкіл поэзиямыз эпостан кейін қалды деген ұғым тумайды. Ондай ұғымды айықпас даукестер ғана іздестіруі мүмкін. Біздің айтқалы отырғанымыз – көркемөнер төркіні халықта екені. Сол халық даналығынан туған шығармалар ғасырлар бойы ұзақ жасағанда ең алдымен мұрадының үлкендігімен, іңкәрлігінің тереңдігімен жасады. Бұл жағынан біз эпостан қаша алмаймыз.

	Соңғы жылдары «фольклор» деген бір құбыжық тауып алдық. Өлеңде күн, ай, бұлбұл, гүл сияқты кәрі зат есім кездессе сыншыларымыз үркеді. Шіркін солардың өзі күнсіз, айсыз өмір сүре алар ма еді? Бұлбұлдың нәзік әуені, гүлдің жұпар иісі бүгінгі құрылыстың қарқынына зиян келтіре қояр ма екен?

	Әрине, есейген әдебиет фольклордың көнерген, аңғал жақтарын қабылдамай, заман талабына сай озық тұруға тиісті. Бұл ретте фольклорды кәрі әже деп қарасақ, оның айтар ақылының бәрі заң емес. Бірақ, әже хикаяларын тыңдау, қызықтысы мен қызықсызын, күштісі мен осалын біліп, ұғып алу әрбір саналы балаға парыз. Бала шешеден ақылды болуы мүмкін. Ол неғұрлым ақылды болса, соғұрлым анасын сыйламақ.

	Аспаннан аяғы салбырап түскен әдебиет жоқ. Әрбір әдебиеттің өз тарихы, дәстүрі, ерекшелігі бар.

	Халыққа қызмет ететін әдебиет сол халықтың тарихи жағдайдағы тілегіне сай жаңарып отырады. Бұл жағынан қарағанда, әдебиеттің, оның ішінде поэзияның жаңалық жасауы қажет-ақ. Бірақ жаңалық формализмге ұрындырмасын дейміз.

	Біздің бірқатар өлеңдерімізде заманның сыртқы белгілері бар да, нағыз рухы жоқ. Орыс өмірінің энциклопедиясы болған «Евгений Онегиннің» геройлары машинаға мінбей, сәнді арбаға мініп жүретіні рас. Бірақ ол екінші пландағы нәрсе. Онегин мен Татьяна өз қоғамының айқын бейнелі өкілі ретінде характерінің тереңдігімен жетті бізге. Өлеңге де сол шарт қойылады. Өлең – көшеде қалай жүрудің ережесі емес. Оның әр түрлі мінез бар. Сол мінездің өзі, сайып келгенде, ақынның табиғатына бас иеді. Өлеңнің кілті, Белинскийдің сөзімен айтқанда, «ақын натурасының құпиясында» жатпақ.

	Көркем әдебиет идеология қызметін өз ерекшелігімен атқаратыны қазір мектеп баласына шейін белгілі. Бұны ақындар, әрине, жетік түсінеді. Бірақ солай бола тұра осы қағиданы творчествода сақтай алмаушылық бар. Оқушы қауымын қынжылтатын да сол.

	Бір кезде, айталық, колхоз құрылысы жылдарында біздің көптеген ақындарымыз өлеңді тікелей үгіт түрінде жазды. Бұл сөкет көрінген жоқ, қайта жарасып тұрды. Бірақ, ол әдебиеттің жастығы үстіне оқушы жұртшылығының да жас кезі еді. Оқушыға ол кезде тікелей үгіт айту да керек болып еді. Қазір оқушы өзгерді, оның мәдениеті көтерілді, талғампаздығы артты. Оқушы шығармадан үлкен искусствоға тән қасиеттер іздейтін болды. Бұған көз жұмып қарау қате болар еді.

	Осы мақаланы жазуға себепші болған зоотехник жолдасымның «өлеңдерің бір-біріне қоянның көжегіндей ұқсайды» деген сөзінде жан да бар екенін мойындау керек болатын сияқты. Біздің кейбір ақындарымыз өлең жазу бір нәрсені мақтай беру деген ұғымнан әлі арылмай келе жатыр. Сондықтан да олар өмірге өзі араласып, өз көзқарасын, өз бағасын білдірудің орнына, сырттан тамашалай береді. Оқиғаны «шамасы осы шығар» деп ойдан шығарып айтады. Мәселен, Волга-Дон туралы өлең жазбаған ақынымыз жоқ. Бірақ сол өлеңдердің біреуі екіншісін қайталап жатады. Көп ақындардың айтатыны – құрғақ далаға су келгендігі. Бұл олар айтпаса да белгілі жай еді. Олай болса әр ақынның өзіндік орамдар, образдар табуға талпынуы керек еді. Бірақ, іс жүзінде бұлай болып шықпай отыр. Мысал келтірейік:



	...Келді, міне аймағыма су келді,

	Қараңдаршы шешек атқан гүлдерді.

	Өмір суы адам үшін ағылды,

	Ильич шамы әр колхозда жағылды.

	(Нұрсұлтан Әлімқұлов).



	Іргеден су ағып,

	Мол егін егілді.

	Маңайы нұрланып,

	ГЭС-тен нұр төгілді.

	(Садықбек Адамбеков).



	Міне, осында нендей өзгешелік бар? Осы екі өлеңнің біреуін баспай алып қалсақ, содан поэзияға нұқсан келе ме? Жоқ, келмейді! Осының екеуін бірдей басқаннан поэзия қоры молая ма? Жоқ, молаймайды!

	«Еділ-Дон» жинағы туралы республикалық баспасөз беттерінде сындар да жарияланды. Онда жинақтың жақсы жақтарымен азды-көпті кемшіліктері де сөз болды. Бірақ, жинақтағы өлеңдердің бәріне тән негізгі кемшіліктер ашылмай қалды. Ол – жаңағы айтқандай топшылап жазу еді. Тіпті, біздің жұртшылыққа танылған, ысылған, шебер ақындарымыздың өлеңдерінде де ұқсастықтар көп. Мәселен, Қасым Аманжолов пен Хамит Ерғалиевтің сол жинақтағы өлеңдері бір арнамен жазылған:



	Терең бір күй есіп екі өзеннен,

	Арна толы арман ақты жосылып.

	(Қасым.)



	Сарқырап өмірге жол алды

	Халықтың қашанғы арманы.

	(Хамит.)



	Әрине, Еділ мен Дон туралы соның өзіне барып келмей өлең жазуға болмайды, деген ұғым тумасқа керек. Өмірді зерттеудің, білудің тәсілдері ұшы-қиырсыз. Біз тек ақын өзінше орам табуға тиісті екенін айтпақшымыз. Жинақта ондай өлеңдер де бар.



	Күліп кірді жас немерем.

	Көйлек толы емен дәні.

	– Бұл не ұлым? – деп едім мен:

	– Саналықшы, ата, кәні, –



	Деді.



	– Он, отыз, қырық, сексен,

	Жүз...

	Немерем сұрақ береді:

	– Ата, осыны түгел ексем,

	Алар еді қанша жерді?

	Бір сүйдім де маңдайдан мен

	Дедім күліп:

	– Балақайым,

	Әкеліпсің көтеріп сен,

	Келешектің бір тоғайын

	Мақтаныштың нұры көзде:

	– Ата, – деді ол түрегеліп

	– Я, қалқам!

	– Мұны Еділге Екеуімізден жіберейік!!



	Әбу Сәрсенбаевтың осы өлеңінен әдемі нәзік сыр еседі. Табиғатты өзгертудің Отанымыздың тарихына елеулі бір кезеңі суреттеледі. Және трафаретсіз ерекше суреттеледі. Ақынның стилі, өз беті деп осындай приемдарды айтамыз. Тек, әттең, Әбудің тілінен кедір-бұдыр жиірек кездесіп, оқушысын сүріндіретіні бар. Тәжірибелі ақынның тілінен байлық мол сезілмейді. Сол кемшілік осы өлеңде де бар. Автордың мықтап ойланарлық жері де осы ма дейміз.

	* * *

	Бір сөзбен айтар болсақ, біздің поэзиямыздағы көп бұтақты кемшіліктердің түпкі тамыры примитивизмде жатыр. Схематизмге де, натуралимзге де оңдырмай ұрындыратын сол.

	Мен бұл мақаламда қазақ совет поэзиясы мен сол поэзия туралы сынға түгел шолу жасауды көздегенім жоқ. Бірақ жоғарыда келтірілген азын-аулақ мысалдың өзінен көп жай аңғарылатын тәрізді. Олай болса поэзия мен поэзия сыны жөнінде мықтап сөйлесуіміз керек. Тек, мейлінше, принципті, мейлінше әділ сөз болсын.

	Сентябрь, 1954 ж.





ЖАНРЫН ТАПҚАН ЖАЗУШЫ




	Әдебиет дүниесіне алғаш қадам басқанда В.Г.Белинский «Дмитрий Калинин» атты пьеса жазып, соған үлкен үміт артқаны белгілі. Бірақ кейін ол өз талантын әдебиет сынынан, философиялық ойдан тапты.

	Осындай таланттың адасуы, ізденуі әдебиет әлемінде екінің бірінен кездесе береді.

	Әдебиеттің әжесі – поэзия. Оған соқпай өтетін жазушы жоққа тән. Бұл әсіресе қазақ әдебиеті үшін даусыз жәйт.

	Тіпті орыс әдебиетінің өзінен мысалды бертіннен қарастырсақ, мәселен Сергей Михалковтың өз жанрын тапқанша, әлденеше жыл әуре-сарсаң болғанын білеміз. Ақыры ол балалар әдебиетіне машықтанды.

	Әрине таланттың түрлі-түрлі қырлары болатыны да мәлім. Бір жанрда жазатындар да болады, бірнеше жанрда жазатындар да болады. Бірақ осы соңғылардың өзі, сөз жоқ, белгілі бір жанрда биігірек көрінеді. Керек десеңіз, төл жанрының өзінде автордың ебін, икемін, дарынын ерекше танытатын салалар болмай қоймайды. Мысалы, Сәбит эпикалық серпіннің ақыны, Ғали мен Әбу тамылжыған лирик, Жұмағали – парасатты пафосшыл ақын дегенде, бұлардың творчествосының негізгі сарынына, ең салмақтысына, шоқтығы биігіне сүйеніп айтамыз. Осы тұрғыдан, шартты түрде алатын болсақ, әсіресе соңғы жылдарда өзін бір жанрда айрықша жарқын көрсеткен шебер авторымыздың бірі Асқар Тоқмағамбетов екенін аңғарамыз.

	Рас, Асқар әуел бастан «сегіз қырлы, бір сырлы» табиғи талантымен танылған ақын. «Бәтиманың хатынан» бастап, ол қазақ оқушысының сүйікті ақынына айналды. Оқушының ықыласына сай ақындық сапарына аянбай шырқады да. Әдебиет майданындағы үзеңгілес жолдастарынан қалыспай, заман тілегін өтеуге ұдайы әр уақытта да үн қосып отырған оперативті ақындарымыздың бірі де Асқар Тоқмағамбетов.

	Бірақ бүгін нағыз творчестволық кемелінде тұрған тұсында «А.Тоқмағамбетов творчествосынан ең ұзақ жасайтын не?» деген сұрау қоятын болсақ, дау жоқ, «сатирасы, оның ішінде мысалдары» деп іркілмей жауап берер едік. Мақаланың атын «жанрын тапқан жазушы» деп қоюымыз да сондықтан. Немесе, әрине, Тоқмағамбетовтің сатирасынан басқа еңбектері түкке тұрмайды деген ойдан аулақпыз. Ақын қоймасының тот баспас ең асылын ерекше қадір тұтатынымызды ғана баса айтамыз.

	Искусство белгілі бір қоғамдық формацияның шындығын суреттейді, бірақ сол формациямен бірге кетпейді, кейінгі ұрпақтарға сыйлы сыбаға ретінде ауыса береді. Осыдан барып біздің бүгінгі суреткерлер үшін көркем творчествоның өмір жасын мүмкін қадары ұзақ ету проблемасы туды. Бұл үшін кейбір арзанқол авторларымызша «әдебиетке жаңалық әкелдім» деп екі адам бас қосқан жерде елірудің жалған даңққа жерік болудың қажеті жоқ. Жалпы адамға тән қасиетті орайына қарай екшеп ала білу, соны заманның биік талабы тұрғысынан шебер суреттей білу шарт.

	Поэзияның табиғатын, ерекшелігін әлеуметтік міндетін тәуір түсіне тұра, сол поэзияның өзін тудыра алмайтын ақындар болады. Дұрысында олар – ақын емес мықтағанда, ақын жанды адамдар ғана; азды-көпті сауатымен өлең жасаушылар ғана; өлеңнің тақырыбы қызғылықты, идеясы сара, тың орамдары да бар, жекелеген әдемі детальдары да бар, бірақ, шара нешік, шын ақындық жоқ, екінші сөзбен айтқанда, поэзияға қойылатын шарттардың қаңқасы бар да, дәнегі жоқ. Ондай ақындар оқушы ұғынбайтын жолдарын «жаңалыққа» жориды, жазғандарын әртүрлі айла-айбармен баспа орындарына өткізгіш келеді, көзінің тірісінде мақтауға да ілігіп жүреді. Бірақ «бағы» тайған күні оның «әдеби мұрасы» да мансұқ болады. Қаламдастардан қолқалап алған атағы бір-ақ күнде жоғалады. Сонда, Гейнеше айтқанда, әдемі ұйқастардың балдағына сүйенген дімкәс өлеңдерін мақтауға да тіпті, сынатуға да адам таба алмай қалады...

	Барша жұртқа бесенеден белгілі бұл шындықты айтып отырған себебіміз, біздің әдеби сында ақынның ерекшелігі туралы дәлелді талдау өте сирек ұшырасады. Өзіндік беті, үні, нұсқасы, нақысы жоқ, жалпы сүрлеудің соңында салпаңдап жүретін ақын – ақын емес екені ескерілмейді. Осыдан барып табиғи ақындық дарыны тым жұпыны бола тұра ұтымды тақырып тапқыш ойнақылығымен өлең құраушы кәсіпқорларға жол ашылады.

	Ондай «ептілердің» қырсығы әсіресе жас талапкерлерге тиеді: жас талапкерлердің искусстовоға деген талабы бәсеңдеп, талғампаздығының дәмі кетеді. Олай болғандықтан да творчестволық дара сипаты бар авторларды арнаулы әңгіме етудің идеологиялық мәні үлкен деп білеміз. Әрі Асқар творчествосынан мысалдарының ерекше ұзақ жасайтынына көзіміз кәміл жеткендіктен, ақын осы бағытта баян тауып, салдарлы еңбектене берер деген үмітпен достық лебіз білдіруден тартынғымыз келмейді.

	Қазақ әдебиетінде ең кенже қалған жанр мысал (басня) еді. Бұл жанрдың төркіні тіптен әріде бола тұра, халқымыз тұспалдап, мысалдап сөйлеуге о бастан құмар да, шебер де бола тұра, жазба әдебиетімізде өрістемей қалуының себебі неде?

	Мұның түрлі-түрлі себебі де болуы мүмкін. Соның ішінен біздің ойымызша шүбәсізі – жазба әдебиетіміздің жастығы.

	Ертеректе жазушылар мысалды көбінесе үстем тапқа немесе үстем топқа қарсы пікірін бүркемелеп өткізу үшін қолданған. Сәбит Дөнентаевтың революцияға дейінгі мысалдары да осыны дәлелдейді.

	Ал, жаңа азат заман орнап, ақ түйенің қарыны жарылғаннан кейін, біздің авторларымыз «енді мысалдап, жұмбақтап жатудың қажеті қанша» деп ойлаған тәрізді. Дәл солай ақын тоқтамға келмегенмен, мысалға деген енжарлық байқалады. Ал, искусство қашан да қоғамдық сананың ерекше де қиын формасы емес пе еді? Мұнда идея көбінесе белгілі астар арқылы жеткізілмейтін бе еді? Олай болса, мысал жанры да әр заманда, әр формация тұсында өмір сүруге праволы екені хақ.

	Осыны жақсы ұғынған Асқар Тоқмағамбетов мысал жанрына белсене, батыл кірісті және қазір ол жапа-жалғыз да емес: мысал жазуға талпынушылар, әсіресе жастар көріне бастады. Олай болса, қазақ совет әдебиетінің кең бақшасына «мысал» атты миуалы ағаш отырғызған тындырымды еңбекшіміздің бірі Асқар десек, астамшылық болмайды. Сол Асқар мысалдарының үлкен бір сапасы – мейлінше өмірлілігінде, шыншылдығында, сыршылдығында жатыр.

	Сонау Эзоптан бастап өзіміздің Крыловқа дейін, одан бүгінгі Василий Смирнов, Сергей Михалковтарға дейін мысал жазғанда көмейінде қоғам өмірінің белгілі бір құбылысы, сыры таныс белгілі бір адамдардың сөлекет мінезі, ерсі қылығы, пасық пиғылы тұрғаны мәлім. Асқар да өз мысалдарын көктен алмайды, жерден алады. Есімін бадырайтып атамағанмен, белгілі адамдардың психологиялық портретін жасағаны сайрап тұрады. Бірақ шын искусство қашан да типті келетіні сияқты, Асқардың мысқыл-сықақпен шаншыған адамдары қоғам өмірінің әр саласынан-ақ кездесіп отырады. Солай болғандықтан да Асқар мысалдары қалың көпшілікке өте өтімді. Асылы оқушы жұртшылығының Асқармен кең таныстығына себепші болған оның жалпы поэзиясынан гөрі көбінесе сатиралық, юмористикалық шығармалары тапқыр да, өткір де фельетондары еді. Мысалы әдебиетке әуес жұртшылықтан «Желіккен жеңгейлерді» кім білмейді? Автордың сол байқампаздығы, әжуалауға шалымдылығы, бейнелі тілге жүйріктігі енді өз орайын тауып мысалға ауысқандай. Бұл жолда оның алғашқы сапары сәтті келе жатқанын көреміз.

	Жуырда поезда келе жатқанда бейтаныс

	жолаушылардың кеңесін құлағым шалып қалды. Әңгіме әлдебір тоғышардың кездейсоқ жоғарылағаны жайында болып жатты. Бір жігіт оған таңырқағандай боп:

	– Ой, ол күні кеше шіркей еді, бүгін нағып үлкейеді? – деді.

	Жұрт ду күлді.

	Үлкейгеннің кім екенін білмесем де, «шіркейдің» төркінін түсіне қойдым. Асқардың «Мысық пен шыбын» атты мысалынан алынған сөз еді бұл... Асханада отырған мысықтың қасына шыбын келіп қонады. Шыбынның рабайсыз семіріп, жарылып кетердей тырсылдап трұғанын көрген мысық қайран қалады. Екеуінің арасында мынадай әңгіме басталады:



	– Сен әлгі шіркеймісің?

	– Я, шіркеймін.

	– Қалай үлкейгенсің?

	– Былай үлкейдім:



	Жалайтын жұғын көп,

	Жұтқаннан басқа шығын жоқ.

	Ащы керек пе, тәтті керек пе,

	Жұмсақ керек пе, қатты керек пе?



	Бәрі бар, бәрі дайын,

	Майы мен шайын

	Тойғанша жеп, тойғанша іштік,

	Мыңдап қонып, мыңдап ұштық.

	Көбейіп кетті тобырымыз,

	Сонда ғана поварымыз:

	«Шәйт, қырылғыр, шәйт!» дейді

	Басқалар өйтпейді.



	– Мысық жан өзің қалайсың?

	–Шыбын жан несін сұрайсың?

	Көріп тұрсың ғой сыртымды,

	Ұртым, мұртымды...

	Ішкенім сорпа, жегенім ет,

	Шала піскен котлет,

	Біреу: шандыр! – деп тастайды,

	Біреу: адыра қалғыр! – деп тастайды.

	Біреу: шикі дейді,

	Ондайды повардың иті жейді.



	Міне, астанадағы бір асхананың салдыр-салақтығын, құнтсыздығын, мәдениетсіздігін ащы мысқылмен шымшылайтын осынау мысалды бейтаныс жолаушылар өздері білетін басқа бір тоғышарға қолданды. Шын искусство дегеніміздің сипаты осылай болмақ! Шынында да, білім-санасымен өспей, қарыны өсетін, жарылғанша жеп бітетін, кешегі халін ұмытып дүрдие қалатын «шіркейлер» қоғамдық өміріміздің қай саласынан табылмайды!

	Осындай тұрмыстағы керенаулықты, бойкүйездікті, арамтамақтарды, ысқаяқтарды әшкерелеуде, шенеуде Асқар мысалдарының уыты күшті-ақ. Әсіресе, мейлінше шебер жазылған «Мяу» мен «Мең» атты мысалында жемқорлар сазайын мықтап тартады. Ақынның бейнелі де күйлі өлеңін шамалы қысқартумен қарасөзге бұлжытпай аударып баяндасақ, бұл мысалдың мазмұны мынадай: бір үлкен базға өткен қыс пен жазда күзетші тышқан болды, оның өзі барып тұрған мыстан болды. Складшы мысық болды, бұл да бір қу, пысық болды. Екеуі бір-біріне сенбеді, бір ауыз сөзге келмеді. Мысықтың аңдығаны тышқан болды, тышқан да өлердей дұшпан болды. Содан бір күн тышқан қулық жасады, әр түн сайын «ұрлық» жасады; байлауын шешіп, қабын тесіп, тілімен орап, тісімен кесіп, қалтарысқа қоятын болды, мысық жеп әбден тоятын болды, ал, тойып алған мысық, шалқасынан түсіп, жатып алып пырылдайтын болды, тышқанға тіпті бұрылмайтын болды. Бірақ содан кейін бірте-бірте ішкізіп-жегізіп, «Тішеке!» дегізіп тышқан әбден басынды, кейде мысықтың иығына асылды. Мысыққа тышқан еркелейтін болды, кейде түйгіштеп желкелейтін болды. Сөйтіп мысық пен тышқан – бұрынғы дұшпан – құшақтасып сүйісті, қолтықтасып жүрісті, қалағанын жеп, қалағанын кемірді, екеуі де семірді; мысыққа бұғақ бітті, тышқанға ербиген құлақ бітті.

	Міне, мұнда әңгіме сырт қарағанда, күнәсіз әзілге жуық бола тұра, көз алдымызда құлқын құлдарының тұрпаты келеді. Жайшылықта қоғамдық парыз, мораль, ар-ұят туралы сөйлегенде, маңына қылаң жуытпайтын кейбіреулер оңай олжа табылатын жер көрсе, көзі тұнып кетіп, қас дұшпанының қылмысты аузын жалайтын кезі болады. Характердің солқылдақтығы деп осыны айтамыз. Жолдастыққа, достыққа, қоғамның мүддесіне опа бермейтіні де сол осалдық. Олай болса, Асқардың «Тішекеңі» мен «Мысекеңінен» талай дүниеқорлар өз ұсқынын көріп, ішінен үрейленетіні де күмәнсіз. Асқар сатирасының әлеуметтік тәрбиелік мәні де көбінесе осы жағында. Қоғамның дәулетіне қол сұғып, бұланқұйрыққа салып қашатын алаяқтарды құтқармай, шапшаң ұстайтын мұндай ұшқыр сатираны мейлінше әлпештеуі әбден ләзім деп білеміз.

	Тегі, Асқар Тоқмағамбетов өмірлік материалға бай секілді. Ол әсіресе ескі ауылдың әдет-ғұрпынан қалған кейбір сырқатты жіті аңғарады: Мәселен, «Көкек» дейтін мысалында ескіліктің шырмауынан құтылмаған бағзы бір қызметкердің тамыр-тынысшыл, жекжат-жұрағатшыл, ағайын-жерлесшіл дертін ашып, аяусыз мысқылдайды. Оларға нағашысы, жиеннен туған жиеншары, жекжатының жұрағаты үйіріле қалады. Бірақ олардың бәрі «дұғай сәлеммен» емес, «жаңаша » үйлеседі.



	Күнде компан, Күнде шампан

	Ашылып та, шашылып та, төгіліп те жатыр,

	Қылмыстың ізі көміліп те жатыр...



	Осындай ымы-жымы бір сыбайластар, өзгені былай қойғанда, әдебиетке қатысы бар кейбір мекемелерде жоқ деп айта аламыз ба? Әлбетте айта алмасақ керек. Шын искусство өмірдің барлық тарауына тән дейтініміз де сондықтан.

	Тоқмағамбетов мысалдарының формасы да қызғылықты. Ол силлабикалық өлеңнің қалыптасқан өлшеуін сақтаймын деп әлек болмайды. Мысалдың мәніне қарай еркін көсіледі. Ақынның мысалдары ауызекі сөз ырғағына мейлінше жуық. Солай болғандықтан да, мысалы оның бір жолы жеті буын, екінші жолы тоғыз буын болып айқаса береді. Тіпті екі буын, он бір буын, он төрт буыннан құралған жолдар да қаз-қатар өмір сүреді. Және, шынын айту керек жарасып та тұрғандай.

	Мұхтар Әуезов Мәлік Ғабдуллинге жазған жауап хатында Крыловтың басняларының өзін Абай қара өлеңмен аударғанын, осы күнге дейін мысалы ауызекі сөз ырғағына жуықтата алмай жүргенімізді атап айтты. Бұл ретте Асқардың тәжірибесі соны да, құнарлы да екені сөзсіз.

	Кейбір жолдастар «гәп мұнда ғой» деп, форма мәселесіне жүрдім-бардым қарайды. Бұл әрине ұшқарылық. Форманың мазмұннан туатыны да, әдетте кештеу жүретіні де рас. Бірақ искусстода сол форма жатық болмаған жерде мазмұнның да мәз болмайтыны және хақ. Мұны сөз болып отырған Тоқмағамбетовтің мысалдарымен дәлелдеуге де болады.

	Үңіле зер салсақ, Тоқмағамбетов мысалдарының ішіндегі ең әлсізі «Алма ағаш пен шырмауық» және «Қой мен ешкі» екен. Бұларда да бүгінгі күннің шындығы суреттеледі. Бірақ көңілге сондайлық қонымы, көзге сондайлық шырайлы емес, Асқардың өз үнін, өз машығын таныта қоймайды. Баяғы бәйіт әуеніне ұқсаңқырап кетеді.



	Шырмауық пен алма ағаштың түбінде өскен,

	Кезінде алма ағашпен бір тілдескен.



	немесе:



	Таңертең басын қосып қой мен ешкі,

	Екеуі күнделікті сөзге көшті.



	Бағанағы шымыр да салмақты, қарапайым да ұтымды ырғақтар, шалымды орамдар қайда? Осыдан кейін де «гәп формада емес» дейміз. Жоқ, гәп формада! Тек сол форманы тар көлемде түсінбей, кең де, терең де түсінуіміз шарт. Авторларымыздың мазмұнға сай органикалық форма тудыруы қажет-ақ. Сонда ғана көркем шығарма мінсіз болмақ. Сонда ғана авторды шебер деп атамақпыз. Асқардың тағы да бір еске алатын жайы – кей мысалы тым ұзақ келеді екен. Басня шұбалаңқылықты көтермейді, мейлінше ықшам болғаны игі.

	«Көш жүре түзеледі» демекші, Асқар тәжірибелі ақын болғанымен мысал жанрымен мықтап айналысқанына бір-екі-ақ жыл болды. Бұл аз уақытта ол өз талантының тың да, қуатты да қырын толық танытты. Азаматтық поэзияда, бүгінгімәдениетіөскеноқушыжұртшылығының талабына толық сай келетін еңбектері тым екшеліп қалғаны мәлім. Сөз дәлелді болу үшін бір мысалды келтірейік. Қазақстан Жазушылар одағы ұйымында талқыланғанда, қазақ совет поэзиясының Москвада шығатын антологиясына Асқар Тоқмағамбетовтың мысалдары түгел енді де, басқа өлеңдерінен некен-саяқ ілікті. Осының өзі де біраз жайды аңғартса керек.

	Асқар Тоқмағамбетовтың өткенде жазған мол шығармалары өз кезінің кәдесіне толық жарағанын кәміл мойындай отыра, ол өте-мөте сатира-юмордың шебері екенін, әсіресе, мысал жанрында тың серпін көрсеткенін айрықша еске салғымыз келеді. Солай болғандықтан да қазақ совет әдебиетіндегі осынау соны арнада Асқар Тоқмағамбетовтың тыңғылықты еңбек етуін тілейміз.





	https://t.me/kzkitap





