	Оразбек Сәрсенбай

	Өмiр – сынақ



	Мемлекеттiк сыйлықтың лауреаты, аға жазушымыз Оразбек Сәрсенбайдың бұл кiтабын да бұрынғыша оның соңғы он-он бес жылдардан берi қалам тартып жүрген, өмiрболмыстың, өнер-тұрмыстың әр саласындағы гуманистiк, философиялық тақырыптардың жалғасы ретiнде қарастыруға болады.

	Жинаққа енген сан тарау тақырыптардың мазмұны әр алуан, жанрлық-түрлiк сипаттары жағынан рисалалар, естелiктер, мақалалар деп жiктеуге келедi. Мәселен, «Жазмышта жазық жоқ», «Мүнәфықтар партиясы» атты рисалаларда жазушы әдеби-көркемдiк тәсiлдерi мүлдем тосын көрiнетiн, бiрақ оқырман үшiн ұғымды, ой-зердеге жұғымды тiлмен адам өмiрiндегi, қоғам өмiрiндегi күрделi құбылыстардың сыр-сипаттарын ашуға тырысады. Ал Мұхтар Әуезов, Тахауи Ахтанов, Әбдiжәмiл Нұрпейiсов, Бердiбек Соқпақбаев, Мұқағали Мақатаев, Жұмекен Нәжiмеденов, Жүсiп Қыдыров, Төлеген Айбергенов туралы естелiктерде Шерхан Мұртаза, Әбiш Кекiлбайұлы, Қадыр Мырза Әлi, Тұманбай Молдағалиев, Нәсiреддин Серәлиев туралы мақалаларда творчестволық тұлғалардың өнер кеңiстiгiндегi қадамдары мен амалдары талданады.





ЖАЗМЫШТА ЖАЗЫҚ ЖОҚ


	(Рисала)

	Бала жасымыздан көнекөз қариялардың, оның iшiнде, ежелгi тәрбие, «ескi» көзқарастар кеңiстiгiнде өмiр сүру үрдiсiнен ажырай қоймаған, алағай да бұлағай заманның талай теперiштерiн көрсе де, әуел бастағы ата дәстүрiмен, туыстағы жаратылыс-сенiмдерiмен, бойларына, қандарына сiңген жолмен жүрiп келе жатқан, ол тұста қарасы көп емес азғантай топтың ортасында өскендiктен болар, өзге ойынпаз, қызық қуғыш замандастарыма қарағанда мен көбiнесе жекелеу жүрiп, оқшау оқиғаларды iздеп, оқшау сөздердi тыңдауға құмар едiм. Оның үстiне, бiздiң әкемiз дiндар, тақуа кiсi болғандықтан, үйiмiзге бейсеубет, бейпiл ауызды әлдекiмдер келе бермейтiн. Ондайлар зәуiмен келе қалса, әдетте мәйiн мiнездi, жақсы пейiлдi әкемiз сырт көзге еш сыр бермей, бiрақ «иә», «жоқ» деп тiс жармай, үн-түнсiз отыра берер едi. Содан бiрде-бiр сөзiне жауап ала алмай, төзiмi таусылған «байғұс» ақыр соңында жылыстап үйден шығып кететiн. Ал өзi құралпы пiкiрлес адамдарын көргенде, әкемiздiң бiрден қабағы ашылып, көзi күлiмдеп, бетiне қан жүгiре бастайды. Бiрақ бәрi бiр сол өзiмен пiкiрлес, ниеттес кiсiлерiнiң ортасына түскенде де құрапат әңгiмеге белсене араласпай, сөйлегеннен гөрi тыңдағанға бейiм едi.

	Кешегi Кеңес заманында алыс аудандағы ауыл арасында жүрген осы азғантай топтың, шал-шауқанның жүрiс-тұрысы өзге «денi сау» көпшiлiктiң бiразына түсiнiксiз, оқшаулау көрiнетiн. Аудандық «Өскен өңiр», облыстық «Ленин жолы» газеттерiнде Шиелiде Әбдiқайым ишан Әбдiмомынұлы бастаған «азғырушы» дiндарлар жөнiнде, ескi әулие Ес Абыздың мазарын қайта жөндеуден өткiзген «азғын коммунистер» жөнiнде мақалалар жарияланып, мұның соңы соттасу, оттасу науқанына айналғаны да сол уақыт. Әйтеуiр Құдай жарылқағанда, бiздiң әкелерiмiздiң ұстазы Әбдiқайым ишанның аты аталғанымен, ол жолы аман қалды да, ал Ес Абыздың мазарын қайта жөндеп, қалпына келтiруге қаржы бөлген бiрер басшы сотталып кете барған. Осы оқиғадан кейiн: «Сталин дәуiрi тағы қайтып келдi ме, немене?» – деп момын көпшiлiк жағы үрейленiп, дүрлiгiп қалғаны бар.

	Сол жолы менiң таң қалғаным – бiздiң үйге жиi қатынап жүретiн ишанның ешбiр саспай, тiптi жайбарақат отырып айтқан бiр сөзi болды.

	– Сәрсеке, бәрi жазмыштың iсi ғой. Ақырын Алла берсiн, – дедi.

	Бiздiң әкемiз үн-түнсiз басын изедi де қойды.

	Бұл Брежневтiң таққа жаңа отырған мезгiлi едi. Көп ұзамай, арызданушылардың жолы оңғарылып, Ес Абыз әулиенiң мазарын қайта қалпына келтiрушiлер қамақтан босанып шықты. Ал осы дүрбелеңдi ұйымдастырушы – Шиелi аудандық партия комитетiнiң сол тұстағы бiрiншi хатшысы аяқ астынан қатты науқастанып, дәрiгер жағалап, қайда барса да ем қонбай, дүниеден өтiп кетедi емес пе? Мұндайда, әрине, қара халық әр түрлi аңыз-әңгiменi гулетiп жiбередi... (Жұмыс жағдайымен мен де бiр мәрте осы «қырағы» хатшының қабылдауына барғаным бар едi. Сыпайы, бiрақ өте салқын сөйлескен: менiң айтқандарыма ешбiр ықылас танытпағаны есiмде.)

	Әбдiқайым ишанның жағдайына келсек, бұл кiсiнi көзi тiрiсiнде әлгiндей «қырағы коммунистер» ғана емес, ол кезде қуыла-қуыла таздың шашындай сиреп қалған елдегi бiрен-саран молдалар, өздерiн өте бiлгiш қалпе санайтын шал-шауқандар да ұнатпай, сыртынан ғайбаттап жүрер едi. Солардың бiреуi, өзiн баяғыда Қарнақтың медресесiн бiтiрген бiлiмпаз ретiнде насихаттап жүретiн Жапақ шал жазықсыз ишанды сыртынан күндегенiн қоймай, бiрде оның үйiнiң алдына еккен азғантай қауындық жерiне өзiнiң ешкiлерiн жайып жiберiп, ендi ғана құлақтанып өсiп келе жатқан жасыл пәлектерiн жайпап кетедi. Сонда әншейiнде адам баласына зәрi жоқ қожа қатты нала болып: «Өй, нағiлет! Қан құсқыр!» – деп қарғаса керек-тi. Бұл оқиғаның арғы жағы бұлдырап кетедi... Әркiм әр түрлi айтады.

	Әкемнен осы оқыс оқиғаның мән-жайын сұрай бастағанымда:

	– Оның несiн ежiктейiн, балам? Бәрi тағдырдың iсi ғой, – деген де қойған.

	Сонда ұстазы мен шәкiртiнiң жауаптары үндес шыққанын байқадым. Байқасам да, бұл жолы оған пәлендей мән бермеппiн. Ол тұста бiз жiгiт ағасының жасында едiк. «Жiгiттiң қырыққа келгенше ақылы толмайды» деген бар емес пе? Оның үстiне, «жазмыш», «тағдыр», «пешене» деген ежелден ел iшiнде жиi айтылатын үйреншiктi сөздер едi. Жиi айтыла берсе, небiр үлкен ұғымдардың өзi таптаурынға айналады, ұғымдардың түпкi мағынасы ұмытылмаса да, ескiре бастайтыны белгiлi.

	Тағдыр – сондай сөздердiң бiрi, қисынды, қисынсыз жерлерде айтыла бередi. Қызығы – ауызекi әңгiмеде «тағдыр» көбiне-көп адамның басына iс түскенде, әйтпесе бiр қатер төнгенде, қаза-қайғыда жиiрек еске алынады. Бiреу мезгiлсiз қаза тапса: «Тағдыры солай болды ғой», – деп өзiмiздi-өзiмiз жұбататын ескi әдетiмiз бар. Ал бiреудiң еңбегi жанып, үлкен дәрежеге көтерiлсе: «Тағдыры солай болды ғой», – деп мақтаған жанды естiген жоқсыз.

	Ендi, мiне, Абай айтқандай, бiз де бiраз жасқа келiп, «қартайдық, қайғы ойладық, ұлғайды арман», «бұл жасқа келгенше жақсы өткiздiк пе, жаман өткiздiк пе, әйтеуiр бiрталай өмiрiмiздi өткiздiк». Солай ғой? Өткенге, бүгiнге, келешекке көз жiберiп, ойланатын, толғанатын, шамамыз жеткенше азды-көптi қорытындылар жасап, тапқанымызды, бiлгенiмiздi айтып бөлiсетiн кезiмiз. «Тумақ болса, өлмек бар» дейдi. Былайша қарағанда, қарапайым сөз. Бiрақ қарапайым ұғым емес. Туғаннан бастап өлгенге дейiнгi аралықта қаншама шиыр жолдар жатыр, қаншама қиын сұрақтар бар. Соларды iздеумен талай ақылмандардың шашы ағарыпты.

	Тағдыр – кең мағынасында осындай үлкен, күрмеуi көп күрделi ұғымдардың бiрi. Тiптi дүниәуи (зайырлы), ғылыми философияда әлi күнге дейiн толық шешiмiн таппаған, тiптi «есi дұрыс» елдiң бәрiн қанағаттандыратын, елдiң бәрiн иландыратын қағидатты «мiне, мынау» деп ұстататыны жоқ ұғымдардың бiрi десек те болады.

	Бiздiң ұлық пайғамбарымыз Мұхаммедтiң (с.ғ.с.): «Әрбiр нәрсе тағдырымен қоса жаратылған», – деген хадисi бар (Муслим). Осы айтылғанның астарына үңiлсек, өте кең мағынада айтылғанын аңғару қиын емес. Бұл пiкiр бойынша, күллi әлем (әлемдер), жанды, жансыз дүниенiң бәрi әуел бастан өз тағдырымен бiрге жаратылған, олардың әрқайсысының өзiне тән тағдыры бар (туады, өседi, дамиды, тозады, ескiредi, жойылады, т.б. секiлдi). Мұндай пiкiрге күмәндана қарайтын, әйтпесе дауласа қоятындай қазiр ешкiм табыла қоймас. (Мұны бүгiнгi жаратылыстану ғалымдары да толық растайды. Бiрақ ондағылар «тағдыр» деген ұғымды қолданбайды. Ұялады.)

	Бiздiң күнделiктi тiршiлiгiмiзде тағдыр, әдетте адам, адамзат өмiрiне қатысты айтылады. Пiкiрталас, қайшы, қиғаш ойлар осы жерден басталады. Осы төңiректегi айтыс-тартыс мыңдаған жылдардан берi, адам баласы өзiнiң саналы тарихи дәуiрiне кiргелi берi толастаған емес. Толастайтын да түрi жоқ. Көпшiлiкке түсiнiктi қарапайым тiлмен айтсақ, адамның тағдырын әуелде оны жаратқан иесi – Құдайдың өзi белгiлеп берген бе? Әлде табиғаттың өзiндiк даму заңымен – эволюция арқылы пайда болған адамның тағдырына Құдайдың қатысы жоқ, ендеше, адам өз тағдырына өзi қожалық ете ме? Тұрпайылаңқырап айтсақ, бұл Құдайға мойынсұнатындар мен мойынсұнбайтындар арасында ұзаққа созылып келе жатқан «соғыс».

	Өзiмiздi (көпшiлiктi) бiр Құдайға мойынсұнатындар қатарына қосқандықтан да, бiз ғаламды және адамды жаратқан Иемiздiң өзiнiң жаратындыларының Тағдырына да өзi Иелiк жасайтынына кәмiл сенемiз. Осы уақытқа дейiн бiз бiлетiн небiр ақылмандар тыным таппай зерттеп, сынақтан өткiзiп, дәлелдеп, иман таразысына салып өлшеген тәжiрибелердiң бәрi бiздiң сенiмiмiздi бекiте түсетiндей көремiз. (И.Кант былай деп жазады: «Ньютон Құдайдың атын айтқан кезде, әрқашан тоқтап, бiраз ойланып тұрады екен».)

	Ал мойынсұнбайтындарды қайтемiз? Жоғары жақтан белгiленiп берiлген тағдырға сенбейтiн, адам тек өз еркiмен, өз ықтиярымен өмiр сүредi, ендеше тағдырға мойынсұну – оның еркiндiгiн, қалауын шектеу, мұның өзi негiзiнен табиғи заңдарға қайшы келедi дейтiндер де аз емес. Мұндай пiкiрлердi жоққа шығару да оңайға түспейдi. Бұл төңiректе орыс ойшылы Н.Бердяев былайша жазады екен: «Адамға деген, оның шығармашылық еркiндiгi мен шығармашылық әрекетiне деген сенiм тек дiни санада ғана мүмкiн болады. Ал оңды санада ешқашан болмайды, өйткенi ол адамға материалдық, яғни табиғи және әлеуметтiк ортаның рефлексi ретiнде қарайды». Бұл жерде орыс ойшылы «шығармашылық еркiндiктi» кең мағынада – ой, пiкiр, сенiм, наным, таным мағынасында қолданып, оның амал-әрекетiнiң де осындай түсiнiктерге негiзделетiнiн, ал тек материалдық (дүниелiк игiлiктердi) жинауды көздейтiн әлеуметтiк ортаның үйреншiктi әдетiн ұстанатын пайдакүнем санада мұндай қасиеттiң болуы мүмкiн еместiгiн ескертедi. Н.Бердяевтiң пiкiрi бойынша, Құдайға мойынсұну – адамның еркiндiгiн шектемейдi, керiсiнше – бекiте түседi.

	Бұл тұжырымның, бiздiңше, адам тағдырына да тiкелей қатысы бар.

	Тағдыр туралы ислами түсiнiк қандай? Бұл Иманшартта бекiтiлген. Иманның (сенiмнiң) шарттары – алтау. Соның iшiнде тағдырға сену алтыншы ретте көрсетiлiп, былайша белгiленедi: «Жазмыш пен қазаға иман келтiру. Ежелден Мәңгiлiк Жазмыш Кiтабы болмақ. Алла тағала пенделердiң өмiр бойында басынан өткеретiн жақсы-жаман iстерiн, қуанышты да қайғылы кезеңдерiн өзi белгiлеп және өзi бiлiп отырады» (Мұхтасар. Алматы, 1996 жыл). Бұл арадағы басты қағидат – әр адамның тағдырын әуел бастан Жаратушы Иемiздiң өзi белгiлеп отыратындығы (өзге монетеистiк дiндерде де негiзiнен осы қағидат танылады).

	Әуел бастан мұсылман қауымы арасында тағдыр, жазмыш жөнiнде осындай қағидат бекiтiлiп, таратылғанымен, мұны түсiнудiң, өмiрлiк тәжiрибеде жүзеге асырудың оңай болмағанын аңғару қиын емес. Мынадай Хадис бар:

	«Сендердiң әрқайсыңа, әрбiр жан иесiне Алла тағала әлдеқашан жәннат бағына немесе тамұққа баратындарыңды бұйырып қойған. Яки бақытсыз немесе бақытты болуларың сол кезде-ақ жазылған». Мұны естiген бiр кiсi: «Алланың елшiсi, онда бiз ешбiр әрекет жасамай-ақ, ең тәуiрi – жазмышта жазылған бұйрықты күтiп, тыныш отыра берсек қайтедi?» – деп сұрады. Сонда ол былайша жауап бердi: «Бақытты болатындардың амалдарына қарай, бақытсыз болатындардың амалдарына қарай бұйырылады. Бақытты болатындардың амал жасауына қарай, сондай-ақ бақытсыз болатындардың амалдар жасауына жеңiлдiктер берiледi» (Муслим).

	Бұл арада ең маңыздысы – амалдарына қарай жеңiлдiктер берiлетiнi жөнiндегi тiркес. Тағдырдың күнi бұрын жазмышта белгiленетiнi хақ. Бiрақ сенiң бұл дүниедегi iстеген iс-әрекеттерiңе қарай бақытты немесе бақытсыз болады екенсiң. Бұл дүниедегi iс-әрекеттерiңе шынында шектеу қойылмаған. Бiрақ жеңiлдiктер (мүмкiндiктер) жасалған.

	Тағы бiр өте мағыналы Хадистен үзiндi келтiрелiк.

	«Әркiм өзiнiң тағдырында көрсетiлген бұйрыққа лайық амал жасауға бейiм тұрады. Бақытты тағдыр иелерi бақытқа жетудiң жолдарын iздеуге бейiм тұрады. Ал бақытсыз тағдыр иелерi жаманшылық iстеуге бейiм тұрады» (Әбу Дауд).

	Бұл арадағы ең маңыздысы – бейiм тұратындар жайындағы сөз. Демек, Жаратушы Иемiздiң қалауынша, жарық дүниеге келген әйтпесе келетiн әрбiр пенденiң тағдыры әуелгi Жазмышта белгiленгенмен, оның тiрiдей тiршiлiкте өмiр сүру уақытында iстейтiн әрекет-амалдарында жеңiлдiк пен бейiмдiлiк қоса жаратылған деп түсiнуге болады. Сен, Құдайдың құлы (қаласаң да, қаламасаң да солай; қаламасаң – табиғаттың құлымын деп есепте, бұдан бәрiбiр ештеңе өзгермейдi) әуел бастағы жаратылысыңда жақсылыққа немесе жамандыққа бейiм болып туған шығарсың, бiрақ сенiң қандай – тура яки қисық жолды таңдауыңа жеңiлдiктер берiлген. Мұсылман қауымындағылардың Алла тағала Адамды әуел бастан-ақ сынақ үшiн жаратты деп түсiнетiнi сондықтан. Әйтпесе ғаламдар иесiнiң ақыл-сана иелерiн жаратуында қандай мақсат болуы мүмкiн? Сынақтан өтiп, бұл жарық дүниедегi жақсылы-жаманды iс-әрекеттерiне есеп беруi үшiн ондай сана иелерiнiң еркiндiгi болуы тиiс емес пе? Соның бәрi әуел бастан оның маңдайына, пешенесiне жазылып қойған, өзгермейтiн ереже, қозғалмайтын қағидат па? Онда әрбiр адамның тiрiдей тiршiлiкте өмiр сүру уақытында iстеген жақсылықтары мен жамандықтарын қалай, қайтiп бағалар едiк?

	Құдай тағала мен оның жаратындылары арасындағы қарым-қатынас туралы талай заманның ақылмандары ой бөлiсiп, кейде келiсiп, кейде керiсiп келедi екен. Сондай ой айқастарының нәтижесiнде фәлсәфа атанған iлiмбiлiм саласында талай ағымдар мен «измдер» пайда болғанға ұқсайды. Бұл жерде бiздiң Шығыс ғұламалары да шеттеп қалмапты, тiптi кейде алғы шептерге шығып кетiптi. Ол төңiректегi әңгiмелерге тоқталмай-ақ бiздiң тақырыбымызға сәйкес келетiн, өзiмiздiң әл-Фараби мен әл-Ғазалидiң өзара пiкiр қайшылығына (мұндай қайшылықтар, әл-Ғазалидiң санауынша, жиырмаға жетедi) тоқтала кетсек деймiз.

	«Олар (әл-Фараби мен ибн Сина) Құдiреттi Алламыз жан-жақты ең жоғары әмiрлiктiң иесi, бiрақ оның әмiрлiгi күнделiктi жеке-дара нәрселерге жүрмейдi» деген пiкiрде. Бұл анық күпiрлiкке жатады. Ал шындығында аспан мен жердегi шаңның бiр түйiрiндей заттың ешқайсысы Оның назарынан тыс қалмайды», – деп жазады.

	Бiр қызығы – әл-Ғазалидiң осындай айыптауын француз ойшылы Е.Декарттың: «Субстанцияларды әуел баста Құдай жаратқанмен, бұлар өмiр сүруi үшiн өздерiнен басқа ешкiмге тәуелдi емес», – деген белгiлi тұжырымына да қарсы бағыттауға болады.

	Неткен қарама-қайшылықтар! Ғұламалар өздерiнше әспеттеп жазатын субстанцияның (жеке мән-мағыналары бар әрбiр жаратылымның) көкесi – адамның өзi емес пе? Адамнан асқан, оның болмыс тiршiлiгiнен күрделi, қиын субстанция болар ма? Сол субстанцияларды жарататын Иесi бар да, ал жаратылымдардың өздерi табиғаттың табиғи заңдарына сәйкес өз беттерiнше, тәуелсiз өмiр сүре бермекшi ме? Әлде жаратқан Иесiнiң әуелде белгiлеп берген қалауына сәйкес (қазiргi тiлмен айтқанда, «компьютерлiк бағдарламасы» бойынша – мұндай пiкiрлер де бар) өмiр сүре ме? Сонда басқасын қойғанда, адамның қолымен жасалатын жақсылықтар мен жамандықтардың сыр-сипатын қалай тануға болады?

	Бергi бiр заманда, жасы сексеннен асқан шағында қыңқыл-сыңқылы көбейiп, денсаулығы нашарлай бастаған тақуа әкемнен бiрде:

	– Көке, немене, кәрiлiк жеңе бастады ма? Әлде ауружеңе бастады ма? – деп сұрағаным бар едi.

	Сонда әкем:

	– Ұлық пайғамбарымыздың (с.ғ.с.) әрбiр науқастыңемiн Алла-тағаламыз әуел бастан бiрге жаратқан, ал емi жоқ ауру кәрiлiк қана деген сөзi бар емес пе, балам? Алла тағала өз тарапынан өзiнiң сүйген құлына ешқашан жамандық жiбермейдi. Ауру да жамандық емес. Алланың сынағы ғой, – деп жауап берген. Өзiне ап-айқын нәрсенi асықпай, саспай, сабырмен айтты.

	– Ал онда жамандық қайдан келедi? – деп сұраймынтағы қарап отырмай. Қартая бастаған әкемдi уайым алаңымен жеке қалдырмай, сөйлете түсу үшiн осындай iрiлi-ұсақты сауалдар қойып, уақыт өткiзуге тырысып жүрген кезiм.

	– Жамандық қайдан келушi едi, әлбетте, адамныңөзiнiң құлқы-пейiлiнен шығады да.

	– Солайын солай ғой, көке. Бiрақ неге адамныңқұлқы-пейiлi ала-құла болады?

	Әкем ұзынша сақалының ұшын сұқ саусағы мен ортаншы саусағының арасына қыстырып, бiраз шиырлап, ойланыңқырап отырды.

	– Оны мен қайдан бiлейiн, – дедi. – Бәлкiм, о бас-тағы туыстағы ала-құла жаратылысынан ба екен?.. Әлде тәрбие-тәлiмнiң кемдiгiнен бе екен?..

	– Көке, әр адамның бұл жарық дүниедегi күллi тағ-дыр-тауқыметi ол тумай жатып, оның пешенесiне жазылып қойған деген әңгiменiң жөн-жосығы қандай?

	Мұны естiгенде, әкемнiң кiшкенелеу көзiн ашыңқырап, маған сығырая сынай қарағаны есiмде.

	– Әлбетте, солай! Оған ешбiр шегiмiз жоқ! – деп бұлжолы нығарлаңқырап айтты. – Жаңа саған ауру жамандық емес, Алла тағала тарапынан жiберiлген бiр сынақ демедiм бе? Егер адам ауырмаса, сырқамаса, жаны қиналып қиындық көрмесе, түптiң түбiнде өлiм барын, қаза барын, одан әрi ана жаққа барғанда сұрау барын, сынау барын есiне түсiрiп, бiр сәтке болса да тiрi күндерiндегi есiрiк әрекеттерiнен тыйылудың жолына түсер ме едi, түспес пе едi? Екi дүниеде болғанның, болатынның бәрi жаратқан Иемiздiң қалауына келiп тiрелетiнiн бiлер ме едi, қайтер едi? – деп бiр тоқтады.

	– Сонда, көке, мысалы, залымдық iс-әрекет әуел бас-та жаратылыста белгiленiп қойған жазмышынан емес, әрбiр адамның тiршiлiк мерзiмiндегi құлқы-пейiлiнен туа ма?

	– Жаңа айттым емес пе? Ұлық Иемiз өзi жаратқанпендесiне ешқашан жамандық тiлемейдi, жамандық жiбермейдi.

	– Ал жақсылық ше? Ол да адамның өзiнiң тiршiлiкмерзiмiндегi құлқы-пейiлiнен шыға ма?

	– Әлбетте.

	– Бiреу екiншi бiреуге жазықсыз зәбiр көрсетедi.Мұндайда зәбiр көрсетушiнiң құлқы-пейiлiнiң қандай екенi түсiнiктi. Ал жазықсыз зәбiр көрушi мұндай қиянатты қандай жағымсыз құлқы-пейiлiнен табады? Осының себебiн түсiнуге бола ма?

	– Зәбiр көрушiнiң де iрiлi-ұсақты күнә-кiнәраттарыбар шығар, оны кiм өлшеп бiлiптi? – деп бұл жолы әкем маған жалтара жауап бергендей көрiндi.

	– Түк кiнәсi жоқ бiреуге екiншi бiреу келiп зорлықжасайды. Мұның бәрi әуел бастан ұлық Иемiзге аян, ол бәрiн көрiп-бiлiп отыр ғой. Солай ғой? Ендеше, әлгi зорлықшыл неге тұп-тура сол арада, өзiне тиiстi сыбағасын, жазасын алмайды? Зорлықшы неге бүйтiп сайран, салып аман-есен жүре бередi? Осы да әдiлдiкке жата ма?

	Әкем бұл жолы сәл езу тартып, басына киген жасыл масаты тысты тақиясын әрлi-берлi қозғап қойды.

	– Бәрiмiз де жұмыр басты, ет пен сүйектен жаралған,ыстық жүректi пендемiз, – дедi. – Әуелден-ақ Алла тағала бiздi, бәлкiм, осылай жаратқан болар-ау. Жақсылықты сарылып, сарғайып iздесiн, жамандыққа көнбесiн, төзбесiн деп. Ғаламның Иесi әуелден өзi жаратқан адамның бойына ақыл-санасымен бiрге шыдамдылық пен сабырлылықты да бiрге еккен жоқ па едi? Бұл да сынаққа алудың бiр түрi едi ғой. Осындай сынақтан сүрiнбей өткен әркiмге түптiң түбiнде тағдырдың сыйлары, сияпаты бар дейдi ...

	Шынымды айтсам, әкемнiң бұл жауабы жасымыздан комсомол мен компартияның «тәрбиесiн» көрiп-бiлiп өскен буынның бiр өкiлi ретiнде менi толық қанағаттандырмады. Бiрақ өзiмнiң бала күнiмнен берi қалыптасқан әдетiм бойынша (iштей келiсiңкiремей отырсам да), әкемнiң сөзiне қарсылық пiкiрiмдi бiлдiргiм келмедi.

	– Ал ендi ұлық Иемiздiң бұйрықтарына мойын ұсын-бай, тәубеге келмей, тура жолға түспей, астамшылықпен өмiр сүретiн озбырдың алдында қазулы ордың жататыны да рас, – дедi бұдан әрi тақуа әкем. – Қазақта: «Бұл дүниенiкi о дүниеге кетпейдi» деген де сөз бар. Ондай озбырдың ерте ме, кеш пе, тағдырдың қыл құйрықтан ескен үзiлмейтiн ұзын тұзағына түсiп тынатынын тұспалдап айтқаны. (Менiң кейiнгi жылдарда жазған «Адамның құны қанша?» атты рисаламның идеясы әуел баста тақуа әкемнiң осындай әңгiмелерiнен өрбiген едi.)

	– Көке, мына сiздер, өздерiңiз қатарлас қарияларжазмыш жайында жиi айтасыздар. Бұл сөздерiңiзге бiреулер басын изесе, бiреулер көздерiн жыпылықтатады да қояды... Мен сол көздерiн жыпылықтататындар саны көбiрек пе деп қаламын, – деп осы орайлас тақырыпты әрi қарай сабақтай түсiп едiм, әкем тағы да езу тартып, басына киген жасыл масаты тысты тақиясын әрлi-берлi қозғап қойды.

	– Күнi ертең-ақ бастарына бiр қиын iс түскенде, неқатты ауырып сырқаттанғанда, сол бейшаралардың көздерi жыпылықтамақ түгiлi, «Ой, Алла-ай! Ой, Аллаай» деуге тiлдерi әрең келетiнiн қаперлерiне алмайды-ау! – дедi. Дедi де, қабағын шытып, күйзелген сыңайда үнсiз отырып қалды.

	Ол жолы тәп-тәуiр басталған сұхбатымызды аяғына дейiн жеткiзбей (оның үстiне, әкем екеумiздiң күрмеуi қиын тақырыпты қозғағанымызға көзiм жеткендей едi), Алматыға қайтып кеткенмiн (бұл шешем марқұмның сөзi: «Ауылда бiраз жаттың ғой, балам, ендi Алматыңа қайта ғой», – дейтiн).

	Содан араға жыл салып, «әкең Қызылорданың ауруханасына түсiп қалды» деген суыт хабарды естiген соң, тездетiп ұшаққа отырып, облыс орталығындағы ең дәу емханаға жетiп бармаймын ба? Сөйтсем, әкем сол тұстағы үлкен шаһардың үлгiлi сауықтыру орындарының бiрiнде, ұмытпасам, екiншi қабаттағы айлапат палатканың дәл төрiне қойылған жалтыраған болыскей темiр кереуеттiң үстiнде, екi аяғын еденге түсiрiп жiберiп, екi қолын кереуеттiң ернеуiне тiреп қойып, өте жайбарақат, жұмсақ дауыспен ...қасындағы қазақтарға шариғат соғып отыр екен. Өзi ақ шағаладай болып, аппақ киiнiп алыпты: бұл жолы басында аппақ жұқа тақия, үстiнде аппақ көйлек, бұтында балағы кең аппақ дамбал, тек аяғының басына iле салған шоқайы ғана қоңыр түстi екен. Осылай кiлең аппақтың ортасында, ақ кереует, аппақ жамылғыш жаймалардың үстiнде жақсы жайғасып алған аққұба өңдi, ұзын ақ сақалды қария айналасындағы алабажақ киiнген үлкен-кiшiлi науқастармен салыстырғанда, сырт көзге кәдiмгiдей ерекше көрiнер едi.

	Оның үстiне, әлгiнде ұзын дәлiз бойымен әкем орналасқан палатаға қарай беттеп келе жатқанымда маған қарсы ұшырасқан етжеңдi, ересектеу медбике маған жылыұшырай қарап алып:

	– Иә жiгiтiм, немене, әкеңiздi iздеп келдiңiз бе? –деп сұрап, менiң жауабымды күтпестен:

	– Е, ол әулие шал тоғызыншы палатада. Мен қазiрсiздi ертiп апарайын, – деп құрақ ұшып, алдыма түсiп жүре берген.

	Медбикенiң сөз мәнерiнен ұлты татар екенiн танығанмын. Жүрiсi жылдамдау әйел екен. Сонда да:

	– Менiң әкемдi әулие атауыңыздың мәнiсi қалай? –деп сұрап үлгiрдiм.

	– Жiгiтiм, менiң медицина саласында қызметiстегенiме отыз жылдан асып барады, – деп жауап бердi сонда етжеңдi, ересектеу медбике жылдам жүрiсiн тоқтатпай. – Осы уақыттың iшiнде бәлнисте ауырып жатқанына қарамай, кереуетiнiң үстiне жүрелеп отырып алып, намаз оқыған мұсылманды... шалды бiрiншi рет көруiм. Ондай адам әулие болмағанда кiм болады? (Артынан әкемнiң өзiнен естiдiм: осы медбике бөлiмшеде шаруашылық жағын басқарады екен. Әкеме ықыласы ауғандықтан, емханада намаз оқитын мұсылмандарға арналған жағдайдың жоқтығын ескерiп, бұл өз үйiнен дәрет алуға жарайтын құман, сүртiнетiн сүлгiлер әкелiп бергенге ұқсайды. Айтуынша, медбикенiң отбасындағы кәрi шешесi де мұсылмандық парызын мықтап ұстайтын дiндар кiсi көрiнедi.)

	Тоғызыншы палатаға кiрiп, қол берiп амандасқан соң:

	– Көке, көңiлдi отырсыз ғой. Денсаулығыңыз қалай?– деп сұрамаймын ба.

	– Аллаға шүкiр. Жақсымын, – деген әкемнiңәдеттегi үйреншiктi жауабын естiдiм.

	Қанша айтқанмен, емдеу орындарын жағалап, ақыр соңында емханада сарылып жатқан адамның, оның iшiнде кәрi кiсiнiң көкiрек түкпiрiн сары уайым жайлай бастайтыны белгiлi. Ауру жартылысында ерекше қажулы, қайратты, әйтпесе менiң әкем секiлдi ежелден көктегi Иесiн (оның мекенi көкте ме, басқа жерде ме, оны ешкiм бiлген емес, тек оның елшiсi Миғраж түнi ғарышқа көтерiлiп ұшқанына қарап, солай қарай мезгеп, дұға жасағанда қолымызды жоғары биiкке қарай көтередi емеспiз бе?) медет тұтып, сабырлылыққа, шүкiршiлiкке үйренген десек те, бұлтартпай келетiн қазадан қорықпайтын жан иесi және жоқ.

	Сексеннiң үстiне шығып, жан қуаты азаймаса да, дене қуаты селдiрей бастаған бiздiң әкейдiң қазiргi ахуалы да осы төңiрекке келiп қалғанын байқау қиын еместi. Әдеттегi бәсеңдеу, бiрақ кiрбiңсiз, қырылсыз естiлетiн таза дауысы ендi бұрынғыдан әлсiз шықса, жүрiсi де баяулап, ақырын аяңға көшiптi. Жасы ұлғайғанға дейiн бойын тiк ұстаушы едi, қазiр де – белiне едәуiр күш түссе де, сол қалпын сақтап қалғанын көрiп, әкемдi көңiлдендiрiп қою үшiн:

	– Мына жүрiсiңзбен, көке, әлi жүз жасайсыз ғой! –дедiм.

	Содан дәу емхананың кең ауласында жаяу серуендеп жүрген әкелi-балалы екеумiз шеткерiректегi жапырағын қалың жайған қара ағаштың көлеңкесiндегi ұзынша орындыққа барып отырдық. Осы жерде әкемiз манадан берi үзiлiп-созылып келе жатқан қысыр әңгiмемiздiң қорытындысын айтқандай болды.

	– Алла тағала аманатын бүгiн алса да менiң тағдырғаөкпем жоқ, – дедi.

	Дедi де, кiшiрек көздерiн одан сайын қысыңқырап, аузын ашып жоғарыға, аспан жаққа ұзағырақ қарап отырды. Қара күздiң мезгiлi едi: аспанды жыртық-жыртық бұлт басып, сол жыртықтардың арасынан сауылдаған суық жел құйылып тұрғандай әсер етедi. Менiң денем тiтiркенiп тоңа бастағандай болған соң, үстiмдегi жұқа сұр плащымның жағасын көтерiп алдым.

	– Алла қаласа, алдымыздағы жылдың басындасексеннiң үшеуiне толады екенмiн. Аз жас емес. Әсiресе бiздiң заманымызда... – деп әкем сөзiн әрi қарай сабақтады. – Шешем марқұм айтушы едi: «Сенi тауық жылының басында туғанмын» деп. Сол тауық жылы тағы аяңдап келе жатыр. Солай ма едi? – деп әкем маған қарап қойды.

	– Иә, көке, ғасырдың басындағы тауық жылы мыңтоғыз жүз тоғызыншы жылға тура келедi. Алдымыздағы тауық екi мың екiншi жылы туады. Оны неге сұрадыңыз?

	Әкем менiң сұрағымды жауапсыз қалдырып, сол көкке қарап отырған қалпы, әңгiмесiн әрi қарай ұзарта бердi.

	– Осы өмiрiмiздiң iшiнде жанымызды жадыратқанжақсылықты да, қилы-қилы құқайларды да көп көрдiк. Бiрақ бiз бәрiбiр тағдырымызға ризамыз. Бiздiң тура жолымызда тағдырға әсте ренжуге болмайды, – деп бiр қайырып қойды.

	Дәл осы арада өзiмше бiр маңызды сұрақ менiң көмейiме келiп, кептелiп қалды, бiрақ үндемедiм – әкемнiң ой өрмегiн iштей тарқатып отыруға тырыстым.

	– Басқасын ежiктеп айтпай-ақ қоялықшы... Осымына бiздiң ауылымыздан кешегi жаһан соғысына жүзге жуық жiгiт аттанған екен. Соның алтауы ғана елге тiрi қайтып келдi. Ал сол тiрiлердiң арасында Байкенженiң бақандай екi ұлы да бар. Ахатбек анау... жыртқыш жауға бiр қолын асатып жегiзгенмен, өзi аман қайтты. Мен болсам, қамаудан босанып, бала-шағама келiп қосылдым. Әлбетте, бiздiң жат жердiң топырағын жастанып, қыршындарынан қиылған азаматтардан жанымыз артық емес едi. Содырлар жайлаған сойқан заманның аранына түсiп кетпей, аман қаламыз, бала-шағамызды өсiрiп, тiрiлердiң қатарында, бiреуден iлгерi, бiреуден кейiн өмiр кешiп, жер үстiндегi бұйырған несiбемiздi терiп жеймiз деп кiм ойлаған? Бiзге осылай оң қабағын танытқан тағдырға, әлбетте, өкпемiз жоқ.

	– Дұрыс қой, көке. Бiрақ сонда сiздерге, әлгi соғыс-тан тiрi қайтқан алтауға оң қабағын танытқан тағдыр қалған жiгiттерге сол қабағын көрсеткен бе қалай? – деп сұрақ қоюға мәжбүр едiм.

	Бұл «жабайы» далада өскен ақылгөй шал түгiл, өркениетi өсiп кеткен қаланың бiрегей бiлiмпазын сүрiндiретiндей қиын мәселе екенiне, шынымды айтсам ол тұста өзiм де мән бермеппiн. Кейiнiректе де бiлiп жетiскенiм шамалы едi...Таң қалғаным: менiң тақуа шалым осы сұраққа қиналмай, мүдiрмей жауап бердi.

	– Тағдырдың жазуы солай болғаны да! Ол жiгiттерелiн, жерiн қорғап, тура, түзу жолда жүрiп шәйiт болды. Ал шәйiт болғандар сұраусыз, тексерусiз жәннатқа кiредi, – дедi.

	Тағдырдың жазуы – есiмiз кiргелi естiп жүрген сөзiмiз. Бәрi жазмышта белгiленген, бекiтiлген, мөрленген. Оған дауымыз бар ма? Дауымыздың жоқ екенi рас дейiк. Бiрақ осындайда iшiмiзге кiрiп алған бiр бұзық сезiм түртпектеп, мазамызды алады. Ал сол тағдырдың өзiне дауа бар ма? Мәселен, тағдырда жазылып қойған жақсылықты көбейтiп, жамандықты азайтудың амалдары қайсы? Әлде жазмыштағы жазуларды өзгертуге жаратындылардың шамасы жетпей ме? Қаншама тыпырлап, тырбаңдасаң да, Абсолюттi орнынан қозғау мүмкiн еместей көрiнетiнi бар.

	Мен осындай әрi-сәрi ойлармен отырғанда, әкем жаңа бiр әңгiмесiн бастап кетiптi.

	– Ахатбектi қырық бiрiншiнiң күзiнде немiспен ұры-сқа шақырғанда, бiз оны анау Бәтима апаң екеумiз шығарып салған едiк. Вокзалдың алды, темiржолдың үстi ығы-жығы халық екен. Әскерге алынғандарды қызыл вагондарға топырлатып кiргiзiп жатты. Бiз тәуекел сапарға бекiнiп, буынып-түйiнiп алған Ахатбекпен қоштасып тұрып, оған қалтамызға салып әспеттеп әкелген азынаулақ ақшамызды бермекшi болып едiк, ол басын шайқап, пұлымызды өзiмiзге қайтарды: «Маған ендi ақшаның не керегi бар? Өздерiң қаражат қыларсыңдар!», – дедi. Өстiп тұрғанымызда бiздiң қасымызға басына сәлдеге бейiмдеп жасыл түстi шалма ораған, үстiне төгiлдiрiп ұзын етек ала шапан киген, өңiне қарасаң иә өзбек, иә тәжiк тақылеттес, қызыл шырайлы, дөң мұрындау, қауға сақалды қартаң кiсi жақындап келдi де, әуелi абайлап бiздiң үстi-басымызға көз тастап қарап шықты. Содан кейiн екi алақанын көкке жайып, аузы жыбырлап, бата бере бастады. Айналадағы көпшiлiктiң у-дуынан ба, әлде бата берушiнiң даусы шықпай қалды ма, әйтеуiр бiз оның айтқанын естiмедiк. Естiмесек те, Ахатбек қайтарып берген ақшаның бумасын бұзбай, сол күйiнше әлгi дуананың қолына ұстата салған едiм. Сонда әлгi дуана мен берген ақшаның бетiн ашып қарамастан, үн-түнсiз қасымыздағы Бәтиманың көк қамзолының сыртқы қалтасына сүңгiтiп жiбердi де, өзi үн-түнсiз әрлi-берлi сапырылысқан көпшiлiктiң арасына сiңiп кете барды. Бейтаныс дуананың мұндай оқыс қылығына таң қалып, аздап сасыңқырап та қалған Бәтима апаң артынша есiн жиып, әрекетi түсiнiксiздеу көрiнген дуананың артынан далақтап жүгiре жөнелген. Сәлден соң екi өкпесiн қолына алып, ентiгiп қайтып келдi. «Жоқ. Ұшты-күйлi жоғалып кеттi. Бұл, сiрә, тегiн адам болмады!» – дейдi. Бiз де сол жерде бұл оқиғаны жақсылыққа жорып: «Осы дуанамыз Қыдыр Атаның өзi шығар, тағдырдың хабаршысы болып келген. Ендеше, Ахатбегiмiз ұрыстан аман келедi екен», – деп қуандық.

	Бұл да бұрын әкемнiң аузынан талай естiген, қазiргi дүниәуи тiлмен айтсақ, мистикалық аңыздар қатарына жатқызатындай хикметтiң бiрi едi. Бiрақ материалистiк санаға осылай оғаш көрiнетiн бiраз оқиғаларды өмiр шындығында расталған (тұспал, бейне ретiнде болса да) тұстарына куәлiк ететiн кiсiлер бiздiң әкемiз секiлдi тасавуф жолын ұстанғандар арасында жиi кездесетiн.

	Қыдыр Ата демекшi. Өзiмiздiң қазақтың көне аңыздарында да осы Қыдыр Ата болашақты болжаушы, жақсылықтың хабаршысы ретiнде суреттеледi. Ең маңыздысы – Қыдыр Атаның аты ұлық пайғамбарымыздың (с.ғ.с.) Хадистерiнде де кездеседi екен.

	«Қыдыр балалармен ойнап жүрген бiр баланы көрдi де, оның мойнын үзiп өлтiрдi. Оның себебi – бұл баланың iшкi сарайы кәпiрдiкi едi. Баланың әке-шешесi мұсылман болғанмен, баланың жаратылысы кәпiрдiкiне ұқсады. Егер ол тiрi қалғанда, залымдық iстерiмен әкешешесiн қайғыға батырар едi» (Абу Дауд).

	«Олар «Алла-тағаланың елшiсi, сәби күнiнде өлiп кеткендер ше?» – деп сұрады. «Олардың келешекте қандай амал-әрекеттерге бейiм боларын Алла бiледi», – деп жауап бердi» (Абу Дауд).

	Осылай аңыздағы Қыдыр Ата жақсылықты да, жамандықты да алдын ала болжаушы, Тағдырдың хабаршысы ретiнде ел аралап жүредi деседi. Ақырдың уақтысына дейiн жасай беретiн аңыздық ғажайып бейненiң әлгiндей жаратылысы бұзық баланың мойнын бұрап өлтiрiп, атаанасын болашақ қайғы-қасiреттен құтқарғаны жөн-ақ болған. (Гитлер мен Сталиндi бала күнiнде ұстап алып, көзiн құртатын ешкiмнiң табылмағаны өкiнiштi, әрине.) Ал бiрақ iшi де таза, сырты да таза, оның үстiне, айналасындағы ел-жұртына шапағатын тигiзе бастаған, сол себептi де айналасындағы ел-жұрттың үкiлеген үмiтiне айналған базбiр азаматтардың (жақсылардың) мәресiне жете алмай, жол ортасында мертiгетiнi қалай?

	– Көке, өзiңiз бiлесiз, анау Смайылдың баласыДүйсенбi iнiңiз жасынан елдiң аузына iлiнген, үздiк туған жiгiттiң бiрi едi. Басқасын қайдам, осы бiздiң Сырдың халқы Дүйсекеңдi келешегi кемел, көсем болып туған жiгiт санайтын. Сондай назарға iлiккен iнiңiз ойда жоқта жазықсыздан жазықсыз мәртебелi қызметiнен қуылып, қуғын-сүргiнге iлiктi де, ақыр соңында мың тоғыз жүз жетпiс бесiншi жылдың он тоғызыншы мамыр түнiнде, Шиелiден Қызылордаға қатынайтын жүйрiк пойыздың iшiнде, адамның өңi түгiл түсiне кiрмейтiндей түсiнiксiз жағдайда қазаға ұшырады. Өзiңiздiң хабарыңыз бар, осы алапат оқиға ол кезде күллi елдi дүрлiктiрiп, алыс-жақын жердiң бәрiне жетiп жатты. Қырық үш жасында қыршынынан қиылған, өзге анау-мынау Мырқымбайдың бiреуi емес, бiр үлкен ауданның тiзгiнiн ұстаған айтулы азаматтың қазасын аза тұтпаған алыс-жақын жерде ешкiм қалмады. Сонда жұрттың көкейiнде: «Жетпедi-ау, жеткiзбедiау!» дегенге саятын ащы өкiнiш тұрды. Сонда деймiз-ау, көке, сол Дүйсекеңдi барар болашағына жеткiзбей, ертерек алып кеткен тағдырды қалай әдiлеттi деуге аузымыз барады? Осыны айтыңызшы! – дедiм.

	Бұл айтып отырған әңгiмем – менiң де жаныма жақын тақырыптың бiрi едi. Өйткенi Дүйсекең менi жастайымнан бiлетiн аға досым ғана емес, менiң жастайымнан кiтапқұмар, сөзқұмар екенiмдi байқап, өзi басқарып жүрген аудандық газеттiң төңiрегiне топтанған талапкер тiлшiлердiң қатарына қосып, бiрде ұсақ мақала, бiрде ұсақ өлеңдер жаздырған, соның бәрiн өзi өңдеп, өзi талқылап, өзi жариялаған алғашқы ұстаздарымның бiрi болды. Кейiнiрек есейген жылдарымда да менiң жазған-сызғандарымды үзбей оқып, ұдайы пiкiрлер айтып, мерейiмдi өсiрiп жүретiн. Өзiнiң мансабы өсiп, облыстық, аудандық дәрежелердегi беделдi орындарда отырған кездерiнде де, өмiрiмде сұраншақтық, жағымпаздық секiлдi мiнездерден жұрдай, тақуа әкемнiң тақыс тәрбиесi «өтiп кеткен» менi өзi iздеп келiп, әйтпесе өзi хабарласып жүрiп, талай мәрте көмек қолын созған, жуық маңда орны тола қоймас ағалардың бiрi болды (Дүйсенбi Смайылұлының қапылыс қазасы, қилы тағдыры төңiрегiндегi ойлардан кейiнiректе «Шеңбер» романы жазылды. Романдағы бас кейiпкерлер Шерәлi мен Тоқтарбай – осы Дүйсекең бастан өткерген ықылымдарға құрылған жиынтық образдар едi).

	Әкем де Дүйсекеңдi етене танитын, ерекше жақсы көретiн. Бiрақ бұл кiсiнiң бiр «жаман» әдетi – өзiне сондай жақын адамдарды жария мақтауға құлықсыздау болды. Бұл жолы да сол әдетiне бағып:

	– Иә, жақсылардың бiразы ерте кетiп жатыр, – де-геннен басқа ештеңе айтпады. Әрi қарай сөзiн сабақтап әкетер ме екен деп ойлап едiм: қариям ернiн жымырып, үндемей қалды.

	– Сонда, көке-ау, Дүйсекең секiлдi туысы озық, ойыазат азаматтар неге өмiрден осылай тым ерте... Онда да ойламаған жерден оқыста, қапылыста кете барады? – деп сұрамаспын ба?

	Сонда әкем менiң тақымдап қоя берген сұрағыма өзiнше қиыстырып былайша жауап бердi:

	– Мен оны қайдан бiлейiн, балам? Бұл жалғанда тағ-дырдың iсiн болжап бiлетiн кiм бар дейсiң? Бәлкiм, Жаратушы Иемiз жақсыларды бұл дүниенiң былығына батырмай, былғанышына араластырмай, туа шақтағы тазалығын сақтап, келешек күнәларды арқалатпау үшiн ертерек алып кетер ме екен? Бәлкiм, бұл Алла тағаламыздың өзiнiң сүйiктi құлдарын жазалау үшiн емес, құтқару үшiн жасаған қалауы шығар, – дедi.

	Бұдан соң қариям үйреншiктi әдетiне бағып, қазақтың көне би, шерлi шешендерiнiң бұрынды-соңды мезгiлсiз келген ажал жайында айтып кеткен үлгiлi сөз өрнектерiн, насихат термелерiн жатқа келтiрiп, өз пайымдауын дәлелмен келiстiрiп отырды. Ал менiң де бұл жолы (кейiн де) әкемнiң осы сөзiне басымды шұлғып, мақұлдаудан басқа лажым қалмаған едi.

	Бiздiң қолымыз жетiп оқыған Батыс жақтың бiлiмпаздары да асырып ештеңе айта алмапты. Бейнелеп немесе тұрмыс ағымына бағындырып жазатындары бар. Соның өзiнде бiраз шындықтың бетi ашылатынын көремiз. Оқып көрейiк: «Өздерiнiң басына түскен қайғықасiреттердiң кiнәсiн тағдырдан немесе Құдайдан, тағы бiрдеңелерден iздейдi, бiрақ солардың ешқайсысы өзiн кiнәлi санамайды» (Платон). «Тағдыр – ақыл-санаң жетпейтiн құпия құбылыс» (Плутарх). «Тағдыр күштiнi де, әлсiздi де бiрдей жазалайды, тек емен жапырылып құлайды, ал кiшкене нәрсе ақырын құлайды» (П.Буаст). «Тағдыр бiреулерге ұдайы түрде көмектесуден шаршай бастайды. Ылғи жолы болғыштардың iс-әрекеттерi күдiктi. Ең сенiмдiсi – бiрде олай, бiрде бұлай бұлаңдаған өмiр» (Б.Грасиан).

	Осы қысқа үзiндi пiкiрлердiң iшiндегi құлаққа кiрiңкiрейтiнi, сiрә, кейiнгi тiркесте қамтылған мағыналар болса керек. Расында, жазмышта бұйырылған жолдардың өзi иiр-шиыр, шым-шытырықтарға толып тұратынға ұқсайды. Тiптi қарапайым қарабайыр көпшiлiктi (суб-пассионар) айтпағанның өзiнде, сол көпшiлiктi iлгерi қарай жетектеушi, ерекше жаратылысты ерен тұлғалардың (пассионар) өзi бiрде қырға қарай өрлесе, бiрде сайға қарай домалап кететiнiн күнделiктi өмiр тәжiрибесiнде де, тарихи тәжiрибелерде де жиi кездестiремiз. Оның әрқилы себептерi бар екенi тағы түсiнiктi. Түсiнiксiзi – сол өрлеген немесе төмен қарай домалай бастаған тұлғалардың (немесе өздерiн тұлға санайтындардың) сондай сәттерде бiрауық болса да аялдап: «Ау, неге осылай болды?» – деп ең алдымен өзiне сауал қоймайтыны, әрдайым өзгелердi жазықты санайтыны. Оның өрлеуi де, домалауы да – тағдырдың сынағы екенiн ойламайтындығы. Содан ақыр соңында домалаудың бiржола құлдырауға, құруға апаруы мүмкiн екенiн болжап бiлмеуi. (Бiз бұл тақырыпта бұрынырақта «Адамның құны қанша?» аталатын рисала жазғанбыз.)

	Тақырыбымызға қатысты ең құнды ойларды бiз мұсылман ойшылы Ибн Қайымның (ХIV ғ.) еңбектерiнен таптық десек болады. Оның жазуынша, тағдырдағы әрбiр нәрсе, әрбiр құбылыс солардың себептерiмен бiрге жаратылады екен. Тағдыр (жазмыш) және оның себептерi. Бұл екеуi ажырамас егiз ұғымдар. Себепсiз тағдыр да жоқ. Егер бiреудiң тағдырында жазаға тартылуы жазулы тұрса, ондай құл тәубаға келу арқылы, қайырымды iстер жасауы арқылы жазадан құтылады. Мұндайда жазмыш жайында ешбiр қарама-қайшылық болуы мүмкiн емес.

	Ибн Қайым былай деп жазады: «Бiреулер тағдырда бәрi белгiленiп қойғандықтан, құлда еркiндiк таңдау мүмкiндiгi қалмайды, сондықтан ол күнәға бата беруге мәжбүр. Бұл – соқыр сенiмдегiлердiң сөзi. Тағдырды қатып қалған ұғым ретiнде қабылдау оның надандығын, қабiлетсiздiгiн, немқұрайдылығын көрсетсе, оның айтқандары дәлел емес, долбар болып шығады». Бұдан кейiн ғұлама тағдырдағы жазылған нәрселердiң себеп пен салдарына зор мән берiп, оның жүзеге асуында қанша шарттар барын ескертiп, қасиеттi Құран аяттарынан мысалдар келтiредi. Негiзгi қорытындысы: ешбiр әрекет-амал өзөзiнен тумайды, оларды жасаушы – пенделердiң өздерi.

	Бұдан әрi ғұлама: «Әр адамның тағдыры себепсiз жаратылмаған, әр адам амал-әрекет жасағанда (себеп пайда болғанда) ғана оның тағдыры жүзеге аса бастайды, ал ол ештеңе iстемесе (себеп пайда болмаса) тағдыры да үнсiз.

	Бұл, мысалы, ас-су iшпесең қарның тойып, шөлiң қанбағаны секiлдi. Еркек-әйел қатынас жасамаса, дүниеге бала келмейдi, екпесең егiн өспейдi, бауыздамасаң, малдың жаны шықпайды... Осылар секiлдi қайырлы iстер iстемесең, жәннатқа кiрмейсiң, қайырсыз iстер iстесең, тамұққа кiресiң. Соның бәрiнен тағдырды көремiз», – деп пысықтай түседi.

	Бұдан әрi ғұлама: «Құдiреттi Алламыз өзiнiң қасиеттi Кiтабында белгiлi бiр шарттарға негiзделген себептердi жүзеге асыру арқылы бiздiң екi дүниеде бiрдей жақсылықтарға жетудiң әйтпесе жамандықтар үшiн жазаға тартылудың тәртiптерiн көрсетiп берген», – деп түйiндейдi.

	Сонымен, бiздiң әзiрге ақылымыз жеткен жерi мынау болып шықты: Тағдырымыз – Алланың қалауында, себептерi де – Алланың қалауында, ал Шарттары– өзiмiздiң қолымызда екен. Ендеше, адаспайтын тура жолды тауып жүру де өзiмiздiң қолымызда емес пе?

	14.09.2014 ж.





МҮНӘФЫҚТАР ПАРТИЯСЫ


	(Рисала)

	Бiздiң туған Қазақстанымызда өзге өркениеттi елдердегi секiлдi демократияның қанат қағуының арқасында саяси партиялар құрып, топтасуға әжептәуiр мүмкiндiктер жасалған. Қазiр қоғамдық-әлеуметтiк кеңiстiгiмiзде «Нұр Отан» бастаған (бiрақ оған бағынышты емес) «Ақ жол», Коммунистiк (мұның өзi бiреу емес, екеу болып шықты), Социал-демократиялық (тағы қайсысы бар едi?) партиялардың төбесi көрiнедi. Төбесi көрiнбейтiн, бiрде қосылып, бiрде ажырасып жатқандары да аз емес. Атүстiлеу қарап шықсаңыз, бәрiнiң де ниеттерi түзу, мақсаттары айқын, бәрiнiң жазбаша бағдарламалары мен жарғыларында мiн жоқ – тәуелсiз Қазақстанды өркендету, өсiру, ел-жұртын ырыс-дәулетке кенелту, мемлекеттiк, ұлттық мүдделердi қызғыштай қорғау, әлеуметтiк өмiрiмiздегi көлеңкелi құбылыстармен күресу.

	Бiрақ, өкiнiшке қарай, осындай партиялардың аздыкөптi әрекетiнiң әсерi, ықпалы, нәтижесi анық көрiне бермейдi. Бәлкiм, қазақ жұртының жаңа дәуiрдегi тәуелсiз мемлекеттiк құрылымының әзiрше толық қалыптасып, бұғанасы бекiп үлгiре алмай жатқандығынан да болар деймiз. Әйтеуiр баяғы ВКП(б) заманында дүниеге келiп, саналы өмiрiмiздiң көбiн КПСС заманында өткiзген мына бiздер, қазiргi ата ұрпақтың өкiлдерi, бұрынғы бiз көрген, бiз бiлетiн жалғыз партияның қуаткүшi түгiлi, көлеңкесiн де, елесiн де елестете алар емеспiз. Салыстыру үшiн ғана айтамыз. Әйтпесе – өткенге салауат.

	Осылайша бұрынғы-соңғы партияларға көңiлiмiз толық тұрақтамай тосырқап жүргенiмiзде, кейiнгi жылдарда аты-жөнi мәлiмсiздеу, ресми жолмен ешқайда тiркелмеген, бағдарламасы мен жарғысы құрылтай шақырылып бекiтiлмеген, мүшелерi тiзiмге алынып, қолдарына мүшелiк билеттерi тапсырылмаған (керiсiнше: басшылары мен бағыныштыларының есiмдерi құпияда сақталатын) бiр партия бой көтерiп, iргесiн бекiте бастады. Қайда? Қайда болушы едi? Өзiмiздiң өркениеттi өлкемiзде.

	Ал оның атауы – Мүнәфықтар партиясы. Негiзiнде бiз мұны шартты түрде айтамыз. Шындығында, мұндай партия баяғыдан бар, баяғыдан берi өмiр сүрiп келедi. Оның ең белсендi мүшелерiнiң Қазақияны ежелден жайлап келе жатқаны да өтiрiк емес. Бiрақ бұл партияның идеологиясы (бағдарламасы деймiз бе?) қалың қазақтың iшiне дендеп кiре алмай, бiр кезде дiнi мен дiлi мықты болған көпшiлiк тарапынан қолдау таппай, қолдау таппағыны былай тұрсын, едәуiр қарсылыққа, тойтарысқа ұшырап, бұқпантайлап, бұғып қана жүрер едi. Ендi ше? Ендi бұлар: «Бiздiң күнiмiз туды, бағымыз жанды» деп масайрай бастаған көрiнедi.

	Сонда бұл неғылған партия? Мүнәфықтар дегенiмiз кiмдер едi?

	Әңгiмемiздi басынан бастайық. Ертеректе, менiң ел жақта мұғалiмдiк қызмет iстеп, әке-шешемнiң қасында жүрген кезiмде, бiр күнi түс әлетiнде бiздiң күнгейдi жайлаған жамағаттың арасында Исламият жолын таңдаған дiндар кiсiлердiң пайтағы саналатын Түркiстан шаһарына Айт намазын оқуға кеткен екi-үш отағасы, iшiнде менiң көкем де бар, ауылға қайтып келдi. Бұлар бұл жолы салт келген жоқ – бастарына қауқитып сәлде киген екi-үш қожаны қадiрлi мейман ретiнде ерте келiптi. Бiздiң жақта қожаларды ежелден былайғы момын елден бөлектеп, ерекше сыйлайтын дәстүр бар. Бiздiң көкемiз де жасынан өздерiн ақсүйек әулетке санайтын осы қожекеңдерге үйiрсектеп, жақын жүрер едi. Өзiнiң дiни ұстазы Әбдiқайым ишанды нағыз пiр тұтып, өмiр бойы алдынан кесе-көлденең өтпек түгiлi, оның аузынан шыққан әрбiр сөзiне имандай ұйып отыратын... Бiрақ Түркiстан қожалары бiздiң ауылға қонақшылап келер алдында Әбдiқайым ишан бұл дүниядан өтiп кеткен – сол себептi «Жаңатұрмыс» ауылының шетiндегi Аққұмшықтағы бiздiң құрқылтайдың ұясындай там үйiмiздiң iшкi бөлмесiне жиналған ұзын саны алты-жетi кiсiден аспайтын жергiлiктi сопылардың арасында бұл жолы атақты ишан болған жоқ. Әдетте араларында ишанның өзi отырған жерде ауыздарын бағып, аңдап сөйлейтiн бiздiң жақтың «бiлгiштерiнiң» бұл жолы емiн-еркiн еркiнсiп сөйлегендерi байқалады. Бәрiнен де әулиелi мекен Түркiстаннан келгендердiң iшiндегi мығым денелi, орта бойлы, қысқалау қырқылған қара сақалды жiгiт ағасы сөзуарлау көрiндi. Өзгелерден жас шамасы кiшi болғанына қарамастан, қасындағы серiктерiнiң қайта-қайта «дамулла, дамулла» деп қолпаштағанын байқап, мен де тақуа баласының салтына бағып, осы мейманымыздың сөзiне құлақ түргенмiн. Айтқандарының бәрi ақылға қонымды, дәлелдi секiлдi. Уағызшының отырыс-тұрысы, қимылқозғалысы да орнықты, сөз мәнерi, сабырлы үнi де жағымды естiледi екен.

	Бiр мезетте, аяқ астынан осы жақсы құрапаттың шырқы бұзылып жүре бергенi. Оған себеп... Себеп деп айтуға да келмейтiн ұсақ нәрседен (әрекетке де жатпайтын шығар) басталып кеттi. Сонда не болды дейсiз ғой? Төрде отырған дамулла сәл уақыт тыным алғандай болды да, иығына жамылған желбегей жұқа шапанының сырт қалтасына қолын салып, кiшкене шыны шақшаны шығарды. Содан соң асықпай шақшаның тығынын ашып, iшiндегi қарақошқыл насыбайдың шымшымдайын алақанының ортасына шашып жiбердi де, сәл еңкейiп құшырлана иiскеп отырып, бiрнеше мәрте қатты-қатты түшкiрiп жiбердi. Онымен де тыйылмай, бұдан соң алақанының ортасындағы шымшымдай насыбайды басын шалқайтып қойып, тiлiнiң астына тастай салды.

	Құрметтi қонағымыздың мұны сы маған да ерсi көрiнген едi. Өзгелердiң де үндерi өшiп, бiр сәт тым-тырыс бола қалды. Бiрақ бұл тыныштық ұзаққа созылмады. Шағын бөлмеде алқа қотан отырған қонақтар арасында терезеге жапсарлас жайғасқан бiздiң ауылдастар тарапынан оқыстау дауыс шықты.

	– Ей, дамулла! Мұныңыз қалай болды? – деген сұ-рақты естiдiк.

	Содан бiр жайсыздықтың боларын сезiп, терезе жаққа жалт қарадық. Сөйтсек, өзiмiздiң ауылдасымыз Аман пiрәдар екен. Бiздiң «Жаңатұрмыс» ауылымызға аты мәшһүр Аман пiрәдар. Аман пiрәдар көп бөгелмей, төрдiң төбесiнде тiлiнiң астына тастаған хош иiс насыбайдың суын сорып отырған мейманға қарай қолын шошайтып, тағы сұрады:

	– Аузыңа салып, шайнап отырғаның не зат ол? – дедiбiрден «сенге» көшiп.

	 Мұны естiгенде, манадан байсалды, байыпты қалпын өзгертпеген мейманымыздың мазасы кетiңкiреп, қозғалақтап қалды.

	– Уә, мен сiздiң бұ сауалыңызды түсiнбедiм, ку! –дегенi.

	Аман пiрәдар осы арада туыстағы тура мiнезiне бағып әрi әулие шаһардан келген дамулладан жасының көп үлкендiгiн малданды ма екен, әйтеуiр қазақтың өзi шақырған қонағына жақсы пейiл танытып, жылы сөзбен шығарып салатын әдетiн ескермей:

	– Ку, куiңдi бiлмеймiн, шырағым... Сен маған мына-ны айтшы, аузыңа салып шайнап, үйдiң iшiн сасытып отырғаның не зат? – деп даусын көтере түстi.

	Бiздiң үйде алқа қотан отырған кәрiлер бiр-бiрiне қарағыштап, кейбiреулерi тiптi қутыңдап күле бастады.

	Төрдегi дамулла да төте сұрақтың мәнiсiн ендi түсiнiп, артына қарай бұрылды да, тiлiнiң астындағы насыбай қалдығын iргеге қарай түкiрiп тастады. Мұнысы бұрынғыдан да ерсiлеу көрiндi. Содан соң қипақтап сәл отырып:

	– Мұның қисыны былай болар... – деп ауылдыңқыңыр-қиыс шалына күнәсiз, мүләйiм көзбен бiр қарап қойды. – Бұл насыбайды темекiден жасайды. Ал темекi де Құдайдың жаратқан өсiмдiгi. Құдай тағала ешбiр нәрсенi бостан-босқа жаратпайды. Жаратылыстағы әрбiр заттың, тiптi әрбiр өскiннiң, шөп пен шөңгенiң де әу баста белгiленiп қойған қызметi бар. Солай емес пе? Темекi де өзге өскiндер секiлдi таза топырақта өседi, таза су iшедi...

	Мұндай бұлаң құйрық уәжге тоқтайтын бiздiң Аман пiрәдар жоқ едi.

	– Ал сонда қалай өзi, шырағым? – деп қонақтыңсөзiн бөлдi. –Сенiң шариғатың бойынша темекiден жасалатын насыбай, бидайдан жасалатын арақ, көкнәрдiң дәнiнен пышақпен қырып алынатын апиын, тағы нелерiң бар едi?.. Харамға жатпай ма?

	Мұндай сауатты сауалдарды күтпеген мейман тосылып отырды.

	– Ендеше, мен саған айтайын, дамулла! – дегенде,Аман пiрәдардың көмейi ашылып, дауысы сыңғырлап шықты. – Мұның бәрiнiң харам екенiн сен бiлмей отырған жоқсың, әбден жақсы бiлесiң. Алла тағаламыз тыйым салғанның бәрiнiң харам екенiн сен түгiлi, осы күнi әлiптi таяқ деп бiлмейтiн мұсылман баласының бiразы бiледi. Бiледi-ақ, бiрақ... ол жағын бұл жерде қазбаламай-ақ қояйын. Мақұл ма? Ал сенiң, дамулла, бесiн уақтысында бастап, екiндiге дейiн созған ұзын сонар уағызыңнан бұдан кейiн не бәтуа қалды? – деп, ентiгiн әрең басып, әзер тоқтады.

	Бұдан кейiн құрметтi қонағымыз бiраз үнсiз отырды. Назарын төмен салып, аузы-басы жыбырлап, күбiрлеп бiрдеңелер оқи бастады.

	Осымен талас-тартыс тәмамдалған шығар деп ойлап едiк. Бiрақ бiздiң ауылдасымыз қайта басын көтерiп, кәдiмгiдей шабыттана сөйлеп кеттi.

	– Бiле тұрып, бiлгенiне қарама-қарсы амал жасағанпенденi бiздiң қауымда мүнәфық атайды. Ал мүнәфық болу... өте жаман! Ал сенiң ақтап отырған насыбайыңды менiң астымдағы қара есегiм де жемейдi! – деп тағы бiр жайсыз әңгiменiң шетiн шығарды.

	Мұны естiгенде, аузы-басы жыбырлап, күбiрлеп бiрдеңелер оқып отырған оқымысты қонағымыз селк етiп (маған солай көрiндi), қасындағы серiгiне ошарылып, тiптi оқты көзбен (маған солай көрiндi) қараған едi. Сол-ақ екен, қақпақ жаурыны мен жуан мойны тұтасып бiткен дәу қара тiзесiне сүйенiп орнынан баяулап көтерiлдi де, сүзеген бұқадай айналасына сүзiле қарап алды.

	– Сонда, немене, ортағлар, бiздiң жүдә кәтта дамул-ламызды мына сiздер шынымен мүнәфық нәмына қосып отырсыздар ма?! – деп гүж ете қалмасы бар ма?

	Сөйттi де, кiшкентай ауылдың кәрi-құртаңдарының зәресiн ұшырғанын қанағат еттi ме, кiм бiлсiн, қолын бiр сiлтеп, үлкен шаһардан келген серiктерiне қаратып:

	– Ал ендi осы тойғандарыңмен қайтасыңдар ма, не-ғыласыңдар? – деп сұрады. Өзi әлденеге кеңкiлдеп күлiп қойды.

	Осылай жап-жақсы басталған құрапат өз-өзiнен тарап кеттi.

	– Сiздiкi дұрыс болмады, Аман пiрәдар, – деушiлерде табылды. Аман пiрәдар қыңған жоқ.

	– Ал менiң қайсы пiкiрiм терiс? – деп сұрады.

	– Пiкiрiңiз терiс емес, тәсiлiңiз терiс, – деген жауапалды.

	Бiрақ бiздiң ауылда ол кезде Аман пiрәдармен ашық айтысып, оп-оңай бәтуаға келе қоятын қарттар некенсаяқ едi. Бұл кiсi туысынан қара жаяу емес әрi ескi мұсылманша азды-көптi бiлiмi де бар, түрки тiлiнде жазылған дiни кiтаптарды еркiн оқитын, жаңаша хат танитын, ең бастысы – ойы жүйрiк, алғыр, тiлмәрдiң өзi болатын. Бiлетiннiң бәрi оны сыртынан Аман пiрәдар атап кеткен. Пiрәдар десе, дегендей-ақ едi. Мен көргенде исламият iлiмiнiң жолын ұстаған азды-көптi үлкендер iшiнде дiнiне де, дiлiне де берiк, иман мен амал бiрлiгiн мүлтiксiз сақтайтын санаулылар iшiнде жүретiн.

	Аман пiрәдарға iш тартып, жақын көретiн бiр себебiм – әкем екеуi дос-жар кiсiлер едi. Бұлар әу бастан ауылдас, жақсы таныс болғанмен, бұлардың бiр-бiрiмен жұғысуы, ұғынысуы кейiнiректе, жастары ұлғая бастаған шағына тұспа-тұс келсе керек-тi. Аман пiрәдардың менiң әкемнен үш-төрт жас үлкендiгi бар. Әрi жiгiт-желең күнiнде азды-көптi сауаттылығын пайдаланып, Кеңес өкiметiнiң де шашпауын көтерiп, бiраз жыл қызыл қыңыр белсендiлер қатарында жүргенге ұқсайды. Тiптi бiздiң тұрақты мекен-жайымызға айналып кеткен «Жаңатұрмыс» ауылы әуел баста артель атанып шаңырақ көтергенде, сол артельдiң тұңғыш басқарушысы осы Аман отағасы болды деседi. Бұл жағынан бұл кiсiнiң өмiр тарихы бiздiң әулеттiң, оның iшiнде, бiздiң көкемiздiң өмiр тарихына мүлдем маңайламас едi. Сырт көзбен қарағанда, мiнез-құлықтары, жүрiс-тұрыстары, келбет-кескiндерiнде де ұқсастық жоқ,. Негiзiнде санаулы адамдарды табыстыратын дүниетаным екендiгi ежелден белгiлi (Дүниетанымның өзi әртүрлi. Билiкқұмардың, дүниеқұмардың, қызыққұмардың, т.б. дүниетанымдары бар).

	Аман пiрәдарға iш тартып, жақсын көретiн тағы бiр себебiм – бiздiң ауылда Абай өлеңдерiн жатқа айтып, әр түрлi жағдайларда, оның iшiнде, ауылдастарымен арасындағы әңгiмелерiнде, пiкiрталастарында мысалдар келтiрiп, тiптi кейде өткiр құрал ретiнде пайдаланып, базбiреулердi беттен қағып, әшкерелеп отыратын. Ұлы ақынның әсiресе дүниеқоңыз байларды, көрсоқыр надандарды, мақтанқұмар марапатшылдарды әшкерелейтiн өлеңдерiнен жаттаған өткiр жолдарды ерекше рақатпен айызы қана отырып айтуды ұнататын. Ал дiнсiз, имансыз адамдар дәл бүгiн қасында жүргендей, соларды көзбен көрiп, қолмен ұстап отырғандай, кейiс қабақпен айтатын:

	Мүһмин болсаң, әуелi иманды бол,

	Пендеге иман өзi ашады жол.

	Шын илан да, таза ойла бiр иманды,

	Мүнәфық намаз қылмап па, мағлұм ғой ол.

	Осылай Абайды жатқа оқып, кiшкентай ауылдағы «имансыз» әлдекiмдердiң зәресiн ұшырып жүретiн пiрәдар бiр күнi менi есiк алдында күтiп тұрып, ойламаған жерден ыңғайсыздау бiр сұрақ қойғаны есiмде қалыпты.

	– Оразбек, сен Абайды жақсы бiлесiң ғой... Солай ма?– Е, Абайды оқимыз ғой... Абайды оқымасақ бола ма?

	– Онда сен құлақ салшы. Мынау қандай сөз? – деп пiрәдар бұдан кейiн әр сөзiн бөлiп-бөлiп, жатқа оқи жөнелдi:

	Кейбiрi пiрге қол берген,

	Iшi залым, сырты абыз.

	Кейбiрi қажыға барып жүр,

	Болмаса да қаж парыз.

	– Осындағы алдыңғы екi жол өлеңге дауым жоқ. Алсоңғы екi жолдағы қажылықтың парыз болмағаны ма, қалай? Мұсылманшылықтың бес парызының бiреуi – қажылық. Осыны Абай атаң бiлмеген бе?

	Мен қапелiмде кәдiмгiдей сасып қалдым.

	– Кiтап дайындаушылардың жiберген қатесi шығар,– деуден басқа ештеңе тауып айта алмадым.

	Өзi шын жүрегiмен сенетiн ақиқатты арашалау үшiн Абай түгiлi атасының алдында да илiкпейтiн осындай кiсiнi сыртынан күстәналайтындар (негiзiнен өзiнiң замандастары) табылар едi. Бiрақ мiнезi тiктеу, тiлi түрпiдей көрiнетiн осы кiсiнiң iшi тұнып тұрған мейiрiм екенiне көзiмiз жеткенi бар.

	Сонау бiр жылдары мен ауырыңқырап, елге кетуге мәжбүр болған едiм. Науқасыма қауын-қарбыз жеп, шұбат iшiп тазаланудың өте қажет екенiн естiп, ел iшiнен қолайсыз қоспалар араласпаған түйе сүтiн, уланбаған қауын-қарбыз iздей бастамаймын ба? Бiр туысқанымыз қырда түйе бағады екен, колхоз басшысының тапсыруымен сол жақтан күнара бiрер литр қымыран алдыртып iшiп көрiп едiм – iшiне айран, су қосылғаннан бықырып ашып кеткен түйе сүтi шипа болмақ түгiлi, сусын ретiнде iшуге жарамады. Базарда сатылып жатқан қауын-қарбыздарда дәм-тату жоқ – бәрiнен тұзды тыңайтқыш иiсi шығады. Содан жағдайым оңала қоймай, Алматыға қайтып кетсем бе екен деп екi ойлы боп жүрген кезiмде сәрсенбiнiң сәттi күндерiнiң бiрiнде қара есегiн тепеңдетiп бiздiң ауылдағы үйге Аман пiрәдардың өзi келе қалмасы бар ма?

	Көкемнiң өз аузынан менiң жағдайыма қаныққан Аман пiрәдар сонда:

	– Ей, Сәрсеке-ай, уақтысында маған айтып ескертiпқоймадың ба? Үйде қарадан қарап отырғанша, ермек қылайыншы деп, биыл көктемде есiк алдында екi-үш жылдан берi ештеңе егiлмей тың жатқан топыраққа бесалты арық қазып, ала қарбыздың шопағын тастай салып едiм... Құдая тоба, ендi қарасам, қалың пәлектiң арасында теңкиген-теңкиген ала қарбыздар домаланып жатыр. Шетiнен үзiп алып дәмiн татып көрсем, бал татиды. Кемпiрiмiз екеумiз мұндай несiбенi биылдыққа жеп тауыса алмайтын түрiмiз бар. Есекке артып базарға апарып сатуға әл-дәрменiм тағы жоқ. Ендi қарашы... Құдайдың жеткiзгенiн. Қарбыз iздеушiнiң өзi ауылға келгенiн. Сәрсеке, сен мына балаңа айтып қой. Ешқайдан ештеңе iздеп әуреленбесiн. Аман шалдың өсiрген адал жемiсiн өзi таңдап алып, Алматысына қайтқанша қалағанынша жей берсiн, – деген.

	Сөйтiп, сол жолы жаз бойы Аман пiрәдардың есегiнiң алдына бiтiк бiткен таза өнiмi – тәттi қарбызын таусылғанша жеп, денсаулығымды бiршама түзеп қайтқаным бар.

	Сол жолы ретiн тауып, өз әкемдi де ортаға ала отырып, бұрындары осы ауылда, бiздiң ескi там үйiмiзде өткен оғаштау оқиғаны еске түсiрiп, сонда елдiң көзiнше айып-шамы молдау көрiнген «мүнәфық оқиғасының» жай-жапсарын «басты кейiпкердiң» өз аузынан естiп бiлуге, түсiнiп кетуге ниет қылдым. Сонда Аман пiрәдар сиректеу өскен шоқша сақалын бiр қолымен саумалдап отырып, сәл жымиып күлiп қойды.

	– Әлi ұмытпай жүр екенсiң-ау, – дедi.

	– Бiр сөзге бола солардың соншама бүлiнгенiне,есiме түссе, осы күнге дейiн таңырқаймын. Тiптi төбелес шығып кете жаздады емес пе? Құдай жолында жүрген тахуаларға мүлдем жараспайтындай әрекет едi, – дедiм.

	– Оның рас, – деп Аман пiрәдар сонда селдiр сақа-лын саумалдап, ойланыңқырап отырды. Содан кейiн басын шайқап, беталдына сығырая қарады: – Әй, бұл надандықты қойсаңшы... – деп өкiнген сыңай танытты.

	– Түркiстанның әжептәуiр дамулласын надан деудiңқисыны қандай болар екен? – деп мен де шалды сөйлете түсу үшiн сұрағымды шиырлай түстiм.

	– Иә... – деп шал менiң сұрағымнан жалтарып (әлдемаған солай көрiндi ме), басқа арнаға бұрып әкеттi. – Бұл дүниеде нәпсiнi жеңуден қиын ештеңе жоқ. Бәрiмiз нәпсiнiң құлы болып барамыз. Әлгi насыбайшы баланың да әрекетi сондай сорақылық едi. Сорақылығы сол – өзi анық бiлетiн харамды халал етiп дәлелдегiсi келдi.

	– Насыбай ату, шылым тарту былайша ұсақ-түйеккемшiлiктей көрiнедi, – деп қыстырмалап қойдым.

	Шал менiң бетiме ажырайып бiр қарап алды да:

	– Мәселе насыбай, шылымда емес... басқада! – депдаусын қатайта түстi. – Харамды халал етiп дәлелдегiсi келген... әрекетiнде! Ондай әрекет иесiн бiздiң жолымызда мүнәфық атаймыз. Ал мүнәфық болу, шырағым, бiздiң хақ дiнiмiзде кiсi өлтiргеннен бетер ауыр күнәға жатады. Хадис Шәрiпте айтылады: мүнәфықтар кәпiрлермен бiрге, яки Аллаға сенбейтiн, әйтпесе Аллаға серiк қосатын ширқшiлдермен бiрге тамұққа кiрiп, азап тартады. Бiздiң тура жолымызда ширқшiл кәпiрлерден басқасы жазаларын өтеп болған соң, Жаратушы иемiз белгiлеген мерзiмде тозақтан құтылып, бостандыққа шығады екен. Ал ширқшiлдер мәңгi азапқа бұйырылады. Зинһар о дүниеде кәпiрлермен бiрге тозақта жататын мүнәфық болудан артық қорлық жоқ.

	Аман пiрәдар қаншама қадап айтқанымен, толық жауап алмағаным өзiме аян едi. Содан уақыт өте келе, әр жылдарда осы тақырыпқа қайта оралып, өзiмше iзденiп те жүрген секiлдiмiн. Тiптi 1992 жылы «Мүнәфықтар» аталатын ортақ тақырыппен «Жұлдыз» журналында топтама өлеңдерiмдi де жариялағанмын. Сол өлеңдермен танысқан қаламдас ағам (әрi жерлес едi) менiң қызмет орныма соғып:

	– Арыстаным, сенiң журналға жариялаған әнебiрөлеңдерiңдi оқып, ойға қалдым... Әлi өлең жазудан қол үзбегенсiң бе? – деп әлденеге қипақтап тұрды. Артынша: – Сол мүнәфықтарыңның iшiнде мына бiз де жүрген шығармыз? – дегенi.

	– Оу, бұл не дегенiңiз? Ол өлеңдерге сiздiң түк қаты-сыңыз жоқ, – деп әдетте әжептәуiр сыйласып жүретiн ағамызға таңдана қарадым.

	– Е, солай ма? – деп жерлесiм бұдан соң бiрденкөңiлденiп, менiң қолымды қысып тұрып: – Ал ендеше, аман бол! – деп кабинетiмнен шығып жүре берген. «Бұл көкем неге бүйтiп бүлiнiп жүр?» деп ойлап, қоя салғанмын.

	Ендi жасымыз ұлғайып, еңiске қарай кете бастаған тұста өзiмiздi iштей-сырттай қинай беретiн сұрақтардың жауабын бұрынғыша марксизм-ленинизмнiң сүзгiсiнен өтiп, бiзге әрең жеткен Батыстың (ол жақта да жақсы жоралғылар бар) үрдiсiнен iздей бермей, өзiмiздiң түптұқиянымыз саналатын Шығыстың, оның iшiнде, Исламның пәлен жүз жылдық өркениетiнен тауып жатқан түрiмiз бар. Бәрiн iздеп таппасақ та (ол тiптi мүмкiн емес), талабымыздың оң екенiн аңғарып жүрмiз.

	Осындай бағытпен ең әуелi Хақ тағаланың ұлық кiтабы – қасиеттi Құранды ашып парақтауға кiрiсемiз. Құранның 63-сүресi «Мунафиқун» аталады, 11 аяттан құралған. Бiз тiлге тиек етiп отырған осы мүнәфықтарға Кiтаптардың Анасында жеке тарау арналыпты. Жеке тарау! Үзiндiлер оқып көрейiк: «Былай қарағанда олардың дене бiтiмi сенi қайран қалдырады. Сөйлеп кетсе, сөздерiне ерiксiз құлақ қоясың... Секемшiлдiгi сонша, ауыздан шыққан сөздiң бәрiн өздерiне айтылғандай көредi. Олар саған да, мүһминдерге де дұшпан. Әрқашан сақ бол!».. (4). «Сен олар үшiн кеңшiлiк тiле, тiлеме, бәрiбiр Алла ешқашан кешiрмейдi. Қырсыққан қауымды Тәңiрдiң тура жолға бастамайтыны даусыз» (6) (Уахап Қыдырханұлының аудармасынан). У.Қыдырханұлы арабша мунафиқунды жақша iшiнде «екi жүздi сұрқиялар» деп қазақшалапты. Ал атақты арабтанушы И.Ю. Крачковский оларды «лицемеры» деп орысшалаған. «Двуличные» деп аударғандар да бар. Қазақша негiзгi мағынасы – екiжүздiлер.

	Осы екiжүздiлер жайында пайғамбарымыздың (с.ғ.с.) Хадистерiнде де бiраз айтылған.

	«Бұл дүниедегi мүнәфықтардың о дүниеге барғанда отқа оранған екi басы немесе екi тiлi болады» (Ат-Табарани, Абу Дауд).

	«Намаз оқып, ораза ұстап, өзiн мұсылман етiп көрсетуге тырысатын мүнәфықтың үш түрлi сипаты бар: жалған сөйлейдi, уәдесiн бұзады, опасыздық жасайды» (Абу Хурайра, Муслим).

	«Ақылгөйсiп сөйлеп, халыққа зорлық жасаушы мүнәфық тирандардан қорқамын» (Омар ибн аль-Хаттаб, аль-Байхаки).

	«Мүһмин жел шайқаған бұта секiлдi – оның өтетiн сынағы таусылмайды. Мүнәфық жел шайқаса да сынбайды – оны тек кесiп құлатып тастамаса» (Абу Хурайра, Бухари).

	Мүнәфықтар туралы мынадай қысқа рауаят бар. Бiрде пайғамбарымыз (с.ғ.с.) ұзақ жол жүрiп, Мединеге қайтып келе жатса, қалаға жақындаған кезде кенеттен сұрапыл жел соғады. Желдiң күштiлiгi соншалық, ат үстiнде отырған жолаушыларды ұшырып кете жаздайды. Қасындағы серiктерi Расулдан мұның мәнiсiн сұрағанда: «Бiр мүнәфық өлiп едi, осылай жел көтерiлiп кеттi», – деп жауап бередi екен. Осының бәрiн көзбен көрген Жабир деген кiсi: «Бiз жел басылған соң Мединеге келiп кiргенде, осындағы ең атақты мүнәфықтың өлгенiн естiдiк», – деп куәлiк жасайды (Муслим).

	Сонда деймiз-ау, Ислами (демек, шын ақиқи) түсiнiк бойынша:

	1) Сырты сұлу, тiлi майда, iшi лас, бiрақ мүһминдерге– Құдай жолына мойынсұнғандардың бәрiне дұшпан әрi бұзғыншылық әрекеттерiне кешiрiм жасалмайтындарды;

	2) Жалған сөйлеп, уәдеде тұрмайтын опасыздарды;

	3) Халыққа зорлық жасайтын шексiз билiк иелерiн;

	4) Жел шайқаса да оңайлықпен құламайтынекiжүздiлердi мүнәфықтар атайтынын бiлдiк.

	«Мунафиқ» – араб сөзi. Ал араб тiлi – дүниедегi ең бай, лексикалық құрылысы күрделi, көп мағыналы (оның әуездiлiгi мен көркем сұлулығын айтпағанның өзiнде) тiл екенiнен хабардармыз. Сондықтан ғұламалар мың жарым жылдан берi қасиеттi Құранға енген әрбiр аятты, әрбiр сөздi осы күнге дейiн тәфсiрлеп, түсiндiрiп, талдап келе жатқаны мәлiм. Осы реттен қарағанда, мүнәфықтарды қазақша екiжүздiлер деп қысқаша қотара салудың жетiмсiз екенiн – жоғарыда келтiрiлген түпнұсқа үлгiлерiнен байқауға болады. Түпнұсқа үлгiлерiне үңiлсек, мұның ар жағында жалғаншы, тұрлаусыз, тұрақсыз, опасыз, зымиян секiлдi ұғымдардың жатқанын аңғару қиын емес. Өйткенi осындай жиынтық сипаттарды бойына сiңiрiп әрекет етушiлер, амал ұстаушылар ауыр күнәларға батып, екi дүниеде бiрдей жазаланушы болмағанда қайтедi? Хадисте келтiрiлген мысалдағы – атақты мүнәфықтың бiрi өлген кезде сұрапыл жел соғып, жолаушыларды әбiгерге түсiрген көрiнiсте де терең мағына бар екенi даусыз. Оның үстiне, Ислам тарихымен танысқан әрбiреу ұлық пайғамбарымыз (с.ғ.с.) Жаратушы иемiзден келген пәрменмен айнала төңiрегiне ақиқат тура жолды тарата бастаған кезден-ақ жәһiлият дәуiрiндегi пұтқа табынушы кәпiрлермен ғана емес, әуелде мұсылман қауымына кiрiп, артынша яһудилерге барып қайта қосылып, жүз құбылған жүзiқаралардан көп зиян шеккенiн бiлемiз. Арабтардың өз iшiнде де мүнәфықтар қарап жатпаған – жеке бастарының пайдасы үшiн (бұл – екiжүздiлердiң ең негiзгi ұстанымдары) талай сатқындықтарға барған. Сондай алағай да бұлағай заманда ұлық пайғамбарымызға (с.ғ.с.) мүнәфықтар жайында арнайы аяттар түскен.

	Шынында, адам баласы өзiнiң өзге мақлұқаттардан өзгеше жаратылыс екенiн ұғып, түсiне бастағалы берi (бұған неше мың жыл өттi) жүрер жолында кесе-көлденең жатқан әртүрлi кедергiлермен, жалпылап айтсақ, жамандықтармен күресiп келедi. Бiрде жеңiп, бiрде жеңiлiп... Жеңiсi көп пе, жеңiлiсi көп пе – ол жағы бiзге беймәлiм. Әрдайым жақсылыққа ұмтылатынымыз шындық. Егер жақсылыққа ұмтылмасақ, әлдеқашан жер бетiнен жойылып кетер ме едiк, кiм бiледi. Жойылып кетпес үшiн адам баласы абсолюттiк тiршiлiк заңына бой ұсынатын баршаға ортақ қағидаттарды, қарапайым тәртiптердi қалыптастыруға ұмтылған. Адам баласы өзiнiң рухани жаратынды екенiн түсiне бастаған кезiнде рухани жолдарды iздеуге мәжбүр болса керек. Соның нәтижесiнде: «Құдайға сену арқылы адам баласы әлемнiң сырын түсiне бастады» (Л.Бэк). Бiрақ бiрден мұндай сенiмге қарсы тұрушылар да шықты. Сөйтiп, Ф.М.Достоевский айтқандай: «Iбiлiс Құдаймен күреседi, ол күрес алаңы адамның жан дүниесi едi». Ал сол Ф.М.Достоевскийдiң: «Дiн – адамгершiлiктiң формуласы» деп жазғаны тағы белгiлi.

	Дiни тараптан ғана емес, кәдiмгi адами өмiрдегi тарихи, қоғамдық, әлеуметтiк үрдiстер жағынан зер салсаңыз да, моральдық қағидаттардың өркениет жолындағы мыңмың жылдық сапарларында негiзгi шешушi қызмет атқарғанын бiлемiз. Небiр тарихи сапырылыстарда сол тұстағы өзгерiстердiң қай бағытпен қалай жүрiп, қалай аяқталатыны әр кезеңдегi пассионар аталып жүрген жетекшi тұлғалардың қабiлет-қарымына, ең әуелi олардың рухани бiтiм-болмысына тәуелдi болған.

	Ал бiз сөз етiп отырған осы мүнәфықтардың (екiжүздiлердiң) адамдар арасындағы өзге жаманат иелерiнен өзгеше, көзге көрiне бермейтiн, қолға түсе бермейтiн өзгеше сипаттары бар. Мәселен, ең ауыр қылмыс иесi – кiсi өлтiрушi ме? Иә, кiсi өлтiрушi. Оны ұстап алып, куәлар арқылы, сараптық тәжiрибелер арқылы дәлелдеп, жазасын беруге болады. Ұры ма, парақор ма, тонаушы ма? Бұларды да сондай жолмен дәлелдеп (дәлелдегiсi келсе, әрине) сот алдына апару қиын емес. Ал екiжүздiлердi не iстейсiң? «Сен, жiгiтiм, мүнәфықсың!» – деп қалай айтарсың? Айта алмайсың әрi дәлелдей алмайсың. Дүние жүзiндегi ешбiр әдiл сот мүнәфықтың мүнәфық екенiн дәлелдеп шығуға дәрменсiз. Неге? Негесi сол – әрбiр толыққанды мүнәфық әдетте ең жоғарғы дәрежелi, сегiз қырлы маманның өзi (профессионал). Айла-амалы бiр басына жетiп артылатын жүйрiк. Бiлiмдi деуге келмейдi – бiрақ бiлiмдi көрiнуге тырысады, талантты деуге келмейдi – бiрақ талантты көрiнуге тырысады. Мүнәфықты сiрә, саясаткер катарына (әртүрлi мағынадағы) қосуға болады. Ол өзiн ағымдағы кез келген билiктiң, кез келген идеологияның өте белсендi қолдаушысы, тiптi қорғаушысы етiп танытады. Мүнәфықтарда сезiмталдық, аңдағыштық, иiсшiлдiк қасиеттер жоқ емес. Бұлардың бiразы (әсiресе жоғарғы жақты жайлағандар арасында) қоғами, әлеуметтiк өзгерiстердi iштей, сырттай бақылап жүредi де, желдiң қай жақтан соғуы мүмкiн екенiн алдын ала зерттеп, зерделеп, өздерiне керектi бекеттердi күнi бұрын салып қояды.

	Содан соң мүнәфықтар өздерiн мемлекеттiң, халықтың мүддесiне жандарын аямай қызмет етушi жанкештiлер, асқан патриоттар санатында насихаттап, патша, сұлтан, бас хатшы, президент аталатын Бiрiншiлердiң көзiне түсiп, iлтипатына бөлену үшiн жай қарапайым пенделердiң қиялына кiрмейтiн қыруар тәсiлдердi ойлап табады әрi соның бiразы жүзеге асып жатады (Кеңес Одағының бiрiншi басшысы Н.С.Хрущев баяғыда жетпiске толғанда соған мемлекеттiк марапат тапсырып тұрып сөз сөйлеген, сөз сөйлеп қана қоймай, даусы дiрiлдеп, қатты қобалжығандықтан, көзiне жас алып жылаған Л.И.Брежневтi тележәшiктен көрген үлкендер әлi бар. Бастығын өте «жақсы көрген» бағыныштысы көп ұзамай, 1964 жылы, ол «байғұсты» төңкерiп тастағанын тағы бiлемiз).

	Жалпы мүнәфықтардың опасыз әрекеттерiнен жеке қауым-қоғам ғана емес, тұтас мемлекеттердiң зиян шеккен жағдайлары жеткiлiктi. Алыс тарихқа бармасақ та, кешегi социалистiк империяның тағдырын талапайға салған да осы мүнәфық билеушiлер едi. Социализм – әуел баста Маркс пен Ленин екеуi ойдан шығарған «бiрдеңе» еместұғын: ежелден әлеуметтiк теңдiктi аңсап, жер бетiнде әдiлеттi қоғам орнатудың жолдарын iздеген ақылмандардың азапты ойларынан туған асыл мұраттың бiрiне ұқсайтын. Бiрақ осы мұратты жүзеге асырудың тiзгiнi құдайсыздар мен диктаторлардың қолына тигенде, бәрi бүлiнiп шыға келдi. Әуелi әп-әжептәуiр басталған тiршiлiктi мүнәфықтар құрдымға кетiрiп тындырды. Билiк төңiрегiне социализмнiң туын көтерiп, «жасасындап», «уралап» жиналғандар бiрте-бiрте бәрiн ұмыт қалдырып, мүнәфықизмнiң батпағына батты: интернационализмнiң орнын – шовинизм, экономикалық теңдiктiң орнын жемқорлық басты. Қалың ел ұстанар ұстыны – ұлттық идеядан (жақсы ма, жаман ба, бұл басқа әңгiме) айрылды. Сөйтiп, Кеңес Одағы көлемiндегi ең жойқын күш – Коммунистiк партияны сол партияның қатарына кiрiп алған мүнәфықтар партиясы жеңiп шықты.

	Ал бiз тағдырдың қалауымен 250 жылға созылған отаршылдық бұғауынан құтылып, жеке тәуелсiз мемлекет болдық. «Тәуба! Тәуба!» – деп қуандық. Тәуелсiздiктiң алғашқы он жылдық мерзiмiнде ауыз толтырып айтарлықтай жетiстiктерге жеткенiмiз де өтiрiк емес. Ең бастысы – еңсемiздi көтерiп: «Бiз де ел екенбiз ғой!» деп масаттандық. Ерлiкке толы өткенiмiзге мақтанып, жарқын жүздi ертеңiмiзге сене бастадық.

	Содан берi жылжып жылдар өтiп келедi. Қазақстан қол қусырып қарап отырған жоқ. Әсiресе тұрмыси салада iлгерiлеушiлiктер бар. Саяси кеңiстiкте де қозғалысқимылдар аз емес. Бiрақ ел iшiнде, әсiресе зиялылар аталатын жетекшi қауымның арасында (шын зиялының жетекшi қатарына кiретiнiне кiмнiң күмәнi бар?) бiр түрлi... көңiлсiздiк сезiледi. Тәуелсiздiк алған алғашқы жылдардағы лепiрме қуаныш басылып қалған, энтузиазм азайған. Неге екенiн дөп басып айту қиын. Өзiмiзше, мұның бiр себебi – қазiргi қоғамымыздың бейне-болмысының ала-құлалығынан, идеологиясының әрi-сәрiлiгiнен, соның нәтижесiнде айрықша адамгершiлiк, моральдық өлшемдердiң әлсiреп, арзандап кетуiнен бе екен деп ойлаймыз. Әсiресе моральдық ұстанымдарын жоғалта бастаған ел-жұрттың келешегi бұлдырға, неғайбылға айналмақшы екенiн кәрi тарих талай мәрте көзге шұқып көрсетiп бергенiн бiлемiз.

	Бiздiң бұрынғы материяшылдық iлiм бойынша адами өркениеттiң бiрiншi тұғыры – экономика, яки тұрмыс, екiншiсi – қондырғы болуы керек едi. Демек, идеологиялық, моральдық ұстанымдар, сол ұстанымдардың ежелден жаршысы болып келе жатқан өнер, бiлiм, дiни сенiм – мұның бәрi экономикалық тұғырға жапсырылған қондырғы болуы керек едi. Қондырғы... сүйкiмсiз, жүдеу, жұпыны, қосалқы атау. Ендi ойлап отырсақ, нағыз зиянкес философия осы екен. Ең әуелден бастасақ, адам – рухани жаратылыс едi. Осы қарапайым заңдылықты бұрмалап, бұралаң жолға салып жiберген баяғы француз материалистерi мен одан кейiнгi марксшiл төңкерiсшiлер болды. Мұндай қағидаттың кертартпа кереғарлығын кейiнгi замандарда коммунист бiлiмпаздардың өзi түсiне бастап, «вещизмдi» (дүниеқоңыздықты) социалистiк құндылықтарға жат құбылыс ретiнде сынай бастағаны белгiлi.

	Сол «вещизмге» осы бiз қайтып оралып келдiк пе, немене? Адамдарымыз дүниеқызықтың құлына айналып барады (бiзде ғана емес). Адамгершiлiк ұстанымдар «модадан» қалып барады (бiзде ғана емес). Ұрлық-қарлық, жемқорлық әдетке айналып барады (бiзде ғана емес). Ең қиыны – исламдық Құрани ұғымда қатты сыналып, қатаң жазаға бұйырылатын мүнәфықтар жер-жерден бас көтерiп, белең ала бастады.

	Қазiргi замандағы мүнәфықтар – жағымсыз жеке адамдар ғана емес, әлеуметтiк құбылысқа айналып кететiндей сыңайы бар. Мүнәфықизм. Бұл – сiрә экономикадағы, саясаттағы, идеологиядағы екiжүздiлiкке ұқсайды. Экономикамызды елдiң игiлiгi үшiн, халықтың тұрмыс жағдайын жақсартып, дәулетiн арттыру үшiн өркендету – мақсат, ал бар байлығымыз асағанның аузында, ұстағанның қолында кетiп жатса, бұл – мүнәфықизм; саясатымыздың тәуелсiздiгiмiздiң, мемлекетiмiздiң, ұлтымыздың мүддесiн қорғаушы болуы – мақсат, ал өзiңнен зордың жегiтiне жегiлiп, жемiсiне айналып кетiп жатса, бұл – мүнәфықизм; идеологиямыздың өзiмiз таңдап түскен айқын сара жолымызға қызмет етiп, әдiлет пен шындықтың жаршысы болуы – мақсат, ал мақтан мен марапаттың арзанқол жарапазаншысына айналса, бұл – мүнәфықизм.

	Мүнәфықизмдi жүзеге асырушылар, әрине, мүнәфықтар. Мүнәфықтардың бiр ерекшелiгi – бұлардың бойында да, ойында да мына бiздiң түсiнiгiмiздегi идея деген ұғым жоқ. Идея дегенiмiз, қарапайым тiлмен айтқанда, белгiлi бiр дүниетанымға, ұстанымға, мұратқа қызмет ету емес пе? Ондай қызмет етушiлерде басқасын былай қойғанда, қарапайым сенiм, ниет, ұят, жауапкершiлiк сезiмдерi болады, өйткенi бұлар сол азды-көптi еңбектерiнiң нәтижесiн, қайырын, жемiсiн көретiндерiне күмәнданбайды. Ал мүнәфық мұндай сезiмдердiң бәрiнен мақұрым. Ол әрбiр әрекетiнiң, жүрiс-тұрысының, сөйлеген сөзiнiң, тiптi қалай түшкiрiп қойғанына дейiн өзiнiң жеке басына (демек, үйлi-баранына, әулетiне) қандай ықпал ететiнiн, қандай пайда-зияны бар екенiн күнi бұрын өлшеп-пiшiп жүретiн, жағдайға қарай сан құбылып өзгере беретiн жаратынды. Ол жария түрде ешкiмге (әсiресе өзiнен жоғары амалы барларға) қарсы келмейдi, тек басын изей бередi, ретiн тауып мақтай бередi, марапаттай бередi. «Бәрiн орындаймыз, бәрiн қатырамыз. Құп болады, ләпбай, тақсырлаудан» танбайды. Бiрақ мүнәфық ешнәрсенi ешқашан шын ниетiмен, таза пейiлiмен iстемейдi – сондықтан да оның жұмысы өнбейдi, оңбайды. Өнбегесiн, оңбағасын ол неме болмашысын боталы түйедей үлкейтiп, зорайтып көрсетедi, қарауында жүрген бағыныштыларына иек қағып, ду-ду жиындар өткiзедi, гу-гу сөзге қарық қылады.

	Мүнәфықтарға шын мәнiсiнде бәрiнiң – бәрiбiр. Социализм бе, коммунизм бе, капитализм бе... мейлi шайтанизм болсын, бетi бүлк етпестен бәрiне қызмет етуге әзiр. Онда ұят-ар да, ұлыс та, ру да, дiн де жоқ... Жоқ, қателесiппiз: ол бiр мезгiлде, егер жағдай өзгерiп жатса, соның әрқайсысының шапанын киiп шыға келедi. Ол күнi кеше коммунист едi, бүгiн – антикоммунист, ол күнi кеше атеист едi, бүгiн – дiншiл, ол кеше интернационалист едi, бүгiн – ұлтшыл... осылай тiзiлiп кете бередi. Ол күнi кеше араларыңнан қыл өтпестей дос едi, бүгiн сенi танымайды. Ол күнi кеше қара қасқа кедейдiң баласы едi, бүгiн – мыңғырған бай. Ол кеше кедейшiл едi, бүгiн – байшыл.

	Ең қауiптiлерi – осылардың билiк айналасында жүргендерi. Бейнелеп айтсақ, мүнәфықтар партиясы. Партия дегенiмiз түптiң түбiнде әрiптестер мен ниеттестердiң бiрлестiгi емес пе? Осы жағынан қарағанда, әрiптестер мен ниеттестердiң жария түрде заң орындарында ресми тiркелмей-ақ, ешкiмге алаңдамай, ешкiммен талас-тартысқа түспей-ақ емiн-еркiн, жақсы, жайлы өмiр кешiп жатқанын бәрiңiз көрiп жүрсiздер. Шынында, Қазақстанның қазiргi ең қымбат жетiстiгi – тәуелсiздiк болса, егер алпауыт елдер мен арсыз топтар тарапынан қатер төнерлiктей («жаман айтпай, жақсы жоқ») күндер туа қалса, қазiрде билiк тiзгiнi қолдарына тие бастаған мүнәфық мырзалардың не iстеп, не қоятынына көзiмiз жетпейдi.

	Бiр нәрсеге анық сенемiз: рухы мықты елдi ешбiр жау, ешбiр жамандық жеңе алмайды.

	21.08.2014 ж.





ЖАҚСЫДАН – ШАПАҒАТ



	(Естелiк)

	Осы уақытқа дейiн менiң өмiрiмде жаратқан Иемнен кейiнгi жебеушiмдей желеп-жебеп, әрдайым болмаса да, ең бiр керектi, қысылтаяң кездерде қолтығымнан сүйеп, қол ұшын берген жақсы адамдар кездескен екен. Шүкiр, қазiр де бар. Мұндайлар көп емес, сиректеу десем – шындыққа саяды. Өйткенi шын бауыр дос қана емес, өзара түсiнiстi, пәк пейiлдi, тiлеулес, ниеттес пенделердiң бiрден дәм-тұздары жарасып, бiрiн-бiрi iздеп табуы, сол табысқан татулыққа шаң жұқтырмай ақырына дейiн сақтап қалуының өзi тым жиi ұшыраса бермейдi. Тiлеудiң, ниеттiң түзулiгi ғана жақсылыққа, шапағатқа айналады.

	Әсiресе әлi бойыңды түзеп, буының бекiмеген жастық албырт күндерiңде сенiң әр нәрсеге талпынып жүрiп, қапылыста сүрiнiп кетпеуiңе жәрдемдескен ағалардың қамқорлығын ұмытуға бола ма?

	Дәл сондай абзал кiсiлердiң бiрi қайран Бейсекең – профессор Бейсембай Кенжебаев едi.

	Өткен ғасырдың елу жетiншi жылы Алматыдағы С.М.Киров атындағы Қазақ мемлекеттiк университетiнiң (қазiргi Әл-Фараби атындағы ұлттық университет) филология факультетiне оқуға түскен мына бiз, ауыл мектептерiнде үздiк оқып, үлкен шаһардың қызу да қызғылықты тiрлiгiн көрiп, соның бәрiне араласуға әрекет еткен «жылымық» дәуiрiнiң белсендi жас түлектерi – бiлiктi ұстаздарымыздың басшылығымен бiлiм қоймаларын ақтарып, өткен-кеткен тарихымыздың шытырман шындықтарын, әлеуметтiк болмыс сырларын, келешектiң бағыт-бағдарларын iздей бастаған аласапыран заманға тап келдiк. Әуелде Сталиндiк бұғаудан бiржола құтылғандай, құтылатындай көрiнген рухани кеңiстiкте әрқилы дауылдар соғып, ағыс-толқындар жүрiп жатты. Басқасын былай қойғанда, қан қызыл диктатура жылдарында құрбандыққа кеткен қазақ әдебиетiнiң аға ұрпақ өкiлдерiнiң бiразы ақталып, олардың кiтаптары қайта жариялана бастаған тұстарда Алматыда күнаралатып өтетiн қызу жиындарға қатысып жүретiн мына бiздiң ол тұста талай нәрселерге көзiмiз жетпесе де, талай тәлiмдер алғанымыз сөзсiз. Арамыздағы етi тiрi, белсендi жiгiттерiмiз (студенттерiмiз) алпысыншы жылдарда Жазушылар одағында, Ғылым академясында, КазГУ-де, КазПИ-де шаң берiп жататын даулы-дамайлы, айтысты-тартысты талқылауларды көрiп қайтқан соң жатақханаларда, аудиторияларда, тiптi көшеде жүрiп те естiгендерiмiздi сүзгiден өткiзiп, тiптi кейде өзара «сүзiсiп те» қалар едiк. Ақыр соңында, сол белсендi студенттердiң кейбiреулерi жарияға шығып, әртүрлi мiнберлерден, газет, журнал беттерiнен ресми қалыптасқан шеңбердiң iшiне сыя бермейтiн, өздерi тура, тузу көрген шындықтарын айтып қалуға әрекет етпес пе? Солардың бел ортасында жүрген мына менiң «1961 жыл» атты публицистикалық поэмам Қазақстан Комсомолы Орталық Комитетiнiң бюро мәжiлiсiнде мақұлданып, жастар газетi «Лениншiл жастың» бетiнде жарияланғаны бар.

	Осыдан кейiн-ақ жиырмасыншы ғасырдың алпысыншы жылдары қазақ әдебиетi атты киелi шаңырақтың табалдырығын ендi-ендi аттай бастаған жастарды қудалау науқаны басталып кеттi. Бұл өзi ұзаққа созылған, тарихи себеп-салдары бар драмалық кезең болды. Н.С.Хрущевтiң атына телiнiп жүрген «жылымық» дәуiрi тез аяқталып, Сталинизм қайта бас көтере бастаған сол бiр кезеңде орталық Мәскеу жақта коммунистiк өктем идеологияға шәк келтiрiп, социалистiк реализм жолынан шығып кетуге талпынған бiр топ жас өнер иелерi (Е.Евтушенко, А.Вознесенский, Э.Неизвестный, т.б.) қатал сынға ұшыраған ұшқары науқанның көрiгi әбден қыза бастаған. Мұндайда өзiмiздiң қазақ арасынан шыққан әсiре қызыл сыншылар асқан қырағылық танытып, кейiнгi буын арасынан Мәскеудегi бейсаятшыл ағаларының iзбасар iнiлерiн – абстракционистер мен формалистердi оп-оңай iздеп тауып, түстеп, атап көрсетуге әзiр отыр екен. Ал «Лениншiл жаста» жарияланған тәжiрибесiз жас авторлардың «1961 жылы» – осы әсiре қызыл «көкелерiмiзге» үш-төрт жыл май шелпек, тегiн азық болды. «Қазақ әдебиетi», «Социалистiк Қазақстан» газеттерiнiң, «Жұлдыз» журналының беттерiнде 1962-64 жылдарда қазақтың жас жазушылары расында өрiс алған абстракционизмдi, формализмдi, нигилизмдi әшкерлеген ондаған мақалар жарық көрсе, Жазушылар одағы ұйымдастырған талқылау-жиындарда кейбiр азулы ағаларымыздың аузынан: «Бұл жаңалық емес, жаңа былықтың басы», «Бұлар – кешегi Әуезовтiң соңына ерген бөлтiрiктерi» деген ауыр, саяси айыпқа бергiсiз суық сөздердi де естiдiк.

	Естiдiк те, «Әуезовтiң бөлтiрiктерi» – ол кезде тегiннен-тегiн айтылмаған сөз екендiгiн бiз жас та болсақ, түсiне бастағанбыз. Оның үстiне, өткен ғасырдың алпысыншы жылдары Алматыда екi-үш рухани, мәдени орталық қалыптасып қалғанын көрдiк. Бiрiншiсi – елiмiздiң әлем таныған ең беделдi жазушысы Мұхтар Әуезов ұзақ жылдар бойы қызмет iстеп келе жатқан республикадағы жалғыз Университет болса, екiншiсi – Қазақстан Жазушылар одағы, үшiншiсi – Абай атындағы пединститут едi. Бiз КазГУ-де оқып жүрген жылдары астананың рухани, мәдени өмiрiнде Әуезовтiң ықпалы айрықша үстем болды. Бiздiң көбiмiз Мұқаңнан дәрiс алдық, бiз ғана емес, ол кезде Алматының өзге институттарында оқып жүрген бiлiм құмар студенттердiң бiразы университетке келiп, үлкен ұстаздың оқыған дәрiстерiне қатысып жүрер едi. Қысқасы, сол тұста КазГУ-де, Мұхаңның айналасында қазақ әдебиетi мен ғылымының ең озық, ең прогресшiл күштерi топтасқанын көрдiк. Сондай ығайлар мен сығайлардың сөздерiн тыңдаған, сабақтарын оқыған талағында битi бар талапкер жастар түгел «Әуезовтiң бөлтiрiктерi» болмағанда қайтер едi?!

	Ал Жазушылар одағында – Сәбеңнiң, Сәбит Мұқановтың, КазПИ-де – Қажекеңнiң, Қажым Жұмалиевтiң ықпалы зор екен.

	Бiздiң байқауымызша, алпысыншы жалдарда қазақ баспасөзi мен әртүрлi талқылау-жиындарда өрiстеген айтыс-тартыстарда осы аталмыш топтардың қатысы болмай қалған жоқ.

	КазГУ-де, мәселен, Әуезовтiң абырой-беделiне ешкiм шәк келтiрмесе де, оның шын жанашырлары мен iзбасарларының қарасы пәлендей көп еместей көрiнетiн. Ұлы ұстаз дүниеден өткен соң Әуезовшiлердiң саны күрт азайып кетпегенмен, оның жолын, өнегесiн адал ұстанғандар iшiнде, мына бiздiң байқауымызда, сол тұста үлкен аға ғалымдар арасында Бейсембай Кенжебаев, кейiнгiлерден Зейнолла Қабдолов, деканымыз Тауман Амандосовты бiлетiнбiз. Әрине, университет қабырғасының сыртында, руханият кеңiстiгiнде, айрықша жастар арасында Мұхаңның iзбасар iнiлерi әбден молайып жатқан тұсы болатын.

	Сонымен, қош, «1961 жыл» аталатын шикiлi-пiсiлi поэманы жазған... жазған басым көп ұзамай пәлеге қалдым: Қазақстан Компартиясы Орталық Коммитетiнiң секретары Н.Жандiлдин жолдас идеологиялық үлкен бiр жиында баяндама жасап, шығармашылық жастар арасындағы батыстық ұсақ буржуазиялық елiктеушiлiкке ұшырағандар iшiнде жас ақын Орынбек Сәрсенбаевтың (атымды шатастырыпты) поэмасы бар екендiгiн атап көрсеткеннен кейiн-ақ менiң жағдайым қиындай бастады. Қиындай бастағаны емес пе: қазақ совет әдебиетi тарихынан сабақ беретiн Б.Шалабаев ағайым менен емтихан алудан үзiлдi-кесiлдi бас тартқаны бар.

	— Неге? – деп сұрамаймын ба?

	— Сен менiң сабағыма дұрыс қатыспайсың. Курс жұмысын кешiктiрiп тапсырғансың. Лекцияны жазбайсың... Кiлең аудиторияның арт жағында отырып алып, әңгiменi гөйiтесiң. Тәртiбiң нашар, – дейдi құрметтi ұстазым.

	— Ағай-ау, сабақты жақсы игерсем, бәрiбiр емес пе? Емтихан тапсыруға рұқсат берiңiзшi, қалғанын өз пешенемнен көрейiн дағы, – деймiн қисынсыздау дәлелдер келтiрiп.

	— Маған сендей бiлгiштердiң керегi жоқ. Маған оқу тәртiбiн бұлжытпай сақтайтын тәрбиелi шәкiрттер керек. — Ойбай, ағай-ау, менiң тәртiбiм өте жақсы ғой...

	— Тәртiбiң жақсы болса, қане, көрсете қойшы: менiң лекцияларыма қатысып, жазған, толтырған дәптер-қағаздарың қайда?

	— Ағай-ау, дәптер толтыру әншейiн формальный нәрсе емес пе?

	— Жоқ, ол формальный нәрсе емес, ол – тәртiп. Ал сен, жолдас Сәрсенбаев, тәртiпке көнгiң келмейтiн балаға ұқсайсың. Түсiндiң бе?! – деп ағайым бұдан соң әңгiменiң осымен бiткенiн аңғартып, үлкен сөмкесiн сүйретiп аудиториядан шығып жүре бермес пе?

	Ағайыммен арадағы осындай ащылау әңгiмеден кейiн «жүрегi жұмсақ әйел адам ғой, қол ұшын берер» деген есек дәмеммен факультет деканының орынбасары Дәулетова апайдың алдына бармаймын ба? Бұл кiсi бiрден ашу шақырып, бетiмдi қайтарып тастады:

	— Сендейлердi оқудан шығарып жiберу керек! – деп дүрсе қоя бердi.

	Себебiн ашып-түстеп айтпады. Қабағын қарс түйiп алып, қағаздарын аударыстырып үнсiз отырып қалды. Оқудан шығару жайында естiген соң есiм шығып, деканымыз Амандосовқа қарай ұша жөнелдiм. Амандосов тура мiнездi, әдетте өктем, кейiңкiреп сөйлейтiн кiсi едi. Бiрақ бұл жолы менi жылы шыраймен, көңiлдене күлiп қарсы алды.

	— Иә, тағы не бүлдiрiп келдiң? – деп сұрады.

	— Ағай, мен ештеңе бүлдiре қойған жоқпын... – деп күмiлжiп тұр едiм.

	— Бүлдiрмесең, «Жұлдызға» бастырған әне бiр мақалаң не пәле-е-й?! О заманда бұ заман, өзiңе сабақ оқып жүрген мұғалiмнiң кiтабын сынап, күллi республикаға әшкере еткен қай студенттi көрiп едiң?! Ей, батыр, мұның қалай? – деп ағай маған қарап еңкейiп, ежiрейе қарады. Бiрақ даусынан зiл, көзiнен ашу белгiсiн байқамадым.

	Мен қапелiмде не жауап тауып айтарымды бiлмей, желкемдi қасып, ыңғайсыз күле берсем керек. Шынында осының алдында ғана «Жұлдыз» журналында «Сын түзелмей, мiн түзелмейдi» деген мақала жариялап, әлiме қарамай, осы университет аудиториясында дәрiс оқып жүрген беделдi ғалым, профессор Е.Ысмайыловтың бiр кiтабын түкке алғысыз етiп сынап тастағаным бар едi. Баспасөз беттерiнде өзгелерден таяқ жеп ашуға булығып жүрген кезiмде әлде бiр жанашырларымның ықпалымен жазылған атүстi, бiр жақты, әдiлетсiз сын болатын.

	— Шалабаев ағаң да саған ренжулi, – деп Амандосов бұдан соң әңгiмесiн әрi қарай сабақтады. – Сенен емтихан алғысы жоқ. Сабағына қатыспайды екенсiң, лекция жазбайсың... Тәртiбiң нашар. Осының дұрыс па? Өзiң айта қойшы.

	— Дұрыс емес, – деп мен басымды шұлғудан басқа лаж таппай тұрмын.

	— Ағайыңның сырын бiлесiң, бiр қисайса түзелуi қиын, – деп деканым бұдан соң дағдарған сыңаймен қос алақанын жайып отырды.

	— Онда басқа бiр ағайға, мысалы, Бейсекеңе жолдама жазып берсеңiзшi. Мен сол кiсiге барып емтихан тапсыра қояйын, – дедiм. Сол жерде алдын ала iштей ойластырып келген ниетiмдi жүзеге асыруға тырысып.

	— Әй, қу бала... Бейсекең сенен сұрамай-ақ «бес» қойып бередi ғой! – деп Тауман ағай мұны естiгенде кемiстеу бiр аяғын созып жiберiп, шалқалап күлiп қойды. – Бәрiңнiң барар жерiң сол Бейсекең ғой...

	— Ал сонда менiң не iстеуiм керек?

	— Бала, бағытың дұрыс. Сен Бейсекеңе барып, бар жағдайыңды түсiндiр. Бейсекең кафедра меңгерушiсi, профессор, Белгiекеңнiң бастығы. Бәрiмiз құрметтейтiн ағамыз. Оның сөзiн ешкiм жерге тастай қоймас-ау.

	— Бейсекеңнiң де сөзi өтпесе қайтуiм керек? – деп көңiлiмдегi күдiк-қауiптi сейiлте алмаған соң, Тауман ағайымның аузына қарап, кәдiмгiдей абыржи бастасам керек.

	— Онда өзiме қайтып келерсiң, – деп деканым әлгiнде созып жiберген аяғын қайта жинап ала қойды.

	Расында да мен осыдан кейiн жарты жыл бойы Тауман ағайдың алдына қайта айналып келумен жүрдiм.

	Ендi Бейсекеңнiң жағдайына көдейiн. Профессор Бейсембай Кенжебаев бiздiң факультеттегi ең сүйiктi, айналасына ерекше сүйкiмдi көрiнетiн, сол тұста едәуiр мосқал тартып қалған ұстаздарымыздың бiрi едi.

	Шашын кiрпiнiң қылтанағындай қысқа қырықтырып, көзiне дәу көзiлдiрiк киiп жүредi. Мiнезi жылдам емес – байсал, пәлендей шешендiгi жоқ. Өзге кейбiр ұстаздарымызға ұқсап әрбiр лекциясын қызу талдауға, пiкiр таласына айналдыра бермейдi. Алшаңдап алға ұмтылып, көзге түсуге, ерекшеленуге құлқы жоқ екенi бiрден байқалады. Ешкiмге (соның iшiнде сабақ үлгiрмейтiн, тәртiбi нашар студенттерге) дауыс көтерiп сөйлегенiн ешкiм естiген емес. Оның үстiне, сол алпысыншы жылдарда әдебиет тарихы қайта қаралып, қайта жазыла бастаған тұстағы болмай қоймайтын қан қызу айтыс-тартыстарға осы Бейсекеңнiң белсене араласып, бел шешiп кiрiсiп кеткен кезiн де өз басым көрген емеспiн. Мұғалiмдерiмiздiң бiрi өзiн мұқановшыл, бiрi әуезовшiл ретiнде ашықтан ашық жариялап жатқан тұстарда да Бейсекең сыр бермейтiн, көбiне басын төмен салып, үнсiз отырудан жалықпас едi. Бiрақ жастық максимализмнiң буына пiсiп жүрген филология факультетiнiң өздерiнше әрекетшiл, өздерiнше ұраншыл студенттерiнiң бәрi дерлiк осы қазақы қалыптағы сабырлы орнықты отағасын ерекше сыйлап, жақын тартатын. Бейсекеңнiң сыртқы жарқылы жоқ, сырын iшiне бүккен сыпайы мiнезi «сен тимесең, мен тимеймiнге» саятын енжарлыққа, тұйықтыққа, момындыққа емес, кәдiмгi мұсылмандық ұғымындағы мүһминдiкке жататынын кейiнiректе, есейген кездерiмiзде бiлдiк десем, шындыққа саятын шығар...

	Әдетте шәкiрттердiң ұстаздарына елiктеуi жиi кездеседi. Бiздiң филологтар арасында да Әуезовке, Кенжебаевқа, Нұртазинге, Қабдоловқа елiктеушiлер табылатын. Айрықша ғылымға, зерттеуге бейiмi барлар Бейсекеңдi көп жағалап жүретiн. Сондай талапты жастардың бiразын Бейсекең қанатының астына алып, әдебиет ғылымының даңғыл жолына салып жiбердi: солардың iшiнде бүгiндерi академик, ғылым докторы, профессор атанған бiздiң замандастарымыз жүр... Әуелден ғылым қууға құлқым болмағандықтан, мен ол кезде өзiм iштейсырттай қатты сыйлайтын бұл ұстазыммен өзгелер секiлдi тым етене жақын араласа алмадым. Әрi ол кiсiнiң өмiр тарихын, тағдыр-талайын да жетiк бiлмеймiн. Менiң бiлетiнiм – университет қабырғасында өткiзген бес жыл iшiнде қазақтың осындай бiр зиялы, терең бiлiмдi, жан жүрегi қазынаға толы, кең пейiлдi, кемеңгер мiнездi ғұламасынан тәлiм-тәрбие алғаным, оқығаным, тоқығаным десем жарасады. Ең маңыздысы – жастық қызумен желiгiп жүрген екiталай кезеңде осындай абзал ағалар тарапынан қолдау табуым, көмек көруiм болса керек. Егер Бейсекеңдер көмектеспесе, Орталық Комитет хатшысының қара тiзiмiне iлiнiп қалған, Құдайдан басқа таяныш, сүйенiшi жоқ жас, тәжiрибесiз, балғын бейбақ университеттегi оқуын толық тәмамдап шығар ма едi, қайтер едi?!

	Бәрiбiр сол жолы университеттегi «тәртiпшiл көкелерiм» менi қысқы сессия кезiндегi емтиханға қатыстырмай, жарты жыл стипендиядан қалдырды. Бiз секiлдi елден келген кедей шаруаның шалдуар баласы үшiн жарты жыл бойы қаржы-қаражатсыз қалу – үлкен жәбiр-жазаның бiр түрi едi. «Абстракционист» деген құбыжық атауды иеленген бiздi әрi қарай қудалау жұмысы тоқтамайтынына көзi жеткен «момын» Бейсекең ақыр соңында университет басшыларына барып: «Студент Сәрсенбаевтан сынақ алу үшiн қазақ әдебиетi кафедрасы оқытушыларының комиссиясын құру жөнiнде» рұқсат сұрамай ма? Бұл ұсынысты факультет деканы Тауман ағай қызу қолдаса керек-тi.

	Бұл жөнiнде мен деканның өз аузынан естiдiм. Бейсекең ештеңе айтпаған...

	— Бала, сабағыңа жақсылап дайындала бер. Бiр қызық болғалы тұр... – деп Амандосов менiң арқамнан қағып, қарқ-қарқ күлiп тұрды.

	Маған, әрине, бұл ұсыныс ұнай қалған жоқ.

	— Ағай, комиссияға түссем, құлап қалмаймын ба? – деп ентiгiп жүгiрiп, Бейсекеңе бардым.

	Бейсекең сонда көзiлдiрiгiн шешiп, беторамалымен әйнегiн сүрткiлеп отырды да:

	– Қорықпа. Олар комиссияға бара қоймас, – дедi. Даусы сондай жайбарақат, отырысы да тым жайлы, бейғам көрiнедi. Ал менде маза жоқ.

	— Неге, ағай?

	— Екi-үш күн шыда. Ешқандай тәртiп бұзба. Сабаққа дұрыстап қатысып жүр. Түсiндiң бе?

	— Түсiндiм ғой, бiрақ...

	Бұдан соң екi-үш күн өтпей жатып, менен емтихан алудан бас тартқан ашулы мұғалiмiм менi оңаша аудиторияға шақырып алып, бiрден басы жоқ, аяғы жоқ:

	— Зачеттiк кiнежкаң қайда? – деп дүрсе қоя бердi.

	— Қалтамда... – деп күмiлжiңкiреп қалсам керек.

	— Қалтаңда болса, босқа талтаңдамай, берi әкел! – деп ағай қаламсабын сумаңдатып, мен ұсынған кiтапшаны парақтай бастады.

	Бұл кiсi бiрдеңенi бүлдiрiп жүрер деген қауiппен:

	— Ағай, менен сабақ сұрамайсыз ба? – деп жеделдете сұрап үлгердiм.

	— Сұрамаймын! – деп «көкем» кейiп тастады. – Саған тиiстi бағаңды қойып берсем, болды емес пе?

	— Маған тәуiр баға керек, ағай. Стипендия алу үшiн...

	— Қарай гөр мұны! Менiң саған сонда «бес» қоюым керек пе?

	— Ендi өзiңiз бiлесiз ғой...

	— Әрине, өзiм бiлем. Оған сөз бар ма?

	Оқытушым осына айтып, кiтапшаның керектi бетiн ашып, сәл ойланып қалды. Артынша басын көтерiп:

	— Немене, саған Есмағамбет те «бес» қойған ба? – деп таңырқай сұрады.

	Шынында қысқы сессия кезiнде халық ақындары шығармашылығынан сабақ беретiн Е.Ысмайылов, оның кiтабын «Жұлдыз» журналында «өлтiрiп» сынағаныма қарамастан, бiр сөзге келместен, менiң зачеткама бадырайтып ең үздiк бағаны қондырып, қолын қойып берген едi.

	Бұл ағайым анау ағайдың мұндай жомарттығын көрiп, едәуiр дағдарып тұрды да:

	— Бiрақ мен саған «бес» қоймаймын. Саған «төрт» те жетедi! – деп бағасын қондырып, қолын қойып, зачеткамды өзiме қайтарды. – Осы тойғаныңмен бара бер! – дедi.

	Замана қыспағына кiрiптар болған қайран ағаларымай!

	Сонымен, жарты жыл стипендиясыз қалт-құлт тiршiлiк етiп, университеттегi оқуымды әрi қарай жалғастыра бергенмiн.

	Оқуымды аяқтар кезде, бесiншi курстың ортасында диплом жұмысының тақырыбын таңдап алу үшiн кафедра меңгерушiсiнiң алдына барайын. Ол жылдарда диплом қорғауға жiберiлген студенттер мемлекеттiк сынақтардан босатылатын тәртiп бар. Диплом қорғаушыларға қойылатын талап өте жоғары болғандықтан, студенттердiң көпшiлiгi әлденеше пән бойынша сұралатын емтихандарды таңдап алуға құқылы едi. Дипломшылардың тiзiмi мен қорғайтын тақырыптарын кафедрадағы кеңес талқылап, бекiтедi. Алдын ала озаттар тiзiмiне кiргенiме қуанып, өзiм iштей дайындалып жүрген тақырыбым жөнiнде ақылдасу үшiн маған әрдайым iштартып, қолдан келген көмегiн көрсетiп келе жатқан Бейсекеңе барғанымда, ағайым бiрден менiң қағазға түсiрген жоба-жоспарымды ұнатпай, былай ысырып қойды да:

	— Мұндай дау-дамайы көп тақырыппен басыңды ауыртып қайтесiң? Сен бәрiбiр аспирантураға қалып, ғылым жолын қумақ емессiң. Солай емес пе? – дедi.

	— Иә, солай, ағай. Университеттi бiтiрген соң, сiрә ауылға кететiн шығармын.

	— Онда мә, мына тықырыптарды қарап шық.

	Бейсекең ұсынған бiр беттiк қағаздағы тiзiм-тақырыптарға көз жүгiртiп отырдым.

	— Иә, қайсысын таңдадың?

	— Таңдайтындай... пәлендей менiң оң жамбасыма келетiндерi көрiнбей тұр-ау, – деп қипақтадым.

	Мұны естiгенде, Бейсекең миығынан күлiп, басын шайқап қойды.

	— Ал Сұлтанмахмұт Торайғыровтың ақындық шеберлiгi туралы тақырыпқа қалай қарайсың? – деп сұрады.

	Өзi зор ғалым, профессор, шын мәнiсiнде жиырмасыншы ғасырдың басындағы қазақ әдебиетi тарихының бiрден-бiр бiлгiрi, Сұлтанмахмұт секiлдi үлкен, күрделi ақынды әдебиеттiң салқар көшiне әкелiп қосқан бiлiмпаз ағамыздың әншейiн ақылдасқандай болып айтқан мұндай ұсынысына қарсы тұрарлықтай шамам қайда? Оның үстiне, былайша қарағанда, басы ашық, көп даудамай туғызбайтын тақырыпты ұсынып отырған ұстазымның түпкi мақсаты – әлi де менiң жолымды кескестеуi мүмкiн кедiр-бұдырлардан өзi тәуiр көретiн талапты шәкiртiн аман-есен өткiзу екенiн түсiнбейтiн мен сондай-ақ кiм едiм?

	Қазiргiлердiң жағдайын бiлiңкiремеймiн, ал алпысыншы жылдарда КазГУ-дi бiтiрушiлер арасында диплом қорғап шығу кiшiгiрiм ғылыми диссертация қорғаудан кем соқпайтын. Бiраз талапты жiгiттер кейiнгi жылдарда сол дипломдық жұмыстарының тақырыптарын тереңдетiп, жетiлдiрiп, кандидаттық диссертацияларға ұластырып жататын. Кейде тiптi диплом қорғаудың қызу, таласты өтетiнi соншалықты, аудиторияларға адам сыймай, тыңдауға, естуге, қызық көруге келгендердiң бiразы дәлiзде иiн тiресiп тұрар едi. Менiң диплом қорғауыма жиналғандардың қарасы, әсiресе филолог студенттер жағынан едәуiр болғанын көрдiм. Мен мiнберге шығып, Торайғыровтың ақындық шеберлiгiне қатысты өзiмнiң түсiнiктерiмдi (бәлкiм, жекелеу, субъективтi) айта бастағанымда-ақ, төрде отырған мемлекеттiк комиссия мүшелерiнiң кейбiрiнiң қабақ түйiп, жылы рай көрсетпегенiн бiрден байқадым. Байқадым да, жастық албырттығыма басып, кейiн шегiнудiң орнына қасарыса түсiп, ғасыр басында өмiр сүрген демократ ақынды (Б.Кенжебаевтың формуласына сәйкес) берi қарай жылжытып әкелiп, алпысыншы жылдарда қазақ әдебиетiнiң табалдырығын аттаған жас буын өкiлдерiнiң, «жаңашылдардың» қатарына қосып жiбермеспiн бе? Әйтеуiр Торайғыровты «абстракционист», «түршiл» атағаным жоқ, бiрақ бiздiң заманымыздағы реформашыл одақтас ретiнде сипаттап жiберсем керек. Қағазға түсiргендерiм жайына қалып, ауызша сiлтей берiппiн ғой. Сөйтiп, бәрiн бүлдiрдiм.

	Ал төрде мемлекеттiк комиссия мүшелерiмен қатар отырған ұстазым, дипломдық жұмысымның ресми жетекшiсi, профессор Бейсембай Кенжебаевтың қайтақайта қозғалақтап, маған қарап «доғар» деген ымын түсiнсем де, түсiнбеген сыңай танытып, туралап тарта берсем керек.

	Мен монолог сөзiмдi бiтiрiп, орныма барып жайғасқан соң төрдегi орнынан бiрiншi болып көтерлген тағы бiр беделдi ұстазымыз, профессор Темiрғали Нұртазин әдеттегiдей жұмсақ, жайлы даусымен бипаздап бастап, жылы юморға, кейде кекесiн, мысқылға бергiсiз стилiмен әуелi менiң ресми жетекшiм Бейсекеңдi «бiраз жерге апарып тастады». Темкең жалпы екi ұшты, көп қыртысты әжуа сөздiң асқан шеберi едi. Кейде ол кiсiнiң ия мақтап тұрағанын, ия сынап тұрғанын айыру қиынға соғатын. Бұл жолы да, менiң байқауымша, бүгiнгi дипломанттың бойындағы, ойындағы кедiр-бұдырларға ең әуелi оның жетекшiсiн – Бейсекеңдi кiнәлi етiп көрсеттi. Әрине, Бейсекең де қарап қалған жоқ, дипломантқа барынша ара түсiп, оның жазба жұмысын жоғары бағалады, ал оның ауызша айтқандарын – студенттiң жеке пiкiрi, ендеше әрбiр талапшыл әдебиетшi жеке пiкiр айтуға құқылы деп дәлелдеп бақты. Бiрақ Бейсекең комиссия мүшелерiн бұған иландыра алмады. Темкең жауап сөзiнде студент Сәрсенбаевты әбден мақтап-мақтап алып:

	— Бұл тұтастай қарағанда жақсы жұмыс. «Төрт» қоюға әбден болады, – деп, нүкте қойды.

	Оның ұсынысын мемлекеттiк комиссияның төрағасы, атақты сыншы-ғалым Мұхамеджан Қаратаев қолдады. Ол кiсi көп сөйлемей, қабағын көтерiп:

	— Оразбек, осы менiң бiр түсiнбеген нәрсем бар... Сен неге диплом жұмысыңның соңында келтiрген тiзiмiңде Сұлтанмахмұт шығармашылығын әр кезеңде зерттеген ғалымдар мен сыншылардың еңбектерiн атап көрсетпегенсiң? – деп маған жалғыз жайсыз сұрақ қойғаны есiмде.

	Мен кәдiмгiдей сасып қалдым. Аузыма басқа дәлелдi сөз түспей:

	— Бейсекеңнiң еңбектерiн түгел тiздiм ғой, ағай... – деппiн.

	— Ә, оны көрдiм... – деп Мұхаң сонда назарын аударып әкеткен.

	Сөйтiп, жас кезiмде өзге замандастарымыз секiлдi өнер-бiлiмнiң, iлiм-ғылымның әр саласына қызығып, елiктеп жүрiп, «анау болсам», «мынау болсамның» соңында арман қуып келгенде ақыр аяғында iздеп тапқан түпкiлiктi тұрағымыз – көркемсөз әлемiнiң оқу пәндерiнiң бiрiнен «төрттiк» баға алған бетiмiзбен жоғары мектептi бiтiргенде «қазақ тiлi мен әдебиетiнiң оқытушысы» деген куәлiктi қалтамызға салып, туған елге қарай тартып кеткенбiз.

	Бұдан соң қадiрлi ұстазымыз Бейсекеңмен 1966 жылы күзде жастар газетi «Лениншiл жаста» (қазiргi «Жас алаш») қызмет iстеп жүрген кезiмде кездескен едiм. Бiр күнi бас редакторымыз Ш.Мұртазаның шақыруымен редакцияға әр жылдарда «Лениншiл жастың» басқару жүйесiнде болған ардагер журналистер келе қалмасын ба? Солардың iшiнде Б.Кенжебаев ағамыз да бар екен. Бiрден жылы ұшырасып, көрiсiп амандастық. Бейсекең бұрынғыға қарағанда едәуiр толысып, шау тартып қалғандай көрiндi. Бiрақ бұрынғыша жүзiнде мейiрiм, көзiнде шапағат-нұр ойнап тұр едi. Бар айтқаны:

	— Алматыға бiр жола қайтып келдiң ғой?..

	Бар сұрағаны:

	— Әкең әлi қуатты отыр ма? – болды.

	12.07.2008 ж.





МҰХТАР ӘУЕЗОВ ТАҒЫЛЫМЫ


	Халықтың кеудесiн жарып шыққан ұлы перзенттерде екi ғұмыр болады деседi. Оның бiрiншiсi – сол азаматтың мына жарық дүниеден сыбағалы ауасын жұтып, ырзығын терумен кешкен күндерi де, екiншiсi – көз жұмылған соң басталатын кейiнгi ғасырлар тiзбегi. Сiрә, елiн сүйген есiл ұл өзiнiң бар тiршiлiгiн кейде қатыгездеу келетiн жолдардың бiр сәттегi обыр көмейiн, тойымсыз қарнын толтыру үшiн емес, болашақ деп аталатын аяғы, бiтер ұшы көрiнбейтiн ұзақ уақыттар еншiсiне қалдырса керек-тi.

	Мұхтар Әуезовтi бiз қазiр дәл осындай адамдар қатарына жатқызамыз. Үлкен адамдардың өмiрi қос рельс сызығындай түп-түзу жатпайтыны және белгiлi. Ондай түп-түзу, мiнсiз болмыс кейде болымсыз адамдарға тән. Өйткенi бұралаң, ойлы-қырлы жолдарды iрi әрекеттер туғызбас па? Әуезов секiлдi кесек суреткердiң өмiрi мен кiтаптарын пайымдау үшiн осы қисындардың септiгi тиюi ғажап емес.

	Әуезов – өзi ортасында өмiр кешкен мезгiлдiң бел баласы. Әуезов – сол мезгiлдiң белгiлi дәрежеде шежiресi бола бiлген суреткер. Ол тек «Абай жолының» авторы емес. Оның қаламынан жаңа дәуiр тақырыбына арналған талай кiтаптардың туғаны да баршаға аян.

	Әуезов қазақ руханияты тарихында тұтас бiр дәуiрдi құшақтап жатыр. Бұл дәуiрдiң шын дәуiрлеп шырқаған шағы, баяулап, басалқыланған кездерi де кездестi. Жиырма мен отыздың арасында, көңiлдiң әрненi аңсап, жалын атқан жас кезiнде, аяғын алшақ басса, айналасы да алшайып жаман көзбен алайып қараған жылдарды да басынан өткерген.

	Әрине, оның аузынан шыққанын, елдiң бәрi бiрден алтынға бағалап, құп ал деген сөз емес. Өзiмiз күнi кеше мектеп қабырғасында жүргенде, сол тұста күллi Одақ оқушыларына танымал жазушының романдары жөнiнде жазылған талай екiұдай, сыңаржақ газет мақалаларын оқығанбыз. Бәрi есiмiзде... Менiң диқан әкем Мұхаңның «Абай» романын маған дауыстатып оқып, ұзақ түндер тыңдап отыруға жалықпас едi. Бiздiң ұрпақ өстiп Әуезов шығармашылығын түсiну, бойға сiңiру үрдiсiн бастан өткердi. Амал қанша, осылай шын бағалау ең әуелi өзге тiлдерде оқитын оқырмандар тарапынан басталды да, сол тұстағы қазақ сыншыларының бiразына сол әуенге еруден басқа амал қалмағандай көрiнген. Адамгершiлiк пен бiлгiрлiк биiгiнiң бiрi де осы қасыңдағы жақсыны, қасыңдағы жүйрiктi жазбай тану, соны сүю емес пе?! Бұл тек моральмен қарайласатын ұғым емес пе едi. Бұл белгiлi бiр ұлттың ой-өрiс дәрежесiн, дүниетаным шамасын байқататын да көрiнiс едi.

	Ал бүгiнгi күнi Әуезов есiмiн көтерiңкi леппен айтпасқа мүмкiн емес. Әуезов есiмiнiң туған жұртына осыншама ыстық-қымбат болатын әлденеше себептерi бар. Ол Абайдың аузымен, ұлы ақынның арпалысқа толы қиянкескi ғұмыры арқылы қалың қазақтың сахараны кернеген арманы мен аңсауын айтып бердi. Осы арман мен аңсаудың тоят табар тұрағына өзiнше бағдар сiлтедi. Абай жолы – кемеңгер қазақ ақынының ақыл-ой толғағынан туған өрiс, барыс қана емес едi. Замана құрсауында балықтай шоршыған еркiншiл қауымның жетер де жетiлер тұсын ұзақтан iздеу талабы едi. Бүгiндерi өткен күннiң сыр-сипатын надандық деген жалғыз ауыз сөзбен түйiп тастайтын әдетiмiз бар. Надандық – қазақ қауымы тарихында ғана емес, өзге елдерде де барынша кертартпа құбылыс болғаны даусыз. Бiрақ сол надандық ұғымының терең мағынасына осы «Абай жолын» оқығанда бiраз көзiңiз жетедi.

	Әуезов эпопеясы дала тарихының философиялық көздерiн ашып, бiр кездерде сахараның қара шаңырағын солқылдатқан дүлей қара оқиғалардың көркем бейнесiн жасады. Оразбай, Жиренше, Майбасар, Тәкежан, Әзiмбай, тiптi зор парасат, зор харекет иесi Құнанбайдың өзi де қазақ даласының әлеуметтiк зор ұстындары едi. Олар шын мәнiсiнде ата-бабалардың шек келтiрмейтiн сара жолымен жүруге ұмтылды. Ескiлiктi қорғауды – елдiң бiрлiгiн, iзгi дәстүрлерiн шаң жуытпай аман сақтау деп түсiндi. Осы ретте де «Абай жолы» романында тiптi жағымсыз жалаңаш кейiпкерлер жоқ деп бағалауға болады. Әрине, өмiрде қасақана iстелетiн қастықтар бар. Оның бәрiн надандық атымен ақтап алу қиын. Ал бiраз пәленi надандықтың тудыратыны сөзсiз. Жақсының басына қара бұлттай түйдектелiп төнетiн бәле-жала, қаңқу өсек, қыжылы бар кекшiлдiк – мұның образының қолтығына су бүркетiн сол надандық болса керек. Абай трагедиясының түп-тамыры да маңайын жайлаған осы надандық қыспағында жатыр. Ақын соған қарсы күреседi. Бұл қанға сiңген жiкшiлдiк, күншiлдiк, қиянатшылдыққа қарсы жарияланған бiрбеткей, бiтiспеске ұқсайды. «Абай жолы» – алды, арты бар ұзақ тарих. Көбiн ел болуға, езiн ер болуға үгiттейтiн қасиеттi сөз, адамшылық жолы. «Абай жолы» – ат төбелiндей азшылықтың емес, көнбiс көрiнетiн көпшiлiктiң жолы.

	Абай қабiрiнiң басындағы мына екi халге назар аударайықшы. Бiрiншi хал: «Әйгерiмнiң күйi, күйiктi жаны, қайта оянбас, қайрылмас өнерi осы Абай қабiрiнiң басында, Абаймен бiрге өштi де, жоқтыққа кеттi. Абаймен бiрге құшағым кеттi десе, Абаймен бiрге мұны ң кеудесiндегi күйдi сүйген күйiнiш сөндi. Көмейiнде сылдыраған күмiс күйлi әсем үн сөндi...». Екiншi хал: «Дәрмен осылардың ортасында, Әйгерiмнiң жаңағы даусы айтылып жатқан шақта, өз iшiнен Абай Абай қабiрiне қарап үздiксiз бiр ант, серт айтып отырғандай болды... Бұлар өз зары, мұңы, ойымен отырғанда сыртында Әйгерiмнiң барлық саналы шерiн тыңдап, iштей құптап, қалың елдiң табы отырған... Абайдың жаңа бiр туысын қабыл алып отырған халық ата, халық ана осы едi».

	Қандай сырлы суреттер! Мұның әуелiсiнде жапа шеккен жеке бастың шерi ағытылса, кейiнгiсiнде сол шердiң текке кетпегенi айтылады емес пе?

	Әуезовтiң жазушылық өнегесi дала өмiрiн ащы iшегiне дейiн ақтарып, сөз құдiретiмен оның өзегiн өзгертудiң тәсiлiмен ғана тұйықталмайды. Әуезов өнегесi төсiнде көк сағымы ойнаған сардаланы, туған топырақты сүюдiң тәлiмiн де көрсетедi. Туасы, Әуезов шығармашылығы тәлiмге толы. Бұл жазушы берiк ұстанған адамгершiлiк қағидаттарынан туындап жатады.

	Қазақтың классик жазушысы өз ұлтының ұлт болып қалыптасу тарихын жасады деген ұғым бар. Бiз бұған келiспеймiз. Мұхтар Әуезов еш жерде қазақ халқының қалыптасу тарихын арнайы жазған жоқ. Ол атам заманнан берi қарай жасап келе жатқан ежелгi елдiң өмiрiн жазды. Тiптi басқасын былай қойғанда, Әуезов эпопеясының бас қаһарманы Абай ақын сөйлеген тiл халықтың ғасырлар бойы жасаған өз тiлi емес пе едi? Абай да, Әуезов те қазақ тiлiне жаңалық енгiзген жоқ, олар халықтың байырғы тiлiн жетiк меңгердi, сол тiлдi қажетiне асыра бiлдi.

	Мұхтар Әуезов, сөз жоқ, халық өмiрiнiң зор жыршысы едi. Жыршы дегенде, әдеттегiдей күйреуiк, омырық емес, елдiң шалқыған шаттығын, дүбiрлеген думанын, күмбiрлеген күйiн, ойын-сауық тамашасын тамсандыра жазған анық нұрлы талант иесi едi. Әуезов кiтаптары беттерiнен Сарыарқаның жiбек самал толқыны еседi, ынтық кеуделерден шыққан ыстық лебi естiледi. Сүттей аппақ ай нұрының астында қалқыған ақ шағала үйлердi, қыз белiндей бұраңдап, бұлғақтап ұшқан ауылдың жұпар иiстi ерке, еркiн түтiнiн көресiз. Бал балаусаны жастанып, бейбiт жусаған мыңғырған малды, көл бетiндей тербелiп, үп еткен ақ селеулi аппақ күмiс жазираны, аспанын жайлаған алақандай жас уыз бұлттарды көресiз. Тiптi мына дүниенiң барша көп сұлулығы осы ұшықиыры жоқ даланы жайлағандай қуанышқа кенелесiз.

	Әуезов кiтаптарында тiптi сұлу емес еркек, сұлу емес әйел жоқ. Әуезов кiтаптарында шешен, сұлу сөйлемейтiн адамды да таппайсыз. Мұның бәрi жазушының халқына деген ерен махаббатының куәсi едi.

	Тоғжан, Әйгерiм, Керiмбала, Үмiтей, Мағрипа – күллi дүниелiк әдебиетте жасалған сұлулық ансамблiнiң бел ортасында тұрады. Махаббат, жастық жырын бұрынсоңды дәл Әуезовтей сұлу жырлай алған қазақ жазушысы көп емес.

	Әуезов адал ниеттi адамға тән күллi жақсы арманның, жақсы мүдденiң жыршысы болды. Ол жазған кiтаптардағы ең үлкен тақырып адамгершiлiк болды. Ол ақын Абайдың ғана емес, батыр Базаралының да жаршысы болды. Әдiлет жоғын iздеген қайратты ерлердiң ессiз қарекеттерiн мадақтады.

	Әуезов кейде романтик жазушыға ұқсап кетедi. Ол романтика көтерiңкi, сазды тiлден ғана көрiнбейдi. Ол оның образ, характер, портрет жасау әдiстерiнен де анық байқалады. Әуезов романтикасы Әуезов реализмiмен бауыр басып, туысып кетедi.

	Ол С. Сейфуллин, I. Жансүгiров, Б. Майлин, С. Мұқановтардың қатарында, қазақ мәдениетiнiң iргетасын қалаушылардың бiрi болды. Ол бiздiң көркем ойлау мәдениетiмiзде түгелдей бiр мектеп жасады десек те, артық айтқандық емес.

	Әуезов шығармашылығы – жаңашылдықтың асқан үлгiсi, Әуезов шығармашылығы – дәстүрдi қастерлеудiң, одан үйренудiң асқан үлгiсi.

	Ол бiздiң жазба әдебиетiмiздi төбесiн күн сүйген көк сеңгiрлерге шығарып кеттi. Ендi бұл шың бiздiң әдебиетiмiз үшiн үлкен сынға айналғаны сөзсiз. Өлшеусiз, безбенсiз өнер болушы ма едi? Осы өлшемге қарағанда кейде көз жұмып, жүрек лоблуы да ықтимал. Өйткенi әркiмнiң өз бойына шақтап жиған асылы дәйiм биiк асқармен теңесе бермейдi. Бiрақ Әуезов шығармашылығы – бүгiнгi әдебиетiмiздiң алдына көлденең түсiп жатып алған, асу бермес асқар бел емес, оны фетишке айналдырудың да қажетi жоқ. Әуезов шығармашылығы – әрбiр талантты ұрпақ қол жеткiзсем, өнеге алсам деп ұмтылатын биiк.

	Мұхтар Әуезовтiң кiтаптары, әсiресе қолына қалам ұстап, өнер жолына түскен жастар үшiн үлкен мектеп болып әрдайым алдынан шыға бермек. Бiздiңше, жастар ең алдымен Әуезовтiң тiлiн (ал тiлсiз ешуақытта көркем әдебиет жасалмайды) жатпай-тұрмай зерттеуi керек.

	Шеберлiктiң алуан сырлары да – осы кiтаптарда. Әрине, бұл құдды Әуезовше жазу керек деген сөз емес. Бұл өнерге Әуезовше аса жауапкершiлiкпен, сыншылдықпен қарауды үйрену деген талап.

	1977 ж.



	 Ләйлә Әуезова:





«АБАЙ ЖОЛЫ» ЭПОПЕЯСЫНДАҒЫ ТАРИХИ ДЕРЕКТЕР:


	Тарихи шығарма атаулының табиғатына үңiлгенде ондағы тарихи деректерге назар аудармай өте алмайтынымыз көпшiлiкке мағлұм қағида, өйткенi мұның өзi қоғамдық қатынастардың мән-мағынасын терең айта отырып, дәуiрдiң шыншыл образ-бейнесiн жасаумен, өткен күндердiң ғылыми дәл әрi ақиқат түс-тұрпатын көрсетумен байланысты нәрсе. Маркстiк-лениндiк дүниетаным негiздерi кеңес жазушыларын ғылыми коммунизм идеяларымен қаруландыра отырып, әрбiр тарихи құбылысты сол бүкпесiз қиын, күрделi қалпында көркем шығармаға тақырып етуге орасан зор мүмкiндiктердiң бар екенiне ден қойып отыр. Дәл осы жерден кеңестiк тарихи роман жанрын жасаушылардың идеялық және жаңашылдық дәстүр-салттары келiп шығады. Оның түп қазығы ретiнде: халқымыздың басынан өткен замандарды таптық күрес тұрғысынан, революциялық өрлеу бағытында сипаттауды, тарихтың қыл-қыбырын тiзбелемей, қаһармандық күрес күндерiн, ғаделет iсi үшiн арпалысып өткен азаматтар өмiрiн қамтитын полотноларды айтамыз. Мұхтар Әуезовтiң «Абай жолы» эпопеясы дәл осындай биiк талаптарға толығымен жауап беретiн шығармаларадың маңдай алдында тұрғаны сөзсiз.

	Әуезов өзiнiң әйгiлi романдар циклiн жазбас бұрын, ең алдымен, орасан мол тарихи деректердi мұқият зерттеп, солардың анық-қанығына әбден көзiн жеткiзiп алғандығын бiлемiз. Жазушы әуелi ол деректерге ғылыми материал ретiнде қарап, қазақ жерiнiң өткенiне қатысты алуан түрлi еңбектердi түгел ақтарып, қыруар уақытын сарп еткен, кiсi таңданарлық қисапсыз мехнат кешкен. Осының нәтижесiнде «Абай жолы» әлемдi аузына қаратқан көркем шығарма ғана емес, қазақ елiнiң жарты ғасырлық болмыс тiршiлiгiнен жан-жақты мағлұмат беретiн ғылыми-танымдық қасиетi де мол хақиқатшыл кiтап болып шыққан.

	Мұхтар Әуезовтiң саналы өмiрi түгелдей дерлiк Абайдың өмiрi мен өлеңiн зерттеумен өттi. Ол әрi ғалым, әрi суреткер ретiнде Абай шығармашылығын, Абай образын жасау үстiнде танылды. Ол қайшылыққа толы тарихи деректердi елеп-екшей отырып, көркемдiк-типтiк жағдайға жеткiзедi. «Абай жолын» оқығанда тiлге тиек болып отырған дәуiрдегi нақтылы тарихи шындық пен жазушының қиялынан шығаруы, жанынан қосуы деп аталатын проблеманың қызғылықты тұстарын көресiз.

	Жазушы Абай жырларымен мұғалiмдер семинариясында, кейiн Ленинград университетiнде оқып жүрген күндерiнде-ақ әуестене бастаған. Сол кезде ол ұлы ақынның өмiрбаянына қатысты бiраз деректер жинайды, Абайға етжақын адамдардан, оның iшiнде ақынның әйелдерi Әйгерiмнен (1918 жылы қайтыс болған), Дiлдәдан (1924 жылы қайтыс болған), Құнанбайдың тоқалы Нұрғанымнан, Көкбай ақыннан, т.б. қызғылықты әңгiмелер естидi... Бiрақ ол тұста жазушы бұл әңгiмелерге айта қаларлықтай мән бермесе керек. Абайды зерттеумен Әуезов отызыншы жылдардың басында түпкiлiктi айналыса бастайды. Бұл жылдарда Абайдың көзiн көргендер ел арасында сирексiп қалған едi...

	Революцияға дейiн Абай туралы жазылған зерттеумақалалар жоқтың қасы. Сол себептi М.Әуезов 30–40жылдары ел арасында жиi болып, қазақтың ұлы ақыны туралы тың деректердi жинауға бел шешiп кiрiседi. Абайдың көзiн көрген замандастары мен iнi-қарындастары, солардың ұрпақтарының аузынан жазылып алынған естелiктер жазушының архивiнде сақталған. Олардың iшiнде Мәдияр, Есмұса, Туманбай Наданбаев секiлдi қария кiсiлер, Құлыншақтың немересi, торғайдың старшыны Әлiмбет, бұлардан басқа Қатпа Құрамжанов, Сыдық Махмудов, Қасен, Бөкен, Арқам Ысқақов, ақын Төлеу Көбдiков, ақынның өз немересi Уәсила, оның келiнi Кәмәлi бар. Осы естелiктер мен әңгiмелердiң кейбiрiнiң тұсына Әуезов өз қолымен №13 деген белгi қойыпты, бұл аса маңызды, айрықша көңiл аударуға тұрарлық жазбалар дегенi екен... Осы жазбаларды романмен салыстыра қарағанда, жазушының тек тарихи жағынан нанымды, жалқыға емес, жалпыға ортақ оқиғаларды ғана кiтапқа енгiзгенiн, ал қосалқы ұсақ-түйек жайлардың (тiптi Абайдың өз аузынан шыққан кейбiр сөздердiң) тыс қалғанын байқаймыз. Автор мемуарлық жазбаларды ғана емес, сол суреттелiп отырған мезгiл-мекенге азды-көптi қатысы бар таза тарихтық, ғылымдық еңбектердi үлкен ыждағатпен оқып-бiлiп, осының қажетi бар-ау дегендерiн қойын дәптерiне түртiп алып отырған. Ал халықтың тұрмыс-салты, әдет-ғұрып, дiн-дәстүрi жазушыға бала жасынан жақсы таныс-ты. Оның өзi осы кiтапта сөз болатын жерде туып-өскен.

	«Абай жолының» алғашқы беттерiн ашып оқи бастағаннан-ақ тап күресiнiң қайнаған ортасынан шыға келесiз: дала феодалдары мен қалың бұқара қара шаруа өкiлдерi жер-су үшiн, ауызға түсетiн ас пен айрандай төгiлiп жатқан абырой-атақ үшiн, ар-намыс, ғаделет үшiн қиян-кескi тартысқа түсiп жатады. Ол заманда қазақ қауымын бiр шыбықпен айдамаққа ниет еткен, шынжыр балақ, шұбар төс топтың iшiнде әсiресе ру басы билердiң салмағы айрықша көп болған едi. «Абай жолында» сондай билер жағы да баршылық: ырғызбайдың жуаны Құнанбай, жiгiтек жуаны Бөжей, көтiбақ жуаны Байсал, бөкеншi жуаны Сүйiндiк, көкше жуаны Қаратай, торғай жуаны Құлыншақ... Әрине, бұлардың бәрi би атанғанымен, мiнез-құлық, әдiс-айла, әмiр-айбат жөнiнен бiрбiрiне ұқсамайды. Бұлардың бәрi өмiрде болған, тарихи кейiпкерлер, кiтапта өз аттарымен жүр. Олардың байлық-билiк үшiн талас-тартысына қатысты деректер архивтерде сақтаулы.

	Шынжыр балақ, шұбар төс топқа кiтапта шаруа өкiлдерi – жарақтар қарама-қарсы бейнеленедi.

	Романда ел, ру дәстүрiн суреттеуге көп орын берiледi. Оның баршасы, әрине, идеялық және көркемдiк қызмет атқарады. Мысалы, Бөжей бидiң қазасына қатысты оқиға сол тұста күллi қазақ арасында аңыздай тарап кетедi. М.Әуезовтiң жазбаларында осыған байланысты Абай тұстастарының аузынан қағаз бетiне түсiрiлген естелiк әңгiме бар. Мұнда Құнанбай мен Бөжей арасындағы араздықтың өршуiне Кәмшаттың – Құнанбайдың Бөжейге берген қыз баласы – өлiмi себепшi болғаны айтылады. М.Әуезовтiң дәптерiнде былай деп жазылған: «Татулас, – дейдi ағайын. – Екеуiң кiсi алыс», – дейдi. Құнанбай Ысмағұлмен туысқан қызды асырауға Бөжейге бередi. Ол қыз өледi. Жаман асырап өлтiрдi деседi екен».

	Бұдан әрi Құнанбайдың Бөжейдiң қазасына көңiл айтуға келгенi, сонда би қыздарының жоқтауын естiгенi жазылады. Мұның бәрi эпопея тексiмен барабар келедi. Әлгi қыздардың жоқтауы М.Әуезовтiң дәптерiнде:

	Шұбарлығың жыландай,

	Жүйрiктiгiң құландай.

	Арғы атаң Ырғызбай,

	Жаулығың сенiң қырғыздай.

	Айыпқа бердiң бiр қызды-ай.

	Одан әрi: «Сонда Сары апаң деген тоғалақ Сарыбаймен туысқан қыз, Құнанбай кiсiсi ана жақтан отырып қоя бередi:

	Мынау да қарлар не дейдi?

	Жақсыдан жаман көбейдi.

	Жақсының қалған сарқыты едi,

	Ұрлап та көмдiң Бөжейдi!»

	Көрiп отырсыздар, тарихи деректер мен романда айтылатын жайлар дөп келедi. Әрине, жазушы мұнда Бөжейдi жоқтау төңiрегiнде, оны тыңдаушы Абайдың толғаныс-қиналысы төңiрегiнде тек суреткерге тән тамаша суреттер жасайды...

	«Абай жолында» әйел теңдiгi мәселесi көп сөз болады, тiптi осы тақырып эпопеяның төрт томына бiрдей үзiлмей, қызыл желiдей тартылып отырады. Ата салтына, шариғат дәстүрiне қарсы қарай қадам басқан, бостандыққа ұмтылған жастар, қазақтың Ләйлi-Мәжнүндерi, қыршын кеткен боздақтары қаншама едi! Солардың iшiнде Керiмбала сұлу мен Оралбай да бар. Осы махаббат хикаясына өмiрдегi шын оқиғалар арқау болған, мұны М.Әуезов кезiнде Әлiмбет, Қатпа, Ермұса секiлдi кiсiлердiң аузынан естiген. Жазушы дәптерiнде бұл туралы: «Сүгiр қызы Керiмбала. Қаракесекке берген. Бұған Оралбай ғашық болып алып қашқан... Оралбай дауында жiгiтек Шалғынбайдың қатынын байлап әкетедi, Бөбек Ақанның шешесiн, Әбдiнiң қатынын байлап алады. Соғыста Сүгiр Мерейдi найзамен өлтiрiп, найзасын Бейсембiге ұстатады. Кейiн мәтел болған «Мерейдi Сүгiр сойып, найзасын Бейсембiге ұстатқандай» деген... Зорлықпен Қаракесекке апарады. Оралбай ере барады. Көптiң көзiнше Керiмбала тiлiмен ет берiп, барым осы, дос дейдi. Базаралы сол тұста... араз. Бөкеншi Керiмбала тұсында жiгiтекпен өшiгiп қалады... Құнанбай Сүгiрдi жiгiтекке қарсы ұр шоқпар қып ұстады. Он шақты жiгiтек Керiмбаланың дауы арқылы айдалды» – деп жазылған.

	Осы үзiк-үзiк әңгiмелердi естiгенде, жазушының көз алдына феодалдық салт-сананың езгiсiнде қор өмiр кешкен дала жастарының қайғылы халi талай келген шығарау. Осы үзiк-үзiк әңгiмелердi ести отырып, жазушы ру таласының сыр-сипатына жiтi үңiле түскен.

	Дәптерде осы дауға қатысушы кiсiлердiң аты-жөнi ғана айтылады, ал кiтапта олар қатпар сырлары мол, қаны бетiне тепкен көркем бейнелер ретiнде көрiнедi. Оралбай мен Керiмбала махаббаты айрықша ыстық көңiлмен жырланады. Әуезов ел аузынан естiген хикаяның көлеңкесiнде қалып қоймай, жанынан жарқыраған жақсы суреттер, терең иiрiмдi толғаулар, жалпы шындық аясынан шықпайтын жай-жағдаяттарды емiн-еркiн қосып отырады. Жiгiттiң сүйген жiгiттi алып қашу тұсы әсiресе әсерлi жазылған. Бұған бөкеншi бiткен қатты бүлiнiп, жiгiтекке кiсi салады: не қыз бен жiгiттiң аяққолын байлап ұстап бересiңдер, не тұрысатын жерiңдi айт деп...

	Бұдан кейiн екi ру арасында қым-қуыт жанжал басталады: қыз-келiншектi тақымға басып, барымталау көбейедi. Мұның ақыры қанды қырғын, ұрысқа соғады...

	Дәл осы тұста әлгiнде Әуезовтiң дәптерiнде келтiрiлген Сүгiр мен Бейсембi оқиғасы да айтылады.

	Абай Оралбай мен Керiмбалаға ара түсiп, қалаға кетуге кеңес бередi. Бұл, әрине, жазушының жанынан қосқан деталi. Бiрақ ол тарихи шындыққа әсте қайшы келмейдi, өйткенi ұлы ақын өмiрiнде мұндай оқиғалар аз ұшыраспаған едi. Әуезов жазып алған естелiктерде айтылатын Керiмбала мен Оралбайдың қоштасуы жөнiндегi қысқа-қысқа үзiндiлер романда қайта жаңғырып, қымқиғаш оқиғаларға ұласады. Керiмбаланың күйеуге зорлық күшiмен ұзатылуы, қапалы сұлуға күйеу жұрттың көрсеткен қорлығы, ақырсында Оралбайға жасалған қастандық... осының бәрi келе-келе қызды мойытып, байланған босағаның ырқына көндiредi.

	Эпопеяның бiрiншi кiтабында Құнанбай Өскенбаев бастаған тобықты руының iшiндегi тайталас бiраз қамтылады. Құнанбай 1849-1854 жылдар арасында аға сұлтандық құрған кiсi. Ә дегеннен Қодар дауының қақ ортасынан даланың жалғыз көздi осы көкжалын көремiз. Осының алдында ғана аға сұлтан билiкке таласып жүрiп, Бөжеймен бет ашысқан едi. Көкшенiң болысы етiп Құнанбай өз ағайыны Майбасарды сайлаттырған. Осы Майбасардың бүйтiп билiкке қолы жетуiне аға сұлтанның тiкелей араласқанын естелiктер де растайды.

	Дегенмен, Әуезов сол естелiктердiң бәрiне бiрдей құлай сенбеген, сын көзiмен, суреткер көзiмен бағалаған. Мысалы, Құнанбай мен Майбасардың арасы әр естелiкте әр түрлi. Бiрiнде ағайындарда ауызбiршiлiк көп едi делiнедi: «Менiң естуiмше, Майбасар мен қажы жақсы болмай жүредi. Бөжей Майбасарды аламын деп болыс сайлатады. Қажы сайлап барып, өз бауырына қайта тартып алады».

	Ал Арқам Ысқақовтың айтуынша, Құнанбай мен Майбасар тату екен: «Қажы: мен аға сұлтан болғанда, сен болыстықты алып қал, дейдi. Саған берем, бiрақ басқаға бермейсiң дейдi».

	Омскiнiң облыстық архивiнде сақталған Құнанбай Өскенбаевтың iс қағазында бұл жайлар толық бар. Бiрақ бұл документтер ол кезде жазушыға мәлiм емес едi, бiрақ соған қарамастан, оқиғалардың логикасын жазбай танитын автор Құнанбай мен Бөжейдiң арасындағы қақтығыстарды, тартысты ғажап шыншыл бейнелеген. Майбасар болыс барып тұрған озбырға айналады. Әуезовтiң Майбасар образын қаншалықты шындыққа сәйкес, тарихи жағынан дәл жасағанын дәлелдеу үшiн мына құжаттарға үңiлiп байқайықшы. Майбасар қарсыластары орыс өкiметiне үстiнен шағым түсiредi деп қауiптенiп, Семейге почта тасып жүрген Ворошилов деген казактың жолын торып, қалаға апара жатқан қағаздарыңды көрсет деп әлек салады. Бұған көнбеген почташыны итше тепкiлеп, оның бар қағазын талтүсте тартып алып кетедi. Кейiн Майбасарды осы қылығы үшiн тұтқындаған шекара басқармасының әкiмi Гусев былай деп жазады: «Егер 1000 қырғыздың (қазақты айтады) iшiнде 999-ы қорқып жүретiн казак-орысты төмпештеуден жасқанбайтын Майбасар өз қандастарына қандай қиянат етер екен? Тек әйтеуiр бауыздап тастаудан аман шығар? »

	Бiрақ Майбасарды құрта алмастарына көздерi жеткен жiгiтек пен көтiбақ жуандары 2000 үйi, 20 старшыны бар Көкше болысын екi бөлудi талап ете бастайды. Ондағы ойлары – екi бөлiнген елдi Майбасар мен Бөжей басқарсынға саяды. Осыған қарағанда, Құнанбайдың ата жауы Бөжейдiң ниетi де оншалық тап-таза болмағанға ұқсайды: бұл да тобықтыға үстемдiк жүргiзуге ұмтылған, ол үшiн алдымен болыстықты алуды көксеген. Құжаттар осыны растайды .

	Романда әсiресе жер дауына қатысты оқиғалар мол. Қодардың түбiне жеткен Құнанбай ақыры Қарашоқы жайлауына басып кiргенде, жiгiтек жағы қатты бүлiнедi, екi ру арасында шайқас басталады. Жiгiтек жағы Құнанбай жiберген жiгiттi соққыға жығады. Соның артынша аға сұлтан бастаған қол Тоқпамбетте отырған Бөжей аулына шабуыл жасайды. Бұл жолы жiгiтек жағы жеңiлiске ұшырайды, Бөжей бидiң өзiнiң масқарасы шығып, халық алдында таяқ жейдi. Көтiбақ руының старшыны Байсал Құнанбайдың бұл қорлығына шыдай алмай, жiгiтек жағына шығып кетедi. Құжаттарда осы Байсалдың Бөжей мен Қаратайға қосылып, аға сұлтан үстiнен жазған шағымдары сақталған. Демек, М.Әуезов бұл арада да тарихи шыңдыққа сүйенген, өмiрде болған оқиғалар шеңберiнен алшақ кетпеген.

	Құнанбайдың шабуылын суреттеуде жазушы кезiнде Тумабай Наданбаевтан жазып алған мына әңгiменi ескерген секiлдi: «Соғыс аттарын қоя берiп, жiгiтек қоя берсiн... жатыр екен. Әуелi... аттарын қуып алады. Тұрсынбай, Балағаз жаяу, балта ұстасып жүгiрiседi. Бұл уақиға Бөжей қыстауының үстiнде болады, Тоқпамбет жанында. Қорада тығылғанның бәрiн сабайды. Бөжей артынан шығады, оны сабай бастайды. Етi әппақ екен. «Ұрма!» деп Тұмарбай үстiне жатады. Қажы «өзiн ұр» дейдi. Сонда көтiбақ Байсал: «Боқты ұрарсың!» дейдi. Ұрып жiбередi, сонда көтiбақ-жiгiтек боп қосылып кетедi. Бесқасқа (бес батыр) Тұрсынбай, Садырбай, Мұңсызбай, Наданбай, Манас» .

	Құнанбай мен Бөжейдiң арасындағы қырқыстың тарихи шындық екенiн архивтегi тергеу құжаттары растайды. Онда Құнанбай Өскенбаевтың қасына 500 жiгiт ертiп көтiбақ пен жiгiтек аулын шапқаны, Ералиндердiң 250 жылқысын қуып әкеткенi, 9 адамның жараланып, 4 кiсiнiң аға сұлтанға пенде болып қолға түскенi айтылады.

	Романда Дәркембай қарт Құнанбайға мылтық ала ұмтылады. Ал шынында мұны iстеген – Әлжан. Бұл туралы мынадай дерек бар: «Бөжейдi байлап алам деп келгенде, Әлжан оқтанып атпақ болады. Бөжей атқызбайды. Артынан қажы Бөжейдi ұстап әкеле жатқанда мен сенi оқтан аяп едiм, сен отқа салдың ба?! дейдi».

	Бұдан әрi күрес сахнасы Қарқаралыға ауысады. Екi жақ та жақтаушыларын, қостаушыларын шұбыртып ертiп қалаға келедi, орыс, қазақ ұлықтарының арасынан қолдау, төрелiк iздейдi... Бұл арада М.Әуезов билер айтысын ел аузында сақталған қалпында сөзбе-сөз келтiрiп отырады. Мысалы, жазушының дәптерiнде былай жазылған тұстары бар: «Қарқаралыда Баймұрын бiтiм сұрағанда, қажы: «Көк шекпендi кигiзiп, бойын кездетiп айдағанда тоқтайым, одан берiде тоқтамайым» дейдi. Бөжей, Байсал екеуi Баймұрынға айтады: «Көк шекпендi бiздiң Мырза пiшкен жоқ, тәңiрiм пiшкен. Кiмге бұйырса, сол киер» дейдi». Мұның бәрi романда да жүр.

	Құнанбай мен Бөжейдiң уақытша татуласуы, Кәмшат қыздың тағдыры жөнiнде «Абай жолында» айтылған жайлар тарихи деректерде де кездеседi. Мәселен, «Аягөз округiнiң сұлтаны Барақ Солтабаев дау-таласқа түскен Бөжей Ералиндi, Жүсiп Қотанбұлақовты, Балағаз Кәуменовтi сұлтан Құнанбай Өскенбаевпен татуластырғанын бiзге хабарлады. Құнанбаев Ералинге өзiнiң қызын берген, Ералин болса, бiраз малын қайтарып алған» .

	Бұдан әрi Құнанбайдың қызы Кәмшат өлiп, сүйегiн шығарарда жiгiтек жағы Ырғызбайға хабар айтпайды. Бүлiк қайта басталады. Екi жақ та қол жинап, қанды қырғынға әзiрленедi. Бiрақ ойда жоқта Бөжей қайтыс болып, аға сұлтанның дiттегенi болмай қалады... Шекара басқармасының әкiмi Гусев 1852 жылдың күзiнде екi рулы елдiң арасы мүлдем бөлiнгенiн, екi жақтың да жауыға түскенiн жазады .

	Дәл осы кезде Құдайбердi (Құнанбайдың баласы) торғай руының старшыны Құлыншақтан жүйрiк атын сұрайды. Бұрынғы кездерде, әрине, Құлыншақ мырзаның қалауына қарсы тұра алмас едi, бiрақ қазiр ол жiгiтек пен көтiбаққа арқа сүйеп, атын бермей, бетiн қайтарады. Бұған Майбасар араласып, торғайлар оған ерегiсiп, Ырғызбайдан iргесiн бөлiп, көшiп кетедi. Майбасар көшiрмеймiн деп әрекет жасайды, онысынан түк шықпайды, қайта Құлыншақ балаларынан таяқ жейдi. Бұл жөнiнде Құлыншақтың немересi Тумабайдың мынадай естелiгi сақталған: «Бiздiң ауыл қажыға қиғаш жүрдi. Кенжеғұл бес қасқырдың бiрi, соның Бөрте ат деген аты болды. Соны Құдайбердi сұрайды, бермейдi. Атшабарды жiбередi. Майбасар сонда он кiсi боп, Манас сабалап айдап шығады. Сүйтедi де көшедi. Қарауылдан өткiзiп алып, жiгiтек, көтiбақ тосып тұрады. Артынан қайта көшiрiп алам деп Майбасар, Құдайбердi кешке барады. Болыс, тiлмаш боп барады. Құлыншақ ауру екен. Көтiбақ, жiгiтек ақылдасып, дайын бол, не де болса бiр қылайық дейдi. Қонақ қып отырады. Пұшарбай кеп: «Үйде кiм бар?» дегенде, Майбасар: «Мен бар!» дейдi. Сонда сабайды. Құдайбердi Құлыншақтың қойнына кiрiп кетедi, талқан қып сабап тастайды».

	Дәл осы әңгiменi архив материалдары да түп-түгел растайды. Оқып көрейiк: «Қырық шақты кiсi ауылға жетiп келiп, оның бiразы дүрлiгiп, ашуға ерiк берiп, Майбасар Өскенбаев пен старшын Өсеров отырған үйге басакөктеп кiредi. Екеуiнiң аяқ-қолын ұстап тұрып, қамшы мен тепкiнiң астына алады. Өскенбаевтың қасында жүрген қырғыздар (қазақтарды айтады – Л.Ә.) арашаға түскенде, бұларды да қоса сабайды» .

	«Абай жолында» бұл оқиғалардың толық көркемдiк шешiмiн тапқаны оқушыларымызға мағлұм.

	Iнiсiнiң таяқ жегенiне қаны қайнаған Құнанбай қатеден Бөжей аулының қаралы көшiне шабуыл жасап, масқара болады. Мұның аяғы әйгiлi Мұсақұл соғысына апарып соғады. Мұсақұл соғысы жөнiнде Тумабай Наданбаев келтiрген мынадай тарихи дерек бар: «Қажы қол жияды. Жiгiтек Мұсақұлға, қажы Жидебайға жинайды. Қалың төбелес. Аттың құйрығын сүзiп ап, үш күн төбелеседi. Байдалы соғыста Құнанбайға қарсы кiсiнi ақырып айдап сап тұрады. Сонда бұлардан көп кiсi түсе берген соң, Ақадырдан түйе құлата қуады. Қажы Қоңыр екен деп қап, кiсiсiн тоқтатады. Қажының айдалуы осы соғыстың артынан, көп кiсi жаралы болғандықтан, ауыл шабысқандықтан туады».

	Архив құжаттарына қарағанда, бұдан әрi ру таласы мүлдем асқынып кеткенге ұқсайды. Орыс өкiметiне Құнанбайдың озбырлығы мен өктемдiгiне наразылық бiлдiрiп жазған шағымдар жауып кетедi, бұл насырға шауып, сұлтан тұтқынға алынады. 1853 жылғы июньде ол орнынан алынып, iсi тергеуге тапсырылады. Құнанбай әуелi Қарқаралыдағы округтiк әкiмшiлiктiң бақылауында болып, кейiн Омскiге ауыстырылады. Арқам Ысқақовтың айтуынша, Омскiге жөнелтiлген шағым қағаздарды Құнанбайдың кiсiсi қолға түсiрiп, өртеп жiберген...

	Эпопеяда осы кiшкене детальдың ауқымы кеңейiп, әдемi көркемдiк шешiмiн табады. Құнанбай ақшамен сатып алған майор сұлтанды Омскiге аттанған сапарында, Павлодар қаласында артынан қуып жетiп, өзi түскен үйге мейманға шақырады. Әңгiме үстiнде майор Құнанбайға оның үстiнен түскен шағым қағаздарды танысып шығу үшiн берген болады. Құнанбайдың әмiрiмен бұл қағаздар сол жерде пештiң iшiне тасталып, өртеледi. Майор өпөтiрiк мас болып, Құнанбайға аяқ-қолын байлатып, түк сезбегенсiп тыриып жатып қалады. Құнанбайдың әмiрiмен сарай iшiнде тұрған майордың шанасына ескiқұсқы қағаздар тастап, мұны да от қойып өртейдi. Осының бәрiне iштей келiсiмiн берген майор ертеңiне кездейсоқ өрт турасында жалған акт жасап, Омскiдегi бастықтарына кетедi...

	Мұның бiразы жазушының жанынан қосқан, бiрақ өте нанымды, ұтқыр штрихтар екенi даусыз. Тарихи шындық пен автор қиялының ешқашан қарама-қайшылыққа келмегенiн көремiз.

	Құнанбай Өскенбаев – аса айлалы, ақылды, әрi сұмдық қатал ру басы. Осы образды жасаудың оңайға түспегенiн Әуезов ылғи айтып отырушы едi. Өйткенi Құнанбай қиын-қатпары көп кiсi болған, кейде оның қолынан қайырымдылық та келген. Халық арасында оны Меккеге барып, сол жақта өз қаражатына әулi-жай салдырған тақуа, белгiлi қажы, данагөй қарт деген ұғым да кең тарағанын жасырудың қажетi жоқ. Айлалы қажы Қарқаралыда мешiт аштырған. Әрине, мұның бәрiне елдiң қаражаты жұмсалған едi. Бiрақ қожа-молдалардың насихатына құлақ асатын қараңғы жұрттың бiразы мұны елемеген. Ал Құнанбайдың қатыгездiгiнде шек жоқ едi... Мұхтар Әуезов Құнанбайдың басына қатысты осы әр түрлi сарынды, алып-қашпа әңгiмелердiң бәрiн терiп, ой елегiнен өткiзген, сөйтiп кесек тұлғалы әдеби көркем бейне жасап шығарған. Мұнда тарихи дерек те, авторлық қиял да барынша қызмет еткен.

	Мысалы, Құнанбайдың өз немересi Әмiрдi буындырып өлтiрмек болған тұсы, бұған Абайдың ара түсуi – жазушының қиялынан туған нәрсе. Бiрақ бұл харекет Құнанбайдың әдеби көркем бейнесiне әбден жарасып тұр, әрi тарихи прототиптiң бүкiл болмысына қайшы келмейдi. Көркемдiк шындық құдiретi дейтiнiмiз – осы!

	Ру қақтығыстарынан ол тұста көбiрек зиян шегетiн қалың бұқараның өзi едi: шаруасы бүлiнiп, мал-жан шығынға ұшырайтын. Жуан қарын феодалдардың соңына ерiп, өзара қырқысқанда, бұлар «ру намысын» қорғап жүрмiз деп бiлетiн. Ал шынында мұндай тайталастан тек шонжарлар пайда тауып жататын: тартып алған жақсы жайлау мен мал-мүлiк қашан да солардың еншiсiне тиетұғын. Құнанбай орнынан түсiп, жеңiлiс тапқанда, қалың бұқара жерiнен айрылады, тұрмысы күйзеледi. Мұның бәрi де эпопеяда тарихи шындыққа сәйкес шешiмiн табады.

	Бұл жөнiнде жазушы мынадай материалды кезiнде қағазға түсiрiп алған: «Бөжей келгеннен кейiн баласы Омбыға айдалып бара жатқанда артымнан арыз бергiзбе, сұраса бере берiңдер жiгiтекке дейдi. Сонда артындағылар 15 қыстау бер дейдi. Малдың есебi жоқ, жiгiтек ала бередi. Қажы мал жағына билiк болмасын деп тапсырған. Қағаз бармайды, қажы қайтып келедi».

	Сөйтiп, М.Әуезов рулық тартыс-таластардың таптық сырын ашып көрсетедi, қалың бұқараның қапаланып, шонжарлардың бұрынғыдан бетер байи түскенiн жас Абайдың көзiмен шебер жеткiзе бiледi.

	Ендi Абайдың айналасы жөнiндегi тарихи деректер қандай, соған келейiк. Мұндағы кейiпкерлердiң бәрi дерлiк өмiрде болған, белгiлi адамдар. Бұл ретте Абайдың бас дұшпаны Оразбайың бейнесi романда айтарлықтай сәттi шыққанын бiлемiз. Оразбай Құнанбай емес, бұл ХIХ ғасырдың соңғы ширегiнде Қазақстанға капиталистiк қатынастар ене бастаған кезеңдегi қазақ байларының сойылын соғушы, Абай бастаған демократиялық, ағартушылық бағыттағы жаңа ұрпақтың қаскөй жауы. Бұл Құнанбайға қарағанда әлдеқайда жабайы көрсоқырлау жуан. Ол жөнiнде замандастары қалдырған азын-аулақ деректер де бар. Соның бiрiнде: «Оразбай ауызды, қақсап отыратын қара қабан кiсi едi» делiнсе, екiншi бiр естелiкте оның түр-түсi айтылады: «Оразбай ақшыл, үлкен Медеуге ұқсас семiзше, ақ көзi соқыр, сақалы шамалы, ер пiшiндi кiсi». М.Әуезов Оразбайды суреттегенде оның осы сипаттарын қалдырмай қағаз бетiне түсiредi. Бұл оған схемаризмнен, кейiпкерлердi ұқсас бейнелеуден қашу үшiн қажет едi.

	Ал Базаралының әйгiлi жорығы, кедей жұрттың кек қуу сапары жөнiндегi мәлiметтер тым жүдеу едi, осыған қарамастан, жазушы романда естен кетпес суреттер жасайды. Арқам Ысқақовтың естелiгiнде қысқа ғана айтылған мына жай: «Оразбайдың жылқысын алу, 1899 ж. Қарасу, Сақтоғалақ – Қаражан, Байғұлақ онда өлген. Бейсембай старшын, Оразбай тiрiдей көрге көмген, Жүрбәмбет, Салмұрын, Таңатарға қосылып кетедi. 5 мың жылқыны тиеп алып кетедi» – кiтапта үлкен тап күресiне, ғажайып көркем полотноға айналады.

	Оразбайдың Бейсембай старшынды жерге тiрiдей көмуi – тарихи шындық. Бiрақ жазушы бұл оқиғаны басқаша өрбiтедi. Кiтапта Оразбай бұл жазаны Семейден келген жүкшi Сейiт деген жiгiтке қолданады. Сейiт Оразбай секiлдi жуан қарындарды әшкерелейтiн Абайдың өлеңдерiн орындайды, сөйтiп байға жақпай қалады...

	Бұл фактiнi бұрмалау емес, әрине. Бұл – автордың идеялық-көркемдiк тәсiлiне байланысты, таптық шындықты айқынырақ сипаттау үшiн қолданылған көркемдiк әдiс. Бұл кеңестiк тарихи романдардың бiразының бойында қашаннан кездесетiн қасиет деймiз.

	Тарихи деректердi пайдаланғанда, М.Әуезов оларда кездесуге мүмкiн әдейi бұрмалаушылықтарды, таптық тұрғыдан бүркемелеп көрсетушiлiктердi айырып, олардың әдiл бағасын берiп отырады. Мәселен, Әлiмбайдың естелiгi бойынша, бөкеншiнiң старшыны, Сүйiндiк баласы Асылбектi Абай айрықша қадiрлеп, сыйлап жүргенге ұқсайды... «Абайдың ең зор қызмет еткен, ең сыйлаған кiсiсi жалғыз Асыл ағаң, ылғи сөз сұрап отырғызып, өзi тыңдайды да отырады» делiнген. Бiрақ осы Асылбек Абайдың қолдауымен болыс болып атқа мiнгенде, мүлдем өзгерiп кетедi. Бұл да бұрынғыларша халықты қанаудан, озбырлық көрсетуден бой тартпайды. Абай ақын қатты опынады... Мiне, сондықтан да жазушы Әлiмбайдың Асылбек туралы айтқанына сын көзiмен, әдiлет көзiмен қарайды. Мұндай фактiлер эпопея жазу үстiнде мүлдем жиi ұшырасқан, бiрақ соның бәрiнде де автор шындыққа сәйкес жай-жағдаяттарды жазбай танып, тауып отырған.

	Эпопеяның екiншi кiтабында жаңа заман туғызған жаңа адамдарға едәуiр орын берiледi. Осы кейiпкерлердiң тағдыр-талқысы арқылы жазушы қазақ даласында ендi басталған жаңа бетбұрыс күндердi көрсетудi мұрат еткен. Бұл арада ойдан шығарылған кейiпкерлермен қатар (мысалы, Дәрмен, Дәркембай, т.б.), Базаралы, Әбдiрахмен секiлдi өмiрде болған азаматтардың сом тұлғалары жасалады. Базаралының Сiбiрге айдалып барып қайтқаны құжаттардан мәлiм. Осы фактiден жазушы елеулi қорытынды шығарып, Базаралыны халықтың кегiн iздеушi саналы күрескер (бiрақ революционер емес, әрине) дәрежесiне дейiн көтередi.

	Осы Базаралы кiм? Ол туралы деректер қандай? Замандастарының айтуынша, Қаумен баласы Базаралы, руы – жiгiтек, заманында аймағына белгiлi азамат болса керек. Ол туралы Әуезовтiң дәптерiнде: «Базаралы дәл Кенесары сықылды, бiрақ өте сұлу, тентекбас, қалжыңқой» – деп жазылған. Ермұсаның айтуы да осыған ұқсас: «Базаралы биiк, сұлу, тiк бойлы». Мәдиярда: «Базаралы Ысқақ болыс болған кез ед дедi. Он шақты жылқы үшiн айдалған. Тобыл губерниясына барып, 10 жылдан соң келген». Әлмембетте: «Базаралы 15 жыл айдауда болған. 52-50 шамасында келдi. Сақалды күзеп тастаған екен».

	Осы деректерге сүйене отырып, М.Әуезов Базаралы тарихын әрi қарай өрбiтiп әкетедi: Оралбай дауына байланысты оған айып тағылып, айдауға кетедi, айдатқан – құнанбайшылар, т.б.

	Базаралы туралы ел арасында аңыз көп тараған. Абай да оның көркiне, ақылына кезiнде риза болып, жақын тартқан. Бұл жөнiнде мынадай естелiк бар: «Бесбесбайдың әйелi – Балбала. Соның қыз кезiнде Базаралы қатты ойнасы. Торғайлар қамап барып, байлап алып, өгiзге мiнгiзiп әкелiптi. Майбасар қалжақтап: «Саған аз ғана торғай қалды-ау, Базым-ай!» дейдi. Сонда Базаралы iле жауап бередi: «Ай, Майым-ай, ол торғай қырғи болып шықты ғой, екеумiздiң бiрiмiздiң басымызға мiнiп, бiрiмiздiң көтiмiзге шоқайды ғой» .

	Балбала қыздың күйеу жұртынан да таяқ жеген Базаралыға Майбасар көпшiлiктiң көзiнше, Құнанбайдың жас тоқалы Нұрғанымның алдында некесiн сұрақ қойып, мұқатпақ болғаны романда қызғылықты жазылған. Бұл оқиға жөнiнде жазушының қолында жөндi дерек жиналмаған секiлдi. Осыған қарамастан, ол хронологияның, фактiнiң соңына ерiп кете бермей, көркемдiк логикаға жүгiнген. Бұл әсiресе Базаралы образын жасауда айқын танылады. Жазушы осы ер жiгiттiң бойынан талай асыл қасиеттi iздеп тауып, оны от пен суға аямай салып, әлемдiк әдебиеттiң алтын қазынасына қосыларлық кесек бейне жасаған.

	Базаралы – өзiн тәрбиелеп өсiрген ортаның бел баласы. Онда пәлендей айқын саяси мақсат жоқ. Ол туған халқымен бiрге, халықтың бойында бар iрi қасиеттер бұдан табылады. Тiк мiнездi, өжет, қайтпас батыр да. Абай мен Базаралы арқылы М.Әуезов ұлттық мiнез-құлықтың жақсы заманға, келер жарқын күндерге ұмтылған ерекше сипатын паш етедi.

	Ұнамды кейiпкерлердiң қақ ортасында Абайдың өз баласы Әбдiрахман да жүр. Жазушы Әбдiрахман жөнiнде замандастары мен туысқандарының естелiк әңгiмелерiн ғана емес, қағазға түсiрiлген құжаттарды да түгел қарап шыққан. Оның iшiнде, Әбдiрахманның Петербургтегi Михайловский артиллерия училищесiнде оқығанын дәлелдейтiн дерек бар. Мұны академик Әлкей Марғұлан Ленинградтағы орталық артиллерия музейiнiң архивiнен iздеп тауып, 1948 жылы оны Мұхтар Әуезовке тапсырған едi.

	Бұл құжаттарда Әбдiрахманның өмiрбаяны толық бар, оның мiнез-құлқы, оқуы, бiрге жүрген достары жөнiнде де айтылады. Жазушы бұл деректердi ұтымды пайдалана отырып, оқыған, саналы азаматтың бейнесiн толықтыра түсу үшiн кейбiр жағдаяттарды жанынан да қосқан. Мысалы, романда Әбдiрахман Морозов стачкасы, Ресейдегi шаруа қозғалысы жөнiнде бiлетiн болып шығады. Бұл туралы архивтiк деректер жоқ. Дегенмен, романды оқығанда сiз Әбдiрахманның бiлiмдiлiгiне, әр нәрседен хабардар екендiгiне күмәнданбайсыз. Оның үстiне, Әбдiрахман әкесi арқылы Семейде тұратын саяси қылмысты саналып жер ауып келген алдыңғы қатарлы демократтармен таныс қой. Ендеше, оның ХIХ ғасырдың 80-жылдарындағы халықшылдар қозғалысынан хабардар болуы, тiптi соған белгiлi дәрежеде ден қоюы мүмкiн нәрсе. Ендеше, Әбдiрахманның орыс мәдениетi, оның қазақ қауымына тигiзер игi әсерi жөнiнде Әуезов аузына салып отырған салиқалы ойларына, таза, адал ниетiне сенiп, сүйсiнбекке шараңыз жоқ.

	Бұл арада автордың идеялық мұраттары, қазақ қауымының келешегiн барлау жөнiндегi ұлы Абай ойлары қатар жарысып, айдай анық көрiнiп отырады. Сол жүктiң бiразын жас Әбдiрахман көтерiп шығады.

	Абайдың айналасындағы кiсiлердiң образын жасау үшiн де жазушы көз көргендердiң естелiгiне көбiрек үңiлген. Ол кезiнде сол кейiпкерлердiң сыртқы бетбейнесi, мiнез-құлықтарындағы ерекшелiктердi, туғанөлген жылдары жөнiндегi мәлiметтердi мұқият жазып алып отырған. Мәселен, «Жиреншенiң сақалы үлкен, бетi, көзi, мұрны томпағырақ. Қалжыңбас, күлегеш, аузы тоқтамайтын». «Байсал арам кiсi емес едi. Қара күрең, қара торы жiңiшке сұлу кiсi едi». «Байдалы Байсалдан бұрын өлген. Сүйiндiк те Бөжейден кейiн өлген». «Қаратай қатты семiз болған, бұғағы түсiп тұрады екен. 1875-76 жылдары Қаратай өлген».

	Әуезов мұнымен қатар, патша чиновниктерi туралы кезiнде ел арасында тарап кеткен сайқымазақ сөз тiркестерiн де орынды қолданады: «Сұлу майыр, семiз майыр, сақалды майыр, қазақ майыр, айғыр майыр, қаражақ майыр» деген секiлдi. «Майыр» орыстың «майор» сөзiн әдейi бұрмалап, бұзып айтқаны болса керек.

	М. Әуезов эпопеяда кейiпкерлерiнiң тек сыртқы ұқсастығын, кейбiр өмiрбаяндық ерекшелiктерiн қызықтап қоймай, сол заманға, ортаға сәйкес жалпылай отырып, типтiк бейнелер жасаған. Мұнда прототип пен типтiк бейненiң арасында едәуiр айырма да кездеседi. Соған қарамастан, әлеуметтiк ортаға, әрбiр iс-әрекет, тартыстақас жағдайына сәйкес, психологиялық жағынан дәл, аса нанымды, күрделi, кесек образдар галереясын көремiз.

	Қоғам дамуының заңдарын өте жетiк бiлетiн ғұлама жазушы сол тұстағы қазақ даласында болып жатқан тарихи-әлеуметтiк өзгерiстердi жазбай таныды, олардың iшiнде: феодалдық-патриархалдық қатынастардың iрiпшiри бастауы, капиталистiк өндiрiстiң алғашқы нышандарының көрiнуi, жер дауына байланысты шаруа бұқарасының арасында таптық санының бұрынғыдан бетер ояна түсуi, отырықшылыққа көше бастау, қалада қазақ пролетариатының пайда болуы секiлдi құбылыстар эпопеяның соңғы кiтаптарында қағыс қалмаған. Қазақ даласына жаңалықтың, демократиялық-ағартушылық идеялардың тарай бастағанына орыс-қазақ еңбекшiлерiнiң бiлек қосып, достыққа келгенi, ХХ ғасырдың алғашқы ширегiнде дүниежүзiлiк революциялық, азаттық қозғалысының Ресей жерiне қарай шұғыл бет бұрғаны, пролетариат бiткеннiң саяси күрес жолына түскенi игiлiктi ықпал еткенi мәлiм. Мұның бәрi-бәрi «Абай жолында» белгiлi дәрежеде көрiнiп отырады.

	Мұхтар Әуезов тарихи шындық пен көркемдiк шындықтың, жаннан қосу мен өмiрдiң өзiнде бар деректердiң тұтасқан диалектикалық бiрлiгiнiң үлгiсiн жасауы десек, әсте қателеспеймiз.

	Халық – «Абай жолы» эпопеясының бас қаһарманы. Әсiресе халық өкiлдерi Дәркембай, Дәрмен тұлғалары сомдалып жасалған. Қалың жатақ елдiң наразылығын, ашу-ызасын туғызған жайларды жазушы тәптiштеп, аса шебер суреттейдi. Мұның бәрi оқушыларымызға жақсы таныс.

	Бұл мақалада бiз әйгiлi кiтаптағы тарихи деректерге көп назар аудардық, бiрақ бұдан эпопеяның құны оның тарихи-әлеуметтiк жағдайларды жақсы сипаттап беруiмен өлшенедi екен деген жаңсақ ұғым тумасқа керек. «Абай жолы» – ең алдымен көркем шығарма, қазақ тарихы, атақты азаматтар турасындағы оқулық емес. Сонымен бiрге, бұл шығармадан кеңестiк тарихи романдар үлгiсiне тән ортақ құбылыстарды да, оларға ұқсамайтын көркемдiк әдiс, ерекшелiктердi де табамыз. Оның бәрiн сөз етiп, түбегейлi зерттеу – келер күндердiң мiндетi деп бiлемiз.

	29.06 1972 ж.





ЖҰМБАҚ ЖАЗУШЫ


	Мен бiлетiнде қазақ әдебиетiнде екi бiрдей қатарлас, қарайлас өскен, бiрi Алатаудың баурайында туған, бiрақ тағдыр-талайы өзара ұқсас, өмiр кешу тәсiлдерi мен жүрiс-тұрыстары, бәлкiм, дүниетаным, адамтаным түсiнiктерi – қасында жүрген замандастарына ғана емес, бұлардың соңына ерген некен-саяқ iнiлерiне де түсiнiксiздеу, жұмбақтау көрiнетiн аға жазушыларымыз болды. Оның бiрi – Тәкен Әлiмқұлов, екiншiсi – Бердiбек Соқпақбаев едi.

	Әсiресе Бердiбек ағамыздың жөнi бөлектеу едi. Андасанда Жазушылар одағында, редакцияларда, күндiзгi, кешкi сейiлдерде кездейсоқ кездесiп қалғанда, ағамыздың көбiне сарыуайымға, күрсiн-күйзелiске толы гөйгөйлерiн, кейде әжуа, мысқылмен суарылған уытты сөздерiн талай естiгенбiз. Мен көрген жазушылардың iшiндегi ең сарыуайымшылы, мысқылшылы ғана емес, сол кездегi қоғамға, саяси жүйеге ашықтан-ашық қарсы сөйлейтiн, қазiргi тiлмен айтқанда, түбегейлi оппозиционер де осы Бердiбек ағамыз болатын.

	Бiрде Жазушылар одағының алдындағы гүлзар бақта екi қолын артына қайырып, жалғыздан-жалғыз қыдырыстап жүрген Бекеңдi көрген бiз – түскi астан кейiнгi үзiлiске шыққан редакция қызметкерлерi жасы үлкен ағамыздың қасына барып, жапатармағай сәлем берiп, содан соң құйма құлақ ақын, жазушы iнiлерiнiң ортасына түскен көрген-бiлгенi де көп, айтары да жеткiлiктi жетелiмiздiң аузына қарап, өнегелi сөз тыңдауға құлшынатынбыз.

	Әуелi Жазушылар одағының айналасындағы ол кездерде қаулап тұратын өсек-аяңнан басталған бiздiң сұхбатымыз жалпы әдебиет, мәдениет саясаты төңiрегiндегi үйреншiктi iркiс-тiркiс пiкiрлерге ауысып, әдеттегiдей әрқайсымыз өзiмiз дұрыс деп тапқан қағидаларды қорғаштап, өзiмiз дұрыс деп таппаған жағдаяттарды жер-жебiрiне жетiп, сынай бастаймыз-дағы. Төрелiк пiкiрдi, әрине, ортадағы Бердiбек Соқпақбаевтан күтемiз. Сол кездiң өзiнде-ақ ресми тараптардан толық мойындалмағанмен, әдеби-кәсiби ортада «балалар әдебиетiнiң классигi» ретiнде танылған тарланбоздың аузына қараймыз ғой.

	Ол кезде жаспыз, асаумыз, аңқаумыз. Шетiмiзден максималист, «күрескермiз». Алыс-жақынды шолуға, таразылауға, екшеп-елеуге құмар-ақпыз. Дүниенiң кемшiлiгiн көрсек, қарап тұра алмаймыз: сыпыра сынап, мiней бастаймыз.

	Бiздiң осындай күйдiм-пiстiм әңгiмемiздi төзiмдiлiкпен едәуiр уақыт тыңдауға мәжбүр болған Бекең бiр кезде:

	– Әй, жiгiттер, босқа шаршамаңдар. Сендер қаншашырылдағандарыңмен, бәрiбiр ешнәрсе өзгермейдi, – дедi.

	– Сонда, қалай, қиянатқа құлдық ұрып, үнсiз жүреберуiмiз керек пе? – дедi бiздiң қатарымыздағы бiр бiлгiш.

	– Әрине, сөйтесiң. Басқа амалың жоқ, – деп Бекеңмиығынан күлiп қойды.

	– Сiздер сөйтесiздер... тiрлiгiмiз қайтып оңалсын! –деп бiздiң бiлгiш Бекеңе ренжiген сыңай танытты.

	Бекең жайбарақат, тiптi салқын, сабырлы қалпынан өзгермедi. Басын сәл қисайтып, қолын жоғары қарай шошайтып тұрып:

	– Бар пәле ана жақта ғой, жiгiттер. Сол жақ өзгер-мей, бұл жақ оңбайды, – деген.

	Аға жазушымыздың бұл тұспалын табан астында өзiнше жорыған бiздiң бiлгiш:

	– Е, ең биiктегi ақ үйде отырған ана бiр месқарын-ның қарасы өшпей, бiздiң аузымыз аққа тимес, сiрә! – деп соқты.

	Мұны естiгенде, бiздiң бiлгiштiң ұшқарылау көрiнген жылдамдығына сәл қабақ шытыңқыраған ағамыз:

	– Мәселе онда емес. Мәселе одан гөрi жоғарыда! –деп тағы да нығарлап қойды.

	Бiздiң бiлгiш алақтап, аңтарылып отырды.

	– Қайдағы жоғарыны айтасыз, көке?

	– Бiз үшiн ең жоғарғы биiк кiм? Соны айтам да!

	– Қонаев па?

	– Түу, мынауың түктен хабарсыз екен ғой! – деп Бе-кең мырс етiп күлiп қойды.

	– Ау, Беке, бiзде Қонаевтан басқа биiк тұрған кiмбар?

	– Бiздiң бәрiмiзден биiк тұрған тағы бiр құдiреттiкүш бар емес пе? Қане, есiңе түсiрiп көршi, бала.

	– Қалай ұрыссаңыз да, есiме түсер емес, көке.

	– Ол күштiнiң аты – Мәскеу! Мәскеу! Бiлдiң бе?!Қорасына күштеп әкелiп қамаған мына бiздiң қазақ секiлдi аз ұлттарды шетiн шығармау үшiн, қажет кезiнде атып жiберiп, қарны ашқан тұстарында сойып жеп отыру үшiн оларды бiр-бiрiне айдап салу, мүйiздестiрiп қою олардың ежелгi машықтары емес пе? – деп, өзiнше осыншама айдан-анық нәрсеге милары жетпей жүрген бiз секiлдi жеткiншектерiне Бекең сол жерде тiптi көңiлi толмаған сыңай танытқандай болды. – Мәскеудiң көлеңкесi түсiп тұрған елдiң көсегесi көгерiп, өнерi өркендей бередi дегенге мен, мысалы, өмiрi сенбеймiн. Сендер де сенбеңдер. Мiне, менiң беретiн батам – осы! – деп аға жазушымыз сол жерде «сөзiм осымен тәмам» дегендей, бiзден бөлiнiп шығып, бұрынғыша жапа-жалғыз кете барды.

	Кеңес өкiметiнiң аман-есен кезiнде, компартияның әбден дәуiрлеп тұрған заманында – жетпiсiншi жылдардың басында, Алматыдағы Ленин көсем атындағы алаңның гүлзар бағында тапа-тал түсте қыдырыстап жүрген қазақ жазушысы Бердiбек Соқпақбаевтың аузынан отаршыл империяны ашық айыптаған мұндай сөздердi есту – ол тұста шынында шетiн оқиға едi.

	Әрине, ол тұстағы зиялы шығармашылық ортаның қай-қайсысында да сыншылдық, шыншылдық үрдiстер қалыптаса бастаған. Социалистiк қоғамды ашық сынамағанымен, социалистiк болмыстағы ұлы идеяларға сәйкес келмейтiн кейбiр олқылықтарды көрсеткен келiстi көркем шығармалар жарияланып жүрдi. Бiрақ басқаларды қайдам, көп қағажу көрген бiздiң буынның арасында алпысыншы жылдарда әдебиет табалдырығын аттаған «жаңа толқын» iшiнде қалыптасқан саяси жүйеге шын қаны қас ешбiреуiн көргенiмiз жоқ.

	Осы ретте Б.Соқпақбаев ағамыздың әлгiндей әңгiмелер айтуы – ол кезде тосын, түсiнiксiз әрi ерлiкке барабар мiнез едi. Кейiн естiдiк: мұндай «саяси ұстамсыз» қылықтарын ол кiсi өзге жерлерде де көрсетiп, талай таяқ жегенге ұқсайды. Шынын айтайық: ол тұста қазақ жазушысының мұндай «ерлiгiне» елiтушiлер табыла қойған жоқ. Тiптi бiздiң қатарымыздағы кейбiр бiлгiштер: «Соқпақбаев кешегi колхоздастыру кезiнде мал-мүлкi тәркiленген атақты байдың баласы екен» деп те құтыртып жүрдi.

	Өз басым ол кiсiнiң отбасылық, әйтпесе жекебастық өмiр тарихынан хабарсызбын. Сiрә, бiзден бұрын әлденеше иткөйлектi тоздырып, отызыншы жылдардағы ашаршылықты, отыз жетiншi жылғы зобалаңды көрген ағаларымыздың iшiнде қаншама қасiрет қатып жатса да, солардың көбiсi саналы түрде бұқпантайлаған өмiр тәсiлiн таңдап алса, Бердiбек Соқпақбаев секiлдi бiрлi-жарымдары ғана қызыл империяның жетпiсiншi жылдардағы әбден марқайған, тоқмейiлсiген тұсындағы ұйымдық қастандықтардан басқаны елей қоймайтын Брежнев заманының «көнтерiлi» мiнезiн пайдаланып, iштегi ойларын ашық айта бастағаны рас едi. Ресейде «Хельсинки тобы», «диссиденттер» деген атақ жамылған саяси қозғалыстар бас көтерсе, 1968 жылы Чехословакия жерiне басып кiрген кеңес әскерлерiнiң әрекетiн Жазушылар одағында өткен жалпы жиналыста қызу қолдаған шешендердiң сөзiн тыңдап шыққан екi жазушының – Тахауи Ахтанов пен Бердiбек Соқпақбаев ағаларымыздың қатты күйзелiп, бiздiң әскерлердiң әрекетiн «агрессия» деп бағалағанын талайымыз өз құлағымызбен естiгенбiз.

	Ол ол ма, о бастан ауыл мектебiнде оқып, бәрiмiз әуелi қып-қызыл пионер, одан соң қып-қызыл комсомол белсендiлерi қатарында болғандықтан, Алматыға келген алғашқы жылдарда қаншама кiтап қорларын қопарып жүргенiмiзбен, талай шындықтардың бетi бүркеулi жатқандықтан, сол тұста КазГУ-де оқып жүрген талапты тәлiптердiң ең iзденiмпаздарының өзi ұлттық руханияттың өткен тарихынан хабарсыз едi. Мәселен, Ахмет Байтұрсыновтың есiмiн «Жұлдыз» редакциясына жиналған екi-үш бозөкпе жiгiт, ұмытпасам, осы Тахаң мен Бекеңнiң аузынан естiдiк. Әлдеқалай қазақ тiлiндегi терминдер мәселесiн сөз етiп отырған секiлдi едiк. Бiздi кiшiсiнбей, әрдайым тең сөйлесуге тырысатын аға жазушының бiрi Тахаң:

	– Босқа дауласып қайтесiңдер? Қазақ лингвистика-сындағы бар атауды анау қасқа баяғыда-ақ балталасаң бұзылмайтындай етiп жасап қойған. Әрi ұлттық ұғымға «жатыс», «табыс», «зат есiм», «сын есiм», «сан есiм»... Тамаша емес пе? Естiлуi қандай, жазылуы қандай! Ешкiм мұны орысшадан қазақшаға икемделген деп айта алмайды, – дедi.

	Тахаңның пiкiрiн құп көрген бiз, бiрақ «қазақ тiлiнiң балталаса бұзылмайтын атауларын баяғыда-ақ жасап кеткен қасқаның» кiм екенiн болжап бiлмей отыр едiк.

	– Ахмет Байтұрсыновты айтады, – дедi Бекең.

	Мұны естiген бiздiң жiгiттер сәл дағдарыңқырап қалғандай болды.

	Жазушы ағаларымның iшiнде әуелгi көргеннен-ақ iштарта жақын көре бастаған кiсiм Тахаңа қарап, мен сонда «шалдардың» сөзiн тыңдап отырған сарыауыз тәлiптердiң көңiлiндегi күптi сауалдың бiрiн қойсам керек:

	– Ойбай-ау... ол әлгi Алашорда бастықтарының бiрiемес пе?

	– Алашордада не шатақтарың бар? – деп Тахаң қаба-ғын шытты. – Қазақ тiлiнiң терминологиясын жасаған қасқаның атын бiле жүрсеңдер терiс болмас.

	– Әдебиет теориясының негiзiн салған да сол Ахаңғой, – деп Бекең тағы сөзге араласты. – Ахаңның сол еңбектерi қазiр архивтерде бар ма екен өзi? Әлде өртеп жiбердi ме...

	Ол жолы Байтұрсынов туралы әңгiме әрi қарай өрiстеген жоқ. Бiрақ бұдан былай ағаларымыз тұспалдап, дүниеден өтiп кеткен қайдағы бiр «қасқалар» туралы айта бастаса, бұлардың әңгiмелерiнiң кiмдер туралы екенiн бiз бiрден бiле қоюшы едiк...

	1962 жылы жастар газетi – «Лениншiл жаста» менiң атышулы «1961 жыл» атты поэмам жарияланды. Алдында ғана поэманың қолжазбасы Қазақстан комсомолы орталық комитетiнде талқыланып, әр түрлi пiкiрлер айтылғанына қарамастан, Орталық комитеттiң сол кездегi хатшысы Камал Смаилов пен газет редакторының орынбасары Тельман Жанұзақовтың тiкелей қолдауы арқасында басылуға шешiм қабылданған болатын. Бiрақ бiраз қысқарып, күзелген, түзетiлген публицистикалық толғау газет бетiнде жарық көрiсiмен, артынша көп ұзамай, әдеби ортада әйтеуiр дау-дамай ұйымдастырылды. «Ұйымдастырылды» дейтiнiм – дәл сол уақытта орталықта, Мәскеуде жоғарғы жақтың (тiкелей бас хатшы Н.С.Хрущевтiң) нұсқауымен Кеңес мемлекетiнде жаңа идеологиялық науқан басталған едi. Сол науқанның салқыны бiзге тиiп, көркем әдебиет есiгiн ендi-ендi ашуға талаптанып жүрген бiздiң буынның бiразы «формалист», «абстракционист» деген құбыжық атақтарды жамылып шыға келдiк. Алпысыншы жылдарда «абстракционизмге қарсы» науқанға iлiккен жас жазушылардың қатарында Ә.Кекiлбаев, А.Сүлейменов, Қ.Ысқақов, Р.Тоқтаров, С.Баймолдин, Д.Досжанов, Т.Ибрагимов, т.б. едi. Жазушылар одағында, КазГУ-де қызу жиындар өтiп жатады. Бiздi сынайды. Орталық газеттерде үлкендi-кiшiлi мақалалар шығады. Бiздi сынайды. Бiрақ бiздi қорғаушылар, қолдаушылар да бар едi. Ағаларымыздан Тахауи Ахтанов, Зейнолла Қабдолов, Әбдiжәмiл Нұрпейiсов, Бердiбек Соқпақбаев, Тельман Жанұзақов болды.

	Бiр күнi сол тұстағы Қазақстан Компартиясы Орталық комитетiнiң хатшысы Н.Жандiлдиннiң республикадағы идеологиялық мәселелерге арналған жиында жасаған баяндамасы «Социалистiк Қазақстан» газетiнде жарқ етiп шыға келгенде, әрi бұл баяндамада бiз секiлдi «абстракционист» құбыжықтардың аты тағы да аталғанын көргенде, бұрындары бiзге қамқорсып, жанашырлық пейiл танытып жүрген сыншылардың бiрi аяқ астынан жалт бұрылмасы бар ма? Артынша сол бұрынғы қамқоршы ағамның «Жаңалық па, жаңа былық па?» деген көлдей мақаласы газетте жарияланды. Мақаланың негiзгi сын объектiсi – мен, менiң поэмам болып шықты. Бұл мақаланың тағы бiр ерекшелiгi – поэманың көркемдiк кемшiлiктерi айтылып қана қоймай, зор саяси айыптар тағылады екен...

	Осындай көңiлсiз күндердiң бiрiнде Жазушылар одағының алдында жолыққан Бердiбек Соқпақбаев менiң қолымды қысып тұрып:

	– Анау ағаң тағы да ескi әнiне басыпты... Бiрақ сенқапа болма, бала. Бағытың дұрыс. Жаза бер! – дедi.

	Мұны естiгенде, көңiлiм едәуiр көтерiлiп қалды. Кейiнiрек тағы бiр кездескенде:

	– Сенiң газетте басылған поэмаң маған үзiк-үзiктеукөрiндi. Маған түпнұсқасын жеткiзiп бершi, – деп миығынан күлiп қойды. – Әй, менiң де аздап ақындық өнерiм бар. Оңашада оқып көрейiн...

	Артынша «1961 жылдың» машинкаға басылған түпнұсқасын Бекеңнiң үйiнiң адресiне почтамен салып жiбердiм. Бiрақ, неге екенiн қайдам, Бекең үн-түнсiз қалды. «Жақсы, жаман» деген жауабы болған жоқ. Сiрә, ұнатпады ма екен...

	Бердiбек Соқпақбаевтың менiң шығармашылық өмiр тарихыма тiкелей қатысы бар тағы бiр көрiнiстi келтiрмекпiн. Поэзияда жаңалықтар ашпақ болып тауым шағылған соң, 1963 жылы «Даңқ» атты повесть жаздым. Повестiң бас кейiпкерi – жас физик ғалым Сабыржанның көрген хикметтерi алпысыншы жылдардағы «абстракционист» жастардың алғашқы адымдарына зайыр ұқсап тұратын. Қолжазбамды Әбiш Кекiлбаевқа оқуға берiп едiм, ол бiрден:

	– Баспаға ұсыну керек қой, – дедi.

	– Иә, баспа менiң повесiмдi сағына күтiп отыр едi, –дедiм.

	– Рас, сенiң «жаман» атың шығып қалды. Алғашқыкiтабыңды бастыру оңайға түспес.

	– Сонда қайтпек керек?

	– Бiр ақылын табуымыз керек.

	Ақыры Әбiш ақылын өзi iздеп тапты. Сол кезде Бердiбек ағамыз Жазушылар одағында балалар әдебиетi бойынша кеңесшiлiк қызметте екен. Әбiшпен аралары жақсы, сыйлас көрiнедi. Әбiш болса, алпысыншы жылдардағы ең беделдi басылым – «Лениншiл жаста» әдебиет және өнер бөлiмiнiң меңгерушiсi, жастығына қарамастан, аты ерте шығып, тез көрiнген талант иесi.

	Содан екеумiз аяңдап, Жазушылар одағының бiр бөлмесiнде отырған Бердiбекке бардық. Әбiш жағдайды түсiндiре келе:

	– Егер Оразбектiң бұл қолжазбасын бiрден Жазушы-лар одағы секциясының талқылауына салсақ, аман өтiп кетуi екiталай, – дедi. – Егер мүмкiндiгiңiз болса, алдын ала өзiңiз оқып шығып, пiкiр айтсаңыз қатып кетер едi.

	– Мен оқысам қатып кететiнiн қайдан бiлдiң? – депБекең миығынан күлiп қойды. Артынша: – Жарайды, оқып шығайын, – деген.

	Осыдан бiрнеше күн өткен соң Жазушылар одағына қайтып соққанымда, Бердiбек ағамыз менi жадыраңқы, жақсы қабақпен қарсы алды. Амандықтан соңғы бiрiншi сұрағы:

	– Бала, бұрын проза жазып көрiп пе едiң? – болды.

	– Беке, мен туасы өлеңнен емес, қара сөзден баста-ғанмын. Мектеп қабырғасында жүргенде жазған

	өлеңдерiмнен қысқы әңгiмелерiм, ертегiлерiм көп, – деп мақтандым. – Бұған дейiн де «Қара суық» атты бiр повестi сүйкеп жастағанмын...

	– Оның қайда? Басылды ма?

	– Жоғә. Кiм басушы едi?..

	– Жарайды, – деп Бекең сонда мен үшiн айрықшамаңызды болған байламын айтты. – Мына дүниеңдi мен жаратып отырмын. Жазушылар одағы секциясы атынан өз пiкiрiмдi жазып, баспаға ұсынып көрейiн. Қалғанын – бұйырғанына қарай көре жатарсың.

	Сөйтiп, Жазушылар одағы атынан жазылған, белгiлi қаламгер Бердiбек Соқпақбаевтың ұсынысы бойынша менiң бұл қолжазбам «Жазушы» баспасының 1965 жылға арналған тақырыптық жоспарына кiрiп, сол жылы жазға салым басылып та шықты. Әрине, о бастағы көлемi 6–7 баспатабақтай повесть редактор тарапынан аяусыз қысқартылып, небәрi 3 баспатабаққа түсiрiлiп барып жарияланды. Бiрақ бәрiбiр «Даңқ» менiң қорғасын әрiптермен терiлiп, баспахана бояуының иiсi шыққан ең тұңғыш кiтабым едi.

	Бұдан кейiнгi жылдарда да бiз Бекеңмен кездейсоқ кездесiп жүрдiк. Бiрақ дастарқанымыз араласып, көңiлiмiз қораласып дегендей, тым жақындап, пәлендей сырласып, мұңдасып кеткен жерiмiз кем. Сәлемiмiз түзу. Ықылас, пейiлiмiз түзу.

	Мен үшiн қазақтың айтулы көркемсөз шеберлерiнiң бiрi Бердiбек Соқпақбаев ағамыз шын жаратылысын, құпия сырын iшiне көмген жұмбақ адам, жұмбақ жазушы болып қалды. Менiң байқауымша, ол кiсi жалғыздыққа бiржола бой алдырған, iш пыстанын сыртқа шығара бермейтiн, жай бiр уайымшыл пенде емес (уайымшылдық – ойшылдықтың серiгi емес пе?), құсалық «дертке» ұшыраған құпия, жеке-дара өмiр сүрген абыздәруiшке ұқсайтын. Бәлкiм, бiздiкi – көлденең көк аттының пiкiрi шығар. Бiрақ осы жазушының жалғыздығы – бiрден көзге ұрып тұрушы едi.

	Бердiбек Соқпақбаевты iштартып, жақсы көретiн аға, iнiлерi, замандастары – жеткiлiктi болды. Ал оның өзiнiң жандай жақын тұтатын достары бар ма едi – ол жағын бiлмеймiн.

	Бердiбек Соқпақбаев өзiнiң азды-көптi шығармаларының бәрiн қырық жасқа келгенше жазып бiтiрiптi. Өмiрiнiң кейiнгi 28 жылында шығармашылық адамының күш-қайраты әбден толысып, байи түсетiн шағында бiрде-бiр елеулi дүние жазбауы да – түсiнiксiз, жұмбақ құбылыс.

	– Мен газет оқымаймын. Кiтап қарауға да құлқым жоқ, – деушi едi.

	Газет оқымайтын, кiтап оқымайтын жазушы болады дегенге сену қиын. Оның үстiне, некен-саяқ тiлдесе қалсаңыз, Бекең дүниеден хабарсыз, екi құлағын тас бiтеген немқұрайды адамға ұқсамайтын. Жоғарыдағыдай оқыс естiлетiн сөзi – оның өтiрiкшi газеттердi, сапасыз кiтаптарды өзiнше әшкерелеген түрi болуы керек.

	Жалпы, бiз бiлетiн Соқпақбаев өтiрiк атаулыға қаны қас, қиянат атаулыға – шыдамсыз, нағыз максималист болатын. Бiрақ әсте күрескер емес. Күрескер емес дейтiнiм: сол тұста Жазушылар одағында, өзге жерлерде жиi өтiп жататын қызу жиындарда, әрқилы айтыс-тартыстарда Бекеңнiң бiр рет мiнбеге көтерiлiп, өзiнiң таза тахуалық идеяларын қорғап сөйлегенiн, яки жазып түсiндiргенiн көрген емеспiн. Бәлкiм, бұл да позиция, көзқарас, мiнез шығар. Бiрақ былайғы көпшiлiкке жұмбақ көрiнетiн қылық едi.

	Бiрде зәуiмен жазушы Тынымбай Нұрмағамбетовтың үйiнде қонақшылықта болып, екi дос (маған солай көрiндi) Тахауи мен Бердiбектiң құрапатын бөлiсуге тура келгенi бар. Пәленбай сағатқа созылған қазақы отырыс үстiнде көбiне-көп Тахаң сөйлеп отырды. Бекең бiз секiлдi тыңдаушылар қатарынан шығып кете қойған жоқ. Бiрер мәрте Тахаңның өтiнiшiмен қойын дәптерiне жазып жүретiн қысқа өлеңдерiн оқыды. Бiрер мәрте жастық шағынан, ауыл өмiрiнен қысқа естелiктер айтты. Бар болғаны сол. Суырылып сөйлеу, қасындағылардың көзiне түсу, мақтану, әйтпесе бiреудi мазақтау, өзiн өзгелерден зор санау секiлдi пендешiлiктен мүлде ада, барынша қарапайым, табиғи, өте жайлы, кеңпейiл кiсi екенiне осы ұзақ отырыс үстiнде көзiм әбден жеткендей болды.

	Туасы адам, азамат ретiнде Соқпақбаевтың ешқашан «айкәпiр» аты шыққан емес.

	Тағы бiр оқиға есiме түседi. 1974 жылы Б.Соқпақбаевтың өңделген, түзелiп қайта қаралған «Өлгендер қайтып келмейдi» атты романы баспадан шықты. 1975 әлде 1976 жылы ма екен, осы кiтап сол кездегi қазақ әдебиетiнiң елеулi табыстары қатарында Мемлекеттiк сыйлыққа ұсынылды. Баспасөз беттерiнде пiкiрлер жарияланып жатты. Сондай пiкiрлердiң бiрi – «Қазақ әдебиетi» газетiнде басылып шықты. Мен онда осы газеттiң өнер бөлiмiнiң меңгерушiсi едiм. Мемлекеттiк сыйлыққа ұсынылған Б.Соқпақбаев романын талдаған мақаланың соңында «Өлгендер қайтып келмейдiнiң» атына сырттай қарағанда елеусiздеу көрiнетiн, ал шын мәнiсiнде шығарманы терiске шығаратын қысқа пiкiр, тiлек айтылыпты. Таң қалдым. Мемлекеттiк сыйлыққа ұсынылған шығармалардың бәрi дерлiк сол кездiң дәстүрi бойынша баспасөз беттерiндегi науқандық мақалаларда жаппай мадақталатын, жаппай қолдау жасалатын. Б.Соқпақбаевқа келгенде, осы дәстүр неге бұзылады? Редакцияда газеттiң кезектi нөмiрiн талқылаған жеделдеме жиналыста да бұл сұраққа жауап берiлмегенi есiмде. Жауабы кейiнiректе берiлдi: Б.Соқпақбаевтың романы Мемлекеттiк сыйлықтан құр қалды. Бұл, әрине, әдiлетсiздiк едi. Ал әрбiр әдiлетсiздiк әрбiр адамды, оның iшiнде, сезiм жыршысы – жазушыны жасытып тастайтыны хақ.

	Сыйлық дегеннен шығады. Менiң 1990 жылы «Жалын» баспасынан жарық көрген «Шамшырақ» атты романым 1992 жылдың 26 маусымы күнi Жазушылар одағының проза кеңесiнде талқыланып, жабық дауыс негiзiнде Мемлекеттiк сыйлыққа ұсынылмай ма? Осы талқылау үстiнде менiң кiтабым туралы оң пiкiр айтқан Қ.Исабаев, Ә.Сараев, Е.Домбаевтардың қатарында мұндай жиындардан әдетте бойын аулақ салып жүретiн Б.Соқпақбаев ағам да бар екен. Бәлкiм, әдеби кеңесшi Б.Шахановтың «үгiтiмен» кеңес жұмысына шақырылды ма екен, әйтеуiр қаламдас ағам сол жолы автор туралы жалпылама жақсы пiкiрлер айтып, «Шамшырақты» әбден лайықты шығарма деп бағалапты. Бұл – Бекеңнiң хаттамаға түсiрiлiп қалған, қазақ әдебиетiнiң бiр шығармасы жөнiнде айтқан ең соңғы пiкiрi болса керек-тi. Артынша көп ұзамай, ыстық шiлденiң басында ұлттық руханият әлемiнiң әулеттi бiр тұлғасы дүниеден өттi...

	Бiр кезде Алматыдағы Ленин атындағы гүлзар бағында қасына жиналған қаламдас iнiлерiмен болған сұхбатта сол тұстағы империялық билiктi ашық сынға алған қазақтың қайсар жазушысы Бердiбек Соқпақбаев өмiрiнiң соңында азаттық таңы атып, туған елiнiң еркiндiк жолына түскенiн көрiп үлгердi.

	01.08.2001 ж.





ТУРАП АЙТҚАН ТУРАШЫЛ


	Бiзде Мұқағалидың ақындық таланты туралы айтарлықтай-ақ жазылды. Бiрақ оның адамшылық, кiсiлiк келбетi мен мiнез-құлығы, пайым-парасаты, қарымқатынасы, жүрiс-тұрысына қатысты қалам тартқандар некен-саяқ десек болады. Ақынның шығармашылық өмiрбаяны мен азаматтық һәм жеке бастық тағдыр-талайына әзiрше түрен түспептi. Неге? Бiрiншiден, ақынның дүниеден өткенiне әлi көп уақыт өте қойған жоқ. 25 жыл тарих биiгiнен қарағанда – қас-қағымдай сәт. Екiншiден, ақынның тағдырына қатысы бар адамдардың көпшiлiгi әлi аман-есен ортамызда жүрiп жатыр. Демек, дәл қазiр Мұқағали жайындағы шырқыраған шындықтың түгел айтылуы – базбiр замандастарымызға оншалық «тиiмдi» емес. Оның үстiне, күнi кеше ортамызда өмiр сүрген айтулы азаматтың айнала-төңiрегi жөнiнде, әйтпесе оның жеке басындағы «хикметтерi» жөнiнде казбалап зерттеу жүргiзу, ащы-тұщы оқиғалардың бетiн ашып көрсету, жалғанға жария ету – қазақ дәстүрiнде, ұлттық менталитетте бұрын-сонды сирек ұшырасатын құбылыс.

	Солай екен деп, жиырмасыншы ғасырдың екiншi жартысындағы қазақ әдебиетiнiң ең iрi тұлғаларының бiрi – Мұқағали Сүлейменұлы Мақатайдың өмiрi мен өнерi жан-жақты зерттелуi керек емес пе екен? Оның ата-бабасы, өмiр тарихы, жеке басының шырғалаңы, тiптi әрбiр басқан қадамына, әр кезде айтқан ұтырлы сөздерiне дейiн мұқият жинастырылып, таяу жылдарда қағаз бетiне түсiп қалмаса, кейiнгi замандарда ақиқатыңыз – аңызға, болғаныңыз – болмағанға, айтпағаныңыз – айтқаныңызға ұласып кете беруi мүмкiн. Бұл жолы бiз де Мұқағали туралы бiлетiнiмiздi түгел жариялап жайып салу ниетiнен аулақпыз. Тек оның кiсiлiк келбетiне, мiнез-құлқына, айтқыштық үрдiсiне қатысы бар кейбiр қысқа байқауларымызды бағамдап көрмекпiз.

	Бiз бiлгендегi Мұқағали барынша iрi кесек мiнездi, басынан сөз асырмайтын намысшыл, кейде тез тұтанғыш, ақиқат үшiн от пен суға түсуден тайынбайтын, туысы ерекше жаралған тұлға едi. Оның шыншылдығы мен адалдығында, әдiлдiкке деген сүйiспеншiлiгiнде шек болмайтын. Әрдайым турашылдығын тұрып айтатын едi де, сол мiнезiнен жақынына да жақпай жүретiн. Өзiнiң патша көңiлi қаламаған әркiмнiң мiн-мүлтiгiн сыртынан өсек-аяңға айналдырмай, жұрттың көзiнше бетке айту жағынан – осы Мұқағалидан асқан жаужүрек батырды, Мұқағалидан асқан мәрт жiгiттi көрген емеспiз. Бiздiң көбiмiз-ақ шындықты танимыз, бiрақ жариялай бермеймiз, жұрттың көзiнше айқайлап айтпаймыз, ең дұрысы – қағаз бетiне түсiрiп, көркемдiк тәсiлдермен тасымалдаймыз. Мұнымызды бiреу түсiнiп, бiреу түсiнбей жатады. Ал Мұқағали болса – өнерi мен өмiрiнiң арасында айырмасы жоқ тұтас құбылыс, бүтiн әлем. Бұл негiзiнен ақындарға, оның iшiнде Пушкин, Есенин секiлдi ұлы ақындарға тән әрi соларға ғана жарасатын бiтiм-болмыс, мiнез-құлық екенi де хақ.

	Бiз Мұқағалимен 1968-72 жылдары «Жұлдыз» журналында бiрге қызмет iстедiк. Одан бұрын да, кейiн де – пәлендей дастарқанымыз араласып кетпегенмен, көрiсiп, бiлiсiп, өзгелер қатарында құралысып жүрдiк. Айрықша 1971 жылғы қазан айының басында ағамызбен бiрге Ақтөбе қаласында өткен апталық сапарымызда әсiресе мен оның ақындық болмысына ғана емес, жеке бастық өмiрбаянына қатысты кейбiр ықылымдардың да (өз еркiмнен тыс) куәсi болғаным бар...

	Жасыратыны жоқ: алпысыншы жылдардың басында сол тұстағы кеңестiк саясаттағы жылымық желдiң екпiнiмен қазақ әдебиетiнiң босағасын асығыстау, өктемсiп аттауға әрекет еткен бiр топ жiгiттердiң iшiнен Мұқағали көрiнбедi. Басқаларды қайдам, өз басым әуелгi кезде осыған iштей таңырқап жүрдiм. Кейiнiректе, Мұқаңмен жақсы таныс-бiлiс бола бастаған тұста, ақырын сыпайылап отырып, осы жағдайды қозғағанымда, ағамыз қабағын шытыңқырап:

	– Сендер адасып жүрсiңдер, жiгiттер, – деп бiрденқойып қалғаны бар.

	– Неге? – деп сұрағанмын сонда.

	– Сенiң әлгi бiр поэмаң таза саясатты жырлайды. Алсаясатпен нағыз поэзия жасалмайды, – деп Мұқаң маған жағымсыз көрiнген әңгiменiң шетiн шығарды. Мен мұны естiгенде, өзiм iштей пiр тұтып жүрген ағама кәдiмгiдей ренжiп қалғанмын.

	– Мұқа, саясатқа сiз де барып жүрсiз. «Мавр» мен«Ильичтi» жазған кiм? – деп өзiне жармасқанмын.

	– Е, менiң жөнiм бөлек қой... – деп Мұқаң сонда на-зарын төмен салып, жұмсақ жымиып қойғаны әлi есiмде.

	Жалпы, М.Мақатаев поэзияда қазақтың дәстүрлi «қара өлеңiне» ерекше адалдық танытып өттi. Түрлiк жағынан бұтарлап бұзбай-ақ, басқаларымызға ұқсап, ерекше мода қумай-ақ, назым сөздiң мазмұнын байытып, оған ерекше әуездiлiк, үндiлiк қоса отырып та, ой-санасы бар әрбiр пенденiң көкiрегiн қылдай нәзiк сезiмдердiң күмбiрi мен сыңғырына толтыра беретiн ғажайып лирик акын ретiнде әдебиет әлемiнде атын алтындап жазып кеткенi акиқат.

	Рас, кейде өз өлендерiнiң жаратылысына өзi ұқсай бермейтiн ақындар да кездесе бередi. «Ұлтым, жұртым» деп күңiренiп жыр жазып, ал өзi тек қарақан басының қамын күйттейтiндер, «иман iзде, пайда iздеме», «атақ қума, абыройға ұмтыл», «жомартқа жақын жүр, сараңнан без» секiлдi iзгi мұраттарды насихаттай отырып, ал жеке басы керiсiнше керги беретiн мүнәфықтар, өкiнiшке қарай, қаламгерлер арасында баршылық. Ал Мұқағали ақынның өмiрi мен өнерiнен ондай кереғарлықтың iзiн iздеп таппайсыз. Мұқағали ақынның бар болмысы, шыны мен сыры – оның поэзиясына суретiн түсiрiп, апанық сайрап жатыр. Оның әмбе кiсiлiк келбетi, мiнезқұлқы, ызасы мен ынтызары, тiптi күнделiктi күйкi тiршiлiкте бастан өткерген қуанышы мен ренiшi, қате басқан жерлерi, өкiнiш мен қайғысы – бәрi айдай анық түскен.

	Мұқағали – сөзсiз ұлы ақын едi. Бiрақ ол, әрине, ақ қанатты перiште емес. Iшкi сарайы ерекше таза, түтiнсiз, түйткiлсiз жарық болғанымен, ара-тұра лапылдаған сезiм жетегiне ерiп кететiн, шығармашылық адамына тән өткiншi мiнез құбылымдарынан бiржола ада едi дей алмаймыз. Бiрақ оның бiреудi сыртынан ғайбаттағанын, бiреудi күндеп күйiнгенiн, күштiлерге жағынғанын, өтiрiк сөйлегенiн, бүркемеленiп бұғып қалғанын көрген... әй, ешкiм жоқ шығар. Ол не айтса да, кiсiнiң бетiне тура қарап тұрып айтатын ерекше қайсар, өжет жiгiт болды. Әрине, ақындық сезiм жетегiне ерiп ауыр, қаталдау соққан жерлерi бар шығар. Әрi өз бойындағы мiн-мүлтiктердi өлеңдерiнде аямай ашық сынаған бiр ақын болса, ол тағы да сол Мұқағалидың өзi.

	Мұқағалидың ақкөз батырлығы, ерлiгi мен өрлiгi тасып тұрғанымен, оның өзiмшiлдiгiн, тәкаппарлығын, менменшiлдiгiн көрген тағы ешкiм жоқ шығар. Ол әрi ерекше мейiрбан, қайырымды, жомарт, жатқа – кешiрiмшiл, досқа – адал болатын.

	Өзi жаратылысынан алып тұлғалы, ерекше күш-қайратты, жiгiттiк дер шағындағы Мұқағалидың бiреумен әдейi алысып-жұлысқанын, қол жұмсағанын көрген, бiлген ешкiмдi естiмедiк. Бiрде ағамыздан осы жайында жақауратып сұрағанымызда:

	– Мен бiреумен төбелесуден қатты қорқамын. Бiр қызталақтың төбесiн ойып, яки қол-аяғын жұлып алсам, масқара болмаймын ба?! – дегенi бар.

	Мұқағалидың сенгiштiгi, көңiлшектiгi, аңқаулығы турасында мысалдар да жеткiлiктi. Бұл жөнiнде оның жерлестерi, туыстары, замандастары көп айтады.

	Мұқағали ақынның қазiрдiң өзiнде аңыздық тұлғаға айналып бара жатқаны зайыр.

	Ендi Мұқағалидың аузынан шыққан кейбiр қанатты сөздерiнен айтқыштық үлгiлерден мысалдар келтiрмекпiз.

	Бiрде сол тұстағы Қазақстан Жазушылар одағында М.Мақатаевтың «кезектi мәселесi» қаралды. Күн тәртiбi белғiлi: ақынға «ащы суға» құмарлығы үшiн, әлдекiмдерге тiл тигiзiп, әлдекiмдердiң алдынан кесе-көлденең өтiп кеткенi үшiн ауыр айыптар тағылып, жазушылар ұйымының басшылары оны Одақтың мүшелiгiнен шығару туралы ұсыныс енгiзгенi бар. Осы ұсынысты көпшiлiк дауысқа салғанда, қазiргi белгiлi сатирик жазушымыз Ғаббас Қабышұлына iлесiп, мен де қарсы дауыс бердiм. (Архивтi ақтарса, жиналыс хаттамасында бұл дерек жазылған болуы керек.) Сонда осы жиында ерекше белсендiлiк танытып отырған хатшының бiреуi тұрып:

	– Бiздiң арамыздағы кейбiр жiгiттер Макатаевтыңқолтығына су бүркiп, желiктiредi, – дейтiн мағынада кейiстiк көрсеттi.

	Ғаббас ағамыз бұдан соң мiнбеге көтерiлiп, хатшының дәлелсiз таққан айыбына тойтарыс берiп, ақынға ара түскен.

	Ертеңiне Жазушылар одағының фойесiнде диванда жантайып отырған екеумiздi көрген Мұқағали анадайдан айқай салып:

	– Әй, жiгiттер, мен сендерге ризамын. Өйткенi сен екеуiңнiң арттарыңда менiң сөзiмдi сөйлейтiн екi миллион қазақ бар деп есептеймiн, – дедi.

	Мұқағалидың мiнезiнен хабардар ететiн тағы бiр көрiнiс.

	Кезiнде «Қазақ әдебиетi» газетiнде әлдеқандай себептермен М.Мақатаевтың күллi ақындық шығармашылығын түкке алғысыз етiп сойып салған көлемдi мақала жарияланғаны белгiлi. Мақала жарияланбас бұрын газеттiң сол тұстағы бас редакторы редакцияның бөлiм меңгерушiлерiне әлгi мақаланың қолжазбасын оқытып алып, пiкiр сұраған. Жiгiттердiң бiразы, обалы не керек, мұндай ұрдажық, сыртқы сiлтеумен жазылған әдiлетсiз сынның басылуына қарсылық бiлдiрдi. Солардың қатарында өнер бөлiмiнiң меңгерушiсi мен де бар едiм. Газеттiң бас редакторы маған қарап:

	– Ал саған бұл мақала несiмен ұнамайды? – деп сұраған.

	– Қазақтың осы күнгi ең талантты ақынына жасалған қиянатқа ұқсайды, – дегендей пiкiр айтқаным есiмде.

	– Сонда қалай, таланттың атына сын айтуға болмайма? – деп бас редакторым ешбiр зiлсiз, сұссыз кейiппен маған сынай, тiптi iштарта жылы ұшырай қарағандай көрiндi.

	Мұнысы: «Маған қайт дейсiң? Аналар ғой мәжбүр етiп отырған» дегендей ишарасы едi.

	Мен ол тұста әлi аптығы басыла қоймаған жас көкiректiкке салып:

	– Неге ылғи осы таланттар сынала беруi керек? Талантсыздар жайында неге ешкiм жұмған аузын ашпайды?! – деп редакторымның сұрағына сұрақпен жауап берсем керек.

	Бәрiн бiзден артық түсiнiп отырған бас редакторымыз:

	– Әлi ақылдасармыз, – деп сөзiн тәмамдаған. Артынша бәрiбiр әлгi әдiлетсiз мақала газетке жарияланып кеттi.

	Сонда Мұқағали не iстедi дейсiз ғой? Атышулы газет шыққан күнi сәске түс мезгiлiнде әдеттедiгей бәрiмiз бас редактордың бөлмесiне жиналып, жеделдеме өткiзiп отыр едiк. Бiр мезгiлде ауызғы бөлмеден хатшы қыздың «кiруге болмайды» деп шырылдаған даусы естiлдi де, артынша есiктi айқара ашып тастап, таудай iрi денесiн жылдам қозғап, iлгерi ұмтылып келе жатқан Мұқағалиды көрдiк. Шынымызды айтсақ, ашу үстiнде алып денелi ақын бәрiмiздi жайпап кететiндей, кейбiреуiмiздiң кәдiмгiдей қорқып қалғанымыз рас едi.

	Бiрақ Мұқағали кiре берiс есiктен көп ұзамай, аз-кем кiдiрiс жасады да, көше беттегi ұзынша үстелдiң екi жағында жағалай отырған бiздi – газет қызметкерлерiн оқты көзiмен айналдыра бiр шолып өтiп, ақыр соңында төрдiң төбесiнде түйенiң жарты етiндей үйiлiп, шөгiп қалған бас редакторымызға едәуiр қадалып тұрып-тұрып:

	– Немене, айналаңа өңкей халтурщиктi жинап алып,соларды басқарғаныңа мәз болып, жетiсiп отырмысың?! – дегенi ғой.

	Бас редакторымыз ләм-мим жауап қатқан жоқ. Оның қалың қатпарлы өңiнен пәлендей қобалжу белгiсiн де көре алмадық. Қайта көзi жылтырап, бурадай бұрқанып тұрған Мұқағалиға сүйсiне қарап қойды.

	«Қазақ әдебиетiнде» оңбай сыналған ақынымыз бұдан әрi ештеңе айтпай (өзiне қарсылық бiлдiрiп жатқан ешкiмдi көрмеген соң, басқа не iстесiн), тағы бiр рет бәрiмiздi жаман көзiмен сыпыра шолып өттi де, керi қарай бұрылып жүре бердi.

	Ашулы ақыннан оңай құтылғанымызға қуанғандай болып, бәрiмiз желпiне бастағандай едiк. Сабырхан Асановтың:

	– Әй, мынау бiздi шетiмiзден халтурщик қатарына қосып кеттi ғой! – деген сөзi көңiлiмiздi су сепкендей басты.

	Сонда бас редакторымыз миығынан күлiп:

	– Ештеңе етпейдi. Осы Мұқағали кешегi Қасымғаұқсайды өзi... – деп бiздi жұбатқандай сыңай танытқан.

	Артынша көп ұзамай, Жазушылар одағында «Қазақ әдебиетi» газетiнiң шаңырақ көтеруiнiң қырық жылдығына арналған үлкен салтанатты жиын болып өттi. Жиынға, әрине, жоғарғы ресми орындардан әптәриқатты төрелер қатысатын болды. Сол күнi бiз түсi бұзылыңқырап, әруағы көтерiлiп жүрген Мұқағали ағамызды көрдiк. «Әй, бүгiн бiр нәрсенi бүлдiредi-ау» деп ойлағанбыз. Ойымыз айнақатасыз келдi. Әуелi Мұқаң Жазушылар одағы үйiнiң алдында әрлi-берлi теңселiп жүрдi де, бiр кезде осылай қарай бұрылған салтанатты көлiктер тiзбегiне қарап, қабағын қарс түйiп алды. Күмiс белдеулерi жарқыраған жалпақ қара «чайкадан» сол тұстағы Қазақстан Жоғарғы Кеңесi Президиумының төрағасы С.Б.Ниязбеков түстi де, қасына көмекшiлерiн ертiп, тура Одақ үйiне қарай беттей бергенi сол едi, оларды биiк қақпа есiктiң алдында Мұқағалидың өзi қарсы алып:

	– Ассалаумағалейкүм! – деп әуелi дауыстап сәлембердi де, сол сәлемiне жауап күтпестен: – Иә, аға, немене сонша... не болып қалды? Бәрiңiз бөрлiгiп қайда асығып барасыздар?! – деп гүжiлдемесi бар ма...

	Төрағаның қасындағы көмекшiлерi (бәлкiм, оққағарлары ма екен) екi аяғын талтайтып жiберiп, әрi қарай өткiзбеске бекiнгендей есiк алдын кес-кестеп тұрған дәуге қарай ұмтылып едi, Ниязбеков күлiп, басын шайқады:

	– Ақынға тимеңдер... – дедi.

	«Ақынға тимеңдер». Бұл сол тұста биiк билiк басында отырған төренiң аузынан шыққан ең кемеңгер сөз едi. Бiрақ ол жолы бiздiң ешқайсымыз – Мұқағалидан басқамыз, естiген сөзiмiздiң түпсiз терең мағынасына жiтi үңiлiп үлгерген жоқпыз.

	Бәрiмiздiң көз алдымызда бурадай бұрқанған тентек ақынның бiрден буыны босап, жадырап сала бергенiн көрдiк.

	– Өтiңiздер, өтiңiздер, – деп қолын жайып, Жазушылар одағы үйiнiң қақпа есiгiне қарата басын иiп, тағзым еткендей болды.

	Ал мың тоғыз жүз жетпiс бiрiншi жылдың қазан айында «Жұлдыз» журналының дырдай екi қызметкерi – проза бөлiмiнiң меңгерушiсi Мен, поэзия бөлiмiнiң меңгерушiсi М.Мақатаев бар, баспасөз тарату науқанын сылтау етiп Ақтөбе қаласына барайық. Осы қалада тұратын белгiлi ақын Мұхтар Құрманалин бiр күнi зәуiмен екеумiздi үйiне қонаққа шақыра қалсын. Бiраз отырыстан соң Мұқағали үй иесiне бұрылып:

	– Сый-сияпатыңа рақмет, бауырым. Өзiң бiр оңды жiгiт екенсiң ғой, – деп бек ризашылығын бiлдiрiп қойды.

	– О не дегенiң, Мұқа... Әйтеуiр барға мәзiр ғой. Зәуiмен екеуiң елге келiп қалған екенсiндер. Қонақүйдi қайтесiндер, осында қона кетiңдер, – деп Құрманалин жақсы пейiлiн танытып отырды. Мұқаң сонда маған қарап:

	– Мынау шын өтiнiп сұрап отыр. Түн жарымында мейманханаға қайтып бармай-ақ, осында түней кетсек қайтедi? – деп сұрады.

	– Жоқ, мен кiсi үйiнде жатып ұйықтай алмаймын, кешiрiңiз, Мұқа, – деп қыңырайдым мен. Шыным да сол едi.

	– Ей, сол мейманханада не бар?.. Мұнда бәрi дайынтұрған жоқ па? Мына Құрманалиннiң дастарқанына қарасаңшы. Жанға керектiң бәрi табылады.

	– Жоқ, мен бәрiбiр қонақжайға қайтамын.

	– Әй, өзiң бiр қырсықтау қызталақ екенсiң... үгiтке көнбейтiн. Жарайды, сен бара бер. Мен осында қаламын.

	– Өзiңiз бiлiңiз, Мұқа.

	– Онда сен аздап әлгi зәһәр суыңнан құйып қойшы,– деп Мұқағали иегiн көтердi. – Оразбектi шығарып салудың «кебiс киерi» болсын.

	– Жөн ғой, әрине! – деп үй иесi қалбалақтап отыр.

	– Ал ендi, Мұхтар, менiң саған қоятын бiр сериозный сауалым бар. Оразбек кетпей тұрып, осы мәселенiң басын ашып алайық.

	– Мақұл, Мұқа, мақұл.

	– Ал онда, шыныңды айтшы, Құрманалин, осы мынамен, Мұқағали Мақатаев, қандай ақынмын өзi? – деп Мұқаң күтпеген жерден төтенше сұрақ қойды.

	Құрманалин аздап абдырап қалып, артынша есiн жиып алды:

	– Сен, сөз жоқ, талантты ақынсың! – дедi. Неге екенiбелгiсiз, Мұқағали үй иесiнiң бұл сөзiне риза болып қуанудың орнына, қабағын түйiп, ренжiп қалды.

	– Әй, сен де бiр қызталақ екенсiң ғой!

	– Ау, мақтағаннан басқа менiң не жазығым бар?! –деп Құрманалин қызырақтай бастады.

	– Мен сенен, Мұхтар, қандай ақынмын деп сұрап отырғаным жоқ па? – деп Мұқағали ендi тiптi өрекпуге айналды.

	– Сен сұрадың. Мен саған талатты ақынсың деп жауап бердiм. Басқа не керек? – деп Құрманалин де қыңа қоятын емес.

	– Талатты ақын... Талантты екенiмдi өзiм де бек жақсы бiлемiн. Бiрақ таланттың да таланты бар емес пе? Сенiңше, мен соның қайсысыңа жатамын? Соны ашып айтпаймысың?

	– Мәселен, Iлияс, Қасым секiлдi сен де қазақтың үлкен ақындарының бiрiсiң, – деп Құрманалин алған бетiнен қайтатын ниетi жоғын көрсеттi.

	– Тұу! Мынау не дейдi, әй?! Сен, Мұхтар, менiң кiмекенiмдi әлi бiлмейдi екенсiң! – деп қараптап қарап отырып күйiп кеткен Мұқағали ағамыз ендi маған жалт қарады да: – Оразбек, қане, сен айтып түсiндiршi, осы мен өзi қандай ақынмын, ә? – деп қадалды да қалды. Мен түк ойланбастан:

	– Мұқа, сiз, менiңше, Мұқағали Мақатаевқа ғана ұқсаған бөлекше ақынсыз ғой! – деп жауап бермеймiн бе.

	Мұқаң сол жерде ойнақыланып, мәз болған сыңай танытты да:

	– Мiне, мынау бiлетiн кiсiнiң сөзi. Ал ендi, Мұхтар,мен бүгiн сенiң үйiнде қонбаймын. Оған көп ренжiмессiң. Мына Оразбекпен бiрге қонақ үйге қайтамын, – дегенi бар.

	Осыдан көп ұзамай, «Жұлдыз» журналының сол тұстағы бас редакторы Тахауи Ахтанов қызметiнен босатылды да, Ахтановтың «командасына» кiретiн бiр топ жiғiттер – Мұқағали Мақатаев, Төлеген Тоқбергенов, Дулат Исабеков, Асқар Сүлейменов, Жүсiп Қыдыров бар – Алматының «Жетiсу» ресторанында бас редакторымызды шығарып салудың рәсiмiн жасадық. Дастарқан үстiнде әркiм тiлек бiлдiрiп, аз уақыттың iшiнде түсiнiстiкпен қызмет iстескен Тахаңның атына әртүрлi мақтау сөздерiмiздi аямай айтып отырдық. Едәуiр уақыт үнсiз отырған Мұқағали бiр кезде сөз бастап, бәрiмiзге ұқсап, бұрынғы бастығын мақтаудың орнына, бiрден:

	– Ой, Таха, сiз ешбiр қулықты бiлмейдi екенсiзғой. Соның кесiрiнен екi жылға жетпей орныңыздан қалпақтай ұшып кеттiңiз! – демесi бар ма? Тахаң күлiп:

	– Өзiң қулық бiлетiн кiсiдей сөйлейсiң-ау! – деген.

	Сонда Мұқағали аяқ астынан байсалды бола түсiп:

	– Ойбу, Таха, сiз бiлмейдi екенсiз ғой... Мен деген елден асқан қумын ғой! – деп бәрiмiздiң iшек-сiлемiздi қатырғаны бар.

	Мұқағали ақынның болмыс-бiтiмiнен, мiнез-құлқынан хабардар ететiн мұндай мысалдарды көбейте беруге болар едi. Соның iшiнде аға буын жазушылардың көпшiлiгi бiлетiн бiр штрихты қысқа қайырып қағазға түсiрудiң қисыны келiп-ақ тұр.

	Алматыда бiраз уақыт үй-күйсiз жүрген Мұқағали жетпiсiншi жылдардың басында Жазушылар одағынан үш бөлмелi кiрпiш үй алып, әуелi мәз болып қуанып жүрдi. Онда бiз «Жұлдыз» журналында қызмет iстеймiз. Мұхаңның қуанышын бөлiсiп, бiрге «жуысқандарда» есеп жоқ. Көп ұзамай, «Жұлдызға» ақынның үйiндегi Лашын жеңгемiз келiп:

	– Мына ағаларыңа қой десеңдершi, – деп арашасұрап тұр.

	Әуелi түкке түсiнбей:

	– Ау, не болып қалды? – деп сұрамаймыз ба?

	– Е, не болушы едi... Ағаларың Одақтан алған жақсыүйiн радионың дикторы Әнуарбек Байжанбаевтың ескi қамыс үйiне ауыстырып жатыр.

	– Онысы несi?

	– Итiм бiле ме? «Адамгершiлiк», «гуманизм» дегенбiрдемелердi айтады... Бiздiң айтқанымызға әсте көнетiн емес, қарақтарым.

	Бiз бұрыннан Мұқағалидың аңғалдығын, ақкөңiлдiгiн, жомарттығын, мәрттiгiн талай көрiп-бiлiп жүрсек те, мына әрекетiн ерекше ерсiлiкке, тiптi ақымақтыққа санадық. Сол күнi түстен кейiн жұмысқа «көңiлi көтерiңкiлеу» келген ағамыздан бәрiмiздi таңырқатқан жағдайдың жайын сұрағанымызда, оның бетi бүлк етпестен:

	– Әнуарбек көп жылғы көне жолдасым едi. Жазушылар одағы берген жақсы үйге «сен кiрiп ал» дегенiм рас, – деп қарап отыр.

	– Неге өйтесiз? – деп сұраймыз.

	– Отырған қамыс үйi қыста суық, жазда ысып кетедiекен. Әнуарбектiң денсаулығына жақпайды... әрi балашағасы бар... – дегендей қисынсыз гәптi айтады ағамыз.

	– Е, өзiңiзде де бала-шағаның басы бар емес пе? –деп сұраймыз бiз.

	– Менiң бала-шағамның аяқ-қолдары балғадай,шетiнен шымыр өсiп келедi. Ал менiң денсаулығымды өздерiң бiлесiңдер... Тауды жарып, тасты бұзатын кезiм емес пе? Тiфә, тiфә!

	– Сонымен, ұзақ жыл күтiп алған жақсы үйiңiздiдиктордың жаман үйiне шынымен-ақ ауыстырып жiбересiз бе?

	– Уже оформить етiп қойдым. Әңгiме осымен бiттi,жiгiттер!

	Осыны айтқан Мұқағали қолын бiр сiлтеп, кеңседен шығып жүре бердi.

	Сөйтiп, қазақ радиосы дикторының ескi қамыс үйiнде Мұқағалидың бала-шағасы қала бердi. Өзi дүниеден өткенде де денесi осы үйден шықты жарықтықтың...

	Әдебиеттiң бұрынғы-соңғы тарихын оқи жүрiп, мұндай оқиғаны кездестiрген кiсi бар ма екен?

	Мiне, қазақтың Мұқағали ақыны осындай азамат едi.

	Құдай кейде ерекше жомарттық жасайды: бiр адамның басына бәрiн үйiп-төгiп бере бередi. Талант та, өнер де, ерекше бай мiнез-құлық, адамгершiлiк қасиет, тiптi әулиелiк кепиет те сүйген құлының өн бойынан табылады. Өкiнiшке қарай, Иемiз бiр нәрсеге ғана таршылық көрсетедi екен: ондай пенделердiң жер үстiндегi жеке бастық өмiрi қысқа болатыны бар. Әлде мәңгiлiк өмiр осылай бастала ма?

	2001 ж.





ЖҰМЕКЕННIҢ ЖҮРЕГI


	Әдiлетсiздiк пен қиянатқа шыдай алмаған бұрынғы заманның ақындары, мәселен, қолына қылыш ұстап, жауына қарсы атойлап шапқанда, бiразы қапияда мерт болады екен. Мәселен, Махамбет. Әйтпесе арсызға ар-намысын таптатпас үшiн жекпе-жекке шығып, оққа ұшып өледi екен. Мәселен, Пушкин.

	Ал кешегi кеңестiк дәуiрде өмiр кешкен хас талантты қазақтың қасқаларының бiразы елi мен жерiнiң азаттығы жолында жандарын пида етiп, қынадай қырқылып кете барды. Мәселен, Мағжан.

	Қызыл империяның iргесi бекiп, жолы болып тұрған «бейбiт» жылдарында өмiр кешкен хас талантты қазақтың қасқаларының көбi барлық өшiн өздерi жазған өлеңнен алып, қолдарынан көрер басқа амалдары болмаған соң, ертерек дертке шалдығып, мезгiлiнен бұрын жанып кетiптi. Мәселен, Қасым. Мен осы Қасымның қатарына Мұқағали мен Жұмекендi де қосар едiм.

	Бұл жердегi мәселе – кезiнде Қасымды, Мұқағалиды, Жұмекендi әлдекiмдердiң қуғындап, қиянат көрсетуiнде ғана емес (әрине, ондайлар да кездескен шығар); олардың өзге замандастарына қарағанда сезiмтал, әсершiл, боркемiктеу жаратылысының уақыт жүгi мен замана қыспағының салмағын көтере алмай, мезгiлiнен бұрын морт сынуы болса керек.

	Қазақ поэзиясының оқшау тұрған үш бәйтерегi – Қасым, Мұқағали, Жұмекен бiр-бiрiмен тағдырлас өмiр кешiптi. Жас жағынан үшеуi де қырықтың қырқасына шыққанымен, елудiң етегiнен ұстап үлгермегендер. Ал шығармашылық өмiрбаян тұрғысынан келсек, бiздiңше, бұл үшеуi де негiзiнен айтарын айтып, жазарын жазып кеткендер.

	Осылардың iшiнде Жұмекен Нәжiмеденовпен бiз замандас болдық. Арамыздағы екi-үш жас айырмамызға қарамастан, ұзақ жылдар бойы қатар құрбылардай татутәттi өмiр кештiк. Араластық, құраластық, қораластық, қауымдастық деуге қисыны келедi. Бiздiң туған жерiмiз бен о бастағы туыс елiмiз бiр-бiрiнен жырақта жатар едi. Бiрақ, бiздi – алпысыншы жылдардың басында қазақ әдебиетi атанған қасиеттi қара шаңырақтың босағасын аттаған жаңа буынды бiрлестiрген – мұрат пен дүниетанымның ортақтығы екенi хақ. Осы жаңа буынның ең асыл, ең көкейкестi талабы – ұлтымыздың көркемдiк ойына аз да болса жаңа сөз әкелiп қосу едi.

	Ұлтымыздың көркемдiк ойына жаңа сөз әкелiп қосқандардың қатарында ақын Жұмекен Нәжiмеденовтiң бар екендiгiне бүгiндерi ешкiмнiң таласы жоқ. Ақынның туғанына 50 жыл толған 1985 жылдың өзiнде-ақ: «Жұмекен поэзиясы – бiздiң ұлттық мақтанышымыз, бiздiң ендi ашылар алтын сандығымыздың бiрi» – деп жазыпты ақынымыз Әбдiлда Тәжiбаев («ҚӘ», 22.ХI. 1985).

	Бiз бұл жолы Жұмекен ақынның шығармашылығына талдау жасауды мақсат етпегендiктен, оның өмiр тарихына қатысы бар өзiмiз бiлетiн кейбiр деректердi естелiк түрiнде баян қылмақпыз.

	Әу баста дене қайраты жеткiлiктi болған, бұлшық еттерi бұлтиып ойнап тұратын төртбақ, шымыр жiгiттiң сырттай қарағанда денсаулығы мiнсiз, мықты көрiнгенiмен, Жұмекен қамшының сабындай келте өмiрiнiң iшiнде үш рет инфаркт алып, 48 жасында дүниеден өттi.

	Қашан шаншып – бiлмейсiң тыз етерiн,

	Ажалыңның жаз әлде күз екенiн.

	Болжау қиын; бомбалар қоймасындай

	Көкiрегiмдi күнi-түн күзетемiн.

	Неше түрлi ұл таптың, аналарым,

	Ана арманын ойласақ, бала қамын,

	Бiр жүректiң инфарктi – әңгiме емес,

	Инфарктi болмаса замананың! –

	деп өзi дәл тауып айтқандай, тiршiлiктiң қат-қабат тауқыметi ақын жүрегiн жаралай-жаралай, ақыр соңында келмеске алып кеткен едi.

	Ақын жүрегi... Дүниеде бұдан нәзiк, бұдан сезiмтал, жараланғыш, жәбiрленгiш жаратылыс бар ма екен? Махамбет қаншама адуын батыр болғанымен, оның жүрегi соншама нәзiк, әлжуаз едi. Абай қаншама салқынқанды данышпан көрiнгенiмен, оның жүрегi де соншама нәзiк, әлжуаз едi. Жалпы, өзге жұмыр басты пенделерден нағыз ақындардың екi түрлi айырымы, ерекшелiгi бар: оның бiрiншiсi – ақынның жүрегi, екiншiсi – ақынның қиялы. Жүрек пен қиял үндескен жерде дүниеге ғажайып жырлар келмек. Шын ақындардың өмiрi мен өлеңiнiң арасында кереғарлық болмайтыны сондықтан. Егер оның өлеңiнде айтатыны – бiр басқа, өмiр сүру тәсiлi – бiр басқа шығып жатса, онда ондай шығармашылық адамының пендешiлiктiң май батпағынан омбылап шығып кетуi екiталай дей берiңiз.

	Жүрегiм менiң қырық жамау –

	Қиянатшыл дүниеден.

	Қайтiп аман қалсын сау,

	Қайтқаннан соң әрнеден? –

	деген Абай жырына иллюстрация-дәлел боларлық тағдырларды, өкiнiшке қарай, қазақ поэзиясының тарихынан табатынымыз анық.

	* * *

	Менiң Жұмекенмен алғашқы таныстығым 1958 жылы басталса керек-тi. Онда Қазақстандағы жалауы биiк жалғыз жоғары оқу орны – С.М.Киров атындағы Алматы университетiнiң (КазГУ аталатын) филология факультетiнiң екiншi курсында оқушы едiм. Ол тұста бiздiң айналамыздағы талапкер тәлiптер түгелге жуық өлең жазамыз, түгелге жуық кеудемiзге нан пiскен жас ақындармыз. Әрi өзiмiзге ұқсаған өзге «өлеңшiлердiң» әрекетiне де құлағымыз түрiк жүредi. Бiр күнi: «Әй, жiгiттер, естiдiңдер ме? Консерваторияда бiр күштi ақын бар көрiнедi. Әрi өзi сойқан домбырашы деседi. «Лениншiл жаста» басылған бiр топ өлеңдерiн Әбдiлда Тәжiбаев мақтапты» деген сөздi естiдiк. Өзiмiздi өзгелерден әсте осал көрмейтiн көбiмiз бұған әуелi пәлендей мән берiп, таңырқай қоймасақ керек.

	Бiр күнi зәуiмен өзiмнiң құрдас ақыным Сейфолла Оспановқа iлесiп, ол тұста бiразымыз сырттай ұстаз санап жүретiн Әбекеңнiң (Ә.Тәжiбаевтың) үйiне бара қалайық. Үйiндегi бiрер сағатқа созылған жақсы отырыста Әбекең сол жолы газет, журналдарда өлеңдерi жиi жарияланып жүрген кейiнгi буын өкiлдерiнiң өлеңдерiн ауызша жатқа айтып, бұлардың келешегiнен зор үмiт, елеулi еңбектер күтетiнiн ерекше қуанышты пейiлмен әңгiмелеп отырды. Сонда аға ақынның алдымен атағандары Мұқағали, Тұманбай, Өтежан, Жұмекен болғаны есiмiзде.

	Сол кездесуiмiзде Әбекең бiзге де аз-кем назар аударып:

	– Сендердiң газетке шыққан кейбiр ұйқассыз, ақ өлеңдерiң де маған ұнайды. Бiрақ бiз мұндай тәсiлдi баяғыда-ақ қолданғанбыз, – деп, өзiнiң бiрнеше көне монологтарын оқып берген.

	Өстiп үйiндегi кездесуiнде мақтаған аға ақынымыз кейiнiрек, үш-төрт жылдан соң «Қазақ әдебиетi» газетiнде жазған көлемдi мақаласында менiң верлибрлi еркiн өлең үлгiсiндегi «1961 жыл» атты поэмамды қатты сынға алғаны бар... Ағамыздың осы «мiнезiн» ұзақ жылдар бойы түсiне алмай жүрдiк. Бiздiң бұлай мән беретiнiмiздiң себебi – Әбекең сол жылдарда бiздiң көбiмiз үшiн бұлжымайтын әптәриқат едi.

	Сөйтiп, Тәжiбаев мақтаған «консерваторияда оқитын күйшi ақын» Жұмекендi алғаш көргенде, сол тұста бiздiң ортамызда (Ә.Кекiлбаев, М.Мағауин, Қ.Ысқақов, А.Сүлейменов, С.Баймолдин, Ж.Қыдыров, Д.Досжанов) қалыптасқан «ешкiмдi менсiнбеу» дәстүрi бойынша, мен де әуел баста бiрден елп ете қалғаным жоқ. Жазушылар одағында өткен бiр жиналыстың арасындағы үзiлiсте кездескен (ол кезде бiз шақырусыз жиналыстардан қалмаймыз) Жұмекен бiр жiгiттiң сараңдығы жайында әңгiмелеп тұр екен. «Өзi жомарттық жайында өлеңдер жазыпты, бiрақ бәтшағардың қалтасынан соқыр тиын шығын шықпайды-ау!» – деп мырс-мырс күледi.

	Ол тұста қайсымыз жетiсiп, жырғап жүрушi едiк? Бәрiмiз дерлiк ауылда өскен қарапайым шаруалардың қара сирақ кедей ұрпақтарымыз. Ай сайын қолға тиетiн азын-аулақ стипендияны, анда-санда елден келетiн тары, талқанды талғажау етемiз. Алматы вокзалына барып, вагоннан жүк түсiрiп, әйтпесе отын сарайына барып, көмiр тасып, ағаш жарып күнелтiп жүргендерiмiз де бар. Бiрақ алды-артымызға қарайлап, «қарнымыз ашып қалады-ау» деп қамығып жүрген ешқайсымыз жоқ.

	Жұмекеннiң сонда сараңдық жөнiнде мысқылдап айтқан сөзi намысыма тидi ме, әлде осының алдында ғана ауылда тұратын қоймашы көкем салып жiберген бес-он сом ақша қалтама симады ма, әйтеуiр сол жерде мен аяқ астынан жомартсынып, Жұмекен бастаған жiгiттердi асханаға шақырайын. Ол кезде Жазушылар одағы үйiнiң бiрiншi қабатында кiшiгiрiм асхана болатын. Ал қағаз бетiн шимайлап жүретiн студент «жазғыштардың» көбiсi осы асханаға кiрiп, ас iшудi әжептәуiр дәреже көредi. Бiздiң бiр курстасымыздың: «Сырбай Мәуленовпен бiрге отырып палау жедiм. Нанбасаңдар, өзiнен барып сұраңдар!» деп екi ай бойы мақтанатын марапатты жер осы болатын.

	Өзiн Әбдiлда Тәжiбаев газет бетiнде мақтағанымен, пәлендей қарны тоятын дәрежеге жете қоймаған Жұмекен сонда менiң асханаға шақырғанымды әсте терiс көрмей, кiшкене өткiр көздерiн бұрынғыдан бетер жiпситiп, маған күле қарады:

	– Сен өзiң кейбiреулерге ұқсамайтын, жақсы жомартжiгiт болармысың?! – дедi.

	– Әзiр оншалық жаман атым шыға қойған жоқ, – депсыпайысыдым мен сол арада.

	– Онда не тұрыс бар? – деп Жұмекен маған аз-кемүлкендiгiн танытқысы келгендей қолтығымнан алып, асханаға қарай беттедi. Содан соң мен көңiлiмдi көтере түсiп:

	Көргем жоқ ол күндердiң от, дауылын,

	Естiгем жоқ қаһарлы оқтар үнiн.

	Сонда да жас жанымда мәңгiлiктей,

	Жанып тұр шұғыласы Октябрьдiң, –

	деп жырлап жүрген тура өзiң екенсiң ғой! – дедi. Мақтап келе жатқан секiлдi, бiрақ, неге екенi белгiсiз, көзiнен күлкi кетпейдi.

	– Өзiм, – деп мен де нығарлап қойдым.

	Менiң дауыс ырғағымнан iшкi намысшыл мiнезiмдi таныған Жұмекен лезде байсал тартып:

	– Жақсы өлең екенi рас. Бiрақ, қара да тұр, осыданкейiн «Октябрьдiң от, дауылын көргем жоқ, бiрақ ондаймұндаймын, бақытқа кенелдiм, қарық болдым» деген елiктеуiштер қаптап кетедi, – дедi.

	Сол 1958 жылы «Жұлдыз» журналында жарияланған менiң «Октябрьге» деген өлеңiмдi Қуандық Шаңғытбаев ағамыз Жазушылар одағында өткен бiр талқылаужиында «тәуiр iзденiстер қатарында» атап өтiп, атағымды шығарып жiберген едi. Ол заманда «Жұлдыз» бетiнде өлең бастыру – жастар үшiн едәуiр оқиға саналғанды. Сiрә бiзден гөрi танымал болып қалған Жұмекеннiң бiз тарапқа мойын бұруына да осы оқиға септiгiн тигiзсе керек.

	Асханаға кiрген соң Жұмекенге қарап:

	– Не iшесiңдер? – деп сұрамаймын ба?

	– Өзiңнiң жомарттығың бiледi, – Жұмекен.

	Бiрақ ол жолы бiз бiр-бiрiмiздi түсiнбеген екенбiз. Түсiнбеген емей немене, сол арада мен ерекше «жомарттық» көрсету ниетiмен өзiм асханаға ертiп келген жiгiттердiң әрқайсысына екi түрлi тағамнан – бiр тәрелке палау, бiр тәрелке гуляш сатып алып, саудырлатып алдарына апарып қойдым. Мұным аз болғандай, тағы да әрқайсысына екi бөтелкеден айран сатып алып, самсатып алдарына қойдым. Пәлендей қарындары қампиып тойып жүрмеген жiгiттерiм менiң мына қылығымды көрiп, бiрбiрiне таңырқай қарасып отырды. Бәрiнен Жұмекен жылдамдық көрсетiп:

	– Оу, батыр-еке, мұның не? Палауың да күрiш, гуляшың да күрiш. Iшiндегi жылтыраған бiрер түйiр етi болмаса, екеуi де бiр ас. Жарайды, мұныңа да көнейiк. Ал мына он бөтелке кефирдi қаздай тiзiп неменеге әкелдiң? – деп сұрамай ма?

	Мен түсiндiре бастадым.

	– Ойбай-ау, күрiш деген ең жұғымды тамақ қой.Мәселеңки, асқазанға өте пайдалы...

	– Мақұл. Сен күрiш егiп үйренген елден келгенсiң.Ертеден кешке дейiн каша жеп үйренiп қалғансың ғой. Ал мына бөтелкенiң iшiнде тұрып, жылы күнде бақырып ашып кеткен Алматының ащы айраны кiмге керек?

	– Е, iшпеймiз бе?

	– Демек, сен бiздi кефир iшiп, күрiштi закускақылуға шақырған екенсiң ғой? Солай ма?

	Мен жаңа танысымның көмейiн әрең түсiндiм.

	– Ойбай-ау, бұл айраннан пайдалы нәрсе бар ма? Әрiтамақ, әрi сусын. Ұйқыңды жақсартады, жүйкеңдi түзейдi... – деп ақтала бастадым.

	– Әрi өте арзан! – деп Жұмекен сол арада басынизеп, мырс-мырс күлiп қойды.

	– Иә, арзан.

	Жұмекен маған сығырая қарады.

	– Сен, немене, аузыңа арақ алмайтын қусың ба?

	– Мен арақ iшпеймiн.

	– Шынымен бе, ей?

	– Шынымен.

	– Мәссаған, безгелдек! – деп Жұмекен екi алақанынжайып, сайқымазаққа салып, қасындағыларға таңырқай қарап қойды.

	– Арақ iшпейтiн де ақын болады екен-ау.

	– Болғаны ғой, – деп мен нығарлай жауап бердiм.

	Жұмекен қайтадан байсал тартты.

	– Ал сонда... неге iшпейсiң?

	– Әкем рұқсат бермейдi.

	– Сонда қалай өзi... Әкең молда кiсi ме?

	– Жоқ, кәдiмгi қарапайым қалқозшы. Ауылда қауынегедi...

	Мұны естiгенде Жұмекеннiң қоңырқай өңiне бiлiнербiлiнбес кiрбiң түсiп, сәл мұңайып қалғандай көрiндi маған.

	– Бiз әкесi барлардың психологиясын түсiнебермеймiз, – дедi содан соң. – Жалпы, әкенiң тiлiн алған дұрыс. Қане, онда айраныңнан құйып қойшы. Тартып жiберейiк! – деп сөзiнiң соңын тағы қалжыңға бұрып әкеттi.

	Жұмекен өмiр бойы әзiл-шынын араластырып отырып:

	– Сенiң елу сегiзiншi жылы алып берген айраныңның дәмi әлi таңдайымнан кетер емес, – деушi едi.

	– Бiздiң о баста арам нәрсе – арақпен ауызданбай,адал ас – айранмен ауыздануымыздың, бәлкiм, жақсы нышаны болған шығар, – деушi едiм мен ондайда.

	Үйiне әр түрлi сылтаулармен – арнайы шақырумен әйтпесе ешбiр сылтаусыз-шақырусыз барып қалсаң, Жұмекен үнемi Нәсiп жеңгемiзге қарап:

	– Оразбектiң айранын әкелiп қойдың ба? Әй, бүгiнекеумiз мас болғанша бiр дұрыстап iшейiкшi! – дер едi.

	Сексен үшiншi жылы Жұмекенге:

	– Ау, бiз алғаш бiрге отырып айран iшкенiмiздiң жиырма бес жылдығын атап өтпеймiз бе? – деп ұсыныссұрақ қойғаным бар.

	– Атап өтейiк. Екi жәшiк кефир сатып алып, үйiңе шақыр, – деп күлдi Жұмекен сонда. – Немене, бiз үш жәшiк лимонадпен баласын үйлендiрген Қадырдан кембiз бе?

	– Жоқ, бұл жолы сенiң шақыру кезегiң.

	– Неге?

	– Елу сегiзiншi жылы бiр дастарқанның басындаотырып, айран iшкендердiң жасы үлкенi өзiң екенсiң. Ендеше, ағаның алдына түсiп кететiн жаман мiнезден мен қашаннан ада-күдемiн ғой.

	– Мұның жөн сөз екен. Жақсылап дайындалуымызкерек шығар.

	Бiрақ бiз алғашқы кездесуiмiздiң жиырма бес жылдығын атап өтiп үлгiрмедiк. Сексен үшiншi жылдың күзi – бұл дүниеде Жұмекен ақын көрген мезгiлдiң соңғы сәттерi болып қалды.

	* * *

	Жұмекен тумысынан тұйықтау, сөзге сараң жiгiт секiлдi көрiнер едi. Бiрақ бұйығы, бұқпантайлығы жоқ – өзiнiң үйреншiктi ортасында, достарының қасында отырғанда ашық та ақжарқын, келелi кеңестен, өзара сыр бөлiсуден бойын аулақ ұстамайтын. Зiлсiз, зиянсыз әдемi әзiлдерi болатын. Бiр нәрсеге ренжiгенде де, әйтпесе қатты қиянат көрiп жүргенде де бұлқан-талқан ашуланып, ерекше боқтап-боралап, дауыс көтерген тұстары сирек. Бiреулерге ерекше кейiгенде сырттай сөгетiн үш түрлi сөзi бар едi: «гырт!» немесе «хақымақ!», немесе «харам!» дейтiн. Тағы бiр байқағаным: Жұмекен оншалық көпшiл емес едi. Көпшiлiктiң арасына түскенде, кейде тiптi өзiне қашаннан таныс-бiлiс орта болса да, көбiнесе үндемей, елеусiз, ескерусiз отыра беретiн. Мұндайда бiздiң кейбiр қуақы жiгiттер:

	– Осы Жұмекен қайда? Бiр жаққа кетiп қалды ма? –деп сұрайтын. Әрине, әдейi сұрайды.

	Мұндайда Жұмекен ләм-лим жауап бермей, басын бiр жағына сәл қисайтып алып, мырс-мырс күлiп отыра берер едi.

	Бiздiң жiгiттердiң бiразы (дәл осы күнге дейiн) көпшiлiк ортасына түскенде өздерiн өзгелерге таныстырғысы келiп, қайта-қайта белсенiп сөз сөйлеуге, оқыс мiнездер көрсетуге бейiм. Шығармашылық адамдарының едәуiр бөлiгiне тән бұл мiнездi поза деп атайды, қазақшасы, бәлкiм, бой сылау шығар. Мен бiлетiн Жұмекен осындай бой сылаудан ада-күде таза, барынша табиғи, барынша қарапайым едi. Бiрақ Жұмекеннiң бұл қарапайымдылығы – тым күрделi, қиын, түйiндi мiнездердiң қоспасындай көрiнетiн.

	Ол да кәдуiлгi жұмыр басты пенде болды. Ол да өзге еркеккiндiктiлер қатарлы азды-көптi қыдырды, жүрдi, сайрандады. Оның «бөтелкелес» серiктерi де баршылық едi. Бiрақ бiр басында кiсi танығыштық қасиеттерi жетiпартылатын ақын өз ортамызда өтетiн iшкi сұхбаттарда әлгi «серiктерiнiң» атын атамайтын, мән бермейтiн. Досқа – адал, кешiрiмшiл, кеңпейiлдi едi. Бiрақ бiр қызығы: бiреулердi қараптан-қарап жүрiп сыртынан ұнатпайтын, ондайларды көрсе, мұрнын тыржитып, мысқылдап қалуға тырысатын. Мұндайлардың iшiнде – бiздiң университетте бiрге оқыған көңiлдес, қаламдас жора-жолдастарымыз болатын. Мен кейде сол жора-жолдастарымды қорғаштай бастасам:

	– Әй, сол харамыңды айтпашы маған! – деп қолынбiр-ақ сiлтейтiн.

	Жұмекеннiң осындай бiрбеткейлiгiн аңғартатын бiр оқиға есiме түсiп отыр. 1976 жылдың көктемiнде бiз екi ұлымызды мұсылмандық дәстүрмен, сүндетке отырғызып, шағын ғана той-томалақ жасадық. Жолдастарды, жерлестердi шақырдық. Әрине, қонақтарымыздың көпшiлiгi көңiлi жақын қаламдастар, ақын, жазушылар болды. Әлденеше сағатқа созылған осы қызықшылықта Жұмекен ерекше көңiлсiз, бейтарап отырды. Алғашқылардың қатарында сөз тигенде де пәлендей шешiлмей, аманлық-саулық тiлеумен шектелдi. Әншейiнде қағазға қарағанда ғана киетiн қара мүйiз сапты көзiлдiрiгiн жарқабағының астына қондырып алған қонағымның жылтырақ әйнектiң ар жағындағы кiшкене көзiнде әдеттегi жұмсақ күлкi табы жоқ, айналасына қарағанда бiр түрлi тiкенше қадалады. Бiрақ ләм-лим үндемей отырды.

	Сол кезде аузы тынбай сұңқылдап сөйлеп отырған Асқар Сүлейменов өзiнiң сайқымазақ мiнезiне басып, алдында самсап тұрған бөтелкелердiң жылтыраған этикетка қағаздарын жұлып алды да, қарсы алдындағы Нәсiп жеңгемiзге қарай еңкейе берiп:

	– Жеңеше, сiзге мына мақтау грамоталарын аса сыйлас көңiлден ұсынамын! – дедi өтiрiк салтанатты, көтерiңкi дауыспен.

	Нәсiп жеңгемiз сонда Асқардың қисынсыз қалжыңын қабылдамайтын ыңғай танытып:

	– Сен, немене, аяқ астынан... жеңге қылдың? – деген.

	– Ау, жақсы көретiн жеңгемдi құттықтауға рұқсатжоқ па? Пардон, мадам, – дедi Асқар басын иiп, иiлiп тұрып.

	– Немен құттықтамақшы едiң?

	– Ау, Оразбектiң, то есть, бүгiнгi той иесi ұлдарыныңсүндет тойымен де!

	– Қойшы, шырағым!

	«Мақтау грамоталарын» өткiзе алмаған Асқар сонда өтiрiк ренжiген болып, қисалаңдап бiраз тұрды да, сылқ етiп орнына барып отырды. Асқардың бұл жолы оншалық сәттi шықпаған «спектаклiне» ешқайсымыз мән берген жоқпыз.

	Жұмекенге кездейсоқ көзiм түсiп едi... бұл, күлмек түгiл, езуiн де жимастан, Асқарға қарап, бедiрейiп қалған екен.

	Отырыстың асабасы әккi жiгiт едi, дастарқан шырқы бұзылуы мүмкiн деп ойлады ма екен, сол арада дереу үзiлiс жариялап жiбергенi есiмде.

	Бәрiмiз жапырылып есiк алдына шықтық. Түн ортасы ауып кеткен беймезгiл уақыт. Әрлi-берлi зырылдаған көлiк дыбыстары азайып, үлкен шаһар iшi тынышталыпақ қалған екен. Түнгi ауа салқын, едәуiр ызғарлы көрiндi. Сыртқа шығысымен, қонағымның көңiлiн ауламақ мақсатымен Жұмекенге қарай бұрылып келiп едiм, ол сырғақсып шеттеп кеттi. Оның қасына Асқар Сүлейменов барды. Екеуi сәл күңкiлдесiп тұрды – ерегiскен, салғыласқан ыңғайлары байқалмады. Бiр кезде Жұмекеннiң:

	– Ал, мен кеттiм, – деген дауысын естiдiм.

	– Кеткенiң қалай?.. – деп мен тағы да сөзге араласпақ едiм.

	Сол жерде шын қызық болды. Менiң қасына барғанымды күтпей, Жұмекен Мұратбаев көшесiне қарай жалт бұрылып, тұра қаша жөнелдi. Оның артынан тарпылдап жүгiрiп Асқар қуып кеттi. Бiз аң-таңбыз. Бәрiмiз Мұратбаев көшесiнiң ортасына шығып, аңтарылып тұрмыз. Едәуiр уақыттан соң ентiгiн әзер басып, Асқар қайтып келдi.

	– Жеткiзбедi. Қашып кеттi! – дейдi.

	– Қайда кеттi? – деп сұрамаймыз ба?

	– Бiлмеймiн. Желаяқ екен. Көз жазып қалдым, –дейдi Асқар.

	Сол кеткеннен – Жұмекен мол кеттi. Үш күн бойы сабылып бiз ақын Жұмекен Нәжiмеденовтi iздедiк. Милицияға звондаймыз. Жоқ. Емханаларға звондаймыз. Жоқ. Мүрдеханаларға звондаймыз. Жоқ. Сонда Жұмекеннiң қолында тұратын анасы Мүслима: «Қорықпаңдар. Балам дiн аман. Бiр оңаша жерде демалып жатыр», – дептi ғой. Әулие екен, жарықтық!

	Жоғалған ақынды iздеп жүргенiмiзде күлкiлi оқиғалар да кездестi. Жұмекеннiң жақын жолдасының бiрi, аңғал, ақкөңiл мiнездi Қалихан Ысқақов ағамыз сонда Әбiш Кекiлбаевтың үйiне звондайды емес пе? Телефонды Әбiштiң шешесi алады.

	– Апа, мен Қалиханмын ғой. Бiз Жұмекендi iздепжүрмiз. Ол сiздiң үйде қонып жатқан жоқ па? – деп сұрайды.

	Жұмекен оқиғасынан мүлдем хабарсыз Айсәуле шешемiз:

	– Ей, не боп қалды? Аман ба өзi әйтеуiр? – деп абыржып қалса керек.

	– Қайдан аман болсын. Үш күннен берi ұшты-күйлiжоғалып кеттi. Өлi-тiрiсiн бiле алмай, әбден құсаға батып жатырмыз, – десе керек ағамыз.

	Айсәуле шешемiзге ағамыздың «өлi-тiрi» деген жаманатты сөзi ұнамай:

	– Немене, Жұмекен өлсе, оның үйiндегi қатынынәмеңгерлiкке алайын деп пе едiң?! – демей ме сонда?

	Қалекең бұдан кейiн сасқанынан телефон трубкасын тастай салса керек...

	Үш күн өткен соң «жоғалған ақынымыз» денi-басы есен-сау, аяқ-қолы бүтiн, сақалы өспеген, киiмi умаждалмаған... оның есесiне – ұйқысы қанған, ашуы басылған, «сiп-свежий», жып-жылтыр күйiнде ертеңгi сағат тоғызда кеңседегi жұмысына келедi ғой. Ол үш күн бойы қайда болды, қайда жүрдi – жан баласы бiлмейдi. Әрине, Жұмекеннiң алдын ала дайындап келген сценарийiн (бiр журналист досының сырттағы дачасында қаланың ызышуынан қашып, демалып жатыптымыс) естiдiк. Естiдiк те, әрi қарай қазбалап сұраған жоқпыз.

	Бұл жердегi маңыздысы – Жұмекеннiң түн ортасында оқыстан бiздiң ортамыздан қашып кетуi едi. Мен сол жолы оның көңiл шырқын бұзған Асқардың оспадарсыз қалжыңы шығар деп ойлағанмын. Кейiн естiдiм: Жұмекен бiздiң сүндет тойымызға Б. деген жiгiттiң шақырылғанына ренжiптi. Бұл жiгiттi бiраздан берi суқаны сүймейдi екен. Әуелгi кезде екеуiнiң қарым-қатынасы жақын, жақсы басталыпты. Екеуi бiр мекемеде қызмет iстеп, бiр бөлмеде отырады. Анау жiгiт ылғи «жүрегiм ауырады» деп көп уайым айтатын көрiнедi. Соған жаны ашыған Жұмекен: «Әй, сенiң емделуiң керек. Сен түбi қазақ әдебиетiне керек адамсың», – деп асты-үстiне түсiп жүредi екен. Жолдастық қарым-қатынас орнатып, отбастары араласатын дәрежеге жетедi. Көп ұзамай, әлгi аурушаң жiгiттiң қызметi өседi, баспадан бiрер кiтабы шығады. ендi ол Жұмекендi көрсе, бұрынғыдай елпектемейдi, ернiнiң ұшынан амандасады, ерiне сөйлейдi. Онысы да ештеңе емес қой – өскен жiгiттердiң лезде өзгерiп шығатынын Жұмекен бұрындары да талай көрдi емес пе? Ол жiгiт ақыр соңында баспасөз бетiнде жариялаған бiр мақаласында Нәжiмеденовтiң қарасөз саласындағы тұңғыш қадамы – «Ақ шағыл» романына сын айтады. Әрине, бас жарылып, көз шығаратын солақай сын емес едi. Романда бас кейiпкер өзектi тартыс жоқ дегенге саятын пiкiр.

	Осыған қатты назаланған Жұмекен: «Осындай харамды Оразбек неге тойына шақырады?, ә?!» – деп қатты кейiсе керек. Өз аузынан туралап айтқан жоқ. Ұзын құлақтан естiдiм.

	Бiрақ осы әңгiменiң ақиқи шындық екенiне күнi бүгiнге дейiн көзiм жетпейдi. Әйтеуiр жетпiс алтыншы жылдың көктемiнде Жұмекеннiң аяқ астынан үш күн бойы «ғайып болып» кеткенi рас. Ақын да – адам. Ендеше, оның да ешкiм бiлмейтiн кiшкене құпиялары бар.

	* * *

	Жұмекен оңаша отырыстарда, жақын достарының ортасында кей-кейде өзiнiң балалық шағы, өскен ортасы, ата-бабасы жөнiнде мысқалдап, там-тұмдап әңгiмелер айтушы едi. Онда да өз айналасын мадақтап, марапаттауға әуес, сол арқылы шыққан тегiнiң асылдығын айтып, жеке басының мықтылығын дәлелдеуге тырысатын басқаларымызға ұқсамай, кәдiмгi дала жайлаған қазақ қауымдастығының сырт көзге болмаса, сол далада өсiпөнген бiздiң ешқайсымызға таңсық емес үйреншiктi суреттерiн есiне түсiрiп, қайта елестетiп отыратын.

	Сонда ақынның аузына алдымен түсетiнi – атасы Нәжiмеден болатын. Кеңес-фин соғысына аттанып кеткен әкесiнен төрт жасында көз жазып қалған Жұмекен атасының қолында өседi. Нәжiмеден ақсақал – ауыл айналасында беделдi, тiлдi, сөзуар кiсi екен.

	Ең ғажабы – Нәжiмеден жалғыз ұлы Сабырдендi майданға аттанар алдында Ашақтың Соры деген жерге ертiп апарып, айнадай теп-тегiс тұзды тақырға баласының баттиған iзiн түсiредi де, соны үлкен қазанмен төңкерiп тастайды. Кейiн, 1941 жылы баласының артынан қаралы қағаз келген соң, өзi 80 жасқа жақындап, 1955 жылы дүниеден өткен мезгiлге дейiн, әке байғұс Ашақтың Сорына барып, Мәскеу жерiн жаудан қорғап жүрiп қыршынынан қиылған жалғыз ұлының тақырдың бетiнде таңбаланып қалған табан iзiн көрiп қайтып жүредi екен.

	Сабыржан, өзiң кеткен орындамыз,

	Ашақтың өзiң көрген сорындамыз.

	Тоқ санап сорда қалған iздерiңдi,

	Қарағым, сағынғанда барып тұрамыз.

	Қараумен көзiм талды осы сордан,

	Қарағым, аман келгей жау жолынан.

	Дүниеде еш арманым болмас едi,

	Бұйырса топырағым өз қолымнан... –

	деп басталатын Нәжiмеден қарияның ұзақ өлеңi де кезiнде ел iшiнде айтылып жүрiптi.

	Астында әке табанының iзi жатқан осы шойын қазанды Жұмекен бергi жылдарға дейiн – туған жерi Қошалаққа жыл аралатып барған сайын көрiп тұрар едi. Бiрақ жетпiсiншi жылдардың ортасына таман, бiр кездерi – 1939 жылы Нәжiмеден қарияның Ашақтың Сорына төңкерген шойын қазаны, жиырмасыншы ғасырдағы ең жойқын соғыста «социализм идеялары» үшiн құрбан болған қазақ жауынгерiнiң бiрiне орнатылған даладағы қарапайым ескерткiш жер астына сiңiп жоғалып кетсе керек...

	Нәжiмеденнiң осы шойын қазаны – көркем шығармаға, опера, дастанға сұранып тұрған тақырып екенi сөзсiз.

	Қамқоршы қариясы өлгеннен кейiн Жұмекеннiң ерi мойнына кетедi. Әлi буыны беки қоймаған жас атасының артында қалған әжептәуiр қара-құра малға иелiк ете алмайды – ондай талғажудың бәрi ұстағанның қолында, тiстегеннiң аузында кете барады. Содан ол бiр жыл аулында жан сақтап жүрiп, 1955 жылы сол кездегi талапты жастың бәрi тоғысып келiп жатқан Алматыға қарай нар тәуекелмен тартып отырады. Жасынан өлең жазып, күй тартатын қазақтың өспiрiм жiгiтi ол тұста қайда барушы едi? КазГУ, КазПИ аталатын ең атақты оқу орындарының бiрiнiң барып есiгiн қағар едi. Бiрақ КазПИ-дiң филология факультетiне құжаттарын тапсырған Жұмекеннiң жолы болмайды. Бiрiншi сынақтан – қазақ әдебиетiнiң шығарма жазу жұмысынан тоңқалаң асады, бетi быттиған «2» деген баға алады. Тағдырдың тәлкегi деген осы болар: қазақ әдебиетiнiң болашақ жасампаз тұлғасы қазақ әдебиетiнiң ең алғашқы жазбаша сынағынан өтпей қалады!

	Қазiр отырып ойлаймын: Жұмекен сол жолы еркiн тақырыпқа шығарма жазды ма екен деп. Өйткенi елуiншi жылдардың аяғында ауылдағы орта мектептi бiтiрген жастар арасында, әсiресе аудандық, облыстық газеттерде алғашқы өлеңдерi жарияланып, кеуделерiне нан пiсiп келген талапкер абитуриенттер iшiнде жоғары оқу орындарында өткен алғашқы сынақтарда еркiн тақырыптарды таңдап алып, көсiлтiп дастандар, шұбыртып өлеңдер жазғандары аз емес едi. Өкiнiшке қарай, сол кездегi сынақ алушы ұстаздардың бiрқатары ондай «өзiмшiл өлеңшiлердi» ұнатпайтын болуы керек, әйтеуiр бiзбен бiрге 1957 жылы КазГУ-де шығарма жазған «еркiн тақырыпшылардың» бiразының мойындары салбырап ауылдарына қайтып кеткендерiн бiлемiз.

	(Өзiм де алғашқы сынақта еркiн тақырыпқа көсiлтiп бiр поэма жазып тастауды күнi бұрын ойластырып келсем де, үлкен акт залына кiргенде түнiмен ұйқым бұзылып шыққандықтан, шекем солқылдап, басымның ауырып тұрғанын байқап, бiрден тақтада жазулы тұрған «Сәбит Мұқановтың «Ботагөз» романындағы Асқар образы» деген таныс тақырыпты таңдауға мәжбүр болғаным есiмде. Сол жолы Құдай оңдап, асқан «ақылды» шешiм қабылдағанымды артынан бiлдiм: қазақ әдебиетiнiң шығарма сынағынан бөксесi бұлтиған «5» алыппын...)

	Институтқа оқуға түсе алмай тауы шағылған Жұмекен Алматыда бiрнеше күн сенделiп бос жүредi. Ауылдан алып шыққан азғантай ақша таусылған. Алматыда не туысы, не танысы жоқ. Елге қайтуға – бетi күйедi, «Нәжiмеденнiң немересi iгзамнан құлап келiптi ғой» деген қауесеттен қорқады. Содан бiр күнi – әбден қарны ашқан, жүдеп-жадаған Жұмекен ең құрымаса әр жерде тұратын автоматтан салқын газды суды құйып iшетiн үш тиындық қара бақыр таба алмай, осы күнi Абай көшесiн бойлап ағатын бас арықтың жағасында, топырақ татыған ағын суды алақанымен ұрттап iшiп, көңiлсiз қиялға батып, жалғыздан-жалғыз отырса керек.

	Бiр мезгiлде:

	– Әй, бала... Не болып қалды? – деген тосын дауысты естидi.

	Төменнен жоғарыға қарай мойнын созып қараса, дәл қасында мұнтаздай таза киiнген қазақ офицерi тұр екен. Қызыл жағалы милиция емес, әскери екенiн тез таныған Жұмекен дегбiрiн басып:

	– Аға, ассалаумағалейкүм! – деп сәлем бередi.

	Әскери адам сол жерде жылыұшыраған қабақпен мұның сәлемiн қабылдап, бозбаланың бозарған жүдеу, сынық жүзiне үңiле қарап тұрады да:

	– Иә, сөйле, бала! – демей ме?

	Жұмекен, әрине, сөйлеп бередi. Жас жiгiттiң мүшкiл халiн көрiп, жаны ашыған қазақ офицерi сол жерде оны үйiне ертiп апарып, алдымен әбден тойындырады. Содан соң:

	– Бала, мынадай бөтен жерде жүрiп, құр аштан өлiпқаласың, әйтпесе жолы бұзық бiреулерге қосылып кетесiң. Одан да әзiрше бiрер жыл күн көрудiң қамын ойластыруың керек. Қалғанын көре жатарсың, – деп әлгi аяқ астынан кездескен жебеушi Жұмекендi сол тұстағы Қазақстан Комсомолының Орталық комитетiне ертiп апарады.

	Ол заманда комсомол – жастардың ең белсендi саяси орталығы, оның қоғамдық беделi де елеулi болатын. Ондағы жiгiттер Жұмекендi (ол кезде ол танымал ақын да емес, күйшi де емес, жай әншейiн ауылдан келiп, оқуға түсе алмаған ҚЛЖО мүшесi ғана) жақсы қабақпен қарсы алып:

	– Арнайы жолдамамен Қарағандыға, шахтаға жiберсек қалай қарайсың? – деп сұрайды.

	– Болады, – деп Жұмекен бiрден келiсе кетедi. Оныңбасқа барар жерi де жоқ едi.

	Сөйтiп, болашақ ақын комсомолдық жолдамамен өңi түгiл, түсiне кiрмеген үлкен өндiрiс орнына кете барады. Қарағандыда жүргенде Жұмекеннiң жолы оңғарыла бастайды. Бұрын атасына ерiп мал баққан, құдық қазған, шөп орған шаруа баласы ендi шахтердiң темiр қайласын қолына ұстағанда да белi қайыспай, қатарынан қалмай еңбек етедi. Ең бастысы – тұрақты жалақысы бар, жатақханада орны дайын, тамағы тоқ. Осылай жүре берсе, бәлкiм, бiрер жылды артқа салған соң, орталық газеттердiң бетiнен озат шахтер Нәжiмеденов туралы очерк, суреттеме де оқып қалар ма едiк, кiм бiледi.

	Шахтер Нәжiмеденовтiң кешкiлiк жатақханаға жиналатын қазақ жұмыскерлерiнiң ортасында да домбыра тартып, ән айтып отыратынын көрген жергiлiктi комсомол ұйымының хатшысы бiр күнi мұны №33 шахтаның көркемөнерпаздар үйiрмесiне апарып қосып жiбередi. Содан кейiн осы көркемөнерпазшылардың тасы өрге домалап, көп ұзамай, қызыл астана Мәскеу қаласында өтетiн бүкiлодақтық байқауға қатыспай ма? Әлде бiр тағдыр тәлкегiмен түу алыстағы Атыраудан келген асқан күйшi жiгiт Жұмекен сонда Мәскеу сахнасында күмбiрлетiп домбыра тартпай ма? Байқауды ұйымдастырушылар сонда өнерi тасыған жас шахтер Нәжiмеденовке табақтай-табақтай мақтау қағаздарын тапсырмай ма? Бұлар Мәскеуден қайтқан соң шахтаның жергiлiктi дербес газетiнде «жас жұмысшы өнерпаздардың астанадағы алғашқы табысы» аспандата дәрiптемей ме?

	Арада бiр жыл өткенде №33 шахтаның партком секретары жас шахтердi кабинетiне оңаша шақырып алып:

	– Ал, шырағым, осы сенiң не ойың бар? Осылайкөмiрге көмiлiп жүре бересiң бе? – деп сұрайды.

	Жұмекен әуелде өзiнен пәленбай жас үлкен қазақ отағасы әгiмесiнiң бағытын түсiнiңкiремей қалып, көздерi жыпылықтап:

	– Жүре бермегенде не iстеймiн, аға? – дейдi.

	– Сен өзiң жақсы күйлер тартады екенсiң. «Шахтердаусына» шыққан өлеңдерiңдi де оқыдым. Сонда деймiнау, балағында битi бар бұл бала бұнда не сандалып жүр деп ойлаймын ғой, – дейдi отағасы.

	Партком секретарының өзiне iштартып отырғанына сонда барып көзi жеткен Жұмекен:

	– Аға, өзiңiз бiлесiз, мен мұнда комсомолдық жолдама мен келдiм. Тәртiп бойынша, әлi де бiр жыл шахтада жұмыс iстеуiм керек екен.. – деп күмiлжи бастайды.

	Шахта өмiрiнде едәуiр билiк тiзгiнiн ұстап отырған партком секретары сонда:

	– Бала, сен өйтiп алаңдама. Сенсiз де мұнда Қарағандының көмiрiн қазатындар жетiп артылады. Керектi құжаттарыңды түгел жөндеп бергiзейiн. Сен ертерек бас қамыңды жаса. Оқуға кет! – деп кесiмдi уәжiн айтады.

	Сөйтiп, 1956 жылы Жұмекен Алматыға қайтып келедi. Басқа бас сұғатын жерi жоқ болған соң, қаншама қысылып-қымтырылса да, былтырғы бас арықтың бойында бұған Тәңiрiнiң өзi кезiктiрген офицердiң үйiн iздеп тауып алады. Жұмекеннiң жағдайына әбден қаныққан жебеушiсi – қазақ офицерi Ғұдайдулла Ержанов оны бұрыннан пәлендей таныстығы, бiлiстiгi жоқ атақты академик Ахмет Жұбановтың тура өзiне ертiп апарады. Сол жерде Жұмекеннiң екi-үш күйiн тыңдап көрген Ахаң бiрден қарауындағы жiгiттерiне пәрмен берiп, бұрынғы құдықшы, кешегi шахтер баланы Құрманғазы атындағы әйгiлi консерваторияға оқуға қабылдаттырады.

	– Неге екенiн қайдам, Ахаң менi ұлт аспаптарыоркестрiнiң дирижерi болуға дайындап жүрдi, – деп әңгiмелеп отырушы едi Жұмекен кейiнiректе.

	– Сiрә, ол кiсi сенiң күйшiлiк өнерiңдi қаламағаншығар, – деп бiлгiшсiген баз бiреуiмiзге Жұмекен ешбiр қалжыңсыз (ол тұста бiздiң көбiмiз кез келген құбылысты сайқымазаққа айналдыруға құмармыз) қабағының арасын қасып отырып:

	– Кiм бiлсiн... – деп ұзақ үнсiздiктен соң, шылымының ұшын ақырын тiстелеп қойып, ойлана жауап берер едi. – Маған, мысалы, ол кiсiнiң мақтап жүрген кейбiр шәкiрттерiнiң домбыра қағысы ұнайды емес пе?

	Жұмекен консерваторияда оқып жүрiп курстас жолдасы Шәмшi Қалдаяқовпен бiрiгiп, 1959 жылы атақты «Менiң Қазақстаным» әнiн шығарады. Бұл әннiң шығу тарихы қазiр белгiлi болып отыр. Сол кезде Қазақстанның солтүстiк облыстарын бiржола Ресейге апарып қосып жiбередi екен деген саяси өсек бұрқ ете қалды. Оның алдында ғана Оңтүстiк Қазақстанның едәуiр жерлерi Өзбекстанға өтiп кеткендiктен, мұның жай қауесет емес, көп ұзамай шындыққа айналатыны бұрынғы Ақмоланың басына Целиноград қалпағын кигiзiп, Тың өлкесi құрылғанынан-ақ белгiлi болып қалғандай едi. Бiрақ ол тұста тырп етiп, тұяқ серпер шама жоқ. Басқаларды бiлмеймiн, ал КазГУ-дiң филология факультетiнде оқитын студенттердiң бiразы кешқұрым жатақханаға жиналып алып, өзара гуiлдесiп, бейсәубет, бейсаясат талқылаулар ұйымдастырар едiк. Бiздiң арамыздағы қызуқанды Нұрмақан Оразбеков, Бақыт Сейтжанов секiлдi кейбiр жiгiттер тiптi жоғарғы жаққа қарай жұдырықтарын бiлеп кiжiнiп, күжiлдеуге дейiн баратын. Ал Әбiш Кекiлбаевқа ұқсаған салқын қандыларымыз қаламына жармасып, «Махамбет» атты «ұлтшылдық» поэма жазып тастағаны есiмiзде.

	Бiрақ бәрiмiзден озғаны – бiзден гөрi ересектеу, тәжiрибесi молдау екi студенттiң бiрден ауыздан-ауызға тарап кеткен «Менiң Қазақстаным» атты екпiндi әнi болды.

	Туған ел басына тағы да қатер төнген 1986 жылдың желтоқсан күндерiнде Алматыдағы Республика алаңында азаттық үшiн қан төккен қазақ жастарының аузынан Жұмекен мен Шәмшiнiң «Менiң Қазақстаным» әнiнiң айтылуы тегiннен-тегiн емес едi.

	– Музыкасы келiстi-ақ. Бiрақ сөзiн қайта жазар маедi... – деп отыратын Жұмекен. Оның осы ән мәтiнiндегi көтерiңкiлеу сарынға көңiлi толмайтындай көрiнетiн.

	Жалпы Жұмекен ақын шығармашылығында көтерiңкi, көңiлдi сарын – сирек кездесетiн құбылыс. Оның юморы да, күлкiсi де – әдетте қоңыр мұңды, терең сырлы болып келедi.

	Табиғатынан асқан музыкант болып туған Жұмекен көбiне iшкi драматизмге тұнып тұрған шерлi күйлердi шебер орындар едi. Жұмекеннiң тартуында «Абыл», «Нар ату», «Домалатпай», «Бала Майса» күйлерiн тыңдаған әрбiр талғампаз, танымпаз тыңдаушы өзге домбырашылардың бiразына сыни көзбен қарай бастар едi.

	Ақындық өнердегi кредосын айғайлап айтып, әйтпесе мақалалар жазып насихаттауды мақсат етпеген Жұмекен бәрiбiр iшкi наным-сенiмiне айрықша берiк болатын. Қаншама орынсыз сынға ұшырап, жинақтары туралы жәбiр көргенiмен, өзi тура көрген бетiнен оңайлықпен шегiнген емес, мәмiлегершiлiкке көп барған емес. Үндемейдi, бiрақ шыдауға тырысады. Маған жазған (14.06.1966 ж.) бiр хатында: «Биылдыққа мен соғылмаған жиналысты көргем жоқ. Бiрақ... шыдаймын ғой. Менiң мiндетiм – жазу, жұрттың мiндетi – түсiнбеу болып кеттi. Сол-а-й!» – дептi.

	Жұмекен поэзия мен музыканы жеке бөлiп қарамаушы едi. Әрине, бiрiншi кезекте – поэзия тұрады. Екiншi кезектегi күй өнерiне де айрықша кiрпияз, кiдi томырық болатын. Оның күйшiлiк өнерге қаншалықты мән беретiнiн қазақ өлеңiнде Iлияс Жансүгiровтен кейiнгi дәуiрде алғашқылардың бiрi болып тұтас «Күй кiтабын» (1966) жазуынан да аңғарар едiк.

	Кейде күйшiлер, күйлер турасында оңаша әңгiмелер үстiнде айтысып, келiспей де қалар едiк. Ендi айтуға болатын шығар: Жұмекен қазақ күйлерiн төкпе, шертпе деп жiктеудi мүлдем мойындамас едi. Әсiресе алпысыншы жылдардың аяғында, жетпiсiншi жылдардың басында сахнаға жиi шығып, Сыр бойы мен Сарыарқаның ежелгi шертпе күйлерiн керемет жаңалықтай жан-жақты насихаттай бастаған кейбiр ғалым, жазушы ағайындарымыздың әрекетiн жақтырмай:

	– Бұлар әр ауылдан бiр-бiр Құрманғазы тудырғысыкеледi, – дейтiн.

	Бiрақ өзi Құрманғазы бабасының бiрде-бiр күйiн көпшiлiк алдында тартпас едi.

	Мен ондайда бiздiң елiмiзде «Қаратаудың терiс қақпайлары» деп аталып келген, ежелгi қобыз үнiне сәйкестiрiле шығарылған көне күйлердiң терең философиялық һәм психологиялық иiрiмдерге толы сазды сарындарын тiлiм жеткенше мақтап, марапаттап бағамын.

	– Сенiң «терiс қақпайларың» күйге емес, кәдiмгi әнгеұқсайды, – деп мiз бақпайды Жұмекен сонда.

	Жұмекен – консерваторияда оқыған бiлiмпаз. Әрi белгiлi күйшi. Ал мен болсам, мектепте оқып жүрген жылдары көркемөнерпаздар оркестрiне қатысып, «Кеңес күйi» мен «Шалқымадан» әрi асып көрмеген дилетантпын. Бiрақ өзiмдi шертпе күйлердiң зор патриоты санаймын (әлi де солаймын).

	Кейде Жұмекеннiң атақты шебер Романенконың қолынан шыққан қызыл қоңыр домбырасын әзер сұрап алып, өзiм бiлетiн «терiс қақпайдың» бiрiн шертiп шығып:

	– Ой, ғажап емес пе? – деймiн.

	Ол отыра қалып мақтаудың орнына, көзiн көзiн жымитып күле бастайды.

	– Ей, неге сонша өшiң бардай домбыраның бетiн сабалайсың? – дейдi.

	– Шанақтың iшiндегi тар дыбысты сығып алу лазымғой.

	– Ал кiшкене саусағыңмен астыңғы iшектi iлiп алып,неге сонша торғайдай шырылдатасың келiп? Сөйтсең, жүрек қылы үзiлерлiктей нәзiк үндер шығады. Шертпе күйдiң бiр шарты – сол.

	– Құрғақ теорияға шеттерiңнен жетiксiңдер әйтеуiр,– деп мұндайда Жұмекен мырс етiп мұрнынан күлер едi. – Бiрақ мынауың бәрiбiр күйге ұқсамайды. Күй деген – поэма. Ал мынауың бәрiбiр ән, жеке өлеңге келедi.

	Күй айналасында ғана емес, Жұмекенге ең етене жақын жанр – поэзия туралы көзқарастарымыз да кейде кереғар түсiп жатады. Мәселен, Мұқағали Мақатаев пен Төлеген Айбергенов поэзиясын бағалау төңiрегiнде де келiспей қалған жерлерiмiз бар... Бiрақ ол шын таланттың қадiрiн бiлетiн бекзаттар топырағынан жаралған едi.

	* * *

	Бiздiң замандас ақындарымыздың iшiнде көзi тiрiсiнде шығармашылығы көп қиянатқа ұшырағандардың бiрi Жұмекен Нәжiмеденов болды. Оның қырағы редактор қайшысына түспеген, қырқылмаған, қысқармаған бiрде-бiр кiтабы жоқ. 1967 жылы «Жоқ, ұмытуға болмайды» поэмасы үшiн оған Қазақстан Ленин комсомолы сыйлығының лауреаты атағы берiлгенмен де, саяси цензура тарапынан ешбiр жеңiлдiк көрмеген қазақ ақыны осы Жұмекен едi. Ең көп зардап шеккен кiтаптары – көзiнiң тiрiсiнде қолжазбаларын өзi дайындаған, бiрақ қайтыс болғаннан кейiн жарық көрген «Қыран қия» (1984, «Жалын») мен «Менiң топырағым» (1985, «Жазушы») болды.

	– «Қыран қия» менiң қанымды iштi ғой... – деп отырар едi Жұмекен.

	Редакторлар тарапынан осыншама қуғын көретiндей – Нәжiмеденов қайдағы бiр диссидент, Кеңес өкiметiне өкпе наразылығы бар әулеттiң арасынан шыққан бiреу емес-тi. Әдеттегi ұраншыл, саяси белсендi ақындар қатарында жоқ, бiрақ бәрiмiз секiлдi қызыл пионер, қызыл комсомол сатыларынан өткен кеңестiк заманның тұрғыны. Оның бар кiнәсi – жазған өлеңдерi өзгелердi қайталамайтын, өзгеше бiтiмдi, қиын, күрделi қайырымдардан тұратын, оқығанға – ойлануды қажет ететiн, сыртқы әсiре қызыл жылтырағы аздау көрiнетiн, көрер көзге – көрiксiздеу, естiр құлаққа – тосындау естiлетiн ерекше, бәлкiм, бөтендеу құбылыс едi. Көзiнiң тiрiсiнде Мұқағали Мақатаев тауып айтқандай, «Жұмекен – жұмбақ ақын» болып өттi дүниеден (Осындайда Абайдың: «Мен бiр жұмбақ адаммын, оны да ойла» деген сөзi еске түседi).

	Кезiнде Нәжiмеденовтiң кiтаптарына редактор болғандар да ақын жiгiттер едi. Олардың жекебастық өресiздiктерi жоқ дей алмаймын, бiрақ бәрiнiң бiрдей өштiгi мен қастығы бар дегенге сенбеймiн. Бiздiң көбiмiздiң шығармашылық толысу кезеңiмiзге тап келген саяси цензураның талабы қатал едi. Оның үстiне, сол саяси талаптарға сүйенiп алып, шын таланттарды жүндеп алуға тырысатын бас редакторлар мен лас редакторлар мүлдем болған жоқ деп айту тағы да қиын. Олай дейтiнiмiз – баспаларда отырған басшылардың, өте қырағы редакторлардың жоғары лауазымды жерлерде қызмет атқаратын авторлардың қолжазбасын «күзеуге» әдетте жүректерi дауаламай, «бұлардың өздерi жауап бередi» деп баспаханаға айдап жiбере бергенiн талай көрдiк емес пе? Сол тұстағы «социалистiк демократияның» сиқы осындай едi.

	Жұмекен ақынның көңiл күйiнен хабардар ету үшiн оның маған 1965 жылдың 13 маусымында жазған хатынан ұзақ үзiндi келтiрмекпiн (Мен онда Шиелiде, М.В.Ломоносов атындағы орта мектепте ортаңқолдай мұғалiмдiк қызметтемiн).

	«Оразбек! Аман ба? Бiз де аманбыз, боғауызды боратып жүрмiн. Басқа түк жоқ. Дүние күйiп тұр. «Лениншiл жас» аман. Жақсы ештеңемiз жоқ. Басатын жақсы мақала керек. «Сiзге қандай өлең ұнайды?» деген рубрика аштық. Үлес қос, сөйле, көбей! Очень объективно сөйле. Жұрттың талғамын түзеймiз бе, аздап та болса ықпал жасаймыз ба деген ой ғой баяғы... Тезiрек мақала жiбер. Жалпы ақындық туралы, шығармашылық туралы ойларыңды аш. Бiрақ жалпылама болмасын. Жұртты, есебiн тапсаң, өлтiрiп тұрып сынауыңа болады. Саясатсыз сөйле. Таза шығармашылық жасасын! Шығармашылық болса, саясат дегендi қолдан жасауға болады...

	...Жыл қорытындысы болды. Ә.Тәжiбаев Қадыр екеумiздi сойып тұрып мақтады. Содан берi менiмен жұрт амандаспайды. Мен не iстеймiн? Оның мақтағанына сенiп жатқан мен жоқ. «Өз көзiммен» ғой баяғы.

	Ал поэмалар туралы ешкiм үндемейдi. ЦК-ға арыз түсiптi дегендi естiдiм («Ж.Нәжiмеденов соғыстың күлiн ғана жырлайды»). Бiрақ ЦК-дағылар менiкiн дұрыс деп тауыпты.

	...«30» деген лирикалық поэма жазам ба деп едiм, жазып та жүрмiн, бiрақ жарытып ештеңе айта алатын емеспiн. Асылы, мен лирик емеспiн-ау...

	«Жарық пен жылу» атты ылғи өлеңдер жинағын талқылаттым. Қ.Б., Х.Е., т.б. шалдар сойып тұрып сынады. С.-ке керемет өкпеледiм. Сол жинақты оқып шығып, өзiме мақтаған. Талқылауға да қомпиып келген. Аналар iреп жатқанда – үндемедi. А. сөйле дегендерге «жоқ» деп жауап бердi. Бұдан артық Қ.Ғ.-ларға не керек? Лаулап ала жөнелiстi.

	К. бiраз шолтаңдап пiкiр айтып, маған ара түскен болды. Дұрыстап, бақайлап – жаманын жаман, жақсысын жақсы деп айтқан ешкiм болған жоқ. Иттей боп шықтым. Жинағым өзiме «страшно» ұнайды. Тiптi жаман жағының өзi ұнайды. Маған трибунға қоятын талапты қояды. Мен трибун бола алам ба? Ыза болдым. Шыққасын Ғ. мен Т. арақ сұрады (ұялмай). Мен де қызықпын: ресторанға ертiп барып, арақ әпердiм. Iшiп алысты. Сонсоң мақтады. Не деген қасiрет! Осыдан кейiн жазуға қандай ынта болмақ? Үстiп кiсi әдебиет жасай ма?

	Бәрi жабылып М.-ды мақтап, содан үйрен дейдi. Маған М. болу қайда?! Ондай бiлiмдi, техниканы маған кiм берiптi? Мен, көтiме қарамай, өзiме керегiн жазғым келедi, ол жұртқа керегiн жазады. Айырма жер мен көктей ғой? Барлық пәле осында. Аздап ақылым болса, шiркiн! Сонсоң – ұстамдылық. Талант деген сөздi сұмдық жек көрiп кеттiм...».

	Жұмекен ақынның жазу, сөйлеу стилiнен хабардар ету үшiн оның маған 1964 жылдың 23 сәуiрiнде жазған мына бiр хатынан қысқа үзiндi келтiрмекпiн.

	«Сұрақтарға жауап берейiн. 1. Қарын жаман емес – көже-пөже тауып тұр. 2. Қорлықты автобустан көрушi едiм, оның да емi табылды – проездной сатып алдым. 3. 400 – 180 болды бұл күнде. 4. Шамамен 8-10 сағат ұйықтаймын. 5. Басымнан басқа барлық органдарым тамаша жұмыс iстейдi.

	Баспаның жұмысын iстеп отырмын. Кiтап шығарамын. Авторларымның ең мықтылары: М.Әлiмбаев, Ә.Дүйсенбиев, Қ.Ыдырысов, Ж.Смақов, Е.Оңғарбаев, Ж.Кәрбозин. «Балалар әдебиетiн түсiнбейсiң» деп жиналыс сайын менi сынайды. Түсiнбесем түсiнбейтiн шығармын. Ұлы туындыларды ұғыну үшiн ғасырлар керек қой. Ал Ерекешев маған екi-ақ күн уақыт бередi».

	Осы хаттарда опыну, күйiнумен қатар, қаншама ирония, сарказм бар.

	Жұмекен кейде:

	– Бiз секiлдi момындардың көретiн күнi осы ғой! –дейтiн.

	Мен ондайда:

	– Бiз момын емеспiз, имандылармыз, ұяты барлармыз, – деп фәлсәфа соғатынмын.

	Шынында да iсi мен сөзiнде айырма жоқ, адамшылығы мен ақындығы қатар өмiр сүрген, билiгi барларға иiлiп жағымпаздық жасамаған, патша көңiлi дұрыс көрген мұраттарынан жалт берiп, мәреге тез жеткiзетiн тура, тегiс жол iздемеген мұндай азаматтарды әдеттегi тоғышарлық қалыпқа салып, «момын» яки «тентек» деген сырттай, көрмей-бiлмей айтылатын дақпырт ыңғайында бағалауға, салмақтауға болмас едi.

	Әрбiр дара, сара туған шығармашылық тұлғалар секiлдi, Жұмекен де бiрде «момын», бiрде «тентек» едi. Бiрақ әйтеуiр атақ шығару үшiн жанжал жасап жүретiн кейбiр әрiптестерiне ұқсамайтын. Әрине, бәрiмiз секiлдi сол тұста қалыптасқан қоғами сананың, әлеуметтiк тәртiптiң алдында – дәрменсiз. Әйткенмен, жеке басының намысын қорғауға келгенде, шамасы жеткенше қасарысып қалады. Көбiне үнсiз қасарысады, кейде бұрқ етiп жарылып кетедi.

	Бiрде өзiнiң соңына түсiп алғандай көрген бас редактордың орынбасарына:

	– Әй, сен ақын емессiң. Қағаз бетiн былғап, өлең жазғанды қашан қоясың? – дегенiн бiлемiз.

	Бiрде өзi ұнатпаған бас редактордың сыртынан бiр шумақ сайқымазақ өлең шығарып, қызметтен кеткенiн бiлемiз.

	Бiрде қолжазбасына редактор болған тәп-тәуiр ақынға жазғанын түсiндiре алмай лажы құрығанда, жағынан тартып жiбергенiн бiлемiз.

	Бiрде арақ сұрап соңынан қалмай қойған (өзi солай түсiндiрген) бiр жолдасын кеудесiнен итерiп тастап, жүгiрiп қаша жөнелгенiн (осындай түсiнiксiз әдетi бар едi) бiлемiз.

	Әлбетте, ара-тұра осындай оқыс әрекет жасайтын Жұмекендiкi дәйiм дұрыс едi, өзгелердiкi кiлең бұрыс деп тағы айта алмаймыз.

	Осындайда тағы бiр оқшаулау оқиға еске түседi. Ұмытпасам, 1963 жылы Талдықорғанда ауыл шаруашылығында қызмет iстейтiн жастардың облыстық жиыны өтiп, оған Алматыдан бiр топ ақын, жазушы, журналистер шақырылады. Олардың iшiнде Жұмекен Нәжiмеденов, Сағи Жиенбаев, Әдiлбек Абайдiлданов, Сабырхан Асанов, Мұқағали Мақатаев, Тұманбай Молдағалиев, Әбiш Кекiлбаев, Камал Смайылов бар. Қазақстан комсомолы Орталық комитетi ұйымдастырған науқандық жиын тарқаған соң жас ақын, жазушылар атақты Еңбек Ерi Нұрмолда Алдабергенов басқаратын «Шұбар» ауылында қонақта болады. Сол ауылдың iргесiндегi Мұқыр деген жерде бiздiң университетте бiрге оқитын Әуесбек Қадыров деген жолдасымыз орта мектепте директорлық қызметте жүредi екен. Сол жiгiт «Шұбарға» келiп, өзiнiң кешегi курстасы Әбiш бастаған ақын, жазушылардың бiразын үйiне қонаққа шақырады. Әуесбектiң үйiнде Мұқағали мен Жұмекен де бiрге болады. Дастарқан үстiндегi гу-гу әңгiмеде Мұқағали мен Жұмекен қалжың сөздермен қағысып қалса керек. Сонда Жұмекен:

	– Мұқа, бiз сiздiң елiңiзде қонақта жүрмiз. Бiрақ осында келгелi бiз кiрiп шыққан үйдiң бәрi бiрдей мына Оңтүстiктен шыққан қазақ Әуесбекке ұқсап, бiр қойдың басын домалатып сойып тастамайды екен де! – деген сыңайлы қалжың айтса керек.

	Мұқағали да қарап қалмаған. Ақын iнiсiне лайықты жауабын берген болар.

	Сол жолы Әбiш бiрнеше жiгiттермен Әуесбектiң үйiнде қонып қалады. Қалғандары «Шұбар» ауылының орталығындағы қонақүйге кетедi. Мұқағали мен Жұмекен бiр бөлмеге орналасады.

	Таңертең ұйқыдан тұрған Жұмекен бiр жағымсыз иiстен секем алып, ауыл ортасындағы қонақүй бөлмесiнiң бұрыш-бұрышын сүзiп шығады. Сөйтсе, әлгi жағымсыз нәрсенiң иiсi әлi шырт ұйқыда жатқан Мұқағалидың төсегi маңынан «мен мұндалатып» көрiнедi. Жұмекен еңкейiп темiр керуеттiң астына үңiледi – ештеңе жоқ. Содан ақыры қазақтың зор ақыны жатқан жастықтың астына қолын салып жiберiп, бiр түйiншек пакеттi суырып алмай ма? Пакеттi ашып қараса... iшiнде қойдың семiз жамбасы.

	Кеше түнде бұлар қонақүйге қайтатын болған соң Әуесбектiң үйiндегi келiнi сәлем-сауқат ретiнде Мұқағалидың қолына жылы-жұмсақ «тiс басарды» ұстатып жiбергенге ұқсайды. Сол «тiс басарды» мұнда келген соң «көңiлi көтерiңкi» Мұқаң жастығының астына алып ұрған ғой. Содан ауа кiрмейтiн жылтырақ пакеттiң iшiнде жатқан ет қапырық ыстық түнде қызып кетсе керек.

	Қапелiмде қатты ашуы келiп қалған Жұмекен сол жерде ақын ағасын иығынан жұлқылап оятып:

	– Оу, мынауың не сұмдық, көке! – дейдi емес пе?

	Сонда ағасының бетi бүлк етпестен:

	– Қап, үйдегi Шопышыма апарып бермек едiм.

	Бүлiнiп қалған ба? – деп өкiнiш бiлдiредi.

	Шопышы – Мұқағалидың жақсы көретiн кiшкене қызы Шолпан екен.

	Мұны естiген Жұмекен күйiп кетiп, жалма-жан Мұқағалидың жағасына жармасып, жалаң қабат көйлегiн дыр еткiзiп жұлып алса керек. Iнiсiнiң мұндай «көзсiздiгiне» күйiп кеткен ағасы, оның омырауынан ұстап, жалаң қабат көйлегiн дыр еткiзiп етегiне дейiн айырып жiбередi. Екi дәудiң шаң-шұң шыққан дауысын естiп жүгiрiп келген жiгiттер Мұқағалидың мойнында iлiнiп жүрген жағасын көрiп, Жұмекеннiң желбiреп жүрген етегiн көрiп, әуелi не күлерiн, не жыларын бiлмей, дағдарыңқырап қалысады. Әлi де бiр-бiрiне айбат шегiп тұрған қазақтың екi дүлей ақынын ажырату үшiн араларына Абайдiлданов барып түседi. Сонда ашуы басыла бастаған алып денелi Мұқағали Абайдiлдановты:

	– Кетшi, әй! – деп итерiп жiбередi де, Жұмекенгесынай қарап тұрып:

	– Әй, мынауың шақар екен ғой! – деп күледi.

	– Ойбай-ау, Нәжiмеденов бұрынғы басбұзар шахтеремес пе? Шахтада орыс-орманмен төбелесiп жүрiп, әбден шынығып қалған ғой! – деп, жайсыздау басталған оқиғаның арғы жағын ақылды жiгiттер әзiлге айналдырып жiберсе керек-тi.

	* * *

	Қазiргi тоқырау заманы деп аталып жүрген, бiрақ шынында өткен ғасырдың жетпiсiншi жылдарындағы әжептәуiр қарын тоқшылық кезеңiнде Жұмекен ақынның тұрмыстан, күнкөрiстен қажыған, қиналған сәттерi де болды. Ол 1973-74 жылдары екi жылға жуық қызметсiз бос жүрiп қалды. Мәскеудiң М.Горький атындағы әдебиет институтының дипломын қалтасына салып келгенiне қарамастан, бұрын 5 жыл әдеби кеңесшi жұмысын атқарған Қазақстан Жазушылар одағы басшылығы оны бұрынғы орнына қайтып алмай қояды. Отбасында 5 баласы, кәрi шешесi, жұмыссыз әйелi бар ақынға жыл аралатып жинақтары шығып тұрды, қаламақысын алып тұрды дегенмен де, осыншама жанды асырау оңайға түспегенi хақ!

	Содан соң Жұмекен үш-төрт жыл мемлекеттiк Баспасөз комитетiнде жүрiп, ақырында мұның мамандығына, шығармашылық ыңғайына мүлдем келмейтiн «Мектеп» баспасындағы тарих және география оқулықтарын шығаратын редакция бөлiмiне барады. Аты дардай меңгерушi. Бес-алты қатынды басқаратын меңгерушiнiң жазу столы есiкке кiреберiс бұрышта тұрар едi.

	– Мұның не? Бастықтың орны төрде болмаушы маедi? – деп сұрағанымда:

	– Әй, осы да жарайды... – деп жауап бергенi есiмде.

	Қазақстан Жазушылар одағын ол кезде Жұбан Молдағалиев басқаратын. Неге екенiн қайдам, одақтың штатында әдеби кеңесшiлiк орын бола тұрса да, Жұб-ағаң Жұмекендi өзге ресми орындарға қарағанда емiн-еркiндеу жүретiн шығармашылық ортаға жақындатқысы келмедi.

	Жұмекендi қызметке алдыртуға бар беделiн жұмсап түк шығара алмаған Қал-ағаңның – Қалтай Мұхаметжановтың итермелеуiмен бұл бiр күнi бiрiншi хатшыға кiрiп:

	– Таңертең сағат жетiде тұрып, автобус күтуденәбден шаршадым, аға. Оның үстiне, сiздерде аптасына бiр күн шығармашылық демалыс бар. Жағдайымды түсiнсеңiзшi, – деп қаншама кiшiрейген мiнез танытса да, ағасы иiлмей қойғанда, қатты күйзелгенi есiмiзде.

	Сол кездегi шен-шекпендiлер бойларын алып қашатындай Жұмекен әсте базбiр «жүгенсiз» ақындарға ұқсамайтын. Iшiмдiкке әуестiгi шамалы, тәртiбi түзу, кеңсе жұмысына өте тиянақты, мұқият болатын. Әрине, елдiң бәрiн менсiне бермейдi. Бiрақ сырт көзге, әсiресе көпшiлiк арасында бiреудi ашық ғайбаттап, сөкпейдi, сынамайды. Дау, жанжал шыққан жерлерден үндемей өтiп кетуге тырысады. Кейде қиянатқа шыдамай, әдептен асуға тура келсе, артынан бармағын тiстеп, өкiнiп жүрер едi. Өкiнуiн өкiнедi-ау, әйткенмен қайтып бұрылып барып, бұрысын түзетуге – құлқы жоқ. Оған еркектiк намысы жiбермейдi.

	Дәл осы кезде Жұмекен ақынның жүрегi сыр берiп, алғашқы рет инфаркт алған едi. Бiрақ емханаға барып жатқан жоқ. Аяғынан тiк жүрiп өткiздi.

	Денсаулығы жiңiшкере бастағанмен, Жұмекеннiң шығармашылық жұмысы толастаған жоқ. Ертеден қара кешке дейiн езiлiп, қағаз шұқылап «Мектеп» баспасында отырады. Қас қарая үйiне келген соң асығыс шәйiн iшедi де, жатын бөлмесiне барып қамалады. Содан түн ортасы ауғанша қолынан қаламы түспейдi. Аузында – бұрқыраған шылым. Анда-санда есiктен жеңгемiз сығалап:

	– Жатсаңшы, демалсаңшы, – десе, Жұмекенкәдiмгiдей ренжiп қалар едi.

	– Маған мешайт етпе. Дыбыстарың шықпасын, –деп. Жұмекеннiң түнде ұзақ отырып, қағаз жазатынын бiлетiн мен жаным ашығандықтан:

	– Адам жаратылғаннан оның бойында биоритм дегенболады. Миллион жылдардан берi ұрпақтан-ұрпаққа жалғасып келе жатқан бұлжымайтын тәртiп. Осы тәртiпке сәйкес адам, кез келген индивид күндiз жұмыс iстейдi, түнде демалады, ұйықтайды. Осы тәртiп жиi бұзылса, биоритм де жүрiсiнен жаңылады, денсаулық зиян шегедi... – деп теория соғамын ғой.

	Ондайда:

	– Маған қамқорлық жасағыларың келсе, Жазушылародағына хатшы қоймайсыңдар ма? Әне, сонда менiң биоритмiм әбден түзелер едi! – деп Жұмекен қолын бiрақ сiлтейдi.

	Кейде түнгi сағат екiден асқанда Асқар Сүлейменов звондайды. Телефон тұтқасын әдеттегiдей жеңгемiз көтередi.

	– Иә, не керек? – деп сұрайды.

	– Шалыңызға докладывать етiп қойыңыз. Жарты сағаттан кейiн мына мен, Асқар Сүлейменов, ол кiсiнiң құзырына, то есть алдына барамын, – деп анау арғы жақтан телефон тұтқасын тастай салады.

	Жарты сағат өткенде қолтығына шахмат тақтасын қыстырып Асқар келедi. Бұдан кейiн, әрине, жазу-сызу жайына қалады. Шахмат тақтасын жайып тастаған Асқардың – әрдайым түн ұйқысы қашып жүретiн философтың мұндайда аузына тыным болмайды. Әңгiменi Спиноздан бастап, Сүгiрге әкелiп тiрейдi..

	Демалыс күндерi кейде Қалиқан Ысқақов, кейде Зейнолла Серiкқалиев, кейде Есенжол Домбаев звондайды.

	– Жолдас Нәжiмеденов, мына бiз бүгiн сiздiң үйгебарып ет жеу жарысын өткiзiп қайтпақ едiк. Қалай, Нәстекеңнiң кебежесiнiң түбiнде өткен жылғы соғымнан қалған жылы-жұмсақ бiрдемелер бар ма екен? – деп сұрайды.

	– Келiңдер, – дейдi Жұмекен.

	Содан маған қоңырау шалады.

	– Бiздiң үйге кiлең етжегiш аштар жиналғалы жатыр.

	Сен де келiп, жарысқа түс.

	– Мақұл. Әбiш бола ма?

	– Оның ЦК-дағы жиналыстардан қолы босаушы маедi...

	– Қадыр құрдасыңды шақырдың ба?

	– Немене, сендермен жарысқа түсiрiп, диетадажүрген досымды күптi қылы өлтiрсiн дейсiңдер ме-ей?

	Қайран, қалжыңымыз жарасқан жақсы, жастық күндер-ай... Мұндай «жарыстарда» көбiне Қалихан ағамыз ешкiмге дес бермес едi – майы сорғалаған қазы, қартаны алақанына толтырып алып, қайта-қайта асағанда, қалғанымыз көзiмiз бақырайып, Қалағаңның аузына қарап таңқалып, таңырқап отыра берер едiк.

	Жұмекеннiң келте пiшiлген қысқа өмiрiнде жарқын, нұрлы күндер де аз емес едi. Өзiне нағыз жансерiк бола бiлген жақсы жар сүйдi, ұл өсiрдi, қыз өсiрдi, немере көрiп үлгiрмегенiмен, тұңғыш қызын ұзатып, тойын тойлады. Ел-жұртына танымал талантты ақын ретiнде аты шықты. Бәлкiм, көзi тiрiсiнде түбегейлi, толық бағасын ала алмаған шығар (қай заманда да бұл мүмкiн емес нәрсе!). Оның үстiне, оның «сорына» (шын мәнiсiнде – бағына ғой): жиырмасыншы ғасырдың алпысыншы жылдарында қазақ әдебиетiне сан жағынан осы кезге дейiнгi ең мол талантты ұрпақ келiп қосылды. Кiлең жарық жұлдыздардың ортасында жарқырап оқшау тұру – қиынның қиыны. Құр тiзiмдеп шыққанның өзiнде Қадыр Мырзалиев, Тұманбай Молдағалиев, Мұқағали Мақатаев, Төлеген Айбергенов, Сағи жиенбаев, Еркеш Ибраһим секiлдi Жұмекеннiң ақын тұстастары кез келген озық әдебиеттiң бiр ғасырлық тарихына ұстын болатын тұлғалар едi. Осы ұстындардың қатарында Жұмекен Нәжiмеденовтiң өзi де тұр.

	Төрт қыздың ортасындағы жалғыз ұлы дүниеге келгенде Жұмекеннiң қалай қуанғаны есiмiзде. Өзi әкеден жеке қалған саяқ болған соң, әулетiн әрi қарай жалғастыратын еркек мұрагердi зарығып күткенi түсiнiктi. Дүниеге келген сәбиге ат қоюдың өзi ақынның отбасындағы әжептәуiр оқиғаға айналғаны бар. Шiлдеханаға жиналған жолдас-жоралардың әрқайсысы айбарлы аттар ұсынғанымен, солардың ешқайсысы әкенiң көңiлiнен шықпағанын бiлемiз. Ереймен, Тәттiбай, Шапағат, Сұлтан деген есiмдер Жұмекеннiң «цензурасынан» өтпей қалды.

	– Онда балаңның атын Қойшыбай қой, – дедiжiгiттердiң бiреуi.

	– Несi бар, Қойшыбай, Тойшыбайлар жаман есiмемес. Қазақтың үштен бiрi Қойшыбай шығар... Қойы көп байлардың ешқайсысы жерде қалмаған.

	– Түйебай қой. Қойдан гөрi түйе iрiрек, көрiктiлеукөрiнедi емес пе?

	Жiгiттердiң қалжыңын елең қылмаған Жұмекен сонда ернiн тiстелеп, сәл ойланып отырды да:

	– Бұл баланың есiмiн мен тумай жатып қойып қойғанмын, – дедi.

	– Е, онда неге бiздi әуреге салып отырсың?– Сендердi ақылды бiрдеме таба ма десем... – Иә, сонымен бұл жiгiттiң аты кiм болды?

	– Мағжан, – дедi Жұмекен байсалды үнмен.

	– Мағжан? Қай Мағжан? – деп таңқалған жiгiттердiңбiрi еңкейiп Жұмекеннiң бетiне үңiлген. – Ай, сен... батыр-еке, қорықпайсың ба?

	– Жоқ, қорықпаймын.

	– Әб, бәрекелдi! Жасасын жаңа туған Мағжан!

	Сөйтiп, әлдеқашан кеңестiк тарихтың қара тiзiмiне iлiнген, азаматтық жыршысы Мағжан Жұмабаевтың атесiмiн 1965 жылдың қаңтар айында, қызылкүрең саясаттың әлi қақап тұрған шағында, қазақ ақыны Жұмекен Нәжiмеденов жалғыз ұлына кәдiмгiдей айдарлап, әспеттеп қойып едi. Бұл әрекет ол тұста ерекше ерлiк болмағанымен, еркектiк мiнез ретiнде бағаланатын.

	* * *

	Адам жыл маусымының қай кезiнде дүниеге келсе, оның бақиға кетуi де сол мезгiлмен тұспа-тұс болады деген сөз бар. Осы сөздiң ақиқаттығына талай мәрте көзiмiз жеткен.

	Жұмекен Сабырденұлы 1935 жылы қараша айының 28-жұлдызында туып, 1983 жылы қараша айының 22жұлдызында, тура 48 жасында жарық дүниемен қоштасыпты. Кейде тағдыр шiркiннiң осылай жаттанды арифметикасынан жаңылмайтын кездерi бар...

	Сол жылғы шiлде айында Жұмекен екiншi мәрте инфарктқа ұшырап, Министрлер Кеңесiнiң Орталық емханасына барып түскен. Артынан iздеп барғанымызда ол есiн жиып, кардиология бөлiмшесiнiң екi кiсiлiк бөлмесiнде жатыр екен. Реанимациядан шыққалы берi кәдiмгiдей сауығып, дыңданып қалыпты. Бiздi ашық қабақпен, көңiлдене қарсы алды.

	– Жаңа ғана ЭКГ дегенiне түсiп шықтым. Әзiр өлетiнтүрiм жоқ, – деп төсегiнiң қасында тұрған тумбочка үстiнде жатқан қағаздарын жинастыра бастады.

	Қағаз беттерiне Жұмекеннiң әдемi майда жазуларымен түскен өлең шумақтарын байқап қалдым да, мен:

	– Бұл жерде де жазуға үзiлiс жасаған жоқсың ба? –деп сұрадым.

	– Ендi қайтейiн... Алдымдағы елу жасыма «Жазушы»баспасынан екi томдық таңдамалымды шығарып берудi сұрап едiм, маңына жуытпай қойды. Әупiрiммен он бес баспатабақ жаңа кiтабымды кiргiзiптi. Қолжазбамды биыл тапсырмасам, тағы да жоспардан шығарып тастайтын түрi бар.

	– Дұрыс қой. Бiрақ бұлай тынымсыз жазу денсаулығыңа зиян емес пе?

	– Денсаулыққа бәрi зиян. Арақ iшу, шылым тарту,әйелмен жүру... әсiресе дарынсыз төрелердiң қарауында жұмыс iстеу жүйкеңдi шаршатып бiтiредi. Менiңше, бiздейлердiң саулығына пайдалы екi-ақ нәрсе бар, бiрiншiсi – жақсылап ұйықтау, екiншiсi – қолыңа қалам ұстап, бiрдеңелер жазып, уақыт өткiзу, – деп ол тағы ежелгi әуенiне басты.

	– Бәрiбiр өлең жазған кiсiнiң бойындағы бiраз қуатыкетедi. Ал аурудан әлсiреген саған бұл тiптi жақпайды, – деп мен оны ақылға келтiрмек боламын.

	– Әй, осының бәрiн қайдан бiлесiңдер?.. – деп күледiЖұмекен.

	– Менiң аурулық стажым сендердiң бәрiңнен көп. Солсебептi көргенiм, тәжiрибем мол-ақ! – деп мақтанамын.

	Бiрақ Жұмекен қыңбайды, көнбейдi. Емханадан шыққан соң да ол жазуын тоқтатпады – өзiнiң көзi тiрiсiнде дайындап кеткен «Менiң топырағым» кiтабын баспаға тапсырғанша асықты.

	Бiз оны мүлдем сауығып кеткендей көрдiк. Әуелi қолына аз күн таяқ ұстап, бiрер ай дәрiгерлiк бюллетеньде жүрдi. Бiр кездескенде:

	– Таңертең ерте тұрып, Қадыр екеумiз үйдiң қасындағы стадионда қыдырып, жаттығулар жасап қайтамыз, – деген.

	Мұны естiгенде мен тағы қарап тұрмай:

	– Жүрегi дiмкәс кiсiге бұл қалай болады екен? Салмақ түсiрмей ме? – деп бiлгiшсiнгенiм есiмде.

	Жұмекен менен өткен бiлiмпаз екен.

	– «Литературная газетадан» академик Амосовтыңбiрнеше мақаласын оқыдым. Күнiне он бес-жиырма минут қарқынды жаттығу жасап, тамырдың соғуын жүз жиырма, жүз отызға жеткiзген адамның ешқашан жүрегi ауырмайды деп жазыпты сол қасқаң! – дейдi.

	Әрине, менде академик Амосовқа қарсылық жасарлық қауқар жоқ едi.

	Қырсықтың қырық ағайынды болатыны рас па, кiм бiлсiн: дәл осы кезде Жұмекеннiң сүйiктi қызы Қарлығаш кеселге шалдығып, ата-ананың зор уайымына айналды (кейiн қызының құлан таза айығып кеткенiн әкесi көре алмады). Отбасына ерекше жақын, балажан ақынның сол тұстағы көңiл күйiн бiлгiңiз келсе, оның соңғы өлеңдерiн, «Ақ көгершiн» поэмасын оқыңыз...

	Оның үстiне, өзi қызмет iстейтiн «Мектеп» баспасында сол тұста әлдеқандай жайсыз әңгiмелер шығып, баспаның бас редакторы Мәткәрiм Әкiмжанов қызметтен босап қалса керек. Әдейiнде дау-дамайдан бойын аулақ ұстап жүретiн Жұмекен бұл жолы жұмыссыз кезiнде қызметке шақырған, баяғы «Лениншiл жас» дәуiрiнен таныс-бiлiс жолдасының басына бұлт үйiрiлгенде, шеттеп қала алмай, арашаға түседi. Бiрақ ол әрекетiнен ештеңе өндiре алмайды.

	– Мәткәрiм босқа күйiп кеттi ғой! – деп күйзелiпжүргенiн көргенбiз.

	Өстiп көңiл күйi бұзылып, денсаулығы жiңiшкерiп жүрген күндердiң бiрiнде, қараша айының 22-жұлдызында Жұмекен үйiнiң пәтерiндегi телефон «зарлап» қоя бередi. Әдеттегiдей телефон тұтқасын Нәсiп жеңгемiз көтерсе, баспадан звондап тұр екен, Жұмекендi сұрайды. Аржағындағылардың не айтқаны белгiсiз, әйтеуiр берден Жұмекеннiң түсi бұзылып кетедi де:

	– Оның несiн менен сұрайсыңдар?.. – дейдi.

	Бар болғаны осы. Бұдан соң ақынның әуелi маңдайы, артынша бүкiл бет-өңi шүберектей ағарып жүре бередi. Тiлi байланып қалады. Дереу шкафта тұрған дәрiге қарай жүгiрiп, шишадағы сұйық глицериндi күйеуiнiң аузына құймақ болған жеңгемiздiң әрекетiнен ештеңе шықпайды – Жұмекеннiң жағы қарысып қалған екен. Екi-үш минуттың iшiнде жетiп келген «Жедел жәрдем» машинасындағы дәрiгерлер де қапелiмде қайран көрсетiп үлгiрмей, ессiз жатқан ауруды амханаға қарай ала жөнеледi.

	Жұмекен ақынның өмiр жолы осылай аяқталды.

	Содан берi менiң көңiлiмде бiр сұрақ тұрады да қояды. Сексен үшiншi жылдың қараша айының 22жұлдызында Жұмекенге баспадан қоңырау шалғандардың кiмдер екенi белгiлi (Нәсiп жеңгемiз оларды дауысынан таныған). Бiрақ сол шiркiндер сол жолы жүрегi дiмкәс ақынға не айтты екен? Жұмекеннiң жүрегiне жүк түсiрерлiк қандай оқиға болды екен?

	2001 ж.





ӨНЕГЕЛI ӨНЕР ИЕСI


	Бүгiнде алпыстың асуына шыққан Тахауи Ахтанов, бiздiң бiлуiмiзше, азамат-тұлға, жазушы-тұлға ретiнде өзгелерге ұқсай бермейтiн, қазақ әдебиетiндегi өзгеше құбылыстың бiрi. Өмiрде өзi қаншама қайсар, турап айтқыш турашыл болса, оның қолынан шыққан сан алуан кiтаптардан да сол боямасыз қатал шындықты көремiз. Әрi оның үлкен суреткердiң ой-сезiм елегiнен өткен көркем шындық екенiн жазбай танимыз. Бiзде «ойшыл жазушы» деген модаға айналған, мақтау мағынасында айтылатын сөз бар емес пе? Ал дұрысында жазушылық өнер ең алдымен суреткерлiктен, бейнешiлдiктен – былайша айтқанда, айнала дүниенi қағаз бетiне сиқырлап, сырлап түсiре бiлуден басталады. Ондай қабiлеттен мақұрым қалған қаламгердiң «ойшылдығы» түптiң түбiнде арзан риторикаға, жалаң публицистикаға, жасанды рационализмге айналмақшы. Ахтановтың бiр бақыты – оған о бастан таза суреткерлiк дарын мықтап қонған. Ахтанов о бастан өмiр-болмыстың ең нәзiк бояуларын көре бiлетiн, сол көргенiн жаза бiлетiн сөз зергерi. Ахтановтың ойшылдығы, демек, бейнетшiлдiктен туындап жататын қасиет. Болмыс туралы ой болмыстың өз бойынан шығып жатса – көркемдiк логикасы дегенiмiздiң өзi сол.

	Бiзге бәлкiм орыс тiлi арқылы сiңген азаматтық ерлiк деген iрi ұғым бар. Өнер адамына ауадай қажет қасиеттiң бiрi осы болса, бүгiнгi той иесiнiң бойынан бұл да табылады. Тахаңның жазушылық атағынан жауынгерлiк атағы бұрынырақ естiлуi тегiн емес. Кешегi Отан соғысының қызу күндерiнде өз жауынгерлерiн талай мәрте шабуылға бастап шыққан жас офицердiң ерлiгi жайында сол тұстағы майдан газеттерi жазып жатты. Майдан даласынан зор абыроймен оралған жауынгер бұдан кейiн де бiр мезет сол жауынгерлiк тура мiнезiнен айнып, солқылдақтық жасап көрмептi. Сөз өнерiн пiр тұтып, соған адал қызмет етуге бел байлаған. Кешегi қару ұстаған жауынгердiң өткiр қаламынан ендi қазақ әдебиетiнiң мақтанышына айналған романдар, повестер, әңгiмелер, пьесалар туа бастайды. Осылардың iшiнде әсiресе «Қаһарлы күндер», «Боран» романдары, «Махаббат мұңы» повесi, «Сәуле», «Ант» пьесалары оқырман, көрермен тарапынан жоғары бағаланып, ұлан-байтақ Одағымызға, шет жұрттарға кеңiнен тарап кетсе, оның бiр себебiн бiз Т.Ахтановтың жеке басынан ғана емес, күллi шығармашылық тұлғасына тән азаматтық ерлiк ұғымынан да iздеймiз.

	Т.Ахтанов қай тақырыпқа қалам тартпасын, соның бәрiнде де зор әлеуметтiк мәнi бар мәселелердi көтерiп, азаматтық ерлiк тұрғысынан суреттейдi, өмiр-болмыстың қатпар-қыртыстарын бүкпесiз шындық аясында көрсетедi. Былайша қарағанда, шындықты әркiм-ақ таниды, бiрақ жұрттың бәрi бiрдей батылы жетiп, сол танығанын талқыға сала бермейдi. Ал шындықты айтып қана қоймай, айғақтап қағаз бетiне түсiру үшiн жазушылық талантпен қатар, партиялық турашылдық, күрескерлiк мiнез де керек. Тұтастай алғанда, бүгiнгi заман жыршысы ретiнде танымал болған Ахтанов кiтаптарында бүгiнгi заманның көкейкестi проблемалары, бүгiнгi замандастың көкейкестi ойлары айтылады десек, асыра бағаламаймыз. Жазушының осы бар мен жоқты бадырайтып айта бiлетiн азаматтық, суреткерлiк позициясы ол жазған әрбiр көлемдi романнан бастап, газеттiң шағын мақаласына дейiн ап-айқын байқалады десек, асыра бағаламаймыз. Осы жазушылық нысана-тұжырымдама Ахтанов кiтаптарының образ жасау жүйесiнде, әрбiр штрих-деталь, характер, оқиғалық құрылым төңiрегiнен де табылады.

	Жазушының шығармашылық кемелiне келгенде жарық көрген кейiнгi туындысы – «Шырағың сөнбесiн» романы. Бұл шығарма жөнiнде баспасөз бетiнде тиiп-қашты пiкiрлер көрiнгенiмен, әзiр оның көркемдiк ойымызда алатын орны жөнiнде тиянақты тұжырым айтылған жоқ. Ал шындығында, бұл кiтап, бiздiңше, Тахауи Ахтанов шығармашылығының бүгiнгi шыққан биiгi ғана емес, күллi қазақ қара сөзiнiң табысы ретiнде бағалауға лайық.

	Алдымен: тақырып және оның көркемдiк шешiмi ыңғайынан қарастырып көрсек те, «Шырағың сөнбесiн» – қазақ әдебиетiндегi жаңашыл шығармалардың бiрi. Ұлы Отан соғысы тақырыбына жазылған бұл роман, басқасын былай қойғанда, автордың өзiнiң «Қаһарлы күндерiне» ұқсамайды. Мұнда да жаумен шайқасқан көп ұлтты кеңес адамдарының жанқиярлық ерлiк рухы бар, бiрақ бетпе-бет келiп, жойқын ұрыс салған армиялар жоқ, демек, көлемдi романдарға тән дәстүрлi, кең тынысты соғыс суреттерi көрiнбейдi. Егер қысқа қайырып айтсақ, «Шырағың сөнбесiн» романындағы Ұлы Отан соғысы тақырыбы шекараға кездейсоқ тап болған қазақ әйелiнiң жеке тағдыры, көзқарастанымы арқылы бейнеленедi. Оның үстiне, өмiрлiк прототипi бар осы әйел жас офицердiң жары демесеңiз, әуелде саясат, соғыс iсiнен бейхабар жүрген, тiптi орыс тiлiн де жөндi меңгерiп үлгiрмеген қарапайым дала қызы. Бiрақ Нәзираның ақылы ояу, жаны сергек. Басына қатер төнгенде ажалдан құтылып кетер айласы да, батырлығы да бар әйелдiң өткелектерiн суреттеу арқылы жазушы өмiр мен өлiмнiң, ерлiк пен сатқындықтың, қайсарлық пен осалдықтың ерекше айқын көрiнетiн тұсын асқан шыншылдықпен, шеберлiкпен бейнелеп берген.

	Роман формасы сәттi табылған. «Шырағың сөнбесiн» бас қаһарманның өз атынан баяндалады. Бұлайша әйел заты атынан ер автордың сөйлеуiнiң бiраз қиындығы бар екенiне қарамастан, романды түгел оқып шыққанда, пәлендей психологиялық үйлесiмсiздiктi байқамадық. Кiтаптағы алуан-алуан оқиға, шытырман тағдырлар ортасында жүретiн Нәзираның әрбiр iс-әрекетi, мiнезқұлық, ой-толғам орамдары оның бойына шақ, табиғи келiсiм тауып отырады. Әрине, сөз жоқ, мұндайда бас қаһарманның әрекеттерi мен ой орамдарына автор белсене араласып кетпекшi, бiрақ оқушы оны көп аңғара бермейдi. Автор мен кейiпкер ерекше үндес, туыстас болғанда ғана осындай пластикаға қол жетпек.

	«Шырағың сөнбесiндi» тұтас алғанда, психологиялық романға жатқызуға келедi. Олай дейтiнiмiз – мұнда әрбiр кейiпкердiң iс-әрекетi оның iшкi рухани бiтiмiмен бiрлiкте суреттеледi. Мысалы, Нәзираның әуел баста жан сауғалаудан туған амал-айласы бiрте-бiрте нағыз рухани ерлiкке, елiн шапқан қас дұшпанға деген өшпендiлiкке айналса, осы өсiп-толысу оқушының көз алдында өтедi. Ал Николай секiлдi жiгiттер бiрден-ақ батырлыққа дайын тұрса, оның бейбiт күндердегi психологиялық кейпiнен хабардар оқушы тағы күмән етпейдi. Адал офицер Қасымбектiң өзi жауапты тапсырма үстiнде, ажал алдында бiр сәт осалдық көрсетiп, осы мiнезiнен өлшеусiз азап шексе, артынша асқан ерлiкпен қазаға ұшыраса – романда осы ықылымдардың бәрi адамның iшкi дүниесi, психологиялық нәзiк иiрiмдер, бұрылыс-шиеленiстерi арқылы өрнектеледi. Ұнамды қаһармандарды былай қойғанда, елiн сатқан опасыз полицайлар тұрпаты да психологиялық жағынан нанымды кескiнделген. Осында Терентий деген бiр жас жiгiт әуел баста фашистердiң жазықсыз бала-шағаны қырғанын көрiп, өз басын өзi тоқпақтаса, кейiн партизандардың қолына түсiп, сотқа тартылғанда бұрынғыдай күйiп-жанбақ түгiл, мiз бақпайды. Сатқынның осындай етiнен ет кесiп алсаң былқ етпейтiн жансыз, тiлсiз жиiркенiштi мiнезi бас кейiпкер көзiмен әшкереленедi. Жалпы, романда ерлiк пен ездiк кереғар ұғымдар ретiнде адамның рухани, психологиялық бiтiмiнен тұратын құбылыстай суреттеледi. Шынында, бейбiт күндерде айналаңдағы адамдарды өзiңше бағалап, сұрыптап жатқанмен, кiмнiң кiм екенi ел басына қатер төнген сын сағаттарда айқынырақ көрiнедi екен. Әрине, жұрттың бәрi кешегi ел басқарған, бүгiндерi партизан отрядының комиссары Носовец секiлдi құрыштан құйылған өнегелi азамат болса жақсы ғой. Ал Усачевке ұқсаған кешегi белсендi, бүгiнгi сатқын болса, қайтерсiң? Осындай адамдар арасындағы жер мен көктей айырымды көрген бас кейiпкер түптiң түбiнде елiңдi жаудан қорғауға бастайтын ұлы сезiм – жан тазалығынан өнiп шығатынына мойынсұнады. Кiтапта адалдық, әдiлдiк жөнiнде айтылатын көтерiңкi сөздер жоқ. Идеялық-көркемдiк жүйе мен психологиялық талдау осындай озық ойларға өзi жетелеп отырады.

	Бiрақ жалаң психоанализге құрылатын көркем дүниенiң оншалық сүйкiмдi көрiнбейтiнiн осы арада ескерте кетуге тиiспiз. Әдебиеттегi психоанализ – көркемдiктiң бiр құралы ғана. Әдебиет – психология оқулығы емес. Кейiпкер психологиясы дегенiмiз – жеке-дара ұғым. Ол әрбiр бейненiң рухани, интеллектуалды деңгейiнен, қилы ситуациядағы әрекет-қимылынан, мiнез-құлқынан туындайды. Кейiпкердiң психологиясы сiрә айнымалы, өзгергiш құбылыс болса керек. Егер «Шырағың сөнбесiн» романындағы Нәзира осындай қиын-қыстау күндерге келiп килiкпесе, қатардағы жiбi түзу көп әйелдiң бiрiндей өмiр кешпес пе? Нәзираны адам ретiнде, образ ретiнде биiктетiп тұрған – кешегi соғыс жағдайы, сол тұстағы оның iс-әрекетi. Егер романда осы ситуациялар бүгiнгi оқушы көңiлiн толқытарлық шыншылдық тұрғысында суреттелсе, бәлкiм әлгiндей иiр-шиыр психологизм оқушының iшiн пыстырып жiберер едi. Көркем шығармадағы психологизм өмiр шындығынан, сол өмiр шындығына сай iс-әрекеттерден туу керек дейтiнiмiз сондықтан.

	Т.Ахтанов осындай көркемдiк әдiстердi жете меңгерген суреткер. «Шырағың сөнбесiн» романының әр жерiнде шаң беретiн философиялық, психологиялық иiрiмдер белгiлi бiр нақты жағдаяттан туындап жатады. Ал жазушы сол жағдаяттарды жетiк бiледi. Оған партизан тұрмысы, орыс деревнясының өмiрi, орман-тоғай тiршiлiгi етене таныс. Жалпы, осы романда ойдан қосылып, жобамен айтылатын қисындар жоқ секiлдi. Бәрi де көзбен көрiп, көңiлге тоқылғандай дәл, анық суреттер Ахтанов реалист жазушы ретiнде жаңа шығармасында жаңа асуларға шыққан. Осында оңай шешiлетiн оқиға тартысты бiз байқамадық. Бас кейiпкер тағдырын қазбаламағанның өзiнде, басалқы кейiпкерлердiң бастан кешкендерiне немқұрайды қарау қиын. Нәзираның ең жақын досы Светаның тағдыры, мысалы, жеке бiр кiтапқа жүк болуға әбден жетiп жатыр. Екi Муся, Елизавета Сергеевна, Алевтина Павловна, Дуня апай секiлдi орыс әйелдерiнiң бейнелерi де айшықты шыққан десек, оның себебiн кешегi жауынгер жазушының соғыс жылдарындағы ел өмiрiн, адамдар тұрмысын ұзынқұлақтан естiп емес, өз көзiмен көрiп жүруiнен iздеуiмiз керек.

	Анық адал өнер шығармасы оқушысын баурап алумен бiрге, кәдiмгiдей сiлкiп-сiлкiндiредi, кейде тiптi төбе шашын тiк тұрғызады – әйтеуiр селқос қалдыра алмайды. Т.Ахтановтың романында ондай беттер аз емес. Әсiресе осындағы жас балалардың тағдыры сұмдық аянышты суреттеледi. Аяқ астынан жүрiп кеткен эшелонды қуып жете алмай, екi баласы Боря мен Шуриктен тiрiдей айрылып қалған ана Ираида Ивановна, одан соң станция басындағы арпалыста ағасын iздеп жүрiп оққа ұшқан кiшкене Боря, «Менi өлтiрмеңдер, мамамды өлтiрмеңдер, ағатайлар!» деп зар жылайтын бес жасар әншi қыз Парашка, сатқын әкесi үшiн азапқа түсiп, ақыры ажал құшқан Проша – естен кетпейтiн әдеби образдар ғана емес, адамзаттың қас жауы – фашизмдi айыптайтын, өшпейтiн айғақ құжаттар секiлдi көрiнедi.

	Шеберлiк жағынан алғанда да бұл елеулi шығармалардың бiрi. Көлемдi дүниенiң композициясы қол батпайтындай тығыз, шымыр жазылған. Автордың әр нәрсенi қазып айтатын сабырлы баяндау стилi романның басынан аяғына дейiнгi ырғақ-ритмiн бұзбай, айқын бедерленiп отырады. Соғыс көрiнiстерi мен ел суреттерiнiң арасында үйлесiмсiздiк атымен жоқ. Бас кейiпкер болмысын түгендеу үшiн, оның үстiне, романның идеялық-көркемдiк қағидаттарын тереңiрек ашып көрсету мақсатында келтiрiлген шегiнiстен бүтiннiң бiр бөлшегiндей әсер етедi. Өйткенi, алапат соғыс адамдарды бейбiт күндерден бiржола ажыратып әкете қойған жоқ. От пен оқтың ортасында жүрген Нәзираны өмiрден түңiлтпей, тiршiлiктiң етегiнен ұстатқан себептердiң бiрi – жалғыз ұлын аман сақтап, елге қосу, Қамқа әжесiнiң қойнына салу. Тiптi бейбiт күндердегi кейбiр ықылымдар соғыс тұсында кейiпкерлердiң алдынан шығады емес пе? Баласы жазықсыз жапа шеккен Дуня апайды жаулар жақын тартпақ болғанда, орыс анасы бейбiт күндердегi өкпесiн ұмытып, ақыры партизандарға көмек бередi. «Шырағың сөнбесiнде» кездесетiн осындай қос өрiм желiлер былайша көппланды шығармаға жата қоймайтын романның идеялық құнын арттыра түскен.

	Бұл арада жазушының тiл шеберлiгiн арнайы талдауға мүмкiндiк жоқ. Тек оның халық тiлiнiң байлығынан еркiн сусындаған ұзақ қайырымды күрделi сөйлемдерге бейiм, ұтқыр, өткiр теңеулердi мол қолданатын зергерлерiмiздiң бiрi екенiн айтсақ та жеткiлiктi. Ахтанов сонымен қабат, мағыналы штрих-детальдарға мән бергiш прозашымыз. «Шырағың сөнбесiн» романында ол осы әдiсiнен айнымаған. Мысалы, қалың оқтың астында қалып, есiнен танған жас әйелдiң өмiр-тiршiлiкке қайтып оралуын автор былай бейнелейдi: «О, жасаған, манағы мұржадан бейбiт селдiр түтiн, жылы түтiн көк аспанға баяу көтерiлiп барады. Кәдiмгi отбасының, ошақтың түтiнi... Осы түтiндi көргесiн бойыма бiр жылу кiргендей болды: дүниеде әлi де тiршiлiк бар екен ғой, түтiн түтетiп отырған кәдiмгiдей бейбiт ошақтың басы бар екен ғой». Сатқын Усачевтi былай бейнелейдi: «Даусына қарағанда, өзi топас, ақымақтау болар деп ойладым. Адамның топастығы айтқан сөзiнен ғана емес, кәдiмгi даусының гүжiлiнен-ақ сезiлiп тұратын сияқты көрiнедi маған. Топас дауыс өтпейтiн балта сияқты, ағашқа батпайды да, тек таңқылдаған жаңғырығы күштi болады». Мұның бәрi автордың бейнелеу құралдарының байлығын көрсетедi.

	Жалпы, «Шырағың сөнбесiн» романынан Тахауи Ахтанов шығармашылығына тән ортақ құбылыстар мен стильдiк ерекшелiктердiң одан әрi молыққанын, кейбiр реттерде – мәселен, Ұлы Отан соғысы тақырыбын жаңа қырынан суреттеуде тосын тың iзденiстерге барғанын, оның өте жемiстi болғанын танып бiлдiк. Бұл шығарма, бiздiңше, күллi кеңестiк қарасөз қатарындағы осы тақырыптас жазылған ең елеулi бұйымдардың ортасынын ойып тұрып орын алуға әбден лайық.

	Ең бастысы – өнегелi өнер иесiнiң өрге салған қарышты қарқынын көрiп, көппен бiрге бiз де қуандық.

	1983 ж.





ТАЗА БҰЛАҚ


	Ғасыр тоғысына аман-есен жеткен аға ұрпақ өкiлдерi өздерiнiң шығармашылық күш-қуатының сарқылмағанын, қайта уақыт өткен сайын танымал тарланбоз жүйрiктерiмiздiң жүрiсiнен жаңылмағанын, бұл ғана тiптi сырт көзге жазылған, жарияланған кiтаптар саны бұрынғыдан азайып, руханияттың ең белсендi, беделдi саласына жататын қазiргi қазақ әдебиетiнiң тiршiлiгi едәуiр саябырсығандай көрiнетiндей қилы кезеңнiң өзiнде аттан түспейтiнiн, анау-мынау әпербақан мен әлжуазға тiзгiнiн ұстатпайтын тектi мiнездерiн баяғыша танытып жүр десек, артық айтпаймыз. Аға жазушымыз Шерхан Мұртазаның кейiнгi «Ай мен Айша» романы, мәселен, бiздiң осындай пiкiрiмiздiң бұлтақсыз дәлелi бола алатындығына сенiмiмiз кәмiл.

	«Ай мен Айша» романы – қазiргi ұлттық қазынамызға, қазақи танымдағы қара сөзiмiзге, шыншылдық, реалистiк жолдан айнымайтын өмiршең өнерiмiзге келiп қосылған кiршiксiз мөлдiр таза бұлақтардың бiрi. Бұл шығарма осы уақытқа дейiн қыруар кiтаптар жазып, лайықты атақ-абыройға қолы жеткен Шерхан Мұртазаның тағы бiр шығармашылық табысы ғана емес, ғасыр тоғысындағы қазақ әдебиетiнiң елеулi құбылысы қатарында бағалануға лайық деп бiлемiз.

	Әдетте мақтаудан гөрi даттауға бейiмдеу тұратын жағымпаз сыншылдар қатарында жүретiн көбiмiздiң оқырман ретiнде бөлекше ықылас-пейiлiмiздi аударарлықтай дүниенiң қандай «керемет» сыры бар? Былайша қарағанда, «мiне, мынау» деп қолмен ұстатып көрсетерлiктей «кереметтер» көрiне бермейдi. Оның үстiне, «Ай мен Айша» бұрынғы жылдарда Ш.Мұртаза жазған әлденеше томдық (мысалы, «Қызыл жебе» секiлдi) эпикалық романдарға да ұқсамайды. Стилi, жазуы – Ш.Мұртазанiкi. Бiрақ осы «Ай мен Айша» – басқаларды атамағанда, жазушы Ш.Мұртазаның жеке шығармашылық өмiрбаянындағы жақсы жаңалық, жаңа басқышқа ұқсайтыны анық. Бәлкiм, осы тақырыптың мына бiздiң – екiншi дүниежүзiлiк соғыстың алдында өмiрге келген буынға етене жақындығынан ба екен, әлде жеке бастың өмiрбаяндық ықылымдарын екшеп, електен өткiзу авторға айрықша мүмкiндiктер жасады ма, әйтеуiр «Ай мен Айша» ерекше шыншыл, сыршыл шығарма болып шыққан. Шыншылдық пен сыршылдық – осы кiтаптың бағасын көтерiп тұрған ең басты қасиеттерiне жатады.

	Автордың көрсетуiнше, «Ай мен Айша» – мемуарлық сипатта жазылса керек-тi. «Өсе келе көптi көрдiм, дүниенiң шартарабын араладым. Бiрақ соның бәрi менi балалық шағымдай байыта алмады» – дейдi жазушы кiтаптың «Жолашар» кiрiспе сөзiнде. Осындай үйреншiктi ырғақпен басталған шығарма әрi қарай тосын да бейнелi қайырымдарға ұласады: «Парижде болдым – Париж түсiме кiрмедi. Мысырда болдым. Мысыр түсiме кiрмедi. Қытай, Моңғолстан, Үндiстан, Пәкстан, Иран бардым. Мұхиттың арғы бетiндегi Техаста, Чикагода, Нью-Йоркте болдым – олар да түсiме кiрмедi. Баяғыда Мәскеуде бес жыл оқыдым – оны да түсiмде көрмедiм. Түсiмде ылғи балалық шағымды көремiн. Түсiме күн сайын Мыңбұлақ кiредi. Түсiмде Ақсу–Жабағылыны көремiн. Түсiмде ылғи туған үйiмдi көремiн. Түсiме ылғи Айша кiредi». Осы қарапайым қарасөз кесек бiтiмдi музыкалық поэманың прелюдиясы сияқты оқылатыны рас. Қарапайым сөздердiң астарында қаншама мән-мағына жатыр. Жастық, жасамыстық дәурендi әлдеқашан артына қалдырып, өмiрдiң талай сүрлеуi мен сүргiнiн басынан өткiзген бұл күндерi алыс-жақынға атақ-абыройы түгелдей мәлiм болған мәшһүр жазушы, мәшһүр қайраткер ағамыздың ең осал тұсы да осы болды: әлi күнге дейiн туған ауылын, туған анасын түсiнде көретiнi. Бұл жердегi осалдығы – мықтылығын танытатын табиғи жаратылыс. Әуел бастан суреткер болып туған жұмыр басты пенденiң өзгермейтiн жанды жаратылысы, сезiмтал, сергек болмысы. Егер Ш.Мұртаза түсiнде Нью-Йорк пен Париждiң жарқыраған сауда дүкендерiн, супермаркеттерiн көрiп жүретiн болса, құдай бiледi, бiз әлдеқашан жазушы Ш.Мұртазадан көз жазып қалар едiк...

	«Ай мен Айша» романында өмiрбаяндық азықтардың жеткiлiктi екенiне күмәнiмiз жоқ. Бiрақ мұны таза мемуарлық шығармаға жатқызудың қисыны келе қоймас. Өйткенi жазушы бұл кiтабына өзiнiң балалық шағын арқау ете отырып, кешегi кеңестiк дәуiрдiң он жылдық қысқа, қытымыр кезеңiн қамтитын, ал негiзiнен үш баламен жетiм-жесiр қалған Айша атты қазақтың қайсар анасының бастан кешкендерi мен оның дәл өзiне тартқан Барысхан атты ұлының өмiртану, дүниетану жолдарын жеке көрiнiстер арқылы сатылып суреттеу әдiсiмен жалпыға ортақ, типтiк жүйелi образдар желiсiн жасаған. Кiтап әуел баста далада өскен бес жастағы баланың алғашқы көрген сұмдығынан (әкесiнiң «халық жауы» атанып ұсталып кеткенiнен) басталып, кейiн қаладағы мектеп-интернаттың жоғарғы сыныптарында оқып жүрген күндерде көрген хикметтерiн бiрiншi жақтан, «меннiң» атымен баяндау түрiнде жазылғанымен, бәрiбiр мұнда жеке бастық мемуарлық сарындардан гөрi тұтас бiр буынның тағдырын танытатын тәмсiлдер мол. Барысханның басынан өткергендерi, шын мәнiсiнде, арадағы жас айырмаларына бiз бiлетiнде Әкiмнiң, Қалиханның, Сайынның, Жұмекеннiң, Әбiштiң, Әнестiң, Дулаттың өзге де әкесiз өскен нәсiлдiң өмiр тарихтарына ұқсас екенi айдан анық.

	Көркемдiк құрылымы жағынан алып қарағанда да жазушы сәттi шешiмдер тапқан. Екi бөлiмнен тұратын көлемдi романды бiр бастап кетсеңiз, жалықпай, жастана оқып шығасыз. Автордың бұдан бұрынғы жазылған шығармаларында (тiптi очерк, мақалаларында) жиi кездесетiн стильдiк тәсiл – қысқа көрiнiстер, қысқа эпизодтар бұл кiтапта жеке-жеке суреттi әңгiмелерге, нақышты новеллаларға айналып кетедi де, соның әрқайсысы әу баста межеленген тақырып пен идеяға қалтқысыз қызмет етедi. Осының нәтижесiнде белгiлi мезгiлдiң әрi сол мезгiлде өмiр сүрген үлкендi-кiшiлi пенделердiң өмiр шындығынан хабардар ететiн сурет-полотно жасалған. Жазушы жетпiс жылға созылған кеңестiк заманның ең бiр ұғымтал тұсын, бәлкiм, өзiнiң өмiр тарихындағы қиын қыстау балалық кезеңдi таңдап алу арқылы көпшiлiкке (әсiресе бiздiң ұрпаққа) белгiсiз жаңалықтар ашып тастамағанымен, таза әдебиет, бейнелi сөз тұрғысынан қарағанда көбiмiздiң рухани сұранысымызды тойындыратын толық бiтiмдi шығарманың туғанына куәгермiз.

	«Ай мен Айша» романында зерделi оқырманның есiнде қаларлық оқиғалар тiзбегi ғана емес, сол бiр тайғақ кешу жылдарда тау мен даланы жайлаған кешегi көшпендi елдiң сiлемiндей селдiрей бастаған қазақ ауылының тағдыры жан-жақты қамтылады. Өткен заманда әбден болып-толған Бердiмбет байдың ұрпақтары – жиырмасыншы, отызыншы жылдарда қазақ даласының тоз-тозын шығарған кәмпескелеу, қудалау, жазалау құрбандарының қатарындағы бiр отбасының бастан өткергендерi айна қатасыз ащы шындық ретiнде суреттеледi. Әрине, кеңестiк дәуiрдегi қазақ әдебиетiнде бұл бұрын талай бой көрсеткен тақырып. Бiразымыз шетқақпайлап жазған тақырып. Бiрақ Ш.Мұртаза романының жөнi бөлек, бiтiмi оқшау көрiнетiнi рас. Оның жалғыз себебi бар: туған әдебиетiмiздегi әр кезеңдi қамтитын ауыл тақырыбындағы шығармалардың денi (Ә.Кекiлбай, Қ.Ысқақ, С.Мұратбек, Ә.Сарай, Т.Нұрмағанбет, Т.Әбдiк, Б.Мұқай, О.Бөкей, Д.Исабек повестерi мен әңгiмелерi) өтiп кеткен жетпiсiншi, сексенiншi жылдарда жазылып, олардың бiразы ұлттық классика қатарына қосылғаны даусыз болғанымен, сол тұстағы саяси цензураның тосқауылына ұшырағаны және рас. Ал мына «Ай мен Айшаны» оқығанда ой-сана еркiндiгiнiң жұпар желiн жұта бересiз, жұта бересiз...

	Былайша қарағанда Ш.Мұртаза романында кiшiгiрiм трагедиялық, қайғылы ахуалдар жеткiлiктi көрiнедi. Айрықша үш баламен жазықсыз ұсталып кеткен боздағының артында жесiр қалған Айша ананың басына түскен тауқыметтi ұшан-теңiз деуге болады. Қилы кезеңге тап келген балапандарын отқа түсiрмей, суыққа тоңдырмай, аштан өлтiрмей қатарға қосу үшiн жанұшырып шырылдаған әйелдiң әрбiр күнi рухани ерлiкке тұнып тұр. Айша тiптi қыстың қаһарлы суығына ұшыраған перзенттерiн құтқару үшiн ата-бабасынан қалған ескi көз – үйдегi сырлы, оюлы кебежесiн бiр қап көңге айырбастап жiберуден тайынбайды... Жалпы, романның аты берiлген Айша – қанша қорлық, зорлық-зомбылық көргенiмен, тағдыр-талайы алдында оңайлықпен иiле бермейтiн, күштiнiң ығымен жүре бермейтiн, ежелгi қазақтың нағыз қасқыр беттi, қайратты әйелiнiң топырағынан жаралған. Оның Сталин заманының қаражүрек белсендiлерi Тасбет бригадирдi атынан жұлып алып, итше тепкiлеуi әйтпесе өкiметтiң тиесiлi салығын төлемегенi үшiн өкiреңдеген «көк көз сары» финагенттi үйiнен айдап қуып шығуы – осының айғағы. Айша – қару-жарақ асынған жауынгер емес, ол кәдiмгi әйел ретiнде де бейнеленедi. Ол әйелдiгiне басып, ауық-ауық ашуланады – бiрақ кеудесiне кек сақтап кекiреймейдi, ауық-ауық жылап алады – бiрақ бiржола таусылмайды, иығына түскен батпан жүктiң ауырлығынан еңкейедi – бiрақ сынбайды. Мiне, бiздiң аналарымыз осындай едi!

	Айша – нағыз типтiк бейне, шыншыл образ. Мына бiздiң өткен ғасырдың отызыншы, қырқыншы жылдары жарық дүниенiң есiгiн қағып келген ұрпақтың ұлы аналарының жиынтық тұлғасы. Бiздiң аналарымыз – Айшалар не көрмедi?! Бiрақ бәрiне көндi, төздi, жеңдi. Өйткенi бiздiң аналарымыздың бойында әке тәрбиесiнен, ана сүтiнен дарыған құдiреттi күш – сенiм бар едi. Ол қандай сенiм?! Құдайға сену, әруаққа сену, әдiлеттiң барлығына сену... бәрiбiр емес пе? Сенiм болса болғаны да! Айша ананың сенiмiнiң берiктiгiне көзiңiздi жеткiзу үшiн арзан пайда табамын деп баласы Барысханның бiр апта бойы «астында алтын жатқан» Шолақтауға кеткенiнен хабарсыз қалып, үрейiнiң ұшуы, содан жалғыз өзi тау-тасты кезiп, «жоғалған» перзентiн iздейтiн тұсын оқып көрiңiз. Ақыр соңында арып-ашқан Айша баяғыда көз жазып қалған Жұпар апасының үйiн тауып келiп, өткен-кеткендi естерiне түсiрiп, ұзақ шерлеп шықпай ма? Осы жолы әпкесiнiң тапал төсегiнде жатып Айша түс көрдi, – деп жазады автор. – Асаның суы күндiз көргендегiдей емес, айдынданып, арғы шетi әрең көрiнiп, шалқарланып кеткен екен... Ұлы теңiз мұны еркелетiп, қақпақылдап, аймалап алып келе жатқандай. Жан-жағынан сары сазан, хан балықтар қоршалап, шоршып ойнап, бiрте-бiрте адамдарға айналып, хор қыздарының ғажайып әуездi әнiне салады. Әлгi перiште әншi қыздар жүзiп келе жатып, мұның жадау-шоқпыт киiмдерiн шешiп алып, суға лақтырып тастап, үстiне аппақ атлас, сусыма жұмсақ мөлдiр көйлек кигiзiп, шашақты орамал салады. Дәл баяғыдай Мыңбұлаққа ұзатылған кездегiдей хәл кешедi Айша (364-бет). Айша осы жолы түсiнде жағалауда жүрген ақ киiмдi адамдар арасымен баяғыда бұл дүниеден өтiп кеткен әкесi Есейдi, өзге де жақын-жуықтарын көредi. Бәрi де бұған деген сағыныштарын жеткiзе алмай, «кел, кел» деп қолдарын бұлғап шақыра бередi. Айша болса, анасын iздейдi. Сөйтсе, марқұм анасы Құлыханның мекенi басқа жұлдызда көрiнедi. Кенет аспанның түсi өзгерiп, ақ сәулеге оранған шешесi жағалауға түседi де:

	– Айша, керi қайт! Балаларың күтiп отыр! – деп айқай салады.

	Сондағы Айша мен әруақтың тiлдесуi төмендегiше:

	– «Барысхан жоғалып кеттi, апа.

	– Балаң үйiңде. Керi қайт, Айша.

	– Сенiң қасыңа барғым келедi, апа.

	– Кейiн, кейiн келесiң.

	– Мен шаршадым, апа.

	– Шыда, Айша, шыда.

	– Мұртазаны көрдiң бе, апа?

	– Аспан толы әруақ. Жүрген шығар». (366-бет).

	Романдағы осы көрiнiстiң, бiздiңше, тұспал-символдық, идеялық мәнi бар. Дүниедегi Жаратушы мен жаратынды Жан иесiнiң арасындағы байланыс, өмiр мен өлiмнiң сабақтастығы, тiршiлiктегi титтей құбылыстың кездейсоқ өтпейтiнi, әдiлет пен қиянаттың, жақсылық пен жамандықтың күресiнде қарапайым көзге бiрден байқала бермейтiнiн, заңдылықтар бар екенiн талай тауқыметтi бастан өткерген Айша ана да, оның әлi он екiде бiр гүлi ашылмаған, бiрақ сезiмтал, сергек болып өсiп келе жатқан ұлы Барысхан да iштей бiле бастағанын көремiз. Әрi осы бiлiм бiрден көзге ұрмай, басшы кейiпкерлер бойына бiрте-бiрте, шым-шымдап кiре бастағандай болады. Мысалы, әлi көп нәрсеге көзi жетпейтiн бала Барысханның өзi «әйтеуiр бiр қолдаушы бар. Түсiн түстеп, атын атай алмаймын» дейдi.

	Әрбiр идеялық-көркемдiк салмағы бар шығарманың өзiне тән фәлсәфалық, психологиялық иiрiмдерi болатыны белгiлi. Осы ретте өз нұсқасы бар, өз әлемi бар жазушыларымыздың қолтаңбасы қилы-қилы болып келедi. Сонау орыс классигi Лев Толстойдан бастау алатын ұзақ сонар фәлсәфалық толғаулар үлгiсi мен өзiмiздiң Мұхтар Әуезов iргетасын қалаған, көбiне-көп ақын Абайдың аузымен айтылатын шешендiк монолог үрдiсi бар. Мұндай тереңдiктi тек кең құлашты эпикалық романдардан iздесек, қателесер едiк. Әсiресе бүгiнгi өскен, өркендеген, кемелденген «мамандандырылған» әдебиетте адамтануға, руханиятқа қатысты фәлсәфалық, психологиялық ағым-түсiнiктермен жиi ұшырасамыз.

	Мұндай қасиеттерден «Ай мен Айша» романы құралақан емес. Бiр ерекшелiгi – мұнда құс жастыққа жантайып отыра қалып, әйтпесе сахнаға шығып алып дерексiз фәлсәфа соғатын кейiпкерлер жоқ. Мұнда таза мағынасындағы фәлсәфадан гөрi әрбiр кiшiгiрiм оқиға, тартыс-талқыдан соң күйзелiске ұшырайтын кейiпкерлердiң ой-сезiмiнен туған сол кейiпкерлердiң болмысбiтiмiне шақталып берiлген құйтырқысыз қысқа, айшықты суреттердi көремiз. «Ай мен Айша» – iшкi ұйқасымға ыңғайланған қарапайым атау емес. Ай, кәдiмгi көкте қалқып жүзiп жүрген ай – осы кiтаптың айдарлы тұспалсимволына айналған. Ай – жер бетiнде өтiп жатқан аласапыран тiршiлiктiң куәгерi. Қиырдағы тау етегiн жайлаған кiшкентай қазақ ауылындағы қарапайым жан иелерiнiң өксiк пен өкiнiшке толы өмiрi де көктегi құдiрет нышанындай мәңгiлiк жарық сәулесiн түсiрiп тұрған Айдың назарынан тыс қалмақ емес. Айша ана мен Барысхан бала көңiлдерi қобалжыған кездерде аспандағы Айға қараса – бәрiнен биiк тұрған, бiрақ бәрiн көрiп тұрған ұлы Иеден араша сұрағаны, демек жақсылықтан, келешектен үмiт үзбегенi екен. Аспандағы Ай бейнесi – романның идеялық-көркемдiк бояуын қанықтырып тұрған ең әуелгi штрихтардың бiрi. Мысал келтiрейiк: «Терезеден Ай сығалайды. Бұл кезде Айдан басқа «халiң қалай?» дейтұғын бiр жан жоқ» (35-бет). «Боран басылып, аспан ашылайын дедi ме, терезеден ауру көздей Ай көрiндi» (99-бет). «Терезеден Ай көрiндi – ортасынан ауған ғой. Алыстағы Ай... арғымақ мiнген аталар сияқты: жүзi жылы, аяйды, бiрақ жылуы жоқ» (186-бет). «Ұйықтап жатқандарға қарадым: оларды Ай әлдилей ме – ұйқылары тыныш» (187-бет). «Неге? – дедiм мен де Айға телмiрiп, дүниеге неге бұлай жаратылғаныма өзiм де таңғалып, қолымды жайып» (193-бет). «Айша аспанға қарап қолын созып, алақандарын жайды. Саусақтары салалы едi, Ай сәулесiмен садақтың жебесiндей болып одан бетер ұзарып кеттi. Ұзара-ұзара Айдың өзiн барып түртетiндей. Жер бетiндегi мынадай қорлық пен зорлыққа, қаныпезер қатыгездiкке, әдiлетсiздiкке биiктен көзiн жұма қарайтын Айды, сол Ай арқылы Құдiреттi түртiп оятпақшы болғандай» едi (255-бет). Осылай жалғасып кете бередi. Зерделi оқырман бiрден байқаса керектi: осы мысалдарда келтiрiлген Ай – әр тұста әр түрлi реңкте, өзгеше бояулармен көрiнедi. Айша ана мен Барысхан баланың көңiл суреттерiнiң көлеңкесi түсiп тұрғандай құбылады.

	Өмiрдiң ащы-тұщы шындығын арқау еткен, нағыз классикалық реализм дәстүрiнде жазылған кiтаптың осындай лирикалық, минорлық сарындарға бай болуының басты себебi – оның бас кейiпкерiнiң сергек ойлы, сезiмтал жүректi бала болуынан. Өзге құрдастары секiлдi жыртық көйлек, аш құрсақ қана емес, көргенiн көңiлге тоқи беретiн «неге, неге?» деп сұрақ қоюдан жаңылыспайтын бала. Болашақ жазушы. Ал жазушы деген жұрттың өмiрбаяны университет оқуын тәмамдап, алғашқы кiтаптарын шығару кезiнен басталмайды – дәл осындағы Барысхан секiлдi бала жасынан айнала дүниеге сұқтанып қараудан, көргендерiнiң бәрiне ой жүгiртуден, көңiлге сақтаудан, тез қуанып, тез ренжуден, уайымшылдықтан, ұйқысыздықтан, тiптi аурушаңдықтан, қиялшылдықтан бастау алады емес пе? Оның үстiне, осындағы Барысхан бала – ерекше қайсар әрi ызақор, тез тұтанғыш, өжет мiнездерiмен атойлап тұрады. Өжет баланың бәрi болашақта жазушы болмауы мүмкiн. Бiрақ олардың көбi өсе келе көш соңында қалмайтыны да ақиқат. Қалай десек те, Барысхан бала – кiтаптың негiзгi кейiпкерi ғана емес, әлi бұғанасы қатып, буыны бекiп үлгiрмеген тұста өзiне бұйырмыш тағдырдың талай ауыртпалығын көтерсе де, анасы Айшаға тартып, бүгiлмей, үгiлiп кетпей, қайта қасарысып бой түзеп өсiп келе жатқан ер азамат ретiнде көрiнедi. Шығармада осы бала Барысханның еркектiк мiнезiн танытатын көрiнiстер көп-ақ. Анасын қорламақ болған Тасбет бригадирге айыр ала ұмтылуының өзi ол заманда ерлiкке барабар едi. Осы Барысханның болашағынан хабардар ететiн ең әдемi көрiнiс – оның ауылдағы жетiжылдық мектептiң оқуын тәмамдап, Әулие Ата шаһарындағы жетiмдерге арналған интернатқа келiп орналасу тарихы болса, осы «тарихтың» шарықтау шегi – интернатта жатқан қазақ балаларына үнемi қорлық көрсетiп келген, кiлең келiмсектер ұясына айналған кәсiптiк училищедегi бұзықтарға қарсы Барысхан бастаған қара домалақ шәкiрттердiң «ұрысқа» шығуы дер едiк. Намысшыл Барысханның Леха деген сары сәпелек бұзақыларға қарсы «ұрысқа» шығуы әбден қисынды көрiнедi. Леха бастаған бұзақы топтың интернатта жатқан қазақ балаларын басынып, қорқытып-қорлауы өз алдына қарашай жiгiт Хасан Өзденов: «Доңыздар. Бұлардың аз халыққа iстемеген қорлығы бар ма? Әлi-ақ жазасын тартар» дейдi), ақыр соңында олар Барысханға Ауагүл әпкесi берген үш сом ақшаны тартып алады, Ақтай деген баланың ауылдағы атасы әкелiп берген телпегiн тағы бұйыртпайды, сөйтiп, әйтеуiр бұларға бiржола күн көрсетпеуге айналады. Сонда басқа балаларға қарағанда жасы да кiшi, күш-қайраты да тасып тұрмаған, алыстағы ауылдан келген, кешегi «халық жауы» Мұртазаның артында қалған еркеккiндiк Барысхан аяқ астынан жарылады. Интернатта жатқан құрдастарына келiп: «Тұрыңдар! – деп айқай салмай ма?! Көп болса, бас жарылар, көз шығар, әйтеуiр өлтiре қоймас. Қоян ғұрлы жоқпыз ба? Сояйын деп жатқанда о да аяғын серпедi ғой!» – дейдi.

	Осы «ұрыста» намысқой Барысхан «атаман» Лехадан оңбай таяқ жейдi. Бiрақ бұл жолы оған тағы да «қорғаушысы» жолығып (нешiншi рет!) аман алып қалады. Базардан үйiне қарай қайтып бара жатқан көлденең көк атты Ұлан Мылқау деген жiгiт осы «ұрыстың» үстiнен түсiп, есi ауып құлап жатқан баланы көредi де, мұны ұрған Леха сұм екенiн бiлген соң, арыстандай ақырып «жауға» қарсы ұмтылмас па? Одан арғысы белгiлi: табиғат тiлден айырғанмен, жойқын күшiн сыйлаған Ұлан атты жiгiт ашумен барып, қандас бауырларын қорлап жүрген бұзықтың пәрша-пәршасын шығарады.

	Бұл – Барысханның, Барысхандардың ең алғашқы iрi жеңiсi едi. бұл Барысханның өз намысын, өзi құралпы аш құрсақ, жамау киiм қара домалақ қазақ балаларының мүддесiн қорғау жолындағы ең алғашқы еркектiк өжет қимылы едi. Бұл Барысханның болашақ шерi жүректi Шерханға айналатынын, сол еркектiк мiнездiң түптiң түбiнде туған елiнiң ежелден берi өлмей келе жатқан асыл мұраттарын – тәуелсiздiгiн, тiлiн, дiнiн әрбiр жазған кiтаптарында, мақала, көсемсөздерiнде, Парламент мiнберлерiнде, әйтеуiр мүмкiндiгi бар, мүмкiндiгi жоқ жерлердiң бәрiнде қайсарлықпен қорғап жүрген, сыртымыздан тап-тап беретiн ашық дұшпандармен, iшiмiзден iрiткi салғысы келетiн түсi – жақын, ниетi – жат көзқамандармен алысып-арпалысып, бiрде жеңiп, бiрде жеңiлiп, бiрақ бәрiбiр қасарысып, қасқиып көнбей келе жатқан ұлтымыздың айбынды азаматы болып өсетiнiн танытады.

	Сөйтiп, Шерхан Мұртазаның «Ай мен Айша» романы – бүгiндерi аға буын қатарына қосылып қалған ұрпақтың балалық бал дәуренiне тұспа-тұс келген қилы кезеңнiң көркемдiк шежiресiн жасаған, қазақтың қазiргi бейнелi сөз өнерiндегi сұлу мүсiндi, сыры бөлек шығармалардың бiрi болып шыққан.

	2001 ж.





ШЕРХАН САЛҒАН ЖОЛ


	Қазақ тiлiнде бұрын «қаламдас» деген сөз бар ма едi, жоқ па едi – оны бiлмеймiн, бiрақ әйтеуiр қазiр бұл екiнiң бiрiне таныс етжақын сөз болып кеттi. «Ауылдас», «қауымдас» деген ұғымдарды еске түсiретiн, күнделiктi кәсiбi бiр шығармашылық адамдарының, оның iшiнде, қолына қалам ұстаған жазушылардың басын бiрiктiрiп атайтын, сондайлық бiр мағыналы, бауырлас сөз болып кеттi. Алматыдан бiраз уақыт ұзап шығып кете қалсаңыз, әдетте Жазушылар одағында күнде кездесiп, «бiрде бүк, бiрде шiк түсiп» жүрген кәсiптестерiңiздi қайтара сағына, қайтара iздей бастайтыныңыз хақ. Түптеп келгенде, жаныңа жақын жүретiн қаламдасың – тiрлiктiң ыстық-суығында қасыңнан табылатын бауырласыңнан әсте кем түспейдi.

	О бастан осылай ынтымақтас, қаламдас ағалардың бiрi – Шерхан Мұртазаев. Шәкеңмен бiз «Лениншiл жаста», одан соң «Жұлдызда», «Қазақ әдебиетiнде» бiраз жыл бiрге қызмет iстестiк. Әсiресе өз басым Ш.Мұртаза шығармашылығына әуелден ден қойып, ұдайы қадағалап оқып жүремiн. Қолына қалам ұстаған әрбiреу қаламдасы жазған кiтпатарды оқығанда, әйтеуiр уақыт өткiзу үшiн әуреленбейтiнi белгiлi. Жасыратын дәнемесi жоқ: қаламдас қаламдасқа көбiне сын көзiмен қарайды. Қаламдас пен қаламдасты табыстыратын да, сiрә, көбiне сол жазған кiтаптары болуы керек. Өзiңнiң өмiрлiк, шығармашылық ой-мұраттарыңмен үндесiп жатқан шығармаларды оқығанда, қуана қол соғасың. Шерхан Мұртазаев та осы 20 жылдық шығармашылық жолында талай мәрте қуана қол соқтырған қарасөз шеберлерiнiң бiрi болып толысқан жазушыларымыздың бiрi.

	Бүгiнгi заман тақырыбы – әуел бастан Шерхан Мұртазаевтың шығармашылық кредосына айналған деп бағалауға болады. Оның «Табылған теңiз» (1963), «Белгiсiз солдаттың баласы» (1964), «Бұлтсыз найзағай» (1965), «Мылтықсыз майдан» (1968) атты алғашқы повестерiнен бастап, «Қара маржан» (1976), «Қызыл жебе» (1980) романдарына дейiнгi шығармашылық қызметiне көз жүгiртсек, жазушының осы өзi таңдап алған жемiстi жолдан көп бұрыс кетпегенiн аңғарамыз. Осындай шығармашылық қайсар мiнезi үшiн де әдетте қаламдастарымызды мадақтап жатамыз. Неге? Өйткенi бiздiң заманымыздың көркем шежiресiн бiздiң замандастарымыз жасауы керек. Бiзден кейiн келетiн ұрпақ та, сөз жоқ, бiздiң заманымыз туралы қалам тартпақшы. Бiрақ қашан да өзi бастан кешкен, көзбен көрiп, қолмен ұстаған куәгердiң сөзi, куәгерлер атынан айтылатын сөз қымбат. Қазiр кешегi Ұлы Отан соғысына қатысқан ардагерлерiмiздiң, қарапайым жауынгерлердiң естелiктерi жиналып жатса, бұл да тегiн емес. Ал дәуiрдiң үлкен естелiгiн, әрине, алдымен көркем әдебиет жасауы керек.

	Қазақстанда тың және тыңайған жерлердi игерудiң қаншалықты тарихи оқиға болғаны қазiр екiнiң бiрiне белгiлi. «Сол кезде мен тың эпопеясы күндердiң күнiнде көркем шығармаларда «Тынық Дондағы азамат соғысының», «Көтерiлген тыңдағы» ұжымдастырудың сомдалғаны сияқты, соншалықты жiгермен, әрi сондай терең толғаныспен бейнеленсе екен деп армандайтынмын» деп жазады Л.И.Брежнев («Тың», 87-бет, Алматы, «Жазушы» баспасы, 1980 жыл). Тың эпопеясына лайық эпопеялар әлi жазыла жатар, әрине. Дегенмен, осы тың тақырыбына кезiнде ақындарымыз ғана емес, прозашыларымыз да қалам тартыпты. Шерхан Мұртазаевтың «Белгiсiз солдаттың баласы» атты повесi, бiздiңше, ұлттық әдебиетiмiзде осы жауапты тақырыпқа жазылған елеулi дүниелердiң бiрi болды.

	Повесте тың жерлердi игеру науқанын кең көлемде, кең планда суреттеу мақсат етiлмеген. Мұнда бiр жас адамның өмiр тарихы таңдап алынады да, осы өмiрдiң қия кезеңiнде кейiн шегiнбей, мерт болса да мәрттiгiн, адалдығын сақтап қалған азаматтың есте қаларлық бейнесi жасалған. Ол жастың аты – Исатай. Белгiсiз солдаттың баласы да – осы. Мұның әкесi қан майданда, фашистермен жағаласып өлсе, өзi Салық, Жүзбай секiлдi мемлекет астығын ұрлаушы қаныпезерлермен шайқаста қатерге ұрынады. Сөйтiп, белгiсiз солдаттың баласы да солдаттың неғайбiл тағдырына тап келедi. Исатай шынымен Салықтардың қолынан қаза тапты ма, әлде ауыр соққыға ұшырап тiр қалды ма – бұл жай оқушыға беймәлiм, бұл жәйттi автор да ашып айтпайды. Бiрақ басы ашық жай – жастық-мастықтың әсерiмен, Аяулы секiлдi аяр сұлудың құрған торына өзi барып түскен Исатай, әскери қызметiн өтеп қайтысымен, тыңға аттанған жас патриот басына қауiп төнгенде қара басының тыныштығын күйттеп, бұғып қалған жоқ. Қазақтың тың даласын игерген де, мiне, осы Исатай секiлдi ар-ождан туын биiк ұстаған ұстын жiгiттер болса керек қой!

	Рас, көркем әдебиетке адал мен арамза да, батыр мен қорқақ та, жасампаз бен жасық та кейiпкер бола бередi. Жазушы оқушысын жақсыдан үйретiп, жаманнан жиренту үшiн әрқилы кейiпкерлер галереясын жасауға тиiс. Дегенмен, әдетте оқырман әрекетсiз кейiпкерлердi ұнатпайды. Өмiрде әрекетсiз адамдар аз емес. Олардың бiраз кiтаптардың бет санын толтырып жүретiнi де ақиқат. Өмiрде әрекетсiз адамдардан түсетiн пайда қаншалық аз болса, бұлар түптеп келгенде өнердiң де көсегесiн көгерте қоймайды. Әрекет жоқ жерде тартыс жоқ, ал тартыссыздық – реалистiк өнердiң табиғатына қайшы. Осы күнi сол тартыстың өзiн оқиғалық, психологиялық деп жiктеп жүремiз. Бәрiбiр тартыстың аты – тартыс, ол бәрiбiр әрекеттен, қимылдан туып жатуы керек. «Белсендi кейiпкерлер керек!» деп ұрандайтынымыз да осыдан. Бұған әрекетшiл кейiпкерлер керек деп қосуға болар едi.

	Осы тұрғыдан қарағанда, Шерхан Мұртазаев кiтаптарындағы кейiпкерлер (ұнамды топқа жататындары да, ұнамсыз топқа қосылатындары да) негiзiнен әрекетшiл, сөзуар емес, iсқуарлар болып келедi. Өндiрiс тақырыбына жазылған «Қара маржан» романындағы Нариман мен Жарас, Аманқұл мен Әдiл – бәр-бәрi де ой-мұрат, мiнезқұлықтарының әрқилылығына қарамастан, шетiнен белсендi, белшешпе кейiпкерлер. Романның басты кейiпкерлерi Жарас пен Нариман болса, романның басты тақырыбы да тау жыныстарын қопарғышпен бұзып, жоспарды асыра орындау мәселесi ғана емес... Романның басты тақырыбын оның басты кейiпкерлерi бала жастан арқалап жүрген секiлдi: о баста бiр жерде туып, бiрге өскен Нариман мен Жарастың о бастан-ақ жолдары айырық боп жаралыпты, Наримандiкi – әдiлдiк, туралық сүрлеуi де, Жарастiкi – пендешiлiктiң бұралаңы. Ең қызығы – қайда жүрсе де алдан кесе-кестеген қара мысыққа айналған Жарасқа Нариманның түк өштiгi жоқ, бұл қарсыласымен қасқайып тұрып күресе түсуге бар, бiрақ талай қапаға түсiрген немеге қараулық жасау ниетiнен мүлдем аулақ. Облыстық партия комитетiнде бұлардың асқынған дауы қаралып, Жарас партиядан шығарылып, орнынан түсетiнi анықталғанда да Нариман масайрамайды, асқақтамайды. Екеуi есiк алдына қатар келiп қалғанда да, бұл анаған жол бередi. Анық гуманизм осы: жауыңды жеңiп тұрып та табалаудың қажетi жоқ. Таукен инженерi Нариман оқырманына осындай адамгершiлiк қасиеттерiмен қымбат.

	Шерхан Мұртазаевтың қаламынан шыққан ең күрделi еңбектердiң бiрi – әлi аяқталып бiтпеген «Қызыл жебе» романы. Кiтаптың бас қаһарманы белгiлi революционер-большевик Тұрар Рысқұлов болғанымен, бұл әншейiндегi биографиялық роман емес. «Қызыл жебе» қазiргi күйiнiң өзiнде нағыз эпикалық пландағы, кең тынысты әлеуметтiк полотно ыңғайында жасалып келедi. Екiншi жағынан, мұнда Т.Рысқұлов өмiрiне қатысты өмiрбаяндық материалдар барынша мол пайдаланылған. Осыған қарамастан, «Қызыл жебе» өмiрбаяндық шығармаларда кездеспей қалмайтын, бәлкiм, кемшiлiк ретiнде қарастырылуға жатпайтын хроникалық үзiк-үзiк сипаттан ада көрiнедi. Автор өз қаһарманының өмiрбаянын жылма-жыл тiзбектелiп келетiн тәртiппен көркем сипаттап шығуды мақсат етпеген. Ол Тұрар өмiрiндегi кезеңдi тұстарды таңдап алады да, соны халық өмiрiндегi кезеңдi тұстармен қоса-қабат суреттейдi. Бұл әрi әдейi қиыстырылған әдеби тәсiл ретiнде әсер етпейдi. Бұл, бәлкiм, жазушы ашқан жаңалық та болмас. Өйткенi Тұрар секiлдi азаматтардың жеке бастық өмiрбаянының өзi қашан да елiнiң өмiрбаяны болып шығатыны ежелден мәлiм. Тұрардың өмiрбаяны – ғасырлар бойы екi жақты тепкiтеперiштiң астында жүрiп, бiрақ бәрiбiр еңсесi түсiп, сағы сынбаған қалың кедей бұқараның ұлы Октябрь социалистiк революциясы дәуiрiнде қалың ұйқыдан оянуы, оянып қана қоймай, оңынан туған бақыт жұлдызына қолын жеткiзуi үшiн қызыл туды көтерiп, «аттан» салған ұлан асудың тұсы едi. Тұрардың ерлiгi – күштiлердiң қолынан жазықсыз жапа шеккен әкесiнiң, аз ғана аталас әулетiнiң кегiн қумай, талай тантыма отаршы мен сасық ауыз байлардың табанында тапталып келген елiнiң – көбiнiң намысын, елiнiң – көбiнiң мүддесiн арқалап шығуы едi, осы жолда бойындағы барлық қайрат-күшiн, қасық қанын жұмсауға тайынбайтын көзсiз әзiрлiгi едi. М.Горький сол тұста «Ерлердiң ессiздiгiн дәрiптейiк!» деп ұран тастаса, дәл осындай дауылпаздар ұлы Ресейдiң шет аймақтарында да туып жатты.

	Қарымды жазушы прозаның әр жанрында күш сынап жүр. Оның әсiресе әңгiме жанрындағы көркемдiк iзденiстерi көрiктi кестелеуге толы Шерхан Мұртазаев жазған 20-ға жуық әңгiмелердiң бiразын қысылып-қымтырылмай-ақ бүгiнгi қазақ новеллистикасының қазынасына қосуға болар едi деп ойлаймыз. «Сусамырды» мысалға алайық. Бұл қазiргi ең дiлгiр мәселеге – экология тақырыбына арналған. Алыс қырды жайлаған шопан Бұзаубақ кешегi арналы Асау өзенiнiң тартылып, малжанның әбiгерге ұшырағанын өз басынан кешiредi. Ақырсында ашуға мiнген малшы тақымына кетпен қысып, арналы судың жолын бөгеген берекесiздермен сөйлесiп қайту үшiн жолға шығады. Бiрақ айнала темiр құрсаулап, бекiтiп тастаған тоғанның басына шыққанда, байғұстың зәресi кетедi. Әрине, мұндай тоғанды қазақы қара кетпенмен бұза алмасы хақ. Бiрақ сәтi түсiп, тоғанның қарауылы қонаққа шақырады да, бұл оны араққа тойғызып, кiлтiн ұрлап алады. Сол кiлттi ұстап, Бұзаубақ тоған басына қайтып шығады. «Алагеуiм ай сәулесiмен ойнаған мың-миллион майда толқын Бұзаубаққа жер әлемдi қаптап келе жатқан қаракөл қойы құсап» көрiнедi. Содан бұл қолындағы кiлтпен шлюздi ашып жiбередi. Өзi де есеңгiреп тұрып топан суға құлайды... «Үкiлi қамыс, балауса құрақ, бұйра жыңғыл. Арасында парылдап ұшқан қырғауыл. Шымырлап толықсып аққан қаракөк өзен. Шоршып ойнаған сары сазан. Жағалай қонған қойшы ауыл. Соңғы рет Бұзаубақтың көз алдында осы бiр сұлу сурет тұрып қалды». Әңгiме осылай трагедиялық сазда аяқталады. «Осылай болуы мүмкiн бе?» деп аңғалдау оқырман сауал қоюы мүмкiн. Ондайда бiз «неге мүмкiн емес?» деп қарсы сауал қояр едiк. Бұзаубақ – дала перзентi, оның бүкiл өмiрi осы арнасы кепкен Асаудың жағасында өткен. Осы Асаудың жағасында мыңғыртып мал өсiрген. Ендi соның бiрi де жоқ. Жоқ еткен көктегi құдай емес, адамдардың өзi екен. Сол қырсыздар дарияның сағасын бөгеп, қолдан теңiз жасаған. «Неге, не үшiн темекi қымбат, мал арзан? – деп күйiнедi Бұзаубақ. – Тәттiге бола, ылдидағы ұшан-теңiз дала неге қу тақырға айналмақ?». «Өзен суалған соң... қотыр қойдың жабағы жүнiндей жүдеп тоза» бастаған даласын көргенде, шопанның миына тiкенек қадалғандай болады. Бұзаубақ таудағы теңiздiң де бүгiнгi тiрлiк-талап қатерiнен туып жатқанына пәлендей ой жүгiртiп жатпайды. Бұзаубақтың күллi қимыл-әрекетi, мiнез-құлқы – оқымаған шаруа, дала адамының психологиясына әбден сәйкес келiп жатыр. Оның, әрине, өлгiсi келген жоқ. Қолындағы кiлттi абайсызда оппаға түсiрiп алып, соны қармап қалу үшiн еңкейе бередi де, төменде көбiктенiп жатқан қайнауға гүмп бередi. Бұзаубақтың тағдыры аянышты-ақ. Сусыз қалған ен жайлаудың тағдыры да аянышты. Жаратылыс және адам. Бұлардың бiр-бiрiнсiз күнi жоқ, бұлардың тағдыры бiр-бiрiмен мықтап байланған. Осы жiптi үзiп алмайық! Адамды қалай аяласақ, табиғатты да солай аялайық! Адам табиғаттың жауына айналмасын! «Сусамыр» әңгiмесi оқырманды осындай iзгi ойларға жетелейдi. Осындай iзгi ойларға жетелейтiн шығармалардың қашан да өмiрi ұзақ болмақ.

	1982 ж.





МӘУЛЕНОВТIҢ ШАҒАЛА ЖЫРЛАРЫ


	Сiрә, ақын атаулы екi-ақ түрлi болатын секiлдi. Өмiрде рухани бiр-ақ рет туатын ақын бар да, әлденеше рет туатын ақын бар. Мұның алдыңғысы бал балалық, жалын жастық дәуренiнiң албырт та аңғырт жыршысы болып қала бередi. Талантты жыршы кейде тәттi де сәттi айтады.

	Екiншi бiр ақындар томағасын тез сыпырып, алысқа ұшады. Үнемi қайта туып, жаңарып, жасарып, өсiп-өнiп отырады. Мұндай ақындардың күллi шығармаларының өн бойында тұтасып жатқан үйлесiм болатыны хақ. Бiрақ әр белеңде өлең тiлi түрлiше сөйлейдi. Бiздiң ортақ мүлкiмiзге қашан да жақсы жаңалық әкеледi.

	Оқырман қауым, халық осындай ақындарға қол соғады. Сырбай Мәуленов – осы екiншi топқа жататын беделдi ақындарымыздың бiрi. Сөз жоқ, Мәуленов – қазақ поэзиясының өрiсiн кеңейткен елеулi ақынымыз, Мәуленовпен бiрге бiздiң өлеңiмiзге жаңа бiр жақсы мiнез келгенi рас. Ол өлеңдегi жан сыры, әсем музыка. Ә.Тәжiбаев, Қ.Аманжолов шығармашылығынан бастау алатын өнегелi дәстүр.

	С.Мәуленовтiң «Шағала» аталған өлеңдер кiтабы да ақынның тынбай iздену үстiнде екенiн айғақтайды. Бұл жинағында тарлан ақын тағы бiр қырынан көрiнiп отыр. Осы заман, бүгiнгi күн тақырыбын жырлауға ақын батыл бет бұрыпты.

	Несi бар қиындықты жасыратын,

	Өттi күн адамға адам бас ұратын.

	Булыққан көз жасына кездер болды,

	Айта алмай көңiл күйiн ашып ақын, –

	деп, өткен бiр уақыттың қатал шындығын айтқан ақын, әлемдегi әдiлеттiң арашашысы – Коммунистiк партияның ұлылығын жырлайды:

	Айды алып аспандағы бердiң бүгiн,

	Қолыңмен айналдырдың жер кiндiгiн.

	Аяққа баспай, қайта ардақтадың.

	Адамның азат ойын, еркiндiгiн.

	(Партияға)

	Зор тыныштық құндағында,

	Тына қалды қарт Кремль.

	Коммунизм жылдарында,

	Ракеталы тартты өмiр.

	(Жеңiмпаздар жиыны)

	Бүгiнгi күнi адал ниеттi адамзатты бiрiктiрiп отырған соғыс пен бейбiтшiлiк алдындағы жауапкершiлiк, әдiлет, адамшылық алдындағы борыш осындай. Қазiр саяси өмiр әрбiр адамның күнделiктi тiрлiгiне қызу араласып отырғаны мәлiм. Әдебиет, әсiресе поэзия – әлеуметтiк өмiрдiң айнасы болуға тиiс. Поэзия әлеумет өмiрiне қашан да тез, әржақты араласа алады. Халықтардың көкейкестi арман-мүддесiн айта алатын көркем шығарманы ғана сыйлайтын жаңа оқырмандарымыз бар. Ұрпақ өмiр сүруге мүдделi, өнер өз тәсiлдерiмен оған өмiр сүрудi үйрете бiлуi керек.

	Бейбiт тiрлiк қамын ойлайтын әрбiр ақын, қолынан келгенiнше, ХХ ғасырдың алапаты – соғыс қаупiне қарсы сөз найзасын сiлтейдi. Бейбiтшiлiктiң гүл жазирасын қарлығаштай қанатымен су сеуiп, өрттен қорғайды. Мәуленовтiң «Бүлiнбей бүтiн тұрсын бұл дүние», «Жер», «Әскери әсерлер» сияқты өлеңдерi осы бiр игi күреске арналған.

	Кешегi солдат бүгiн де солдат. Ол өткенде ел басына төнген сұрапылды сiрә да ұмыта алмайды. Сондықтан да ол сақ, сергек.

	Сол бiр күн қиын-қыстау тұр алдымда,

	Жүз өмiр құрбан болған бiр адымға...

	* * *

	Шықты сұрғылт окоптан,

	Жауды жеңiп бiр күнi ер.

	Қалды-ау аман апаттан,

	Аунап түспей шiркiн жер...

	Аяулы асыл ана, жер-ана! Сен не көрмедiң? Сен өсiрген тiрлiк дәнiн уақыт дауылы талай жұлып кетпедi ме? Тағдырдың қара суығы сенiң ыстық жүрегiңдi суытпақ болған. Бiрақ сен сiрә да мұқалып-мойыған емессiң.

	Қорғайды өзi оқ, оттан,

	Қайран жер – сенiң бауырың.

	Бiр кiшкентай окоптан,

	Бiлесiң бүкiл қадiрiн.

	(«Жер»)

	 «Бiр кiшкентай окоптан бiлесiң бүкiл қадiрiн»... Жер қадiрiн ақын тiлiмен осылай-ақ айтуға болар.

	Ақын Мәуленовтiң көңiл күй, философиялық лирикасы да назар аудартады. Мәуленов лирикасында философиялық тереңдiктiң жетiмсiздiгi орынды айтылып жүретiн. Оның үстiне, жасыратыны жоқ, ақын жазған кейбiр өлеңдердiң көркемдiк логикасы тым қарапайым да жұпыны, кейде жаттанды жатықтықтан аспайтын. Сезiм мен ойдың күрделiлiгi, драма-тартысы жетпей жатушы едi. Тәттiнi қанша жегенмен, қарын тойып, бойға күш-қуат тарамайтындай әсерде жүретiнбiз. Соңғы жылдарда ақын көп өсiп кетiптi. Оның лирикалық қаһарманы жаңа бiр саналы биiкке көтерiлiптi. Талай алыс төңiректi ойлы көзбен көруге болатын еңселi биiк. Бұлбұл жайындағы өлеңдi-ақ алайықшы. Көмейiнен тоқсан толғау күй ағытқан бұлбұл құсты жыныс бақтың iшiнен iздеп табу қиын ғой! Өйткенi:

	Iшiнде нұрлы дүниесi,

	Тұрады бiрден сыр ашпай.

	Шын өнердiң иесi,

	Мен мұндалап тұрмастай.

	Әдемi де, ойнақы ой.

	Мәңгiлiк тақырыптар – өмiр мен өлiм жайында да ақынның тәуiр жырлары бар. Тiрлiктегi әрбiр минут лирикалық қаһарманға қымбат көрiнедi:

	Бiр минут соның бәрiн мен,

	Ойыма қайта түсiрдiм.

	Ақылдасып арыммен,

	Арманның құсын ұшырдым, –

	деуi де сол себептен.

	«Жеке шумақ», «Қыран ұясы», «Ұшам ба әлде тозаң боп», «Орта жолда ентiгiп» сияқты өлеңдер адам жанының нәзiк те жасырын пернелерiн басатын ойлы шығармалар. Философиялық лирика жазуда ақын шеберлiгiнiң жетiлiп келе жатқанын байқаймыз. Мәуленов қазақ лирикасының осы бiр саласындағы жоғымызды түгендеуге болашақ уақытта да ат салыса бередi деп бiлемiз.

	Ендiгi бiраз сөз Сырбайдың «Түркмен туындылары» деп аталатын цикл өлеңдерi жайында. Бұл да кейiнгi кезде қазақ ақындары мол жазып жүрген цикл жырлардың бiрiнен саналады. Мұның көбi ақындарымыздың саяхаттарына байланысты туып жатқан шығармалар. Бiр-бiр жақсы өлеңдi жазып тастаған ақындарымыз жоқ емес. Жалпы, цикл өлеңдердiң молаюы – поэзиямыздың мәдениетiнiң өсуiнен хабардар ететiн құбылыс. Бiрақ, бiраз ақындарымыз жазған цикл өлеңдердiң бәрiне тән ортақ кемшiлiк бар. Ол – ақындарымыздың барған, көрген жерлерiндегi өмiрлiк құбылыстардың iшiне бойламай, сырттай қызығуға, жалаңдыққа, жайдақтыққа түсiп кетуi.

	Ал С.Мәуленов «Түркмен туындыларын» басқаша жазуды ниет қылған секiлдi. Ақын әрбiр өмiр құбылыстарының күрделi процесс екенiн ұмытпаған. Ол түркмен жерiнiң жалаң географиясын тамашалаудан аулақ. Ақынды, оның лирикалық кейiпкерiн осы туыс халықтың тағдыры қызықтырады. Тарихты салмақтайды. Түркмен елiнiң өткенi мен бүгiнiне үңiледi. Мысалы, «Феруза хикаясында» түркмендердiң бағзы замандағы елдiк, ерлiк салты жырланған. «Небидтаг мұнарасы», «Түркмен кiлемi» – кеңес тұсында бақыт тапқан ұлттың жасампаз еңбегiн мадақтайды.

	Әйтсе де, бұл циклдегi өлеңдер бастан аяқ сәттi емес. «Колхоз музейi», «Вагонда», «Бибiжан» – осындай туындылар. Бұлар әлгi жалаңдық, сырттай қызығушылық деген мiннен құтыла алмаған. Табиғат лирикасы Мәуленов шығармашылығының қашаннан өнiмдi саласы болып саналады. Жаратылыстың әсем суреттерiн ақын қаламы көп ретте қағаз бетiне шебер сызып түсiредi. Жаратылыс жалғыз сөйлемейдi, ол лирикалық кейiпкермен үндес, бiр туыс. Осы екеуiнiң арасында үндестiк болу шарты – табиғат лирикасының әлiппесi болса, Сырбай өлеңдерiнде осы сәйкестiк бар.

	1968 ж.





«ӨМIР ӨРНЕКТЕРI» ҚАНДАЙ?


	Ә.Нұршайықов шығармашылығына тән қасиет – деректiлiк пен публицистикалық стиль екенi әуел бастан белгiлi. Ұмытпасам, оның «Ақиқат пен аңыз» романын талқылау кезiнде мен «Нұршайықов – қазақтың документтiк прозасының негiзiн қалаушылардың, жаңа жанр көшбасшыларының бiрi» деген пiкiр айтқанмын. Қазiр де дәл осындай пiкiрдемiн. Бәлкiм, Әзағаңның деректi прозаға келуiне оның ұзақ жылдарға созылған журналистiк қызметi себеп болған шыгар. Бәлкiм, бұл оның шығармашылық кредосы шығар. Қалай айтсақ та, бүгiнгi таңда Ә.Нұршайықов осы жанрдың ең көрнектi өкiлi болып отыр.

	Әрине, деректi проза мен кәдуiлгi очерктiң, публицистиканың арасында тамырластық бар. Бiрақ деректi проза – әдеби, көркем жанр. Деректi проза – журналистика емес. Ал журналистика – қаншалық жақсы жазылғанымен, деректi проза емес. Әдебиет пен журналистиканың арасы – аспан мен жердей. Әдебиеттiң тегi – көркем образ. Журналистиканың тегi – факт. Әрине, әдебиет те фактiге сүйенбей тұра алмайды. Бiрақ әдебиет фактiден көркемдiк ұғымдар туғызса, журналистика ең ұзағанда әлеуметтiк талдау жасайды.

	Бiз мұны неге айтып отырмыз? Өйткенi соңғы жылдарда әдебиет пен журналистика бықпырт араласып кеттi. Араласқанда тұрған үлкен айып жоқ шығар. Бiрақ кейбiр журналистер кәдуiлгi мақалалар жинағына роман деген айдар тағып, қампитып кiтап шығаруды әдетке айналдырды. Мұндай әдет орталықтан басталды. Мәселен, Г.Боровиктiң «Пролог» атты (Москва, 1964) кiтабын оқып көрiңiз. 30 баспа табақ дәу кiтапқа автордың әр кезде «Литературная газетада» шыққан ұзынды-қысқа мақалалары, суреттемелерi, репортаждары, интервьюлерi енiптi. Дұрыс-ақ. Жеке тұрғанда, бұл материалдардың бәрi қызғылықты оқылады. Бiрақ автор кәдуiлгi мақалалар жинағын неге роман-эссе атаған? Ол мүлдем түсiнiксiз. Бiр ғана Г.Боровик болса ештеңе етпес едi. Атақты Латын Америкасының жазушысы Г.Маркес «Жүз жылға созылған жалғыздықтан» соң халықаралық тақырыпта жазған мақала, очерк, зерттеулерiн роман ретiнде жариялап жүр. Бiздiң баспасөзде шыққан үзiндiлерiн оқысақ, бұлар кәдуiлгi мақалалар жинағы ғана. Егер мұндай әдiстi қолдайтын болсақ, И.Эренбургтiң Ұлы Отан соғысы кезiнде жазған, жалпы көлемi 15 томдық публицистикалық мақалаларын роман-эпопея атау керек шығар? Өзiмiздiң М.Әуезов жазған «Индия очерктерiн», С.Мұқанов жазған «Алыптың адымдарын» роман-эссенiң көкелерiне жатқызу керек шығар?

	Бiрақ М.Горькийден бастап С.Мұқановқа дейiнгi классик жазушылардың ешқайсысы өздерiнiң қолынан шыққан мақалалар жинағының ешқайсысын (жазушы қолынан шыққан әрбiр дүниенiң көркемдiк сипаты мол екенiне қарамастан) роман түгiл, повеске телiмегенi белгiлi. Ал бiздiң журналистерiмiз (жалгыз Г.Боровик емес) әр жылда шыққан жазбаларының басын құрастырып, романдар қатарын көбейте түсуде. Бүйте берсек, бiраздан соң сiздiң шын көркем шығармаңыз қайсы, газетке жазған суреттемеңiз қайсы – оқырман қауым соны ажыратудан қалады ғой.

	Ал қазақ жазушысы Әзiлхан Нұршайықовтың шығармашылығы, бiздiңше, деректiлiктен, өмiр материалдарынан нәр алған, өзгеше бiтiмдi құбылыс. Ә.Нұршайықов өмiрде болған, өзi көзiмен көрiп, қолымен ұстаған, естiген-бiлген нәрселерiн жазуға әбден төселiп алған қалам қайраткерi. Ол ойдан құрауға, былайша айтқанда, шығармашылық фантазияға пәлендей жүйрiк емес (оны осы кiтаптың iшiнде өзi де мойындайды). Бiрақ болғанды боямасыз суреттей отырып, нағыз суреткерлiк мiнез танытады. Оның әйгiлi кiтаптарын айтпағанның өзiнде, жуықта ғана «Жалын» баспасынан шыққан «Екi естелiгiн» оқып шықсаңыз да осыған көзiңiз жетедi. Бүгiн қолыңызға тиiп отырған «Өмiр өрнектерiн» оқысаңыз да, осыған көзiңiз жетедi.

	«Өмiр өрнектерiн» парақтап отырып, мен кеңес әдебиетiнен осыған ұқсас үлгiлердi iздедiм. Сонда Р.Гамзатовтың «Менiң Дағыстаным» мен Ю.Бондаревтiң «Мгновения» кiтаптары есiме түстi. Оның арғы жағында, әрине, И.С.Тургеневтiң «Стихи в прозе» кiтабы тұр... «Өмiр өрнектерiнiң» соларға ұқсайтын да, ұқсамайтын да жерлерi көп. Ұқсайтыны – өмiрдiң жеке көрiнiстерiн сөз ете отырып, автор үзiк-үзiк ойлар түйедi. Ұқсамайтыны – мұнда бiр-бiр жолдан ғана тұратын қысқа қайырымдар, қанатты сөздер, ақыл-нақыл, ғибрат, ғақлия үлгiлерi жиi кездеседi. Автор тiптi әр кезде, әр жағдайда өзi естiген, өзiне ұнаған жеке оралымдар мен жеке сөздердi, теңеу, бейнелердi тiзiмдей берген. Адамның әрекетiне, мiнезқұлқына қатысты алуан пiкiрлер келтiрген.

	Кiтаптың жанрын автордың өзi алғы сөзде өте дәл көрсеткен – «әдеби күнделiк деп атау орынды». Шынында, бұл жазушының әдеби күнделiгi. Ендеше, бiрiншi бетке «Өмiр өрнектерi» деп баттитып жазу керек те, оның астына «Әдеби күнделiк» деп көрсеткен дұрыс. Өзге түсiнiктемелердi («Қойын дәптер мен күнделiк дәптер беттерiнен. Нақыл сөздер, мақалдар мен мәтелдер, қысқа хикаялар, ғибрат, эсселер» деген секiлдi) қысқартқан жөн. Сондай-ақ, әрбiр бөлiмнiң астындағы анықтауыштарды азайтып (мысалы: «Кiтаптан келген ойлар, елден естiген сөздер және көрген-бiлгеннен туған өз ойымның ұшқындары» т.б), бiр-бiр сөзден тұратын тақырыптар табу жағын ойластыру керек.

	Жазушы осы оқшау кiтабымен оқырманына не айтпақ? Бұл сауалға жауап табу қиын емес. Көтермелеп айтсақ, жазушы – уақыт пен халықтың перзентi, турасын айтсақ, жазушы – ой мен сезiмнiң құлы. Бұл арада қайшылық та, кереғарлық та жоқ. Сондай жазушының бiрi болғандықтан, Ә.Нұршайықов уақыт пен халқының сөзiн сөйлемей, жоғын жоқтамай тұра алмайды; жақсыға қуанып, жаманға күйiнбей тұра алмайды. Әрине, соның бәрi лезде романға, повеске, әңгiмеге айнала қоймайды – алдымен жазушының қойын дәптерiне түседi. Әдеби күнделiк дегенiмiз осы. Мұндай күнделiктiң iшiнде, әрине, жазушының өзiне ғана керек, бiрақ оқырман кәдесiне аса бермейтiн «ұсақ-түйектер» де жүре бередi. Дегенмен, оқығанга ақыл қосар, ой қозғар, тәлiм берер жазбалар аз болмайды. «Өмiр өрнектерi» дәл осындай кiтап қатарына қосылғалы тұр. «Өмiр өрнектерi» тұжырып айтсақ, жазушы Әзiлхан Нұршайықовтың ғибратнамасы. (Абайдың «Ғақлия сөздерiн» еске түсiрiңiз). Мұндай кiтап ежелден жақсы ғибратқа құлақ қойғыш қазақ оқырманына ерекше қажет. Тiкелей өнеге-үгiт айтуды Еуропа жұрты арзан дидактика атап, жазба әдебиетi өркендеген заманға жараспайтын ескiрген әдiске санаса, бiзде ол әдiс әлi ескiре қойған жоқ. Бәлкiм, бұл ұлттық психологияның ерекшелiгi шығар. Әйтпесе әлемге Әуезов пен Айтматовты сыйлаған қазақ пен қырғыз жыршылары мен манасшыларын осы күнге дейiн неге «әулие-пiр» тұтады?

	«Өмiр өрнектерi», тұтас қарағанда, үйреншiктi ақылнақылдан аулақ, образға оранған, ойға жүзген ғибратнама. Бұл кiтапты алдымен жастарға арналған деп бағалаған дұрыс. Өмiрден көрген-түйгенi көп, тәжiрибесi мол ағаның артынан ерген iнiлерiне әр кезде айтатын кеңескептерi болмаушы ма едi? «Өмiр өрнектерi» – сондай жинақ, ой жиынтығы, сезiм қоймасы.

	Бiрер мысал келтiрейiк. «Екi витамин» атты кiшкентай көрiнiсте қонақта отырған кiсiлер қысыр әңгiме үстiнде витаминдердiң пайдасын айта бастайды. Сонда үй иесi әйел отырып:

	– Сiздер «М», «Қ» деген витаминдердi бiлесiздер ме? –деп сұрайды. Әрине, еркектер жағы бұдан хабарсыз болып шығады.

	– Осындай екi витамин бар. Бұл екi витаминсiз ешбiрвитамин бойға жұқпайды... – деп жұмбақтайды үй иесi әйел. Сөйтсе, ол витаминдер – Махаббат, Қамқорлық деп аталады екен.

	Кiп-кiшкене көрiнiске автор жастар үшiн (тек жастар үшiн емес) әжептәуiр маңызы бар жақсы идеяны сыйғызып жiберген.

	Әйтпесе, «Шығыстың екi нақылына» көз жүгiртiп шығайық. Бiреу пайғамбарға келiп («Пайғамбар» демейақ, Әкiм Лұқпан атаса, «саясатқа» ыңғайлы емес пе? – О.С.) «Менiң үш түрлi құмарлығым бар: шарапқа құмармын, әйелге құмармын, өтiрiкке құмармын. Осының қайсысын тастасам екен?» деп сұрайды. Сонда «өтiрiктi таста» деген жалғыз ауыз кеңестi естидi. Бiрақ бiр күнi әлгi кiсi араққа тойып алып, әйелге барады. Сол жерде оның басына мынадай ой келедi. Бiреудiң әйелiн азғырғаны үшiн жазаға ұшырауы мүмкiн. Бiреудiң әйелi емес дейiн десе, өтiрiк айтқаны. Ал өтiрiктi қоюға уәде берген. Сөйтiп, өтiрiктi тастаған кiсi әйелқұмарлықтан да, шарапқұмарлықтан да құтылады. Мұндай әңгiменiң қазiргi оқырманға берерi бар ма? Бар болғанда қандай!

	«Орыс мақалы» атты екi беттiк минатюраға көз жүгiртiп шығайық. Қысты күнi моншаға барған дардай кiсiге орысша шүлдiрлеп сөйлеген екi бала арқасын ыстырып қояды. Бiрақ олар «рақмет» те жоқ, басқа да жоқ, кете беруге ыңғайланады. Сонда дардай кiсi тұрып:

	– Орыста мынадай мақал бар: «Долг платежом красен» деген. Оның мәнiсiн бiлесiңдер ме? – деп сұрайды.

	Әлгiнде ғана орысша сайрап тұрған қазақ баласы басын шайқайды.

	– Әкең саған орыс тiлiн үйреткенмен, адамшылық сабағын үйретпеген екен. Моншада бiр ағай солай дедi деп үйiңе айта бар.

	Кейiн ол обком бюросында әлгi баланың әкесi – облыстық милиция бастығымен жолығып, сөйлеседi.

	– Сiздiң балаларыңыз орысша жақсы бiледi екен, –деп мақтап алады әуелi. Облмилиция бастығы оған мәз болып, балаларының орыс мектебiнде оқитынын айтады.

	– Әлде сiз бiрдеңе тапсырып па едiңiз?

	– Тапсырған едiм. Сонда олар өтiрiкшi де болғаныма?

	Милиция бастығы қызарып кетiп: «Я их накажу» деп шiренедi.

	Әкесiнiң сиқы анау, баласы қайдан оңсын. Не ана тiлiн, не орыс тiлiн жөндi бiлмейтiн баланы ғана емес, сол баласына дұрыс тәрбие бере алмаған шолақ ақыл әкенi автор сыпайы ғана сынап өтедi.

	Ал «Сыйлық» атты кiшкене этюдтен бiз ұлттық мақтаныш дегеннiң не екенiн сезгендей боламыз. Алыстағы Рига қаласының кiтап дүкенiнен Мұхтар Әуезовтiң төрт томдық «Абай жолы» романын сатып алып, Моника деген латыш қызына тарту еткен автордың әрекетi – өзiнiң халқы үшiн, сол халықтың ұлы перзентi үшiн мақтаныш сезiмiне тұнып тұр. «Қарындасымдай еркелеп келiп, Моника менiң бетiмнен сүйдi. Оның жұқалтаң ыстық ерiндерi достық пен туысқандықтың мөрiндей болып басылды. Бұл менi бөтен әйелдiң бiрiншi рет сүюi едi. Оған да Мұқаңның арқасында қолым жеттi» деп жазады жазушы.

	Жинақта поэзияға, лирикаға кенелген өзге де қысқа қайырымды сюжеттер жеткiлiктi. Соның бiрi – «Алтын соқпақ» аталады. «Күнi бойы құрылық пен теңiзге қызмет етiп, асыл нұрын аямай төккен күн кешке қарай көк жиекке еңкейдi. Осы кезде көк теңiздiң бетiнде сары алтынның буы ойнап, өзгеше бiр салтанат пайда болады. Жағадағының бәрi жарқырап, батар күнге разылық рақметiн айтқан тәрiзденедi. Әсiресе алтын соқпақ естен кетпейдi. Жағада тұрған адамдардың әрқайсысының алдынан күнге қарай теңiз үстiнен алтын соқпақ тартылады. Жалт-жұлт еткен сол алтын соқпақтан көз алмайсың. Жағадағы мың сан адамның әрқайсысы өз соқпағына сұқтанады. Қандай керемет деп бастарын шайқасады. Теңiз тымық болса, алтын соқпақ аяғыңның астында тыныш жатады, соның үстiмен күнге қарай жүре беруiңе болатын сияқты. Ал теңiзде толқын болса, алтын соқпақ ауыр жүктi машина өткенде мөңкiген жүзбелi көпiрдей толқып, кешке жанған алыстағы оттай алаулайды». Ғажайып сурет емес пе? Осындай симфонияның аяқталуы да мағыналы: «Өмiр бойы аспандағы күндей мырзалықпен адал қызмет етiп, өзiнiң бар жiгерiн, жүрек жалынын, ой өнерiн, бүкiл өмiрiн халыққа арнаған жазушының соңында да алтын соқпақ қалады... Өмiрде өз соқпағың болғанға не жетсiн, шiркiн».

	Жинақта автордың өзi шығарған жүздеген, тiптi мыңдаган мақал-мәтел, нақыл сөздер келтiрiлген. Олардың iшiнде жаттап алуға сұранып тұрған ұтқырлары, ұшқырлары не сан.

	«Аяқты тiстемек болған ит Таяқты да тiстейдi»

	** *

	«Маңдайдан қашқан шаш Төбеге де тұрақтамайды»

	** *

	«Өмiрде сұлу әйел көп. Сұлудың сымбаты кез келген еркектi қытықтағысы келiп тұрады. Бiрақ соның бәрiне қытықтата берсең, күлкiден iшегiң түйiлiп өлер едiң».

	** *

	«Мадақтай бiлген ауыз Мазақтай да бiледi».

	** *

	«Бiр ашуды жеңгенiң – Бiр жауыңды көмгенiң».

	** *

	«Өлерiнiң алдында бұқа былай дептi: – Менi сойсаң, сойыңдар. Бiрақ жас терiмдi жас құнажынның үстiне салақтатып бiр жапсаңдар екен».

	** *

	«Кей адамның жүрегi адамның құрсағында жаралған тәрiздi емес, зауыттың цехында жасалған сияқты. Тас жүрек деп сондайларды атаған болар».

	** *

	«Қазақ аш болса – ел аралайды, орыс ашықса – өзен жағалайды».

	** *

	«Ата-бабам қой бақса, өзiм ой бағамын. Бақташылық – бiздiң тұқымымыздың маңдайына жазылған».

	** *

	«Өлiнiң заңы үндемеу»

	** *

	«Өлiге оқ өтпейдi. Тiрiге тiкен кiрсе де жаралы болады».

	** *

	«Ауызбен орған шөп – көп те, көк те болады».

	** *

	«Бiр автордан ұрлау – ұрлық. Ал қырық автордан ұрлаған – ғылым».

	** *

	«Қылшықты қылышпен кеспейдi».

	** *

	«Ұрысып айтқан ақыл – ұрып үйреткен сабақ секiлдi; көңiлге қонбайды, бойға дарымайды».

	** *

	«Қолыңа таяқ ұстап шақырсаң, қасыңа ит те келмейдi».

	** *

	«Көргенсiз адам шұлғауын гүлге жайып кептiредi».

	Бiр ауыз сөзге қаншама мағына сыйғызуға болатынына осы жинақты оқығанда көзiңiз жетедi. Қазақ оқырманы үшiн мұның бәрi зор жаңалықтай көрiнбеуi мүмкiн. Бiрақ жазба әдебиетi үшiн – бұл жаңалыққа жақын. Өзi құрастырған қанатты сөздерiн (осыншама мол көлемде) жеке кiтап ретiнде ұсынған жазушыны бұрын-соңды көрген емеспiз...

	Өкiнiшке қарай, Ә.Нұршайықов осы оқшау жинағын тақырып бойынша емес, күнтiзбелiк принциппен құрастырған. Қайсысын қай жылы жазды, соған қарай бiрiнен соң бiрiн тiзбелей берген. Осының салдарынан кiшкене этюд те, мақал, мәтел, нақыл сөздер де, аудармалар да, диалог-монологтар да араласып кеткен. Автордың неге олай еткенi бiзге түсiнiктi, әрине. Әдеби күнделiк болғандықтан, жазушының әр жылдардағы өсу-өркендеу эволюциясы көрiнуi керек. Ал қалың оқырман осы принципке қол қояр ма екен? Ол жағы күңгiрт. Оқырман үшiн, бәлкiм, кiшкене этюдтер – бiр тарау, диалогтар – бiр тарау; ал мақал, мәтел, нақыл сөздер тақырыбына қарай жеке тарауларға бөлiнсе, ыңғайлы болатыны сөзсiз. Дәл осындай пiкiр «Жетiген» совхозында өткен талқылауда да айтылған едi. Бiздiңше, осының қисыны бар.

	Екiншiден. Қолжазбаға енген аударма мақалаларды да (орыс, ағылшын, немiс, корей, араб, жапон, вьетнам, испан, африкан т.б.) жеке кiтап ретiнде ұсынған дұрыс. «Өмiр өрнектерi» – бастан-аяқ жазушы Әзiлхан Нұршайықовтың өз сөздерiнен құралғаны жөн деп бiлемiз.

	Үшiншiден. Көлемдi қолжазбада қазiргi идеялықкөркемдiк талаптардан төмен шыққан мақал, мәтел, нақыл сөздер аз емес. Олар екi топқа бөлiнедi – а) тұрпайы, дөрекi орамдар; ә) арзанқол, ашық текспен жазылған орамдар. Мысалдар келтiрейiк.

	«Қыс күндерi қатындар бiр үйге жиналып алады да, тiзелерiн қажап, тiлдерiн жаниды».

	** *

	«Қызыл шырай – қылмысқа сүйрейдi».

	** *

	«Қыз бала жасында етпетiнен құласа, ер жетiп, есейе келе шалқасынан құлайтын болады».

	** *

	«Пiл аяқ әйел. Сауыт аяқ әйел. Қамыт аяқ әйел».

	** *

	«Әдемi әйелдiң әлегi көп». «Сұлу әйел сорға бiтедi».

	** *

	«Еркек әйелiне сенгенмен, әйел өзiне сенбейдi».

	** *

	«Әйел бiреумен әзiлдесе отырып, екiншi бiреуге көзiн ойнақшыта қарайды, сонда оның ойы үшiншi бiреуде болады. Өйткенi ол бiр адамның ғана қызығына қанағаттанбақ емес».

	** *

	«Сыйлық бар жерде – достық бар».

	** *

	«Көпшiлiк – күш иесi, онда сараланған ақыл, ой болмайды. Сондықтан ол тасыған су, жанған өрт сияқты қауiптi».

	** *

	«Шалғынға қыз болып шалқайып, әйел болып тұрды».

	** *

	«Әйелдiң ақымақтығы – еркекке ләззат».

	** *

	«Ерiңдi құдай деп бағаласаң, ол өзiңдi тастап кетедi.

	Ал оны ит деп бiлсең, сүмеңдеп соңыңнан қалмайды».

	** *

	«Бар әйелге жақсы еркек керек».

	** *

	«Қызмет еткен еркекке қылымсымайтын әйел жоқ».

	** *

	«Еркектердiң барлығы – күйеуi бар әйелдердiң меншiгi».

	** *

	«Еркек – пешка, әйел – қуыршақ».

	** *

	«Бастыққа ең аяғы екiжүздiлiк те жарасады».

	** *

	«Қаталдық қайда? Әйелдiң жүрегiнде».

	** *

	«Уақытты бос өткiзбе».

	** *

	«Тоғыз тесiгiң түгел жұмыс iстеп, әмiсе жаның рақатқа бөленсiн. Әйелде де, еркете де тоғыз тесiк болатынынан (?) шығарып айтылған әзiл бата».

	** *

	«Сақинасы сынған қыз. Қыз белгiсi жоқ деген мағынада».

	Осылай кете бередi, кете бередi. Әрине, мұндай тiркестер жеке шығарманың iшiнде кездесiп, кейiпкер аузымен айтылса, ештеме етпес едi. Олай емес, жеке дара нақыл сөз ретiнде жазылғандықтан, оқырман көңiлiнде бiрден қарсылық туады. «Тоғыз тесiгiң түгел жұмыс iстесiн» деп тiлек айту – әрине, ұят. Әйел мен еркекте неше тесiк барын кiм санап көрiптi?

	Жинақта әйел намысына тиетiн жолдардың бәрiн аямай қысқарту керек.

	Төртiншiден. Жазушының күнделiктi шығармашылық жұмысына қажет, бiрақ оқырманға түк қызығы жоқ жазбаларды да алып тастау керек. Мысалдар келтiрейiк.

	«Тендряков очеркiндегi кейбiр сөз оралымдары мен сөз қолдану тәсiлдерi туралы» (10-бет) 1953 жылы журналист Ә.Нұршайықовтың қойын дәптерiне көшiрiп алған сөйлемдердiң (орыс-қазақ ұғымдарын салыстыра отырып) тiлшiлер болмаса, қарапайым оқырманға берерi шамалы әрi бұл жинақтың мақсатына үш қайнаса сорпасы қосылмайды.

	Салтыков-Шедриннiң газетшiлердiң екi топқа бөлгенi – газет мақаласына цитата ретiнде ғана (11-бет) пайдалануга жарайды.

	«Газетке мақала жазғанда қолдану үшiн әр кiтаптан терiлiп алынған жеке сөздер мен сөз тiркестерiнiң» (18– 19-беттер) iшiнде «Атыз», «Талқы», «Атала», «Ығай мен сығай» секiлдi қазақтың бәрi бiлетiн атаулар, фразеологиялық оралымдар жүр. Газет, журнал, кiтаптардан көз шалған, елге шыққанда қарттардан естiген мақал, мәтел және нақыл сөздердiң» (19–24-беттер) кейбiрiнiң сиқы мынандай: «Өз буына өзi пiсiп», «Қиықтанып ай туды», «Сөзден өрт салған», «Қойдың да тентегi бар», «Әр төбе басы бiр завод», т.б. Бұларда не – тосындық жоқ, не – тәрбиелiк мән жоқ; «Қойдың да тентегi бар» – тiптi түсiнiксiз тiркес. Қысқарту керек.

	«Абай қолданған сөздер» (24–28-беттер) – кәдiмгi қарапайым сөздiк қана.

	Ал В.Шекспирдiң «Гамлетiне! жасалған конспектiнiң (28-29 б.) мұнда неғып жүргенi мәлiмсiз. «Ромео мен Джульеттаның» конспектiсi де (41–42-беттер) сондай.

	«М.Шолоховтың «Көтерiлген тың» романынан келтiрiлген теңеулер» (52–60-беттер) жап-жақсы, бiрақ оны сауатты оқырман өзi-ақ тауып алмай ма? «М.Горький. Лев Толстой. Заметкалардан үзiндiлер» (73–76-б.) бұл да таза конспектiнiң өзi. «Кiм қай уақта жұмыс iстеген?» (70-бет) – газетке ұсынатын хабарламаға ұқсас. «Буниннен екi сөз» де (76-бет) – тым жайдақтау.

	«Мұсылман заңының кейбiр мағлұматтарында» (97– 99-беттер) қызық мағлұматтар бар. Бiрақ оның ешқайсысына авторлық түсiндiрме жасалмағандықтан, бұл күйiнше оқырманға ұсыну қиын. Мәселен: «Әйелi бар еркек ойнас жасаса, оны кеудесiнен жаны шыққанша таспен атқылау керек» дегендi қазiргi моральға қайтiп сыйыстырасыз?

	«М.Әуезов теңеулерiнен» (124–128-беттер) тарауында, шынында да тамаша теңеулер бар. Бiрақ соның бәрi – бiздiкi, сiздiкi емес, Әуезовтiкi ғой. Ендеше, оны неге меншiктеп, кiтапқа кiргiземiз.

	С.Цвейгтен келтiрiлген орысша цитата (137-бет) мұнда неғып адасып жүр?

	Оскар Уайльдтың фразеологиясы (145–149-беттер) мұнда неғып адасып жүр?

	Бұқар жыраудың керемет жолдары (154–155-беттер) неге келтiрiлген?

	Дандин деген кiм? (163-бет) «Обейд Заканидiң жүз кеңесi» (170–173-беттер), «Саргис Гимогвелидiң кiтабынан» (173–182-б.) алынған үзiндiлер мен автордың өз ойының шекарасын айырып бiлу мүмкiн емес.

	Арақты суреттеу ме, ардақтау ма? (241-бет)

	«Махаббат туралы оқитын кiтаптардың» тiзiмiн (320бет) кiтапханашылардан басқа кiм оқиды?

	Қазақтың Үш жүзiн сипаттаған «Талас» та (324–325бет) кондициясына жетпеген. Қазақтың Үш жүзiн түгел арызқой атау – қиянат.

	«Махаббат, қызық мол жылдардың» ең соңғы екi тарауын аяқтағаны туралы хабарламада (332-бет) қызғылықты бiр штрих жоқ. Роман бiтiрген күнгi «Ура» деп айқайлау (334-бет) өте орынды. Бiрақ «Урамен» жұмыс бiттi ме? Әрi қарай не болды?.. Бұған жауап табылмады.

	Кейбiр басшы адамдардың қызметте қолданатын 6 тәсiлiнде (354-бет) шындық бар, бiрақ соны сықақ еткен шығармашылық тәсiл көрiнбедi.

	Қазақтың пәлеқорлығы туралы мақала да (386–360беттер) онша көңiлге қонбады.

	«Керек деталь» (361–362-бет) – қып-қызыл боғауыз әңгiме. «Тал түсте төсекке түйiскеннен кейiн жiгiт келiншектi бiрден әйел мен еркектiң ежелгi биiне (?) қарай баурап, соншама бiр қомағай, елпек қимылмен, оның уыздай ақ тәнiн құмарта сүйiп, құшырлана, жаныштай кеп жөнелдi, – деп «құшырлана» жазады автор. – Сөйтiп,... төсек биi басталды. Бiраздан соң би бiтiп, музыка толастағандай болды да, жiгiт мастай маужырап, тұғырдан түстi. Келiншек жаңа сойылған тушаның жас терiсiндей жайрап, буы бұрқырап төсекте қалды».

	Мұнымен де тынбай, авторға «керек деталь» әрi қарай қазбаланады: «Етек жоғарылап, әйелдiң жалаңаш саны жуандап көрiнген сайын еркектiң сүлдерi құрып, шыдамы жiңiшкере бередi...» Өйткенi «Жақын отырған еркектiң жалаңаш денесi еркектiң еңбекшiлдiк қабiлетiн (?) кемiтедi» екен. Бұдан әрi этюдте «еркектiң тамырларындағы қан сағасынан асып», «ағызып әкететiн», «шала жансар күйге түседi», «асыл торсық ақ маманың аумағы», «жарқыраған тiзе», «жалтыраған сан» секiлдi сан алуан теңеулер келтiрiледi. Бiрақ, бiр тәуiр жерi – осы «керек деталь» жазушының өзге кiтабына кiрiп үлгiрмептi. Мына кiтапта да оған орын табылмай тұр. Мұндай «тыр жалаңаш» суреттеулер әзiр қазақ әдебиетiне дарымаған қасиет.

	Жалпы, 900 беттiк көлемдi қолжазбаның әр жерiнде-ақ осындай жадағайлау, жайдақтау кеткен жазбалар кездеседi. Әрине, оның бәрi редактор сүзгiсiнен өтуi керек.

	Тұтастай қарағанда, Әзiлхан Нұршайықовтың «Өмiр өрнектерi» тақырып жағынан болсын, жанрлық бiтiмi жағынан болсын, бұрын қазақ басылымдарының тәжiрибесiнде сирек кездесетiн қызықты кiтаптардың қатарына қосылғалы тұр.

	1986 ж.





ДҮНИЕ – ШҰҒЫЛА ЖЫР


	Төлеген Айбергенов нағыз ақын едi. М.Рыльскийдiң «Кешкi әңгiмелерiнен» бiр мақала аударғаны естен кетпейдi. Осы мақаланы Төлеген сұмдық қиналып, үш рет қайта аударды.

	– Мен қарасөзге жоқпын ғой, украин достарға арнап, өлең жазып келейiншi, – дегенi бар.

	Ертеңiне «Ей, менiң ақын бауырым» аталатын адуынды әсем жырын жазып алып келдi. Туасы, Төлеген газеттiң кез келген тапсырысын кереметтей шапшаң орындайтын. Әрине, ол өлең боса... Кез келген тапсырысты анық асқақ поэзия тiлiмен сөйлетушi едi!

	Бұл жiгiтке хат жазудан өлең жазу оңай сияқты көрiнетiн.

	Ақын жайындағы айтылмақ сөздi өлеңнiң өзiмен бастаған абзал:

	Бiр тойым болатыны сөзсiз менiң,

	Дәл қай күнi екенiн айта алмаймын.

	Бiрақ, бiрақ...

	Ешкiмдi де билетпей қайтармаймын.

	Онда ортаға тасталар ұран сондай:

	Қайта алмайды қартың да бiр ән салмай.

	Жиырма бестiң бәрiн де сабылдыртам,

	Кемпiрлерге қыз күнiн сағындыртам...

	Қыз қуатын жiгiтке ат беремiн,

	Жанам деген жүрекке от беремiн.

	Мен әйтеуiр бар жиған-тергенiмдi

	Бiр тамаша той қылып өткеремiн...

	Мен сөйтiп бар шаңнан бiр сiлкiнемiн,

	Мен сөйтiп рақаттанып бiр күлемiн.

	Кiм бiлсiн, талай күнгi тiлегiм ед,

	Мәңгiлiк тарқамауы да мүмкiн оның...

	Ақын да сәуегейге барабар. Ол болмыстың күнi бүгiнгi болғанынан гөрi, болашаққа барар болжамын көбiрек күйттесе керек. Мұндағы жыр келешегi, ақын тойы – өмiрдiң, сұлулықтың да мейрамы.

	Төлегеннiң осы мейрам-мерекенiң сөзсiз боларын сезген, сенген сөзi бүгiн қандай дөп естiледi десеңiзшi!

	Бұл мүшелдi жасқа толған тарлан таланттың дабыра думаны емес. Бұл – жасаң адам жасаған жасамыс жарқын өнердiң тойы. Анығында, жақсы жырдың тойы күнбе-күн толассыз өтiп жатады ғой!

	Айбергенов – аспан төсiн емуге асыққан көкөрiмдей ересен тез өскен ақын. Оның алғаш әдебиет ақсақалдарының ақ батасымен жарық көрген жырлары мен «Құмдағы мұнараларға» енген өлеңдерiнiң айырмасы бiр қараған кiсiге аспан мен жердей көрiнуi мүмкiн. Бiрақ, әрине, студент ақын мен «Құмдағы мұнаралардың» авторында лапылдап жанған бiр ынтық жүрек бар. Соңғы мезгiлде осы жүрек құйрықты жұлдыздай көкке шаншылып, жарқырап, жалтылдап, маздап жанып едi!

	Құмда жүрсең құмарсың жағаға сен,

	Бақ тiлейсiң бақтарға абат, әсем.

	Талқан қылып таулардың босағасын,

	Көкiрегiңдi қақ жарып ағады өзен.

	Құлағыңда сатырлап жаңбыр әнi,

	Құмар таңдар ұйқыңды қандырады.

	Жетi қат аспан мұхитын жерге сүйреп,

	Адамзаттың өмiрi жаңғырады!..

	Жанарыңда жаудырап бұлақ тұрса,

	Дейдi арманың: «Мөлдiреп бiр-ақ тұнсам»

	Тағдырыңа ризасың

	Алға қарай

	Ғасырларды шумақтап лақтырасың...

	Осынау шумақтардың шулы сиқырын ұғыну үшiн ешбiр түсiнiктеменiң қажетi жоқ. Күллi дүниенiң шұғыла нұры кернеген көкiрек қана осылай қозғалса керек-тi. Дабыл дауысқа тағы бiр сәт құлақ тосып байқаңызшы:

	Сарнап жеткен алыстан саздың маған

	Сарынында сағым бар көздi ұрлаған.

	Содан болар бабалар

	Күрек қолын

	Дариялардың жалынан жаздырмаған!

	Өмiр қысқа, қалады ерген ерiп,

	Жүре алмайсың арқаны кеңге берiп.

	Жер бетiнен өтедi дариялар

	Ағыстардың заңымен дөңгеленiп.

	Құзар шыңдар таң жалап алқымдарын,

	Сарқыратып құяды салқын қарын...



	Мұның бәрi және тектен-текке айтылмайды екен.



	Ортасында мен келем сол керуеннiң,

	Шымылдығын сыпырып шеңберлердiң.

	Жер барады зырылдап жамбасымнан –

	Жүзiгiндей дөңгелеп зергерлердiң!

	Айбергенов поэзиясы үн-әуезге толы. Iш пыстырарлық салқынқандылық, сананы сарғайтар сабырлылық оған жат. Лапылдап, аптығып, бұрқап, булығып келедi. Сыбырламайды – айқайлайды, бұқпайды – «мен мұндалап» айбарлайды. Не де болса ақтарылып, ақырына жеткенше ақиқатын, барын бүкпей айтады. Жалған сөйлеу – өлеңдi өлтiретiнiн ол мықтап ұстанған.

	Айбергенов дүние-тiрлiктiң лүпiлiн, дыбысын аңдайды, аңдиды. Сондықтан да оның жыры музыка тiлiмен сөйлейдi. Тасыр-тұсыр, кездейсоқ дыбыр емес бұл. Мынау алыс-жұлысқа, ардақ пен арамға мекен болған жарық дүниенiң кеуде түкпiрiнен шығып жатқан кейде күрсiн, кейде сылқым әуез. Ақын жанына ұйқы бермейтiн де сол.

	Оралам үйге кейде мен,

	Ойнақшып сылқым ойда өлең.

	Қайтамын үйге кейде мен

	Еңсемдi басқан ойменен.

	Келем мен үйге кей шақта

	Шаршаған дел-сал бойменен.

	Бiрақ ақын тыным-тыныш, жайлы төсек пен жаяқазыны iздеп жүрген жоқ.

	Тiрлiктi жатқан қоздатып

	Мен мынау ата-жердеймiн.

	Жанымның отын маздатып,

	Түнде де дамыл көрмеймiн.

	Қалғыма, әлем, мен саған

	Бәрiбiр тыным бермеймiн!

	Оның ең өнiмдi жырлаған тақырыбы – туған жер, Қазақстан тақырыбы. Елiн айтқанда, ақынның мақтаны, масайрауы көп. Мұнысы да заңды дер едiк. Өйткенi ол алып анадан туса, азаматтың халықтан туатынын бағып өскен. Елi мен жерiнiң өткенi мен бүгiнi, ертеңi – арай таңдарға толы. Бұл әншейiнгi көзжұмбай, ойсыз оптимизм емес. Туған топырағымен кiндiгi мықтап байланған азаматтың көл-көсiр сенiмi, шалқар сезiмi.

	Туған жер табиғаты Айбергенов жырларында туған жер туралы ұғыммен тепе-тең. Жерiн сүйген ақын көңiлi осынау байтақ даласынан көзге қораш бiр көрiнiс таппай, тамсана, таңдана бередi. Кебiрi түтiгiп бетiне шыққан, қақ суы жайлаған бұдырсыз алқап та – әсем! Бiр жұтым суға зарыққан шөл де – әсем! Тiптi Төлеген жырларын оқып отырып, қазақ даласы дегенiмiз сыңсыған орман мен теңселген теңiзге, мөлдiреген көлге, сарқырап аққан бұлаққа, көк жасыл әлеметке мекен болған, аспан астындағы бiрден-бiр жерұйық екен-ау деп ойлап қаласыз! Аспан астында бұдан көркем жер жоқ сияқты! Аспан астында бұдан бейбiт жер жоқ сияқты!

	Ең ғажабы сол, Төлеген жырларын оқып отырып, оның осы толғауларына қалтқысыз сенесiз. Айналаң шұғыла нұрға, алтын сәулеге тұнып жүре бередi.

	Ақынға iлесiп, сiз де бала болып кетесiз.

	Расында, ақын көңiлi мен сәби көңiлiнiң арасында алабөтен айырма жоқ қой. Расында, белгiлi бiр мезгiлде сәби, белгiлi бiр мезгiлде сәуегей болмаған ақынның шабыты шабан соғып жатады.

	Сәбилiк пен сәуегейлiк – ақындардың табиғаттан қалап алған еншiсi дер едiк.

	Әйтпесе, мына жолдарды қалай түсiндiресiз:

	Жан-жағы толқын,

	Терезесiнен теңiзге

	Секiрiп кетсе болғандай.

	** *

	Жүректе жоқ екен ғой өлшем деген,

	Көрмей-ақ жүр екем ғой көрсем де мен.

	Мен ендi Темiрқазыққа бiр қарап ап,

	Жолсызбен тартып кете берсем бе екен?

	** *

	Мен осы кемеңгер кең даламнан

	Айналып кетсем бее екен?

	Бұл ақынның стихиясы. Бұл әрнәрсеге, тiптi кейде ақылға сыйымсыз көрiнетiн алысқа қол ұратын аңқау сәби көңiлдiң сыры.

	Қазiргi поэзиямыздың бойындағы бiр ескi мiн – дидактикаға, риторикаға бой алдыру. Мұның өзi өлеңде ақылды, пiкiрлi болып көрiну секiлдi жақсы ниеттен де туындап жатады кейде. Ал, бiрақ «өйтпе, бүйтпе» дегеннiң әмбесi естi поэзия санатына қосыла бермейтiнiн ескермейтiнiмiз бар. Осындай iшқұса етер дидактикалық бес-алты өлең Төлеген жинақтарында да кездеседi. Әйткенмен, анық ойлы, анық кеудесi биiк жырлар ақынның күллi шығармашылық қазынасына тән құбылыс екенiне оқырмандар куәгер.

	Соның бiрi – «Бiр жетсе менiң ажалым жетедi» деп басталатын өлең. Осындағы тентектiк, осындағы өжет мiнез жай бiр поза, сыртын сылау емес. «Менi көрдiңдер ме?» деп кеуденi ұрғылау емес. Кейде кiсi ажалдан қорыққанынан қыр көрсетедi ғой. Айбергенов гәбiнiң сыры өзгеше. Мұндағы лирикалық кейiпкер – лирикалық қаһарман тақытына шығады, кейiпкер қаһарманға айналады.

	Өле берсiн күншiлдер күйiгiнде,

	Өз ғасырым өзiмнiң иiнiмде.

	Ақ жаңбырлар тоздырған тау сияқты,

	Мен өлемiн өзiмнiң биiгiмде!

	Сырттай қарасақ, осындағы әңгiме өлiм жайында секiлдi. Ал шын мағынасында бұл – өмiр жайындағы өлең! Бұл өлеңде де өмiр жеңiп жатады.

	Ақын, азамат мойнындағы парызды оның өзi әдемi айтады

	Нахақтан күйiп баратса нұрлы күн үшiн бiр тұтқын,

	Кес-кестеп барып кеудеңдi оғына тосу мылтықтың.

	Қалдырмау үшiн ұятқа күнәсiз мынау дүниенi,

	Жамау қып басу өзiңдi аузына барлық жыртықтың.

	Айбергенов поэзиясы образға тұнып тұрады. Ол тек образ тiлiмен сөйлеудi мұрат еткен. Осыдан Айбергенов жырының айрықша бейнешiлдiк сипаты келiп шығады.

	Бұл бейнешiлдiк қазақ оқырманына тосын емес, қайта оның ұғымымен етене жақын қоңсыласып жатады. Қазақ фольклорының, суырылған шешендiк сөздердiң әсерiн анық байқауға болады. Ақын туған жұртының өлең тiлiн мейлiнше жетiк бiледi. Осындағы ұлттық колорит «нағашы», «жиен», «насыбай» секiлдi (кейде осындай сөздердi көрсек, ойбай, мынау қазақтың тұрмысына ғана тән тамаша екен деп таң қалатынымыз бар) ұғымдармен шектелмейдi тағы.

	Төлеген теңеу деген ұғымды мейлiнше еркiн, мейлiнше өнiк қолданады. Тың ассоциациялардан, тың бояулардан аяқ алып жүре алмайсыз. Оның поэтикалық палитрасы ересен жомарт. Оның бәрiн тiзбелеп, зерттеп айту үшiн жеке кiтап жазу керек болар едi. Бiр ғана мысал:

	Ақ жұпар аңқып, бұрқырап озон тараған,

	Барсаң сен жаздың жаңбырына аппақ бораған.

	Жетедi сен боп дүңкiлдеп маған қаққанда,

	Самала мынау таулардан

	Сарқырамалар – барабан.

	Айбергенов – қазақ поэзиясына тың бейнелер ғана емес, соны түрлер әкелiп қосқан ақын. Оның жыр өлшемдерi айрықша нұсқалы болып келедi. Ол 8, 13, 18, 15, 3, 2, 6, 17 т.б. буынмен төгiлме жырлар жазған. Ең қызығы – осы тәрiздес алуан буын мен алуан ырғақ кейде жалғыз өлеңнiң бойынан кездеседi. Және сол өлеңнiң көркемдiк сапасына әсте нұқсан келтiрмейдi.

	Шын өнерде жаңа мазмұн әрқашан соны түрлер iздейдi. Әрбiр мазмұнның терең сыры сәттi табылған түр арқылы оқырманына жетiп жатады. Төлеген жырларында, әрине, жалаңаш түршiлдiк жоқ. Оныкi – жанды, жарқын бояулы түрлiк iзденiстер. Бұл ретте ақынға расында да оның өзi жетiк бiлетiн өзбек, қарақалпақ поэзиясының игi әсерлерi тиген болуы керек. Дегенмен, Айбергенов поэзиясының бiлеу-бiлеу тамырын қазақ жырының төл топырағынан табатынымыз ақиқат.

	Төлеген Айбергенов өзiнiң отыз жастық қысқа ғұмырының iшiнде азаматтық, ақындық тұлғасын бiраз биiктен көрсетiп үлгiрген едi. Бiз бүгiнде оның даусынан – Қасымның үнiн танығандаймыз. Оның даусынан – өлмес өнердiң жырын естiгендей боламыз...

	1968 ж.





КӨРКЕМДIК КӨКЖИЕГI


	Ұзақ жылдардан берi үзеңгi қағысып келе жатқан, Әбiш Кекiлбай баласының өз сөзiмен айтқанда, «қатар ұшқан қанаттасың» жөнiнде пiкiр айтудың едәуiр қиындығы бар. Ол қиындықтың бiр себебi – осыншама уақыт сөз өнерi аталған тiршiлiктiң ыстық-суығына араласып, ащысы мен тұщысын бiрге татып жүрген жалпы дүниетанымның, өмiртанымның бiр-бiрiнен алшақ емес, қазақ жерiнiң әр шалғайынан туғанмен, әуел баста тумаластай болып табысып кеткен тұрғыласыңның қолынан шыққан мүлiктiң шын бағасын тануға дәл сол пiкiрлер жарастығың кедергi келтiруi мүмкiн. Ал субъективтi себеп iздесек, қатар жүрген замандас еңбегiнiң озық сипатын жерiне жеткiзiп айта алмай, оқушыны адастырам ба деп тағы қауiптенесiң.

	Мұндайда, әрине, шарқ ұрып шындықтың өзгермес тұрағын iздейсiң. Елдiң көбiсi, әрине, шындықты айттым деп ойлайтын шығар. Бiрақ өмiрде әдiлеттiң таразысын тең ұстайтын бiр өлшем бар, оның аты – қоғамдық ортадағы пiкiр. Қымбат пен арзанның, асыл мен жасықтың ара салмағын әрдайым ажыратып отыратын осы қоғамдық пiкiрдiң барлығына кейде күмәнданатын кездерiмiз де бар-ау...

	Әбiш Кекiлбаев шығармашылығы айналасында қазiр қалыптасқан қоғамдық пiкiрдiң бар екенi рас. Ол пiкiрлердiң көбiнесе леп белгiсiмен белгiленiп жүргенiн де бiлемiз. Әрине, таразы басын тiлеулес қауым басып тұрғанмен, олардың iшiнде iшiнара сыни минус белгiсiн қоятындар да бар. Бiз мұның бәрiн заңды құбылыс деп бағалаймыз.

	Есептеп отырсақ, Әбiш Кекiлбаев осы жасының iшiнде әлденеше томның басын құрайтын, саны да, сапасы да көңiл тоярлық қыруар еңбек тындырыпты. Өлең де, очерк те, сыни мақалалар да жазатын, киносценарий, пьеса аударатын, қызып кеткенде домбыра тартып, жыр жырлайтын Кекiлбаевтың негiзгi тумыс жанры, әрине, проза. Оның тұңғыш прозалық кiтабы «Бiр шөкiм бұлт» 1966 жылы шықты. Одан соң «Дала балладалары» (1968 жыл), «Бiр уыс топырақ» (1974 жыл), «Құс қанаты» (1978 жыл), «Үркер» (1981 жыл), «Елең-алаң» (1984 жыл) оқырманның қолына тидi. Осы кiтаптарды әрi қарай жiктей түссек, Әбiш осы уақытқа дейiн 3 роман, 10 повесть, 11 әңгiме жазған көрiнедi. Тақырып жағынан жiктесек, сол 3 романның үшеуi, 10 повестiң төртеуi, 11 әңгiменiң бiреуi тарихи тақырыпқа арналыпты.

	«Дүкенбайшылап» келтiрген осы арифметика неге қажет? Бiрiншiден, халық алдында творчестволық есебiн берiп отыратын жазушының не тындырғанынан хабардар ету. Екiншiден, оның қандай тақырыпқа қалам тартып жүргенiне назар аудару.

	Демек, бүгiнге дейiн Әбiштiң шығармашылығында тарихи тақырыптың тасы ауыр тартып тұр екен. Мұның да объективтi және субъективтi себептерi бар. Объективтi себептi – алпысыншы жылдардың аяғынан бастап қазақ әдебиетiнде кең өрiске шыққан тарихи тақырыпты игеру бағытындағы сәттi, сәтсiз қадамдар төңiрегiнен iздеуiмiз керек шығар. Бiзде бұрындары тарихи шығармалардың жақсы өнегелерi болды. С.Мұқановтың, I.Жансүгiровтiң, И.Байзақовтың өткен күн елестерiн тiрiлткен дастандарын халқымыз рухани сусын етсе, кейiн М.Әуезовтiң «Абай жолы» секiлдi роман-эпопеясы дүниеге келдi. Тарихи-революциялық тақырыпта С.Мұқановтың «Ботагөз», Х.Есенжановтың «Ақ Жайық», Ә.Нұрпейiсовтiң «Қан мен тер» романдары жазылды. Бiрақ бiздiң халқымыздың ХIХ ғасырдан әргi тарихы қозғаусыз жатыр едi десек болады. I.Есенберлиннiң романдары («Көшпендiлер», «Алтын Орда») осы саладағы алғашқы қадам ретiнде оқырман тарапынан ықыласқа бөлендi. Бұдан кейiн ХV–XVIII ғасырлар оқиғаларын қамтитын Ә.Әлiмжановтың, Д.Досжановтың, С.Сматаевтың романдары жарияланды, М.Мағауиннiң «Аласапыран» дилогиясы да осы саладағы елеулi табыс ретiнде бағаланды.

	Сөйтiп, тарихи тақырыпқа жазылған шығармалар бүгiндерi қазақ әдебиетiнде жетекшi орынға ие болуға айналды. Әуел баста өткендi бiлу, өткендi бiлу арқылы ұлттың өзiн-өзi тануы секiлдi iзгi ниеттен туған бұл талап бiрте-бiрте идеялық-көркемдiк тұжырымдамаға, оқырманды өткен күндер оқиғалары, тарихи тұлғалар арқылы азаматтық, адамгершiлiк, ұлттық сезiмдерге баулитын тәрбиелiк құралдың бiрiне айналды. Оның үстiне, қазақ тыңдаушысы мен оқырманы ежелден-ақ ата-баба тарихын, бағзы заман әңгiмелерiн естуге құмар. Бiздiң бұрынғы ақын-жырауларымыз бен кейiнгi жазба әдебиетiнiң классиктерi (әсiресе Сәбит Мұқанов) қазақ аудиториясының осы психологиясын мықтап ескерiп отырған.

	Мұның бәрi объективтi жағдай болса, Әбiш Кекiлбаев секiлдi суреткерiмiздiң тарихи тақырыпқа қалам тартуының кейбiр субъективтi себептерi де болды. 1957 жылы КазГУ-дiң филология факультетiне оқуға түскен тәлiптердiң арасында өткен тарихты бiлуге ерекше құмар екi жiгiт болды, соның бiрi – Кекiлбаев, екiншiсi Мағауин едi. Осы құмарпаздық кейiн бiлiмпаздыққа айналды, бiлiмпаздықтың аяғы жағымпаздыққа әкелiп соқты, жағымпаздық өнерпаздыққа ұласып кеттi...

	Кекiлбаев ұлттың өзiн-өзi тануына айрықша әсер еткен iрi-iрi тарихи оқиғаларға бiрден барған жоқ. Ол өзiнiң туған жерi – Маңғыстау түбегiнде, Үстiрт даласында өткен оқиғаларды өзек еткен шағын повестерден бастады. Ол повестердiң кейiпкерлерi де (мәселен, күйшi Абыл) тарихта болған адамдар едi. Бiрақ автор көп қыртысты тарихи панорамалар жасауды ол тұста мақсат еткен жоқ. Тiптi әлгi повестерде оқиғаның қай жылы, қай жерде өтiп жатқаны да анық көрсетiлмейдi. Өмiрде болған ақиқат пен ел аузында сақталған аңыз – сол повестердiң желiлерiн құрайды. «Күй», «Шыңырау», «Бәсеке», «Ханшадария хикаясы» повестерiн автордың дала балладалары деп атауы да, әрине, тегiн емес едi. Бұл повестер шынында да белгiлi бiр сюжеттерге құрылған поэтикалық дастандарға ұқсайды. Бұл повестер қарасөзбен жазылған сұлу поэзияға тұнып тұр. «Күй» мен «Шыңыраудағы» дала суреттерiн оқығанда, ақын қолынан шыққан әшекейлi сөз тiзбектерiн, ой тiзбектерiн танимыз. Бұл повестерге поэтикалық, философиялық тереңдiктер тән. Ескерте кететiн бiр жағдай: авторды бiз ақын дегенде, әдетте жиi кездесетiн сапырма қызыл сөз, жалаң риторика, сырты жылтырақ жылмағай тiркестерден бойын мүлдем аулақ ұстайтын ұстамды стилiн айтамыз. Ал ойшыл деп марапаттағанда, «адам баласы ондай ғой, мұндай ғой» деп бесенеден белгiлi жайларды езбелей жөнелетiн арзан әдiстен бойын мүлдем аулақ ұстайтын ұстамды, байсалды стилi үшiн сүйсiнемiз. Әбiш Кекiлбаевтың ойшылдығы – философиялық белгiлi қағидаларға көркемдеп түсiндiру әдiсi емес. Оның кiтаптарындағы ойшылдық нағыз суреткерлiк, психологиялық өрнектер арқылы көрiнедi.

	Ал мынадай әсем ырғақтарға сезiмтал оқырманның ден қояры сөзсiз: «Асылы, адам көңiлi өмiрдiң көп өткiншiсi шұбырып жататын айдау қара жолының үстiндегi қайыршының кетiк тостағаны сияқты, өткiншiлердiң бiреуi у тамызады, бiреуi бал тамызады, өңшең у болса әлдеқашан жер қабар едiң; аз болса да анда-санда бiр тамса да, жер үстi тiршiлiктiң тәттiлiгiн сездiрiп, таңдайыңды татытып кететiн балы бар ғой тағы да. Адамның есiнен қанша танғанымен, есiрiк дәмеден қол үзбей, ылғи әлденеге тырмысып, арамтер болып жүретiнi де сондықтан шығар» («Бiр уыс топырақ», 224-бет). Әрi осы ой жеке дара тұрмай, құдықшы Еңсептiң күнделiктi тiрлiк-тұрмысынан, қам-қарекетiнен туындап жатады. Кешегi кембағал Еңсеп адал еңбегiнiң арқасында қарнын тойдырып, ауыл айналасына атағы шыға бастаған тұста түзу жүрiсiнен жаңылады да, көңiлiне менмендiк, тiптi астамшылық кiре бастайды. Автор кейiпкер бойындағы осы өзгерiстi туралап айтпайды – суреткерлiк тәсiлмен қиялап жеткiзедi. «Әркiмнiң аяғына жығылып, құлағынан сипағанда құйрығын бұлғаңдатып мәз-мейрам болатын бала күшiк қораға байланған соң, ырылдап айбат көрсеткенiнен, абайсыз сұрақтарға ауыз тигенiнен ләззат алмай ма?» – (Сонда, 235-бет) деп оқырманға сауал қоюмен қанағаттанады. О баста туысы адал, момын шаруа Еңсептiң түбiне осы ырылдап айбат көрсеткен өзiмшiлдiк жетiп тынады. Хорезмнен келген Қалпақ деген өзге құдықшының айбынын асырмаймын деп жүрiп, өзi қазған құдықтың астынан шыққан ағын суға кетiп өледi. «Не де болса, ол бүкiл Үстiрттiң үстiндегi ең терең, ең мол шыңырау боп атағы жайылды. Бiрақ «Еңсеп қазған» емес, «Еңсеп өлген» атанып кеттi» деп повесiн аяқтайды автор. Осындай келте сөйлемде көл-көсiр мағына, терең сырлар жатқаны хақ.

	Жалпы, жазушының «көне» тақырыпқа жазған шығармаларының («Бәсекеден» басқасында) бас кейiпкерлерi шетiнен өлiп тынады екен. «Күйде» күйшi Абыл айдалада көмiлiп қалады, «Ханшадария хикаясында» Шыңғысхан Гүрбелжiн сұлудың қолынан мертiгедi, «Шыңыраудағы» Еңсеп құдықшының жайы жаңағыдай болады, «Аңыздың ақырында» Алмас хан жорық жолында көз жұмады, «Үркер» мен «Елең-алаңның» бас кейiпкерi Әбiлқайыр ханның келесi кiтаптарда қапыда қазаға ұшырайтын сыңайы бар. Аңғалдау оқырман мұндайда: «Ойбай-ау, бұл автор есi түзу кейiпкерлерiнiң бәрiн қырып тастағаны несi?» – деп санын соқса, кiнәмшiл сыншы: «Қайталау емес пе?» деп сұрауы мүмкiн. Бiз болсақ: «Сабыр етiңiздер» – деймiз. Алдымен автордың қандай тақырыпты таңдап алып, қандай идеялық-көркемдiк мұраттарды ұстанғанын ескеруiмiз керек шығар. Жоғарыда аты аталған шығармаларда жазушы халықтың, не жеке адамның басындағы ең қиын, қылта кезеңдердi, трагизмге толы құбылыстарды таңдап алған. Ол шығармаларды жанрлық белгiсi жағынан таза трагедияға жатқызуға келiңкiремес, бiрақ трагедиялық халдердiң жеткiлiктi екенiне күмәнiңiз қалмайды. Автордың суреттеуiнде, жарты әлемге билiк жүргiзген Шыңғысхан да («Ханшадария хикаясы»), теңдесi жоқ махаббат мұнарасын салған ұлы зергер де («Аңыздың ақыры»), қатал жауын күйдiң құдiретiмен жеңген Абыл да («Күй»), тiптi төрт құбыласы түгел көрiнетiн Балпаң бай да («Бәсеке») – түптеп келгенде өмiрден опа таппаған жандар болып көрiнедi. Әрине, бұлардың бақытсыздығы әрқилы әрi әрқалай. Тойып секiрген, ерiккеннен Ажар қызды әңгүдiк Есеннiң қойнына өзi апарып салғандай болған Балпаң мен елi мен жерiнiң қамы үшiн басын тiккен Әбiлқайыр ханның уайымы – басқа-басқа. Бiрақ, амал жоқ, Балпаң үшiн бәйгеден әңгүдiк Есеннiң аты озып келгенi – трагедия. Әбiлқайыр үшiн елiнiң басынан бұлт кетпей тығырыққа тiрелгенi – трагедия. Осының бәрi қазақ тарихының қатал шындықтары емес пе? Жазушының суреттеуiндегi сол шындыққа күмәнданбай, сенiп отырасыз. Тiптi өмiрде Жөнейiт батыр, Абыл күйшiнiң өнерiне риза болғандықтан, тұтқыннан босатып жiберген деседi. Жазушы Ә.Кекiлбаев Абылды да, Жөнейiттi де жаһаннамға аттандырып, сол кездегi тарихи ахуалға сәйкес ұтырлы шешiм табады. Абылдың құтылып кеткенiнен хабардар оқушының өзi оның осылай опат болуы мүмкiн екенiне ешбiр шүбә келтiрмейдi. Көркемдiк шындықтың қуаты дегенiмiз осы емес пе?

	Кекiлбаевтың өзгелерге ұқсамас суреткерлiк қолтаңбасы ең алғаш «Дала балладаларында» көрiндi. Ол қандай ерекшелiктер? Бiздiңше, жазушының проза саласындағы мазмұндық, түрлiк iзденiстерi көбiнесе көркемдiк баяндау әдiсiнен басталады. Кекiлбаев қазақ әдебиетiндегi көркемдiк баяндау әдiсiне өзiндiк жаңалықтар әкелiп қосты. Оқиға-тартысты жекелеген сурет, штрих-детальдар арқылы өрбiтудiң орнына: авторлық әңгiмелеу, авторлық әңгiмелеу емес-ау, әрбiр шығармаға қатысатын кейiпкердiң көз алдынан өткiзу, солардың ой-сезiм сүзгiсiнен өткiзу тәсiлiн енгiздi. Мұны Кекiлбаев шығармалары жөнiнде пiкiр айтқан орыс сыншылары (Е.Сидоров, З.Кедрина, И.Крамов т.б.) «внутреннее видение истории, а не объекта изображения», «синтез эпических, драматических, лирических приемов», «старая восточная повесть», «эпическое сказание» деп сипаттайды. Мұндай пiкiрлердiң жаны бар екенi сөзсiз. Кекiлбаев секiлдi өзге де замандас жазушыларымыз жиi қолдана бастаған бұл әдiстi өз басым осы күнi модаға айналған «Ой ағыны» деген ұғым төңiрегiнен iздегеннен гөрi, ұлттық сөз өнерiнiң ата дәстүрiне сiлтеме жасауды жөн көрер едiм. «Ескi шығыс хикаялары», «эпикалық аңыздар» деген дұрыс. Оның үстiне, жазба әдебиетiмiздiң екi алыбы – Мұхтар Әуезов пен Сәбит Мұқановтың өнегесi бар емес пе? Әуезовтiң қазақ прозасындағы көркем баяндау әдiсiн ерекше күрделендiрiп, еуропалық классикалық әдебиет үлгiсiне жақындатып, туыстастырып кеткенi мәлiм. Мұқанов болса, ежелден жасап келе жатқан қазақы әңгiмелеу, шежiре айту дәстүрiн жаңа, тың биiктерге көтердi. Осы стилi үшiн Мұқанов көзiнiң тiрiсiнде талай әдiлетсiз сын да естiдi. «Құрғақ баяндау, аңыз-ертегiнiң қоспасы, профессионал прозаның тәсiлi емес пе?» дегендей кiнәраттар айтылды. Ал қазiр аңыз-ертегi, миф араластырып жазған кiтаптар 70–80-жылдар әдебиетiнiң жаңалығы ретiнде танылып, теоретиктер мен сыншылар бұл құбылыстың түп төркiнiн iздеп, бiресе француз жұртының ескi аңыздарынан, бiресе Латын Америкасында баяғыда сүйегi қурап қалған өркениеттер жұртынан тауып жүр. Ал «кәдiмгi Сәбит Мұқанов» ондай шығармаларды осы ғасырдың 40–50-жылдарында-ақ боратып жазып тастапты. Әуезовтiң «Қыр әңгiмелерi» ше, Мүсiреповтiң ана жайындағы әңгiмелерi ше?

	Көркем баяндаудың, қазақы әңгiмелеудiң осы тәсiлi Ә.Кекiлбаев кiтаптарында жаңа сипаттағы iшкi монологқа, психологиялық иiрiмдерге айналып кетедi. Әлеуметтiк ортаны, кейiпкерлердiң жан дүниесiн, әралуан тартыстар сырын ашуға мұның зор септiгi тигенiн аңғару қиын емес. Оның үстiне, жазушы тарихи аңыздарға құрылған повестерiнде реалистiк суреттеу машығын мансұқ еткен жоқ. «Күй» повесiнiң бас кейiпкерлерi Жөнейiт пен Абыл қарама-қарсы отырып алып, бiрбiрiне бiр ауыз тiл қатпағанмен, олардың iшкi арпалысы оқушы зердесiне айдан анық жетiп жатады. Сондай-ақ «Шыңырау» повесiнiң бас кейiпкерi Еңсеп құдықтың iшiнде жатып, өткен күндерiн елестеткенде, оның ой үзiктерi құдықтың iшiне түсiп-шыққан емен күбiмен бiрге қозғалады. Осындай ұтқыр суреттер жазушы повестерiн «ой ағындарымен» қатар жүрiп отырады, сондықтан оқиға iздейтiн, ой iздейтiн оқырман өз керегiн тауып алатыны рас.

	Аңғарымпаз оқырман жазу мәнерiне тосын жаңалықтары көп повестердiң стилiнен қалай дегенмен дәстүрден туындап жатқан таныс сарындарды iздеп табады да, жатсынбай жақын қабылдайды. Оқып көрiңiз: «Қақ ортада қара домбыраны сабалап, сiлтеп отырған қаршығадай қара жiгiтке көздерiнiң астынан ұрлана қарап, беттерi балбұл жанып, сонау ақ шәйi көйлектiң астындағы көгершiн төске небiр сұғанақ көздер болмаса қапелiмде қалған жұрт байқай бермейтiн болар-болмас дiрiл жүгiрiп, көңiлдерiне әлi өздерiне де анық емес, әйтеуiр бет дуылдатып, қан толқытып, жүрек қобалжытып, көмей құрғататын тым жұмбақ, тым нәзiк, тым дiңке құртып елiтiп бара жатқан елжiрек ынтық, ыстық ықылас оянып, қуана, сүйсiне тыңдайтын тек әлi беттерiне шаң, еттерiне де дақ тимеген уыз көңiл бойжеткендер ғана» («Бiр уыс топырақ», 226-бет). Осы сарын М.Әуезов прозасының ырғағын еске түсiрмей ме?

	Әрi қарай оқиық: «Алтын Орданың ақырғы билеушiсi Тоқтамыс болған-ды, Тоқтамыстың түбiне Барлас Темiр жетпеушi ме едi! Ал ақсақ аяғымен жарты жаһанды жамбасына басқан Барлас Темiрдiң қанжығасына Тоқтамысты тоқтыша өңгерiп беретiн Маңғыт Едiге ғой! Сол Едiге Ноғай өлгесiн, оған қараған ұлысты бiр өзi басқарып, Алтын Орданың ең атақты билеушiсiне айналмай ма? Сонда күнi кеше Тоқтамысқа қарсы шыққан Темiр ендi кешегi одақтасы Едiгенiң өзiне қарсы шықпай ма?» т.б. («Үркер», 221-бет). Сөз жүйесiн құраудағы осы емiнген екпiн, әр сөйлемнiң соңына қойылған леп белгiсiне дейiн, мазмұн жағынан қарағанда – кәдiмгi қазақы шежiрешiлiк С.Мұқанов сарынын еске түсiрмей ме?

	Туасы әдебиет табалдырығын алпысыншы жылдардың басында аттаған бiздiң қайсымыз әдебиетiмiздiң екi алыбы Әуезов пен Мұқанов мектебiнiң әсерiн сезбедiк? Батыс, Шығыс әдебиетiн түгел адақтап оқып, жетiлдiк, жетiстiк дегенiмiзбен, ұлттық өнердiң алтын бесiгi – дәстүрден үйренгенiмiз көп болуы керек емес пе?

	Әбiш Кекiлбаев соңғы жылдарда үлкен бiр еңбектiң iшiне дендеп кiрiп кеттi. «Бiссiмiллә!» деп бастады да «Үркер» романын жазды. «Осыным қалай болды өзi?» дегендей, «Астапыралласын» айтты да, артынша «Еле-алаң» романын шығарды. Сөйтiп, күрделi трилогияның екi кiтабы оқырман қолына тидi. Ең алдымен: «Үркер» мен «Елең-алаң» романдарының қалың оқушыға көзтаныс, көңiл жақын болып қалған «Дала балладаларынан» едәуiр айырмасы барын айтуымыз керек шығар. «Дала балладаларында» жеке адамдардың тағдыры, оқшау оқиғалар сөз болар едi. Ондағы кейiпкерлердiң көбi өмiрде болған адамдар, бiрақ елге белгiлi тарихи тұлғалар емес; «Ханшадария хикаясындағы» Шыңғысханның өзi аңыздық кейiпкер ретiнде алынады. Сол Шыңғыстың атын өзгертiп («Аңыздың ақырындағы» Ақсақ Темiрдiң Алмас хан болып кеткенi тәрiздi) басқа атақты жортуылшының басынан өткен хикмет ретiнде баяндалса да, ештеңе өзгермейдi. Өйткенi «Дала балладалары» – таза мағынасындағы тарихи шығармалар емес едi.

	«Үркер» мен «Елең-алаң» нағыз тарихи көркем шығармалар. Мұнда XVIII ғасырдың бiрiншi жартысында қазақ даласында құйындай ұйтқып өткен сұрапыл оқиғалар, ел мен ердiң тағдыры таразы басына түскен, қазақ деп аталатын жұрттың жер бетiнен жойылып кету қаупi туған кезеңдегi көптi бастаған көсемнiң, басшыға ерген қосшының сергелдең күндерi, ақырында төбеңе төнген түсi суық ажалдың қолын қағатын дос тапқанда да iштен шалатын қаскүнем қандастардың амаләрекеттерi, осы азапты жолда жүрген елiңнiң тапқаны мен жоғалтқаны – бәрi-бәрi қиын қатпарлы қақтығыстар, күрделi композициялық құрылымдар, философиялық, психологиялық сыр дестелер болып түседi.

	Екi кiтапта XVIII ғасырдың бiрiншi жартысында қазақ тарихы сахнасына шыққан белгiлi адамдардың бiразы бар. Олар Тәуке, Болат, Қайып, Сәмеке, Жолбарыс, Абылай, Әбiлқайыр секiлдi хандар, Бөгенбай, Қабанбай, Жәнiбек, Малайсары, Есет, Тайлан секiлдi батырлар, Әйтеке, Төле, Қазыбек секiлдi билер, Барақ, Күшiк, Ерәлi, Нұралы, Қожахмет секiлдi сұлтандар. Бұлардан басқа, орыс падишасы Анна Исаковнадан бастап, империяның дәрежелi төрелерi мен елшiлерi Брюс, Остерман, Тевкелев, Кирилов, Татищев қатысады, соңғы үшеуi романның басты кейiпкерлерi ретiнде көрiнедi. Романда Мәртөбедегi Үш жүздiң игi жақсылары бас қосқан ұлы жиыннан бастап, Әбiлқайырдың баласы Қожахметтi ақ патшаға аманат етiп қалдырғанға дейiнгi аралықта дала тағдырына қатысы бар үлкендi-кiшiлi оқиғалар қамтылды десе болады.

	Идеялық-көркемдiк талаптар тұрғысынан қарағанда, кең форматты фильм секiлдi, ұлан-ғайыр эпикалық панораманы сыйғызған бұл шығармада бүгiнгi оқырманның көңiлiн қозғап, бiрде еңсесiн көтертiп қуантатын, бiрде салын суға кетiрiп күйiндiретiн – былайша айтқанда, немқұрайды қалдыра алмайтын жүздеген беттер бар. Автор кең құлашты, қыртысты романның көркемдiк формасын да дәл тапқан. Бүкiл ел тағдыры мен жеке адамдар тағдырын жымын бiлдiрмей жұптастырып жiберген. Көпшiлiк қатысатын көлемдi оқиғаларды, азшылық қатысатын жалқы оқиғаларды суреттегенде, автор қаламы жүйрiк жүрiсiнен бiр тынбайды. Аңырақайда қас дұшпанын аңыратып қуған дала боздақтарының ерлiгiн суреттесе де, Түркiстанның алтын тағынан дәмегөй сұлтандардың итырғылжыңын суреттесе де, бас бостандығы үшiн арпалысқан башқұрттарды тiрiдей өртеген қатыгездiктi суреттесе де, әйтпесе қазақ жерiнiң сұлулығына сұқтанып, бiр ауық оның көшi-қонын, мамырайқан бейбiт тұрмысын нағыз ескi жырауша жырлап кетсе де, жазушы қаламы мүдiрудi, мүкiс түсудi бiлмейдi. Эпика, драма, лирика аталатын үштiктiң қай-қайсы да осы романдардан табылады. Трагедия дейсiз бе, трагикомедия дейсiз бе, символика дейсiз бе, аңыз-әңгiме, тұспал дейсiз бе – мұның бәрi осы романдардан табылады. Орталық кейiпкер Әбiлқайырдың «Үркердiң» бас жағында көретiн өң мен түс арасындағы ишарат тұспалы екi кiтаптың өн бойын көктеп өтiп, идеялық өзектi желi болып тартылады. Есiңiзде бар ма: Әбiлқайыр аң аулап жүрiп, сахарада қызық оқиғаға тап келушi едi ғой. Жас аңшы қамыс арасына тығылған сарыала жолбарысты атып түсiргенде, ол шiркiннiң құрсағынан арлан бөрi атып шығып, қаша жөнелдi. Арланды соғып алғанда, оның шабының арасынан қызыл түлкi шығып, құйрығын сүйретiп, қырға қарай беттейдi. Қолындағы қамшысымен қызыл түлкiнi бiр перiп қылжитып едi, оның орнында әлi дегдiп үлгiре қоймаған жалпиған жапа жатады. Содан жапаның арасынан қыбырлаған құрт-құмырсқа, бұзаубас, шаяндар өрiп кететiн. Әбiлқайыр осы көрген түсiн Мәтi ақсақалға келiп жорытқанда:

	«– Қазақтың бiр кезде ештеңеден жүрегi тайсалмаған арда да, асау да болғаны рас. Ол кезде оны жолбарыстан да жүрегi шайлықпайтын нар тәуекел ғана билей алды. Одан кейiн ол тап бергенде шап берген көк жұлын арландай намысқой болды. Ол кезде оны алған бетiнен өлмей қайтпайтын қайсарлық биледi. Ендi, мiне, ақыл пәтуа, қайраттан айбын кеткен кезде халық та қырық құйқылжыған қызыл түлкiдей қырық бұлтаң қырқылжың болмасқа шарасы бар ма?.. Мұндай әрпiл-тәрпiл кезде ел ұстайтын ердiң де жол бастары тәуекелшiл жолбарыс, ашушаң арлан емес, айлакер түлкi болатын шығар. Заманына қарай амалы деген осы ғой», – («Үркер», 41-бет) деп әрi тұспалдың шешуiндей, әрi кейiнгi үмiттi ұрпаққа арнаған насихатындай бiр сөз айтатын.

	Екi кiтаптың өн бойынан ақыл-сабырмен, айла амалмен елiн де, өзiн де мұратқа жеткiзбек болған билеушiнiң қиын қатпарлы, арпалысқа толы өмiр дастанын көремiз. Бiрақ түлкi қулықтың, түлкi әрекеттiң Әбiлқайырға опа бермегенi тағы аян. Әрине, бұған Әбiлқайырдың жеке басы кiнәлi емес едi. соңына ерген елiн апарып пана болатын аға жұрттың қолтығына кiргiзгенмен, оның бұл ерлiгi өзiне қымбатқа түсетiн сыңайы бар. Баяғы алдына түсiп алып жол бастаған қызыл түлкi ендi тырнағы сояудай-сояудай тарғыл бүркiтке айналып, мұның төбесiнде шыр айналып ұшып жүр... «Елең-алаң» романы осындай ерекше күрделi, бойына мың сан әуез сыйдырған, сиқырлы әуенде аяқталады.

	Тұтастай алғанда, үлкен эпикалық дүниеге айналып келе жатқан осы романдарда мен байқаған бес түрлi кiнәрат мүлтiк бар. Келесi кiтаптары әлi жазылып жатқан, Әбiштiң түркiстани дәу қазанында қайнап қорытылып жатқан руданың барынша асылданып, барынша жарқырап көрiнуiне септiгi тие ме деген ниетпен, ендi сол байқағандарымызды жазбақпыз.

	Бiрiншi. Әдеттегiдей: «Үркер» мен «Елең-алаң» ой ағындарына кенде емес. Әрi әлеуметтiк, әрi саяси, әрi философиялық роман болғандықтан, басты кейiпкерлердiң ойшылдыққа, пiкiршiлдiкке бейiм тұруы – жарасымды-ақ. Бiрақ романда сол «ой ағындары» өзге қимыләрекеттi, көркем суреттердi көмiп кететiн тұстары жиi кездеседi. Л.Толстойдың «Кез келген данышпандық шығарма ең алдымен оқылуы керек» деген белгiлi пiкiрiнiң дұрыстығын ескерсек, үнемi «ой ағымының» iшiнде отырған оқырман әрi-берiден соң сол қымбат ойлардан шаршай бастауы әбден мүмкiн. Оның үстiне, кейiпкер атаулының бәрi бiрдей шетiнен ойшыл, өз iшiн үңгiгiш қазымыр болмайтыны да белгiлi. Шағын көлемдi шығармада мұндай психоанализ оқырманды жалықтырмайды. Әрi өйтiп қазбалап отыруға автордың мұрсаты да жоқ. Жетпiс-сексен беттiк повеске идеялық тұжырымдамасын, негiзгi оқиға-тартысты, образдар жүйесiн сиғызып үлгiруi керек. Ал жүздеген беттiк қалың кiтапта кейiпкердiң бәрi бiрдей ой қуып, өнiмдi әрекеттерге көңiл бөлмесе, 15–20 бет өз iшiн қазбалап, 2–3 бет азынаулақ әрекет ететiн болса, мұндайда, шығарманың үйлесiмдiк тұтастығына нұқсан келедi. Өнер дегенiмiз – ең әуелден келiстi үйлесiм. Үлкендi-кiшiлi әрбiр шығармадағы ой-идея, оқиғалар, образ жүйесi түптеп келгенде көркем келiсiм табуы керек. Мұндай келiсiм «Үркерге» қарағанда, «Елең-алаңның» бойында молырақ көрiнедi. Көппланды роман кейде көпдауысты оркестрге ұқсап кетедi. Ал оркестровка жасаушы дирижер өзiнiң идеялық-көркемдiк мұратын орындау жолында тек бiр аспаптың көмегiне сүйенбейтiнi белгiлi емес пе?

	Екiншi. Басты кейiпкерлердiң (әсiресе Әбiлқайырдың) ой-сезiм сүзгiсiнен өткен кейбiр жағдайлар кейiн жеке эпизод, оқиғалар ретiнде оқырманның алдынан қайта шығады. Әрине, кейiпкердiң ойы арқылы берiлген оқиға мен өмiрдiң өзiнде болған оқиғаның арасында тепе-теңдiк бола бермейдi, мұндайда сол ситуацияларға берiлген кейiпкердiң бағасы мен авторлық баға арасында айырым кездеседi. Сондықтан кейде мұндай қайталауларды идеялық қажеттiлiктен туған лейтмотив ретiнде қарауға болар едi. Бiрақ сол қажеттiлiктен туған лейтмотивтiң өзi қайта-қайта оқырман алдынан шыға бермесiн.

	Үшiншi. Романдарда лирикалық шегiнiстер, еске түсiрулер көбейiп кеткен. Қанша көлемдi кiтап болғанмен, шегiнiстердi, еске түсiрулердi көбейту – онсыз да «ой ағынына» кенде емес күрделi шығарманың композициясын қат-қабаттап жiберген. Бiр сандықтың iшiн ашсаң, одан тағы бiр сандық шығатын Шығыс аңыздарын еске түсiретiн жерлер әсiресе «Үркердiң» алғашқы жартысында жиi ұшырасады.

	Төртiншi. Кейбiр кейiпкерлер (мысалы, Бопай, Жәнiбек, Тевкелев, Кирилов, Татищев) өз iштерiн өздерi қазбалап отырып, өздерiнiң кiм екендерiн, ниет-мұраттарын түгел айтып қояды. Мәселен, романда өте қызғылықты шыққан бейненiң бiрi – Кирилов болса, ол башқұрттарды тiрiлей өртегеннен кейiн өзiнiң жендет болып шыққанын өзi мойындайды. «Күнi кеше асқар таудай арман қуып, шимай-шимай картадан бас көтермей, күллi Ресейдiң гүл жайнағанын өз көзiмен көрiп, отандық ғылымның аспанында жұлдыз болып жарқыраймын деп келген Кирилов та мынау бұзақылармен алысамын деп жүрiп, жаңа өлкенi ашқан оқымыстыдан қолынан қан тамшылаған қара балталы, жез қарғылы жендетке айналғаны ма?» – («Елең-алаң», 248-бет) деп күйзеледi. Бәрi рас. Бiрақ «оқымысты» Кириловтың жендетке айналғаны онсыз да оқырманның көз алдынан өткен жоқ па? Ендеше, осы үкiмдi оқырманның өзi шығарғаны қисынды. Кейiпкердiң ой-сезiм тiзбегi оның бет-бейнесiн ашуға көмектесуi керек, бiрақ өзi туралы түбегейлi тұжырымды алдымен оқырман айтсын. Оқырманға да ақылға салып, көңiл сүзгiсiнен өткiзетiн мүмкiндiктер қалсын.

	Бесiншi. Әбiш Кекiлбаевтың тарихи тақырыпқа жазылған шығармаларында диалогтарға көп орын берiлмейдi. Бұл шығармаларда кейiпкерлердiң тiлi емес, дiлi сөйлейдi. Мұны жазушының стильдiк ерекшелiгi, қазақ прозасында ашқан жаңалығы деп қабылдау керек шығар. Ал бiрақ азды-көптi диалогтан кейiпкерлердiң сөйлеу ерекшелiгi, ой-сезiм, мiнез-құлық даралығы көрiнуi қажет екенi – әркiмге аян. «Үркер» мен «Елең-алаңның» кейбiр беттерiнде жазушы осы қағидадан әдейiлеп бас тартқан. Сөзуар қазақтарды былай қойғанда, осындағы Румянцев пен Татищев мырзаларға дейiн шетiнен суырылып шешен сөйлейдi. Ал кейбiр диалогтар авторлық баяндаудың жалғасы секiлдi оқылады. Әншейiнде юморға бай, әсiресе бүгiнгi заман тақырыбына арналған шығармаларында («Автомобиль» повесiн еске түсiрiңiз) кейiпкер мiнездерiне лайық әжуа-мысқылды, сөйлеу ерекшелiктерiн шебер пайдаланатын суреткерiмiз осы романдарында елден ерек салқын қанды, елден ерек байсалды стильдi таңдап алыпты. Тақырып ыңғайынан туатын бұл әдiсiн негiзiнен дұрыс-ақ дейiк. Бiрақ диалогтарға жен бiтiре түсу үшiн сол авторлық қорда жатқан, өмiрдiң өзiнен туындайтын юморды там-тұмдамай, емiнеркiн пайдалануға мүмкiндiгi әбден жетедi.

	Ендi Ә.Кекiлбаевтың трихи тақырыптағы шығармаларының тiлi жайында бiрер сөз. Ә.Кекiлбаев – тiлге бай жазушыларымыздың бiрi. Ол халқымыздың тiл қазынасына шомылып, қашан да еркiн жүзiп жүредi. Жазушының бұл қасиетi «Үркер», «Елең-алаң» романдарында ерекше мен мұндалап көрiнедi. Автор «ана ауылдың сөзi екен», «мына ауылдың сөзi екен» деп жатсынбай, қажетiне асатын жақсының бәрiн қоржынына салып ала бередi. Ежелгi ауыз әдебиетi үлгiлерiнде кездесетiн, қазiр сиректеу қолданылып жүрген байырғы бейнелi сөздердi керегiне жарата бiледi. Теңеп-теңестiрiп, шенепшенестiрiп жазудың небiр жақсы үлгiлерiн Кекiлбаев кiтаптарынан табамыз. Соғыс суреттерiн жасағанда, «Көп жылқының сауырын қызыл барқыт жабу жапқандай, қан жуып кеттi» деп («Үркер», 298-бет) жазады. «Теңiз күзгi салқын желмен қарып жарып, ақ жалданып жатыр» деп («Үркер», 367-бет) жазады. «Жанға жайлы майса самал ерке күшiктiң тұмсығындай мұп-мұздай болып, оның пәлен күннен берi оттай лаулап жатқан ұлпа алақанын жалап-жалап қойды» деп («Елең-алаң», 75-бет) жазады. «Бiрақ сол құлазып тұрған ұлан-асыр өлкеде еңбек еткен қара жоқ, не сақалын тарап желкiлдеп тұрған шөп жоқ» деп («Елең-алаң», 135-бет) жазады. «Салақ солдаттың шинелiнiң шалғайындай сатпақ-сатпақ ноябрь аспаны айналаны бiр уыс қып көлкештеп алған» деп («Елең-алаң», 193-бет) жазады. Ерекше көсем сөз – Ә.Кекiлбаев шығармашылығына тән құбылыс.

	Екiншi бiр ерекшелiк – жазушының күрделi құрмалас сөйлемдер құруға құмарлығы. Мәселен, «Үркер» романының 304-бетiндегi «Жетiм ботаның боздағаны...» деп басталатын ұзақ сөйлемде 131 сөз бар екен. 30-40, 50-60 сөзден тұратын осындай ұзақ ырғалар «Елең-алаңда» да, «Аңыздың ақырында» да жеткiлiктi. Бiздiңше, «оқылуы қиын» деген сылтаумен мұндай стильдi мансұқ ету оғаштық болар едi. М.Әуезов қазақ тiлiнiң орасан мүмкiндiктерiн, оның iшiнде осындай ұзын ырғалардың бөтен еместiгiн дәлелдеп берген жоқ па? оның үстiне, мұндай күрделi сөйлемдер кейде кейiпкердiң iшкi жан иiрiм-толқындарын, драмалық хал-ахуалын бiлдiру үшiн қолданылады. Әрине, 6–7 сөзден құралатын қысқа сөйлемдермен, «телеграф стилiмен» де реалистiк проза үлгiсi жасалуы мүмкiн. Бiрақ бұрыннан барды қанағат ету – Кекiлбаев секiлдi жазушының тақиясына тар келер едi.

	Үшiншi ерекшелiк – жазушы шығармаларында халықтың ауызекi тiлiн, оның iшiнде Маңғыстау түбегiн ежелден жайлап келе жатқан елдiң «тұмсығы бұзылмаған» ту сөздерiн молынан пайдаланатын жемiстi еңбегi. Бiздiңше, кез келген көркем шығармада кейiпкерлер әрекет ететiн әлеуметтiк ортаның тұрмыс-тiршiлiгi, географиясы, жаратылыс ерекшелiктерi, тiл-сөйлеу ерекшелiктерi көрiнуi керек. Онсыз нағыз реалистiк көркем шығарма жасалмайды.

	Жалпы тiлдiң тазалығы үшiн күрес – ең алдымен тiл бiлмеушiлiкке, сол тiл бiлмеушiлiктен туатын жасандылыққа, шұбарлаушылыққа қарсы бағытталуы керек. Өйткенi тiлбұзушылық, бiздiңше, екi түрлi болады. Бiрiншi – жалпы халық тiлiн зерттеп-үйренуден хабарсыз, елдiң тұрмыс-тiршiлiгiн жетiк бiлмейтiн қаламгерлердiң, әсiресе жазушылардың тiлбұзушылығы бар. Екiншi – халық тiлiн зерттеп-үйренiп жүрген, ана тiлiнiң қалың ортасынан шыққан талантты қаламгерлердiң тәжiрибесiнен туатын «тiлбұзушылық» бар. Асылы тiл бiлмейтiндердiң тiлбұзушылығы – қауiптi де, тiл бiлетiндердiң «тiлбұзушылығынан» пәлендей шошымауымыз керек. Өйткенi тiл бiлетiн жазушылар қолданып жүрген тосын сөздердiң бiразы әдеби тiлiмiзге сiңiсiп, кiрiгiп кетуi әбден мүмкiн. Жазбасақ, айтпасақ – әдеби тiлiмiздi қалай байытпақпыз?

	Кекiлбаевтың кiтаптарында оқушы құлағына тосындау естiлетiн ту сөздер жеткiлiктi. Мәселен, жалпыға белгiлi ұғымдар мен атауларды кейде өзiнше, өзгеше қолданады. Әрине, ойдан шығарып, қолдан құрап жатпайды. Сол ұғымдар мен атаулардың халық тiлiнiң қорында бұрыннан жасап келе жатқанына көз жеткiзу үшiн «Ақберен» (1972) жинағына енген Абыл, Қашаған, «Бес ғасыр жырлайды» (1985) жинағына енген Шәңгерей жырларын шолып шықсаңыз да болады. Кейбiр мысалдар келтiрейiк: «күле-күле күмiрә бола жаздаған»; «әжеп-тарқы дауыстар»; «Жанбауыр бел»; «сан-сапай қиялға батып»; «Жұрттың басындағы дәндiнай хал»; «Жермешел молалар»; «Кәукiме неме»; «Iшiне құлта сақтамай»; «Топылып жиналған кiсi»; «Тәр мен тәртiп»; «бiтуәжада жүредi»; «көзi одан сайын әпiрейе түстi»; «атанақтай кiрген үшеу»; «тойнақы құлын-тайлар»; «тақырға қарай зымғап барады»; «түйенi түгiмен жұтып қоятын алпауыз»; «айлапат дала»; «айлапат стол» т.б. тiркестер, бiздiңше, әдеби көркем тiлiмiзге жат емес. Осының iшiнде бейнелi айтылған базбiр сөздер әдеби тiлiмiзге бiржола сiңiстi болып кетедi деп жорамалдауға болады.

	Сонымен, толайым қамтығанда, Әбiш Кекiлбаевтың шығармашылық тағылымдары туралы не айтуға болады?

	Алдымен, Кекiлбаев қаламынан туған шығармалардың ұсақ-түйегi жоқ; солардың бәрiнде дерлiк әрқилы замандағы халық тағдыры сөз болады. Кекiлбаев шығармаларының тақырыбын бiр ауыз сөзбен – тағдырлар деп бейнелеп айтсақ та болады.

	Содан соң Кекiлбаев бүгiнгi ұлттық көркем сөзiмiздi өзгеше биiктерге көтерген қайраткер қаламгерлердiң қатарына қосылды деп бiлемiз. «Үркер», «Елең-алаң» романдары мен «Күй», «Шыңырау» повестерiн бiз бүгiнгi қазақ әдебиетiндегi елеулi құбылыстар қатарында бағалаймыз.

	Сондай-ақ, ол көркем публицистика мен көркем сынымызды да жемiстi, желектi өрiстерге шығарды. Басқасын атамағанда, оның Б.Майлиннiң 90 жылдығында жасаған бiр ғана баяндамасы – майлинтанудағы жаңа сөз болды. Дүниелiк және орыс әдебиетiнiң алыптары жайында жазған мақалаларынан Ә.Кекiлбаев үлкен суреткер жазушы ғана емес, нұсқалы ойшыл екенiн де әйгiледi.

	Әбiш Кекiлбаев кiтаптарынан ұлт пен ұлтты, ел мен елдi татулыққа шақырған, татулықтың дүниедегi ең қымбат қазыналардың бiрi екенiн әдемi дәлелдеген жарқын беттердi талай оқыдық.

	1984 ж.





АБЫЛАЙ ХАННЫҢ АРМАНЫ


	Тарихи тақырып – қазақ әдебиетi үшiн таңсық емес. Әбiш Кекiлбайұлының шығармашылығында бұл тақырыптың таразы басы басым түсетiнi ежелден белгiлi. Ал бiрақ бүгiнгi кәнiгi жазба әдебиетiмiзде осы уақытқа дейiн Абылай хан туралы жеке-дара тұтас шығарма тумай келген. Бiр замандарда Мұхтар Әуезовтiң «Абылай туралы жазсам ба екен, Абылай туралы жазбасам ба екен?» деп екiұдай халге түскенiнен ақсақалдарымыздың естелiгi арқылы хабардармыз. Әрине, озбыр отаршылдық үстемдiк құрған мезгiлде ешбiр жүрек жұтқан жазушы, бұл тақырыпты қозғай алмас едi, бәрiбiр еңбегi еш болар едi.

	Абылайдың заманы ендi туды.

	Осы ғасырдың алпысыншы жылдарында қазақ әдебиетiне келiп қосылған пассионар ұрпақтың өкiлi Кекiлбайұлының шығармашылық өмiрбаянын бүгiнгi күн биiгiнен қарағанда сәттiлiкке кенде емес бағаласақ, оның қаламынан туған «Үркер», «Елең-алаң», «Аңыздың ақыры», «Күй», «Ханшадария хикаясы» секiлдi роман, повестердiң баршасы дерлiк өткен күндердiң күйлерiн шертiп, елi мен жұртының еркiндiк пен теңдiк аңсаған шежiрелi сырларын толғап келген едi. Ендеше, жазушының Әбiлқайырдан соң Абылайға баруы – қазiрде бұлжымас заңдылық ретiнде қабылданатыны рас .

	Ал ендi бәрiмiз бiле бастаған Абылай ханның өмiрi, тарихы мен тағдыры – түпсiз терең мұхит, шетсiз, шексiз кеңiстiк екенiнен хабардар бола бастадық. Әдебиетте бұдан қиын тақырыпты, бұдан салмақты, жауапкершiлiктi iздеп табудың өзi оңай емес.

	Бiрақ Әбiш мырза тағы да Әбiштiгiн танытты. Жиырмасыншы ғасырдың соңында қазақ көркем сөзiне тағы да бiр елеулi, ерен дүние келiп қосылды. «Абылай хан» аталады. «Халықтық қаһармандық драмалық дастан» деген айдар тағылған. Қарапайым тiлмен айтсақ, негiзiнен ақ өлең үлгiсiнде жазылған төрт көрiнiстi пьеса.

	Бiз бұл жолы «Абылай ханның» сахналық нұсқасына соқпай, оның таза әдеби төл мәтiнiн, көркем шығарма ретiндегi бiтiм-болмысын сөз етпекпiз.

	Автор ең алдымен «Абылай ханның» құрылымдық жүйесiн (композициялық басқыштары, сюжеттiк желiсi, тартыс коллизиялары) анық дәл тапқан. Ұлы билеушiнiң тарихы мен тағдырын түгел қамту мүмкiн болмағандықтан, ұрымтал кезеңдi тұстарын ғана бөлiп алып, бас-аяғы тұтас оқиға төңiрегiне әкелiп топтастырған. Осының нәтижесiнде бұл шығармада Абылай бiр қырынан ғана емес, бар қырынан жарқырап көрiнетiн, өткен XVIII ғасырда қазақ халқының басына түскен небiр ықылымдар сәулесiн түсiрген нағыз эпикалық кең тынысты, кең қолтық шығарма болып шыққан.

	Сырттай бiр қарағанда, драмада қат-қабат оқиға, қатпар-қатпар тартыс байқала бермейдi. Жас талапкер батыр Абылайдың қалмақ қонтайшысы Қалдан Сереннiң асқынған, астамсыған баласы Шарышты жекпе-жекте өлтiруi, одан соң қапыда қалмақтың қолына тұтқынға түсуi, одан соң әкесi – қытай, әжесi – қазақ Күлпәш сұлумен көңiл қосуы, екеудiң арасындағы қимас сүйiспендiктен дүниеге келген Әмiр Сананың неғайбыл тағдыры... Бары осы ғана. Бiрақ осы төңiректегi мұратмүдде қақтығыстары, ой-сана жарқылы мен сезiм арпалыстары қандай! Абылай мен Қалдан Сереннiң, Абылай мен Топыштың, Абылай мен қазақ сұлтандары Ботақан мен Жақайдың өзара антипод кейiпкерлердiң қақтығыстары қандай! Бiр-бiрiне қатты соғылған Қаратаудың шақпақ тастарындай от шашыратады. Ал бiр-бiрiне тiлеулес, ниеттес Абылай мен Көмей әулиенiң (Бұқар жыраудың), әйтпесе Диуананың (Ораз Аталықтың) ой жарыстары мен сөз жарыстары кемелдiкке, кернеуге тұнып тұр.

	Қалмақтан қашiр келiп бауырына тығылған Әмiр сананы жауға ұстап беруге қимай, мұның өзi қазақ пен қалмақ арасын ашып жiберетiн қатерлi қақтығысқа ұрындыруы мүмкiн екенiн бiлсе де бiлгiсi келмеген Абылай ханның амал таппай аласұрып – осы шығармадағы драманың шарықтау шегiне жеткен жерi. Саясаткер Абылайдың, ақылман Абылайдың, батыр Абылайдың, әке Абылайдың:

	Қара ормандай халыққа панамын-ау деушi едiм,

	Тұрымтайдай саған сая таппадым.

	Құдай пана бола алмаса,

	Адам сая бола алмас!

	Қайда жүрсең, аман жүргей, қарағым! –

	деп кеудесi сөгiлiп, ет жүрегi езiлген сәтiн көремiз.

	Күлпәш сұлу мен одан туған Әмiр Сана – Абылай ханның пенде ретiндегi ең осал, ең нәзiк тұсы. Тарихи шындық қалай едi – ол жағынан бейхабармыз. Ал көркемдiк шындық ретiнде Абылай – Күлпәш – Әмiр Сана арасы домбыраның iшегiндей нәзiк, сырлы үндi, әсерлi, әсем өрiм болып шыққаны хақ.

	Әрине, Абылай Әмiр Сананың қазақ арасынан кетуiн қатал талап еткен сұлтандардың дұрыстығын әбден сезедi-ақ, бiрақ: «Ойбай-ау, ол жаным сүйген Күлпәшжанның артында қалған жалғыз ұрығы ғой, мына менiң ұлым ғой!» деп әсте айта алмайды. «Ау, мен қазақтың ханы ғана емес, лүп-лүп соққан жүрегi кәдуiлгi адаммын ғой!» деп әсте айта алмайды. Олай деуге әддiсi жетпейдi. Абылайдың жеке басындағы драманың күрмеуi қиын жерi – осы. Өйткенi оның жеке бастың қам-қарекетiн күйттеуге құлқы бар да, құқы жоқ едi. Осы себептi хан Әмiр Сананы қорғаштаудың өзiнше саяси есеп-себеппен түсiндiрiп көредi.

	Қапы қалсақ бұл жолы,

	Қазақ сазға отырады бiржола.

	Осы жолы қайран тапсақ – болғанымыз,

	Таба алмасақ – бордай тозғанымыз.

	Үлгере алсақ, Дауашыны жоқ қылып

	Орнына өз адамымызды қоямыз,

	– дедi.

	Сөйтiп, Абылай хан Қалдан Сереннiң тағына Әмiр Сананы отырғызып, қазақты мұратына жеткiзбекшi екен. Оған бiрақ қазымыр қазақ сұлтандары көне қоя ма? Тiптi анау iргедегi қырғыз ағайындар да ханға елшi жiберiп, Қалдан өлгеннен соң iштегi бүлiнiп жатқан қалмақты олжалап шауып алайық деп қоқиланып тұрады. Анау Қоқан жағы қоқан лоққыдан тыйылар емес. Iштегi алауыздық, бақталастық та бiрде саябырсып, бiрде өрши бастаған сыңай танытады.

	Дәл осы кезде ой мен сезiм қамауына түскен Абылай ойламаған жерден оқыс әрекет жасайды. Беттен алып, бетпақтық көрсете берген қазақ билеушiлерi Ботақан мен Жақайға тiзесiн батырып, қазiргi тiлмен айтқанда – тұтқынға алады.

	Не де болса, тәуекел!

	Бәрiбiр шие байланған бұл түйiн

	Қылышпен кеспей шешiлмес! –

	деп бiледi.

	«Абылай хандағы» тартыстың шарықтау тұсы осы жерден басталады. Ол замандағы қазақ хандарының, тiптi ұлы Абылайдың өзiнiң билiгi шектеулi ғана емес, ру-ұлыстардың бақылауында болғанын көремiз. Қасындағы ақылдас, тiлеулес қариясы Бұқар жырау:

	Ел болам десең сен, Алаш,

	Хан ұстасаң, билiк бер...

	Аяқ-қолына ерiк бер,

	Кеудесiне желiк бер.

	Сынамақ болсаң ерiңдi,

	Қиын жерде сенiп көр! –

	деп араға түскенде де, бәрiбiр ұлы намысын жыртқан еркектердiң илiкпейтiн, зорлыққа көнбейтiн дәуiрi.

	Дала демократиясының бұлжымай келген үрдiсi. Абылай Абылайлығын көрсеткiсi келiп (оған әбден хақысы да бар едi), бiр мезет қолындағы билiгiн бiлеп едi, басқасын былай қойғанда, бас ақылгөйi Бұқар жырауға дейiн шамырқанып шыға келедi.

	Жөнiн айтсам, хан ием,

	Төрт тарабын елiңнiң

	Таразыдай тең ұстап,

	Айқара құшақ ашпасаң!

	Өзiңнен өрген шөженi

	Өзгелерден бөлiп ап,

	Өзгешелеу баптасаң!

	Өзiңмен бiрге жүздескен,

	Тiлегiңдi тiлескен

	Өзегi жұқа дос-жаран

	Көмегiне сүйенiп,

	Кеңесiне құлақ аспасаң! –

	деп қатаң ескерте келiп, мұндай қылықтың ақыры немен тынатынын да аймандай қылып ашып айтады:

	Ер бытырап, қырт болар,

	Ел бытырап, жұрт болар.

	Арты шауып насырға,

	Жаз iшiнде жұт болар.

	Астағы – тақ, баста – бақ,

	Бiр күнi ол да зып болар!

	Хан алдында қасқиып тұрып, бар шындықты айта алатын ақыны бар, сол шындыққа құлақ асатын Абылайдай ханы бар қазақ – сол тұстағы ең жолы болғыш бақытты халық екен-ау!

	Халық қаһарымен ойнауға болмайтынына Абылайдың артынша-ақ көзi жетедi. Бұқар жыраудың үгiттеуiмен, қасына керей Тұрсынбайды ертiп, кеңеске келе жатқан ханға тұтқындалған Ботақан мен Жақайдың жанашыр жақыны Биiкше мерген мылтық кезенiп, атып тастамақ болады. Абылайға бұл жолы Жанақ батыр араша түседi.

	Автордың кәнiгi шеберлiгi, тiптi шығармашылық «әккiлiгi» осы арада – күрмеуi қиын тартыс желiсiн тартуда тағы көрiнедi. Әмiр Санаға ара түсiп, ағайынмен араздасуға, тiптi күш көрсетуге дейiн барған Абылайдiкi де дұрыс. Ханға тiсiн қайрап, «сүйегiме дақ салды» деп мылтық кезенуге дейiн барған ағайындiкi де дұрыс. Екi жағы да – намыстың құлы. Ең бастысы – екi жағы да қалың елiнiң қамын жеген ерлер.

	Абылай ақырында көптiң ыңғайына көшiп, келiсiмге келедi. Билiктен айрылып қалады екем деп қорықпайды, әрине. Шығармада ол намысқой, өжет, өр көрiнгенiмен, бiр сәт таққұмарлығын яки баққұмарлығын байқатпайды. Ол көпшiлiкпен бiрге болуды – тұтас халқымен бiрге болу деп түсiнедi. Сол халқының мүддесi үшiн бауыр етiн үзiп бергендей халдi бастан кешiредi. Ажалдан араша сұрап, қолтығына келiп тығылған Әмiр Сананы орыстың қолына тапсырады. Өйткенi қасындағы данагөй Көмей әулие:

	Жақынмен iштес жан болмай,

	Халқыңмен iштес хан болсаң –

	Асылдығы тегiңнiң! –

	деп құлағының құрыш етiн жеп қояды емес пе?

	Абылайдың әрқашан «халқымен iштес хан болғаны», елi мен жерiнiң мүддесiн қорғау жолында өзiн де құрбандыққа шалып жiберуге әзiр екенi – оның әр сөзiнен, әр қимылынан анық аңғарылады. Басына қатер төнiп, қандай тауқыметтi сынға тап келсе де, алған бетiнен қайтпайтын, құрыштан құйылған, қайсар мiнездi қаһарман ердi көремiз. Оның арманы:

	Қазақтың қайран даласын

	Жағасы жайлау ел қылам!

	Қарасирақ баласын

	Басқалармен тең қылам!

	Кеткен кегiн қайтарып,

	Iргесiн – тыныш, төрiн – кең,

	Мерейiн – биiк, бағын – зор,

	Ырысын – шалқар көл қылам!

	Абылайды осыншама дәуiрлiк биiкке көтерiп тұрған – оның өз өмiр тарихы болса, Абылайдың аузына осындай айдарынан жел ескен сөздер салып, бүгiнгi ұрпақпен тiлдестiрушi замандас жазушымыз Ә.Кекiлбайұлы шабытының шарықтаған бiр тұсы да осы.

	Бұл шығармада тартыс желiсi түп ақырғы шешiмiн тауып, түйiнделiп, байланып қалмайды. Драманың басында жауын жеңiп, сахнаға шыққан жас Абылай драманың соңында тағы да жасақ жинап, жауға аттану үстiнде көрiнедi. Өйткенi Әмiр Сананы орысқа өткiзiп жiберу – iргедегi ежелгi дұшпан ойратты дүрлiктiретiнi, қонтайшы тағына отырған қанқұйлы Дауашының қарап қалмасы хақ едi. Тағы да жорық, тағы да соғыс күтiп тұр.

	Осы тұстағы Абылайдың сiлкiнiсi, ширығуы қуатты, әсерлi шыққан.

	Ау, халайық, халайық!

	Алатауда – Ақарыс!

	Сарыарқада – Жанарыс!

	Едiл-Жайық – Бекарыс!

	Жар шашамын, құлақ ас.

	Талауға түсер малың бар,

	Таласқа түсер жерiң бар.

	Тағдырдан талқы көп көрiп,

	Талықсып жатқан елiң бар.

	Есесi кетер ұлың бар,

	Етегiн шашар қызың бар.

	Үзiгi тесiк үйiң бар,

	Iргесi ашық төрiң бар.

	Қайраңдаған қайықтай,

	Қалтақтаған күйiң бар

	Көремiсiң, әлеумет?! –

	деп басталатын монолог-диалог – «Абылай ханды» эпикалық, тарихи-философиялық шыңға көтерiп тұрған жарқын беттер. Тағы да қиын қыстау заман туғанда бас қаһарман халқының алдына қасқайып шығып, әрқайсысы зiл батпандай ауыр салмақты сауалдар тастайды. Абылай: «Көремiсiң, әлеумет?» деп сұраса, халқы: «Көремiз, көргенде қандай!» деп жауап бередi. Абылай: «Бiлемiсiң, әлеумет?» деп сұраса, халқы: «Бiлемiз, бiлгенде қандай!» деп жауап бередi. «Сеземiсiң, әлеумет?». «Сеземiз, сезгенде қандай!». «Төземiсiң, әлеумет?».

	«Төземiз, төзгенде қандай!». Ең соңында:

	Осы жолда, әлеумет,

	Тайсалар болсам – маған серт.

	Тайқып кетсең – саған серт.

	Еремiсiң, әлеумет? –

	деп ұран тастаған ханына халқы:

	Еремiз, ергенде қандай!

	Сертке – серт! –

	деп бiр ауыздан жауап бермес пе? Бұдан артық ер мен елдiң бiрлiгi бола ма? Бұдан артық ер мен елдiң тұтанған туыс бейнесi көрiнер ме?

	Ұзақ көштей шұбатылған, көп адасып, көп сенделген, бiрақ әйтеуiр тура жолын iздеп тауып отырған қазақ елiнiң тарихы үзiлiп-жоғалып кетпей, бiздiң заманымызға аман-есен жетiп отырса, сiрә, Абылайдай билеушiлерi мен Бұқар жыраудай билерiнiң болғанынан шығар. Ал халық... халық қашан да әдiл, тура, бейкүнә. Егер тұтас халық адасса, қиянат жолына түссе, оған кiнәлi – ең алдымен тақта отырғандар, басына тәж кигендер. Мұны Абылай бек жақсы түсiнген, әсте ұмытпаған. Егер билiктiң буына мастанып, аз-кем салғыртси бастаса, қасындағы Бұқарлар есiне түсiрiп отырған. Абылайдың ұлық дәрежелi сипаттарының бiрi де осы: Бұқардай Көмей Әулиенiң бiр де бiр қатал сөзiн ауыр алмаған, қайта құлақ асқан, жүзеге асырып баққан ғой.

	Ей, Абылай, Абылай!

	Абылай ханым, бұл қалай?

	Алтын таққа мiндiм деп,

	Алтын тәждi кидiм деп –

	Өкпеңменен қабынба!

	Өтiңменен жарылма! –

	деп қариясы кейiсе, ханы қолын қусырып:

	Айтпаса Көмей, ақын ба?

	Ұқпасам, ұлық болам ба?

	Қарт бурадай қария

	Тақымдай бер, тақымда...

	Ардақты Көмей Әулие

	Сөзiңе құлдық, айт бәрiн,

	Iште құлта қалмасын! –

	дейдi. Бұдан асқан бiлгендiк, бұдан асқан көрегендiк болар ма?!

	Хан мен ақын бейнесi осы шығармадағы ең бедерлi көрiнiстердiң қатарына жатады. Бұқар жырау ұрымтал тұстарда ғана оқиғаға араласып, байламды ойларын айтады. Онда да бiрден кесiп-пiшiп тастамайды, әуелi халқына, содан соң Абылайдың өзiне ой тастаудан, ақыл қосудан аспайды. Ешкiмнiң арасына жiк салмай, бөлмей, бөлшектемей бiтiстiре сөйлейдi. Қатал сөзiн, қату қабағын өзiнiң ең жақыны Абылайға ғана көрсетедi. Қалғандарына – құлықты, пейiлдi мiнез танытады. Абылайға бүйтiп қаттырақ тиетiнi: сен тақта отырсың, ендеше бәрiне сен жауапкерсiң дегенi. Абылай мұны бек жақсы түсiнедi. Абылайдың Абылайлығы да – осы.

	Тiршiлiкте кейде таудай талантының бәрiне бармақтай бақ бұйыра бермейдi. Талант атаулының бағы жанып, бағасын алудың сәтi түспеуi әбден мүмкiн. Бiлiктiлердiң жол ортада қалып, билiк ұстағандардың билiк басына өтiп кететiн тұстары бар. Ал бiрақ Жаратушы Иемiздiң сол бiр тұста қазақ жұртына мейiрi түсiп, шын жаны ашыған болуы керек, билiк тiзгiнiн Абылайдың қолына ұстатып, оған жаужүрек батырлық пен өжеттiктi ғана емес, көрегендiк пен көсемдiктi, даналық пен дарқандықты қатар дарытқанын қайтерсңi! Сондықтан да оның қасына жандайшап Жантықтар емес, Бұқар жырау бастаған Қабанбайлар мен Тұрсынбайлар жиналғаны белгiлi.

	Осы драмадағы жау екеш жаудың өзi – iрi, кесек бiтiмдi көрiнедi. Ең зор дұшпан елдiң қонтайшысы Қалдан Серен – бiз баяғыда қисса, жырларды оқыған жексұрын қалмаққа мүлде ұқсамайды. Ақыл-айласы бiр басына жетiп жататын, тiптi алды-артын болжағыш, кiсi танығыш, кiсiлiктi мiнезi бар кейiпкер ретiнде бейнеленедi. Оның тұтқынға түскен жас Абылайды әрқилы тезге салуы, әдейi сөз жарыстырып сыннан өткiзуi қисынды да қызықты шыққан. Осының бәрi Абылайды тарихи тұлға, әдеби бейне ретiнде сомдай түскен.

	Күн сабылып, орыс тыным бермейдi,

	О да «босат» дейдi оны.

	Түн сабылып, шүршiт тыным бермейдi,

	О да «босат» дейдi оны.

	Қара борбай қазақтың

	Не дейтiнi белгiлi.

	Жер кiндiк пе сол неме?

	Неге дәрi бәрiне?

	Көрейiк, әкелiңдер! –

	деген Қалдан Серен қолға түскен жас сұлтанмен бiраз арбасқаннан кейiн, ақыр соңында ақылға келiп, Абылайды босатуға шешiм қабылдайды. Осы тарихи шындықты жазушы қиыннан қиыстырып әкелiп көркемдiк шындыққа айналдырады. Абылайдың басына азатық берген Қалдан Сереннiң:

	Өстiп жүрiп көз жұмсақ,

	Өкiнiштен басқа не қалмақ?

	Жау жағалас күн кештiк,

	Жеңiлмедiк, жеңбедiк.

	Аздар айқастан тыйылмаса,

	Көпке кетер жем болып, –

	деген аталы сөзiне кәдiмгiдей құлақ қоясыз. Өмiрдегi Қалдан Серен, қазақ елiн талай шапқан қалмақтың ең әйгiлi билеушiсi осыншалық парасатты, мәмiлешiл едi дегенге сену оңай емес. Бiрақ драмадағы Қалдан көркем бейне ретiнде оқырманына сүйкiмдi әсер қалдырады.

	Абылайдың дәрежесiн көтерiп тұрған – ең алдымен Абылайдың өзi. Сөзi, әрекетi, мiнезi, ниетi. Сонымен қатар, Абылайдың қасындағы қосалқы кейiпкерлер де бас кейiпкердiң ажарын ашып, бояуын қандыра түскенi хақ. Бұқар жырау, Қалдан Сереннiң үстiне ханның қойнында жатқан жары Топыштың (Қонтайшының Абылайға ұзатқан қызы) қайта-қайта сахнаға шығып, қазаққалмақ саясатына араласа бастауы, тiптi ханның өзiне қазiргi тiлмен айтқанда, «қысым жасауға тырысуы» қазақылық дәстүрге қайшы келгенмен, тарихи шындықтан алшақ емес, ал көркемдiк шындыққа әбден әдемi қызмет еткен. Абылай ханның басына түскен iшкi, сыртқы ахуалды аша түскен. Оның үстiне, ханның қалмақ қатыны қанша бұралаңға салғанмен, бәрiбiр қазақ мүддесiнен көп алыстап жатқан жоқ. Әкесi Қалдан өлген соң қалмақтың тағына бұл Дауашыны да, Әмiр Сананы да отырғызуға өлердей қарсы, ойы – Абылайдан ұл туып, алтын тәждi соның басына кигiзбекшi...

	Осындай қиыр-шиыр оқиғалардың ортасында бәрiнен ел қамын, жұрт мүддесiн жоғары қойған, ал Әмiр Санаға қатысты қақтығыстар үстiнде шынында өзiн-өзi жеңе бiлген Абылайдың тұлғасы даралана бередi.

	Абылайдың арманы – елiнiң тыныштығын қорғап қалу, ерiнiң мойнына бұғалық кигiзбеу, қазiргi тiлмен айтқанда – Қазақстанның тәуелсiздiгiн сақтау. Өйткенi Бұқар қария айтқандай:

	Бiр жағыңда орыс тұр,

	Бiр жағыңда шүршiт тұр.

	Тап бергенде, шап берiп,

	Қайтпексiң баудай жайратса?

	Сондықтан да елiң мен ел билеушiлерiнiң ниетi бiр жерден шығуы керек. бiреуi билiк пен мансаптың құлына айналып, айналасын жарылқаудан аспаса, екiншiсi – қарын қамын күйттеп, күйбең тiршiлiк пен сүйрең сөздi қуып жүрсе, онда қазақ көшi қисайды, түзелмеске кеттi дей берiңiз!

	Ханын қинаған қара оңбайды,

	Хан қисайса – ел оңбайды.

	Халық қадiрiн бiлмесе,

	Хан тартпақшы жазасын.

	Хан қадiрiн бiлмесе,

	Халық тартпақшы сазасын! –

	деген осындағы Едiге бидiң сөзi кешеге де, бүгiнге де бағышталып айтылған.

	Ә.Кекiлбайұлы драмасының сара сипаттарының бiрi де осы: мұнда Абылай заманы мен бiздiң заманның үндестiгi тұспалсыз тура мағынасында көрiнедi. Әрi мұның өзi қиялдан құрастырылған қисын емес, таза тарихи шындық ретiнде оқушысын толық иландырып айырады.

	Арада екi жүз жылдан астам уақыт өткенде тағдырдың қалауымен қайталанған тарихқа не дауа бар?! Бiрақ бұл өкiнiштi емес, сүйiнiштi қайталау екенiне шүкiршiлiк етемiз.

	Уа, халқым, басым құрбан жолыңа,

	Бiрiң қалмай ергелi тұрсың соңыма.

	Сонда қайда бұрғаным дұрыс ат басын?

	Батысқа ма, шығысқа ма?

	Он сегiзiншi ғасырда Абылай ханның басына түскен осы ахуал жиырмасыншы ғасырдың аяғында айна қатесiз қайталанып, тағы да (нешiншi рет!) қазақ елi жетекшiлерiнiң басын қатыра бастағанына таңырқауға болады.

	Шығармадағы уақыт үндестiгi ел қорғау, жер қорғау тақырыбымен шектелiп қалмайды.

	Тағы да Абылай сөйлейдi, сөйлегенде бүй дейдi:

	Бiлекке емес, бiлiкке

	Сенетiн заман келгендей.

	Бiлекке сенер заманда –

	Ешкiмге есе бермедiк.

	Бiлiкке сенер заманда –

	Қапы қалып жүрмейiк!

	Елiнiң, жерiнiң тұтастығын сақтап қалған Абылайдың тағы бiр арманы – байының құлқы-пейiлiн түзеп, кедейiнiң қарнын тойдыру, мамырайқан, бейбiт берекелi заман орнату. Бiрақ оның айтқанын жөн көргенмен, бiрден жөндемге көше бастаған көпшiлiк көрiнбейдi.

	Сауда жасауға арланады.

	Егiн салуға қорланады...

	«Балық аулаңдар» десем,

	«Бақаны да бақ дерсiң-ау» деп бұлданады.

	Жауды жеңуге батыр қазақ кәсiп қуып, күнкөрiске келгенде сол кездiң өзiнде-ақ құлықсыз болғанға ұқсайды. Абылайдың бiр уайымы – осы. Бәрiбiр ол үгiттеуден, үлгi шашудан танбайды.

	Найза ұстасақ – қол қысқа,

	Найзаға емес,

	Қайлаға иiп қара жер;

	Күрзi емес, күрек күптi болып жүр.

	Қан төккендi емес, тер төккендi

	Қарық қып жатыр жер-ана! –

	деп толғайды. Сөз-ақ қой, шiркiн!

	Үш жүз жыл жоңғар-қалмақпен алысып, азап тартқан қараша халқын азаттыққа жеткiзген хан Абылай, көсем Абылай бейнесi осы уақытқа дейiн ұрпақтар жадында сақталып келсе, мұның өзi кездейсоқ құбылыс емес. Өткенде көш бастаған ерлердiң аты мен iсiн ұмытпаған елдiң болашағы әрдайым жарық та жарқын болатынына күмәнiмiз жоқ.

	Қазақ тарихындағы екi шамшырақ – Абылай мен Абайдың рухтары, мына бiздiң заманымызда, қайтадан азаттыққа қол жетiп, жаңа арман, жақсы үмiттерге иек арта бастаған тұстарда бiр-бiрiне қосылып, түрi мен тiлiн, дiлi мен дiнiн сақтап қалған қауымдас халқына жарығын шаша бастағандай көрiнедi. Бүгiнгi әлеуметке өнеге тұтар әруақты баба керек болса, ол – Абылай емес пе? Бүгiнгi әдебиетке өнеге тұтар кейiпкер керек болса, ол – Абылай емес пе?

	Осындай ойларды қоздатқан шығарманың өмiрi ұзақ екенiне сенiмiмiз кәмiл.

	2000 ж.





ЖАЛҚЫНЫҢ СӨЗI – ЖАЛПЫНЫҢ МҮДДЕСI


	Қазақ әдебиетiнiң көшiне өткен ғасырымыздың алпысыншы жылдарында келiп қосылған қаламгерлерiмiздiң көбi-ақ алғашқы адымдарын өлеңнен бастағаны белгiлi. Бұл құбылыс көшпендi тұрмыстың дәстүрлерi мен руханият салттарын бойына сiңiрiп өскен бiздiң ұрпақтың үйреншiктi дағдысы ма? Әлде шығармашылық өркендеудiң әмбеге ортақ заңдылығы ма? Бiрақ әйтеуiр сезiмi сергек, ойы ояу өнерлiнiң бәрi әуелде айналасына сұқтана қарап, сыр тарта бастағанда, оның алғашқы әсертүйсiктерi қағаз бетiне өлең өрнектерi болып түсетiнi анық. Ал кейiн ақыл тоқтатып, буыны бекiген тұста сол өнерлiнiң бiразы өрiсiн өзгертiп, өздерiнше оңтайлы келген өзге сонарларға салады екен. Ендi кешегi өлеңшiнiң көбi қазiргi қара сөзiмiздiң қамшы салдырмайтын жүйрiктерiне айналғанын да көрiп-бiлiп жүрмiз.

	Соның бiрi – бүгiнгi қазақ мәдениетi мен әдебиетiнiң ең iрi тұлға-тұғырына айналған замандас жазушымыз – Әбiш Кекiлбайұлы. Әбiш осы уақытқа дейiн руханиятымыздың ортаймас ортақ қорына қосылған «Үркер», «Елеңалаң» романдарын, «Аңыздың ақыры», «Күй», «Шыңырау», «Ханшадария хикаясы», «Бәйгеторы» повестерiн, ондаған әңгiмелердi жазып тастаған үздiк дара прозашымыз, былайша айтқанда, қазақ қара сөзiнiң қабырғасы қайыспас қара нары, марқасқа, айқасқа классигiмiз.

	Осы марқасқа жазушымыз жасы алпысқа келгенде тосын «өнер» шығарып, «Дүние ғапыл» аталатын өлеңдер кiтабын жариялады. Әбiштiң ертеректе, 1962 жылы «Алтын шуақ» нәмiнде тұңғыш өлеңдер жинағын бастырғанын бiлушi едiк. Алпысыншы жылдарда ақын Әбiш, сыншы Әбiштiң ойлы өлеңнiң жалауын көтерiп, сол тұста абстракционистер, түршiлдер, саяси сенiмсiздер қатарында аталып, қуғынға ұшырай бастаған бiразымызға жанын сала ара түскен санаулы азаматтардың тобын бастап жүргенi, сол үшiн өзiнiң де талай таяқ жегенi – бүгiндерi тарихқа айналған таза шындық.

	Өзiнiң лайықты ата-абыройына (лайықсыздар да кездеседi) негiзiнен прозалық шығармалары арқылы жеткен Әбiш Кекiлбайұлы бәрiбiр поэзиядан қол үзiп кете алмапты. Оның соңғы отыз жыл бойы сырт көзден жасырып, өзi үшiн жазып жүрген өлеңдерi осы «Дүние ғапыл» жинағына енгiзiлiптi.

	Сонда өнердiң ұшар биiгiне, өмiрiнiң жаңа белесiне шыққан Әбiш ендi ақын ретiнде не толғайды, қалай жырлайды екен деп үңiлуге хақымыз бар. Ол тұтас қарағанда, өзiнiң бәз-баяғы мұраттары мен бәз-баяғы тақырыптарынан аяғын жаза баспағанға ұқсайды. Елi мен жерiнiң тағдыры, ерлiк пен ездiктiң күресi, көпшiлiк пен қарақан бастың мүддесi, қайырымдылық пен қиянатшылдықтың бет шарпуы оның алғашқы «Алтын шуақ» жинағына кiрген өлең, дастандарында, кейiнiректе жазылған прозалық шығармаларында айтарлықтай айтылған секiлдi. «Дүние ғапыл» кiтабы да, тұтастай қарағанда, осындай ажырамас, айнымас шығармашылық бiтiм-болмыстың жалғасындай әсерде қалдырады. Айырымы, бәлкiм, өлең тiлiне түскен ойлардың барынша еркiн, азат кеңiстiктердi шарлап кетiп, шын риясыз, бұқпасыз, иланымды айтылуында болар. Қалай дегенмен, проза мен поэзия тiлi бөлекше келедi. Өлең тiлi ең алдымен жанды, жүректi қозғайды, содан соң барып ойды оятып, қиялды қанаттандырса керек-тi.

	Уа, шарапаты шалқар мұхиттай хақ Аллам!

	Шапағатыңды шашып тұрсың тағы алдан.

	Қияметтiң қыл көпiрiнен өтпек үшiн сүрiнбей,

	Жерде бейнет шегiп бағуға жаралғам.

	Атар таңыңды нұр дидарың деп ұмсынып,

	Шырайымды шығысқа бұрып,

	Пейiлiмдi пейiшке түзеп,

	Жан-тәнiммен етiп бағам құлшылық!

	«Дүние ғапыл» жинағы осылай басталады екен. Бiрден-ақ тың, тосын әуездей естiледi. Баяғыда өлең кiтабын шығарсақ, ақындарымыздың бәрi бiр ауыздан партия, коммунизм, Ленин, Мәскеу туралы жырларын алдарына салып жүретiн. Ендi сөзiмiздi неден бастағымыз келсе, содан бастайтындай күнге жетiппiз. Бұған да шүкiршiлiк етсек болады.

	Бұдан әрi ақын Аллаға айтар таңғы мiнәжатын былай жалғастырады:

	Өнбей жатып, көктей солған шөптi ая!

	Өршiмей жатып, төгiлiп бiткен өттi ая;

	Өксiмей жатып, өмiрем қапқан кектi ая;

	Күлмей жатып, күмiрем қапқан беттi ая;

	Берiлмей жатып, бекершiлiк шеккен тектi ая;

	Шеру көрмей шетiнеп бiткен шептi ая;

	Серпiлмей жатып, сетiнеп бiткен септi ая!

	Мағыналық жағынан, поэтикалық сұлулық, әуездiлiк жағынан, iшкi кернеу, иiрiм, әуез, ырғақ жағынан... қай қырынан қарасаңыз да, асыл тастан қашап жасалғандай кесек келiсiмдер екенi ақиқат.

	Әйтпесе Махамбет мiнездi мына бiр қысқа қайырымды оқып шығайық:

	Қия-қия тауларға

	Қиғаштай түскен қылау жол.

	Қияс-қияс тағдырдан

	Тартқан азап, лаң мол.

	Лаң мол демей, не дейiн:

	Құмға толы көмейiм,

	Мұңға толы көкiрек.

	Жорғадан болсам текiрек,

	Шорадан болсам жетiмек

	Жетiмек мүжiр толарсақ –

	Болса өмiрлiк сыбағам,

	Талайым сол ма ед сұраған?!

	Осы қысқа өлеңнiң iшi-сыртын кернеп, тепкiлеп тұрған ой-сезiмдердi лирикалық «меннiң» бiр сәттегi өткiншi осалдығы деп бағалауға келмес. Өткiншi атасақ та, көпке ортақ ахуал, ұқсас тағдыр. Шын өнердiң қасиетi де осы: бiр сәттiк ой-сезiмдердi қозғай отырып, басы жұмыр пенденiң өмiрiнде жиi қайталана беретiн көрiнiстердi ұмытылмастай етiп таңбалап тастаса керек-тi.

	Ал Абай мiнездi мына жолдарға қалай қарайсыз:

	Әлдiлер де туыпты,

	Әлсiздер де туыпты.

	Әлiн бiлмес әлектер

	Әр дауды бiр қуыпты.

	Әлдiге де жан керек,

	Әлсiзге де жан керек.

	Әлiн бiлмес әлекке

	Әйтеуiр бiр лаң керек...

	Әлдiден де көз қалар,

	Әлсiзден де көз қалар.

	Әлiн бiлмес әлектен,

	Әрпiл-тәрпiл сөз қалар.

	Бұл – қай заманға апарып теңесеңiз де, қона кететiн әмбебап шындықтың өзi.

	Автордың осы уақытқа дейiн сыртқы сұқ көзден сақтап, қойын дәптерiне жазып жүрген өлеңдерiнен жеке бастық өмiрбаяндық сәттерi ғана емес, әр жылдарда бастан кешiрген уайым-пайымдарын, жүрек сыздатқан ащы ойларын да танимыз.

	Соның көбiсi әлдекiмнiң дәптерге түсiрген күнтiзбелерi, әркiмдерге арналған ренiштерiнiң жиынтығындай емес, болмыс-тiрлiктiң қию-қию құбылыстарына ақылсана, сабыр-тағат көзiмен қарайтын лирикалық кейiпкердiң жақынға айтқан жан сырындай оқылады.

	Заманға айтпай, маған айттың бар зәрiңдi, ақын дос,

	«Тепсiнiсiп шығатынға – дедiң бе екен – тақым бос»

	Тепсiнiскен бабаларың тентiресiп кеткен-дi,

	Ойқастамай ойласайық, одан да, бауырым, ақыл қос.

	Немесе:

	Ей, бауырым, мен де өзiңдей жұмыр басты адаммын,

	Сен сияқты мен де емгенмiн аппақ сүтiн анамның.

	Сен сияқты мен де далмын ертеңiн ойлап баламның,

	Сен сияқты мен де аң-таңмын кей iсiне заманның.

	Осы жолдарды оқыған адам авторды қағанағы қарық, сағанағы сарық, уайымсыз, қамсыз «кейiпкердiң» бiрi деп айта алар ма?

	Тiптi «Дүние ғапылдың» лирикалық кейiпкерi мынау бiздiң қым-қуыт қиын заманымызды сынау жағынан сiз бен бiзден қалысатын қалып көрсетпейдi. Оқып көрiңiз:

	Қайта қаулап барады апыр-топыр,

	Қайрылар ешкiм жоқ – өкiр, бақыр.

	Қолдан қағар табылмас – опыр, жапыр,

	Сарапшы жоқ – тантықты судай сапыр.

	Осылай екен деп, «Дүние ғапылдың» лирикалық кейiпкерi дүниеден түңiлмейдi, бәрiн ақылға, сабырға жеңдiредi, ел-жұртын бiрлiкке, адал еңбекке, әрекетке, тыныштыққа шақырады.

	Таусылмайды шамалы да бұл ыза мен бұл арман,

	Орнағанша қу далада жайқала өскен ну орман.

	Ол үшiн тек балтаңды алып бәйтерекке кiжiнбей,

	Жөн шығар-ау қауғаңды ұстап өз шыбығыңды суарған.

	Ә.Кекiлбайұлының бұл жинағында сырттай қарағанда жеке бастың көңiл күйлерiн күйттейтiндей көрiнетiн өлеңдерге едәуiр орын берiлген. Шынында, кезiнде ресми баспасөздiң сұранысын ескерiп жазылмаған, автордың әрқилы ой-сезiм ауандарынан туындаған дүниелердiң солай қабылдануы әбден қисынды.

	Мәселен, 1968-70 жылдарда Әбiш Кекiлбайұлы Кеңес армиясы қатарында жүрiп, 1969 жылғы Қытаймен шекарадағы Жалаңашкөл оқиғасына қатысып қайтты. Сол кездiң өзiнде танымал жазушы қатарына қосылған Әбiштi, Мәдениет министрлiгiнiң дардай қызметкерiн артында қалған кәрi шешесi мен әйелi, жас балаларының барлығына қарамай, шекарадағы жанжалды тоқтататын өзге «денi дұрыс» адам табылмаған болуы керек, әскерге айдап әкеткен едi. Әбiштiң аяқ астынан жез жағалы «әпесер» болуына «қамқорлық жасаған» ағайындар табылған...

	Өйтпедiм – айтқыш деген атаққа аздым,

	Атағын қияды ма шатақты азғын...

	«Ақиқат iздегiш ең, көрiп кел» деп,

	Жөнелттi жер түбiне, окоп қаздым.

	«Окоп қазғыш» автордың әкесi кешегi екiншi орысгерман соғысында, Ленинград түбiнде қаза тапқан, сөйтiп Айсәуле шешемiздiң өзi айтқандай: «бiр әулет бiр түйiр еркеккiндiк Әбiшке қарап қалған» екен. Сол себептi:

	Обыр жыл аударыпты атамды аттан,

	Қан қасап қақ кеудеден әкемдi атқан.

	Қытайдың қылғып салар бiр шабағын

	Жасамақ жауыз сұмдар мен ақымақтан.

	Желбеңдеп жел өтiнде нем бар едi?

	Қырқылып қалтасынан келген тұқым

	Жер басып жүргенiме дiлгәр едi... –

	деп шерлейдi окоп iшiнде жапа шегiп жатқан автор. Оның бүйтiп шерлейтiндей жөн бар. Өйткенi:

	Дүрлiктiргiш дүлейлер думандап жүр,

	Кердең басып кең дүние бұлғаңдап жүр.

	Сөзге лағып көз тиген сорлы басың

	Шүрiппесiнде шүршiттiң бұлғаңдап жүр.

	Шынында, бұл жеке басқа түскен тауқыметтен туған күй-күбiрлер ғана емес едi... Алпысыншы жалдарда қасиеттi сөз сарайының табалдырығын аттаған бiздiң буынның тағдыр-талайының жаңғырығы болса керек-тi. Әкелерi қуғын-сүргiнге ұшырап, әйтпесе қалғандарын соғыс өртi жалмаған бiздiң буынның ерте есейiп, тез толысқаны, артынша әуелгi кезде алды-артыңды тексерiп, азды-көптi ақиқатты айтуға мүмкiндiк берген «жылымық» аталған заманда белсендiлiк танытып, ұзақ жылдар бойы қорқақтаумен, жалтақтаумен өмiр кешуге әбден қалыптасып алған сырт көздерге төңкерiс, «тентек» көрiнгенi де рас едi. Сондай топжарған «тентектiң» бiрi сол тұста Әбiш Кекiлбайұлы болды.

	Бiздiң буынның сол кездерi сырт көзге тосын көрiнген әлгi «тентектiгi» бiрте-бiрте көмескi тарта бастағанмен, бұл да шынында көзбояу құбылыс едi: көбiмiз сыртқы «тентектiк» iшке түскен кезеңдi бастан өткердiк. Бiз басқа лаж таппадық. Бiрдеңе тындыру үшiн, ұлттық мұраға қосылатын шығарма жазу үшiн өнердiң қилы-қилы қиын тәсiлдерiн, тұспал, жорамалдарын қолданып әрекеттенуге тура келдi. Мұны бiреу түсiнiп, бiреу түсiнбедi. Кейде қымбаттың орнына арзан өтiп кетiп жатты.

	Думанды да тиямын, бұлғаңды да,

	Есен қайтсам бұл даудан бiздi аңдыған.

	Есер боп та, ер боп та, атақ қумай,

	Арттағылар аңдайтын iз қалдырам, –

	деп жазды анау 1969 жылы Әбiш Кекiлбайұлы.

	Осы өмiрiнiң iшiнде талай белден асып, жолында жоғалмас белгiлер қалдырған Кекiлбайұлы бәрiбiр қолы жеткенiне бәлсiнген, тойғанына тоқмейiлсiген пейiл көрсеткен емес. Ол қашан да ой жетегiнде, уайым жетегiнде жүрдi. Жалпы уайымшылдық ойшылдықтың бiр белгiсi болса керек-тi.

	Қобалжимын құр аттай, құрағытпай,

	Құз басынан құлындай бiр-ақ ытпай.

	Бөкендеймiн бөксесiн бөрi тартқан,

	Түлкiдеймiн бүкшеңдеп, тұра зытпай, –

	деп тоқтасқан шақтың торығу жырын күйлей бастаған автор оның себеп-салдарын да жасырмайды.

	Қырмызы ерiн, керме қас кербездерiм,

	Кездессейшi-ай кезеңнен кез келгенiң.

	Көрiнбейдi кермиық кербездерiм –

	Бiлдiм ендi дүние өзгергенiн.

	Әрине, бұл жердегi «керме қас кербездерi» – «қырмызы ерiн» қыздар ғана емес екенi түсiнiктi.

	Құлазиды-ай, көңiл ит бұйығады-ай,

	Базар тарап, бос қалған Хиуадай.

	Бұл заманда да Хиуаның тарап кеткен базарында жалғыз қалғандай көңiл шiркiннiң құлазуына себеп көп қой, көп! Сол себептер осы жинаққа енген әлденеше өлеңнiң тақырыбына айналған.

	Тiршiлiк қай күнде де құбылмалы,

	Пенденiң ине ұшында шыбын жаны.

	Ұшпақ қой ұқпағанға сұм дүние,

	Ұн қылып ұнтақтайды ұғынғанды.

	Естiнiң есесi – еш, кезегi – кеш,

	Есерге ештеңе де кедергi емес.

	Өмiр шектi болған соң – бәрi шектi,

	«Шектен шықпа» деп ұят бердi кеңес.

	Немесе:

	Онсыз дағы тағдырдың тар соқпағы,

	Иттiң дәрет iзiндей ирек-ирек.

	Бiрақ Әбiш Кекiлбайұлының лирикалық «менi» уайымшыл болғанмен, үмiтсiз емес. Рақымшылдық, қанағатшылдық, сабырлылық – «Дүние ғапылға» кiрген бiраз өлеңдердiң лейтмотивi, алтын арқау желiсi болып тартылған.

	Сабырымның сабасын сарықпаппын,

	Сабырға ерiп ақ жүрiп, анық бастым.

	Сағат сайын санамды сабыр билеп,

	Аузымды ашсам «сабыр» деп жарылқаппын.

	Өйткенi ақынның ойынша:

	Сасқанда да сақтаған – сабыр, сабыр,

	Тасқанда да сақтаған – сабыр, сабыр...

	Сабыр сақшым болмаса, кiм бiлiптi,

	Әлдеқашан жұтар ма ед арам қабiр.

	Жинақта алуан сипаттағы өлеңдер бар. Оның iшiнде баллада, естелiк сыңайында жазылған кейбiр ұзын ырғалар (мәселен, «Түс пен жору», «Шимұрын», «Дәл есiмде», т.б.) арнайы талдауды – поэтикалық, психологиялық, филосфиялық пайымдауларды қажет ететiн тосын, қызық шығармалар екенi даусыз.

	Әбiш Кекiлбайұлының «Дүние ғапыл» кiтабы шын мәнiсiндегi поэтикалық күнделiк жанрына жатуы керек. Күнделiк болғанда, өмiр туралы өлеңдердiң бас қосуы, «меннiң» – «бiзге» айналуы, жалқының сөзi – жалпының мүддесiн айтуы дер едiк.

	2000 ж.





ТАБИҒАТҚА ТАРТЫП ТУҒАН


	Кез келген талантты шығарманың дүниеге келуi қандай қиын болса, оның барша жұрттың дiттеген жерiнен шығып, бүкiл халықтың қошеметiне бөлену жолы да опоңай емес. Өйткенi әрбiр талантты кiтап бiздiң бұрынғы ет үйренген, үйреншiктi, тiптi кейде классикалық канонға айналып кеткен ұғым-дағдыларымыздың аясына симай, бiраз уақыт тосын көрiнiп, жалынан сипатпай жүруi мүмкiн. Бұл жағдай, бiздiңше әсiресе – кәсiби мәдениетi Октябрь революциясынан кейiн қанат жая бастаған, оның iшiнде кино, театр өнерi тiптi кеш туып, ал әдебиеттiң алуан жанрлары жиырмасыншы-отызыншы жылдарда ғана алғаш бой көрсеткен қазақ өнерiне тән нәрсе секiлдi. Дегенмен, әдiл төрешi – уақыт бәрiн орын-орнына қойып, есiк пен төрдiң арасын ажыратыпақ тастайды екен. Әдiл төрешi – оқырман қауым асылды таңдап алып, текшеленген жиһаздардың қатарына апарып қойып, мезгiлi туғанда тиiстi бағасын бередi екен.

	Жазушы Әбдiжәмiл Нұрпейiсовтiң қаламынан шыққан «Қан мен тер» трилогиясын осындай қымбат асылдардың қатарына қосамыз. «Қан мен тер» – анық талантты жазылған кiтаптар қашып құтыла алмайтын «баспалдақтардың» бәрiнен өтiп, бүгiнде қалың оқырман қауымның қолынан тастамайтын сүйiктi шығармаларының бiрiне айналып отыр. Анық реалистiк үздiк проза мектебiнiң үлгiсiнен үйренуден туған бұл шығарма қазiр ұлы орыс тiлi арқылы әлемнiң түкпiр-түкпiрiне тарап, ұлттық мәдениетiмiз жетiстiктерiнiң бiрiнен – қазақ әдебиетiнiң бүгiнгi өсiп-өркендеген жағдайынан хабардар етiп отыр. Бұл романға кезiнде «Правда» газетi әлденеше рет пiкiр айтып, жоғары баға бердi. «Қан мен тер» кеңес әдебиетiнiң үздiк табыстары қатарында КСРО Мемлекеттiк сыйлығын алды. Мұның бәрi, әрине, бiр кiтаптың ғана абыройын емес, ойлап отырсақ, күллi әдебиетiмiздiң мәртебесiн өсiретiн құбылыс екенi түсiнiктi.

	«Қан мен тер» – тарихи революциялық тақырыпқа жазылған анық шыншыл, артықша көркем туынды. Реализм атаулыға, оның iшiнде, романистикаға шабуыл жасалып жатқан тұста, ұлттық топырағымызда осындай жарқыраған жақсы шығарманың дүниеге келуi – түптеп келгенде, бiздiң эстетика, идеология саласындағы жұмысымызға септiгiн тигiзiп, реализм әдiсiнiң өмiршеңдiгiн, өскелеңдiгiн тағы да дүниеге мәшһүр ете түспек. Қазiргi батыстағы буржуазияшыл теорияшысымақтар «Кеңес әдебиетiнде ұлттық күштердiң алатын орны мәз емес, өнердiң ұлттық сипаты мәз емес» деп сандырақтап жүрсе, басқаларды айтпағанның өзiнде, Шыңғыс Айтматов пен Әбдiжәмiл Нұрпейiсовтiң шығармашылығы ондай дәлел-дәрменсiз топшылаулардың күлiн көкке ұшырды...

	«Қан мен терде» қазақ еңбекшi бұқарасының таптық күреске шығу, сөйтiп Ұлы Октябрь революциясына келу жолы, азамат соғысы жылдарында комиссар Дьяков, Еламан секiлдi көзi ашық, көңiлi ояу қайратты азаматтардың соңына ерiп, жаңа тұрмысты қорғап қалу үшiн атқа мiнiп, атой салу жылдары барша идеялық, көркемдiк нақыш-бояуларымен кестеге түседi. Тiлге тиек болып отырған мезгiлдегi қауымның өмiрi қыртысқатпарларымен түгел жарқырап ашылып, жалындап өтедi.

	Бiз бұл мақалада трилогияға анализ жасап, жан-жақты аналогия iздеп жатуды мақсат етпегендiктен, оның өзiмiз байқаған кейбiр көркемдiк сипаттары жөнiндегi пiкiрiмiздi екi ауыз сөзбен болса да айта кетпекшiмiз.

	«Ымырт», «Сергелдең», «Күйреу» атты үш кiтаптан тұратын романның идеялық, философиялық, әлеуметтiк тереңдiгiн айтпағанның өзiнде, оның таза көркемдiк, шеберлiк сипаты елден ерек назар аудартады. «Қан мен тер», бiздiңше, анық жазушылық профессионализм, зергерлiк үлгiсiнде жазылған қымбат бұйымдарымыздың бiрi. Романдағы кейбiр оқиға-эпизодтарға дау айтып, мотивировка жағына, образдардың сомдалу жағына анаумынау талап-тiлек қойып, таласуға болар. Бiрақ оның эстетикалық, көркемдiк қасиетiне дау айту қиын. Бұл әдебиет үшiн, туасы өнер үшiн – ең бас табыстардың бiрi екенiн бiлемiз. Кiтаптың жалпы мазмұны мен оның көркем орындалуының шебер үйлесiмi – бұл арада айдай анық көрiнедi.

	Жазушының стилi – оқырман ретiнде де, қалам ұстағандардың бiрi ретiнде де өз басыма қатты ұнайды. Ә.Нұрпейiсов прозаның асықпай-саспай, байсалды жазылатын қиын да қызық тәсiлiн таңдап алған. Ол ненi суреттесе де жерiне жеткiзiп, жетесiне құйып дегендей егжей-тегжейлi сипаттайды. Асығыстық, атүстiлiк – бұл прозаға жат құбылыс. Көппланды романға қисапсыз оқиға қабаттасып, қыруар адам қатысқанмен, соның бәрiнде де автор өзiнiң стилiнен айнымайды, соның бәрiнде де автор есте қаларлық ерен суреттер жасайды. Кейiпкерлердiң iшкi жан қиналысы, толғаныс-торығулары болсын, iрi харекет-қақтығыстар тiзбегi немесе туған даланың төрт мезгiлдегi сан құбылған табиғат бейнелерi болсын – бәрi өмiрдегi қаз-қалпында қанық бояулармен қағазға түседi. Натураны, өмiр-тiршiлiк суреттерiн, қоспасыз шындықты осылай айна-қатесiз қағазға түсiре бiлуi – Нұрпейiсов талантының ең қуатты жағы.

	Бұған жазушының романға өзек-желi болған тұрмысты, Арал балықшыларының өмiрiн бүге-шiгесiне дейiн жетiк бiлетiнiн қоссақ, сол бiлгенiн айтып беретiн аса бай, нақты, шұрайлы тiлiнiң барлығын ескерсек, тәжiрибе, бiлiм, зерденiң бұған үстемелеп қызмет еткенiн айтсақ – «Қан мен тердiң» бүгiнгi табысына пәлендей таңданудың ретi жоқ екенiн аңғарамыз.

	Осы кiтап дүниеге қалай келдi? Қалың оқушы қауым үшiн де қызғылықты жағдайлары бар осы сауалды жазушыға қойғаныңызда, тау беткейдегi демалыс үйiнiң бiрiнде оңаша жұмыс iстеп жатқан Әбекең: «Е, бұған кейiнiрек оралармыз...» – дедi де, өзiнiң қазiргi шығармашылық жоспар-еңбектерi жайында әңгiмелеп кеттi... Туасы, Әбекең сөзге сараңдау, шабан қозғалатын, жеңiлжелпiлiк пен жеңiлтектiктi мүлдем қаламайтын кiсi. Оның үстiне, «Қан мен тер» жайында, оған берiлген үлкен сыйлық жайында айтуды ұнатпайтыны көрiнiп-ақ тұрады. Бiрде, қарашаның басында, КСРО Мемлекеттiк сыйлығы туралы қаулы шыққаннан кейiн небәрi төртбес күн өткен мерзiмде, өзара мәслихат үстiнде тiлеулес жiгiттер қуаныштарын қойындарына сыйғыза алмай, қызу сөйлей бастап едi. Жазушы «Жолдастар, осы әңгiменi қойсақ қайтедi? Басқа тақырып құрып қап па?»... – деп сөздiң бетiн бұрып әкеткенi бар. Кiшiлiк пен қарапайымдылықты айрықша қадiрлейтiн жазушыдан, қанша бiлiспiн дегенмен, суыртпақтап сыр тартудың өзi оңайға түспейтiнi рас. Дегенмен, ара-тұра естiген үзiк әңгiмелер мен байқаулардың басын құрағанда, «Қан мен тердiң» жазылу жайынан кейбiр түйiндеулер жасауға болады.

	...1947 жылдың жазы едi. Талматүстiң шағында, ат арбаның соңына iлесiп, жалаң аяқ, жалаң бас бiр балаң жiгiт ақырын iлбiп аяңдап келе жатты. Жiгiттiң өңi сынық едi. Ту сыртынан шақырайып тұрып алған күнгейдiң ыстық күнi де берекесiн кетiрiп, таңдайын кептiрiп барады. Әскерден қайтқалы үстiнен түспеген көнетоз гимнастерка шылқыған тер болып, жауырынына жабысып қалған. Айнала төңiрекке қараса, мелшиiп жатқан ұшықиыры жоқ сар дала, шағыл құмдар көзiнiң түбiн суырып, басын айналдырады. Оң қанаттағы ертеден берi iлесiп қалмай келе жатқан көк жайқын теңiз жақтан емiс-емiс қоңыр салқын леп соғады. Анадай-анадайда бастары шошайып оба тастар көрiнедi. Әлi бет алып шыққан Арал қаласының қарасы көрiнер емес.

	– Әй, балам, арбаға отырсаңшы! – деп, арқан бойыалдында келе жатқан арбакеш шал артына бұрылып қарап едi, бұл:

	– Жоқ, жүре тұрайын... деп шаршау үн қатты.

	Арбакеш шал Белараннан бiрге шыққан серiгiнiң үстi-басына тағы бiр рет жанашыр көзбен назар салып өттi де, ақырын күрсiнiп қойды... Шал бұл жiгiттiң әкесiн, туған-туысқандарын жақсы бiлетiн. Ой, неғыласың, Кәрiм деген жiгiттiң сұлтаны едi ғой! Ғұмыр бойы жақсы атқа мiнiп, тазы жүгiртiп, құс салып, аңшылықпен күнiн өткiзер едi. Кiсiге қылаудай қиянаты жоқ, ақпейiл, серi азамат. О, бұл қу соғыс кiмдi есiркедi дейсiң: Кәрiм де, оның сабаудай үш iнiсi де кешегi қан майданнан қайтып оралмады. Тек мына бiр шөпектей жүдеу өңдi, ат жақты, жар қабақ, әкесiне тартқан бидай өңдi қазанбас баласы мен шашы желкiлдеген қызы артында қалыпты. Мұның да әскерден келгенi кеше, қайбiр жетiсiп жүр дейсiң. Шешесiнен жастай жетiм қалып едi, ендi арқа сүйер әкесi де жоқ.

	Арбакеш шал жалтақтап тағы артына қарағыштай бердi.

	– Әбдiжәмiл шырағым, жол қысқарсын... әңгiме айт,– дедi қоңырқай жұмсақ дауыспен iш тарта, жылыұшырай сөйлеп. – Аралға қай сапармен келесiң? Байғабыл ағаң оқуға түсiрем деп уәде берiп пе едi? Оқы, шырағым, оқы. Оқысаң адам боласың... Әлi жассың, бар тiлеуiң алдыңда ғой.

	Өз ойымен болып келе жатқан Әбдiжәмiл шалдың сөзiн онша ұқпай қалып:

	– Е, дұрыс... дей салды.

	Шал бұдан әрi серiгiн мазалаған жоқ. Осы төңiректе өмiр кешкен Батақтың сарысының бiр жыр әуенiне түсiп кетiп, Аралға жеткенше арбаның үстiнде ыңылдап отырды да қойды.

	Жiгiт сөзуар жодасынан бұлай оңай құтылғанына iштей қуанып, айналасына жiтi көз тастап, ертеден берi екi елi ажырамай келе жатқан мазаң ойлардың жетегiнде кете барды... Маңқиған сайын сахараның шегi-шетi көрiнер емес.

	Мыңдаған жылдар, жылжыған заманалар бойында бұл өстiп маңқиып, тып-тыныш жата бердi ме екен? Жоға, неге өйтсiн. Момын дала талай талапайға түсiп, жоқшылық-тапшылықтың неше атасына шыдағанмен, қорлық-зорлыққа, кемсiту мен кекеуге көне алмаған. Атой салған тұяқтың дүбiрi төсiнде ойнап, делебесi қоза бастағанда, дала бойын жазып, еңсесiн көтерiп ерегiске шыққанда, талай қан мен тер төгiлдi ғой, әрине. Қан мен тер... Туған дала қан мен тердiң салмағын, сарабын әбден жақсы бiледi. Ежелгi сүргiн-қырғын уақыттарды былай қойғанда, күнi кеше ғана, еңбекшi бұқара қолына алқызыл ту ұстап, теңдiк үшiн күреске аттанғанда, осы Арал да небiр қанды шайқастарды бастарынан өткермедi ме? Е, бұл ұлы теңiз, кәрi теңiз не көрмедi? Осының бәрi ертелi-кеш әйтеуiр қағаз бетiне түсiп, хатталуы керек емес пе, былайғы халыққа жетуi керек емес пе? Осы қабат-қабат қалың тарихты жазатын кiм бар? Әргiбергiнi түгел тiзбегенмен, Арал балықшыларының, қазақ кедейлерiнiң бастан кешкен бейнетi мен ақыры iздеп тапқан зейнетiн неге жария етпеске?

	Ес бiлгелi жазушы болуды арман етiп келе жатқан, бiрақ әлi аты Беларанның биiгiнен әрi асып көрмеген, күнi кеше қып-қызыл оттың ортасынан қайтқан, ендi бүгiн Аралдағы ағасының үйiне үлкен мақсатпен бет алған жиырма үш жастағы жас жiгiттiң ауылдан шыққалы берi мазасын алған ой осы едi. Бұл ойдың iске асуы үшiн әлi бiраз мезгiл керек екенiн ол жолы қиялшыл жiгiтiмiз онша аңдамаған екен... «Қан мен тер» аталатын кiтапқа Әбекең осыдан 11 жыл өткен соң, 1958 жылдың қысында, Беларандағы балықшы ауылда, үлкен әкесi Нұрпейiстiң туған iнiсi Шоқманның үйiнде кiрiскен едi.

	Осы екi ортадағы он бiр жыл жазушы үшiн текке кеткен жоқ. Бұл уақыттарда ол өзiнiң барша күш-жiгерiн, қабiлет-қайратын оқу, үйрену, iздену, тәжiрибе жинақтау iсiне жұмсады.

	Сол жолы, арбакеш шалға iлесiп, аудан орталығына жеткесiн, Байғабыл ағайдың үйiнде жатып, ол өзiнiң ең әуелгi кiтабын жазуға кiрiседi... Қазақ прозасы тарихында Ұлы Отан соғысы тақырыбына арналған шығармалардың iшiнде елеулi орынға ие болып, кезiнде Ж.Жабаев атындағы республикалық сыйлық алған бұл қалың романды жазуға отырғанда Әбдiжәмiл Нұрпейiсов небәрi жиырма үш жаста екен. Романның әуелгi нұсқасына кезiнде Ғ.Мұстафин мен Т.Нұртазин пiкiр айтып, ақылкеңестер қосқаннан кейiн, автор қолжазбаны қайтарып алады да, 1949 жылы «Курляндияның» соңғы редакциясын жазып бiтiредi. Бұл арада «соңғы редакция» дегендi шартты түрде ғана айту керек, өйткенi, «Курляндия» кейiн «Күткен күнге» айналып, қайта туады...

	Осы уақыттар iшiнде келешекте жазылатын «Қан мен тер» бiр сәт те Әбекеңнiң жадынан шықпаған, қайда барса да қасынан қалмай, жүрек, қиял түкпiрiнде бiрге ерiп жүредi де қояды. 1950 жылы Москва қаласындағы М.Горький атындағы әдебиет институтына оқуға түсiп, «қартайғанда» студент қауымның қызу тiршiлiгiне араласып кеткенде де бар қиялы, алаң-арманы осы төңiректен айналып шықпайды. Орталық кiтапханаларда, мемлекеттiк архивтерде ұзақты күн сарылып отырып, Арал теңiзiне, сол аймақты мекен еткен балықшылар өмiрiне қатысы бар материалдарды мұқият жинай бастайды.

	Көне тарихи құжаттарға, жек адамдардың қолынан шыққан мемуарларға үңiлiп, «осының керегi бар-ау» дегендерiн жадында сақтайды, жазып алады. Мәселен, бұрынғы патша армиясының генерал-лейтенанты барон Будбергтiң мемуарларында адмирал Колчак жайында бiраз пайдалы деректер келтiрiлiптi. Колчактың ақ жендеттерi азамат соғысы жылдарында қазақ даласында бiраз ылаң салғаны белгiлi... Адмирал Колчак және оның айналасындағы қарға-құзғындарға «Қан мен тердiң» үшiншi кiтабында бiраз орын берiледi. Сонда жау штабына барлауға барған Еламанның көзiмен Колчактың сыртқы портретi, жүрiс-тұрысы сипатталатын тұсы бар. Осындағы адмиралдың портретiн автор ең алған барон Будбергтiң мемуарлары бойынша жаңғыртады.

	1919 жылғы Арал түбiндегi шайқастар жөнiнде материалдар iздеп жүрiп, жазушы көзi қарақты, оқыған-тоқығаны көп бiлiмдi жас жiгiт Сағи Жабасовпен жолығады (С.Жабасов –Қаратау қалалық кеңесiнiң председателi болып қызмет iстеген). Осы жолдас жазушыны сол жолы Арал төңiрегiнде ақтарға қарсы үлкен қайрат көрсеткен Кронштадтық матрос, большевик Фролов жөнiндегi айрықша құнды материалдармен таныстырады. Матрос Фролов Түркiстан майданының төтенше мандатымен Қостанайда қызылдардың атты әскер полкiн ұйымдастырған, жаужүрек, айрықша қайсар, батыр жiгiт екен. Орал тауларында тас-талқаны шыққан Колчактың түстiк армиясы Красноводскiге өтпек болып, Шалқар арқылы Арал қаласына қарай беттегенде, Түркфронт Фроловты осында жiбередi. Комиссар Фролов бұрынғы ескi сауда, балықшы кемелерiнен әскери флотилия жасақтап, Арал түбiнде ақгвардияшыларды талқандауға белсене қатысады.

	Қилы-қилы тағдырды басынан өткiзiп, бiрақ от пен судан аман шыққан осы азаматты iздеп, жазушы кезiнде Николаевск қаласына дейiн барады. Бiрақ, бұл барғанда бұрынғы матрос Кавказға көшiп кеткен екен. Оның жөнжобасын, жаңа адресiн ешкiм бiлмейдi.

	Ал осы Фролов кейiн трилогияда комиссар Дьяковқа айналады. Дьяков пен Фроловтың өмiрбаяндары, әрекетқимылдары, мұрат-мүдделерi көп жағдайда дөп түсiп жатқанымен, романдағы комиссар мен өмiрдегi матростың мiнез-құлқында, жүрiс-тұрысында, тiптi сыртқы түртүсiнде де бiраз елеулi айырмашылықтар бар. Басқасын былай қойғанда, бұлардың портретi де бiр-бiрiне қарамақайшы. Фроловтың жазушы қолына түскен ескi фотосынан кең жауырынды, өткiр көздi, қалың қабақты қайрат қажыры тасып тұрған ер жiгiттi көремiз. Ал «Қан мен тердегi» Дьяковтың бұдан басқашалау екенiн оқырмандар бiледi. Дьяковтың кескiнiнде кiсi таңданарлық дәнеме жоқ, өзi әрi көксау... денсаулығы мүлдем нашар. Осынысына қарамастан, оның рухы мықты, жаны мөлдiр, iш қатпарында қайнап жатқан қуаты жетiп-артылады. Бұл ретте Дьяков матрос Фроловтан гөрi, бүкiл саналы өмiрiн революция iсiне бағыштап, патша заманында қуғынсүргiндi көп көрiп, тас түрмелерде тесiк өкпе болған денсаулығынан айрылғанымен, жан саулығына кiрбiң түспеген, орыс елiнiң анық ескi кәсiби төңкерiсшiл зиялыларына көбiрек ұқсайды.

	«Қан мен тердегi» прототиптер туралы сөз бастағасын, Дьяковтан басқа кейiпкерлер жөнiнде де айтуға тура келедi.

	Романдағы Мөңкенiң прототипi – Нұрпейiстiң iнiсi, балықшы Шоқан шал. Шоқан қарулы, қайратты, бейнеткеш кiсi екен. Өзi әрi ақылгөй, барынша мейiрбан. Дүниеден баласыз өтем бе деп күрсiне бергесiн, бәйбiшесi өз еркiмен әйел алып бередi, кейiнгi әйелден Шоқан сегiзтоғыз бала сүйедi... «Қан мен тердегi» Мөңке тағдыры да осыған ұқсас екенiн бiлемiз.

	Судыр Ахметтiң басында жазушыға жастай таныс екi-үш кiсiнiң мiнез-құлқы жинақталып, анық берекесiздiк пен бәтуасыздықтың символына айналады. Судырдың бойында Сырғабек, ақ дамбал Ахмет деген кiсiлердiң мiн-мiнездерi ғана емес, солар бастан кешкен кейбiр оқиғалар да желi боп тартылған. Бiздiң шамалауымызша, үш кiтаптың әр жерiнде қылаң берiп, өзiн де, өзгенi де әбiгерге түсiрiп жүрген Судыр Ахмет – сатиралық образдан гөрi, трагедиялық бейнеге жақын шыққан. Ол байғұстың өлiмi де – күлкiден гөрi күрсiнiске бастайды.

	Қаленнiң прототипi – Көптiлеу ұры. Көптiлеу түсi суық, мiнезi күрт, ашушаң кiсi екен. Бай-бағландардың малын ұрлап, барымтаға қатысып, далада аш бөрiдей жортып жүретiн, өзi әншi, өзi серi жiгiттiң ел iшiнде, кедей-кепшiк арасында бiраз беделi де болса керек. Қаленнiң де жаратылысы осы Көптiлеуге келедi, бiрақ мұның өрiсi кеңiрек, қайрат-харекетi iрiрек. Ол 1916 жылы ереуiлшi жiгiттердiң көшiн бастап жүрсе, 1919 жылы комиссар Дьяковтың тапсырмасымен ақтардың алдын орап, «бұл даладан сендерге бiр тамшы су татырсам, Қален атым құрыр-ау менiң», – деп тас түйiн боп бекiнiп алады. Қас пен досты айырар халге жетiп қоймай, тегiстiк-теңшiлiк үшiн күрестiң сапына келiп қосылады.

	Трилогияда кесек пiшiлген образдың бiрi – Сүйеу. Жазушының аталас ағайындарының iшiнде Сүйеуқұл деген мiнезi қатал, бiрақ барынша ғадiлет сүйгiш, бетiң бар, жүзiң бар демей тура сөйлейтiн қария өтiптi. Бұл кiсiнi жазушы бала күнiнде көрiп, бiраз әңгiме-хикаясын естiген екен. Сүйеуқұл аппақ қудай арық, көзi қызыл, сұсты шал көрiнедi. Осы кiсi бiрде: «Апырмай, мына балам сөз тыңдағыш, зерек екен... Ауылына жiбермей алып қалайықшы» – дегенде, сол тұста он бiр-он екi жастағы «дардай» баланың зәресi зәр түбiне кетiптi. Сөз тыңдағыш баланың кейiн бұл шалды кiтапқа енгiзiп, алуан тiлде сайрататынын ол жарықтық қайдан бiлсiн!

	Генерал Черновтың прототипi – Колчактың түстiк армиясының командашысы генерал Белов екен. Ол шынында Мұғаджар маңындағы ұрыста жараланып, қолға түседi де, контрреволюциялық жолын сонымен тәмамдайды... Ал романдағы Чернов Тәңiрбергенмен бiрге шөл далада қаталап өлгенше, кiтаптың ақырғы бетiне дейiн сүйретiлiп шығатынын бiлемiз.

	Бұл арада прототип дегеннiң – сәтiмен табылған шикiзат екенiн, оның суреткер қолына түскеннен кейiнгi тағдыры қилы-қилы болып, талай илеуден, өңдеу-өзгерулерден өтетiнiн атап айту керек. Прототиптер жөнiндегi әңгiменi бұдан әрiге созбай, Ә.Нұрпейiсовтың жұмыс тәсiлiне қатысты кейбiр аңғаруларымызды ортаға салайық.

	Әбдiжәмiл Нұрпейiсов шығармашылыққа қатал талаппен, үлкен жауапкершiлiкпен қарайтын сөз зергерлерiмiздiң бiрi. Жазушының кереметтей еңбек сүйгiштiгi, бейнеткештiгi турасында айтылып та, жазылып та жүр. Ол бiткен нәрсесiн қайта-қайта өңдеуден, жөндеуден – сөйтiп, онсыз да көз жауын алатын көркемдi тағы да жалтыратып, жарқырата түсуден әсте жалықпайтын суреткер. Баспада терiлiп жатқан кiтабын қайтып алып, бiрер жылға кешiктiре тұру, әр басылымда стильдiк, текстологиялық өзгерiстер енгiзу – мұның бәрi үйреншiктi жағдайға арналған. «Қан мен тердiң» бiрiншi кiтабы 1960 жылы басылып шықса, содан берi ол қаншама өзгерiске ұшырап, өңдеуден өттi десеңiзшi.

	Әбекең орыс классиктерiнiң iшiнен әсiресе Лев Толстойды аузынан тастамайды. Сонда ұлы суреткердiң ауыр бейнеттен қашпай, әрбiр шығармасына бар таланткүшiн сарқа жұмсағанын, әлденеше нұсқалар жасап, қайта-қайта көшiргенiн таңдана, тамсана айтады.

	Әбекең жастай әдет алған дағдысы бойынша, кереге көздi оқушы дәптерiне маржандай тiзiп тығыз жазып тастайды да, әр тарауды артынша қайта көшiредi. Бұл тағы ерiккендiктен, уақыттың көптiгiнен iстелмейтiн жұмыс. Әрбiр қайта көшiруде стильдiк, тiлдiк жөндеулермен қатар, жаңа эпизодтар, штрихтар, ойлар қосылып отырады екен.

	Ә.Нұрпейiсов жазған кiтаптардың денi елде туған. Арал, Шалқар жағында жүрiп, алаңсыз тыныштықта жұмыс iстеудi ұнататын жазушы қалаға келгенде көбiне қайта редакциялау, жөндеу-өңдеу iсiмен айналысады. «Курляндия» романы мен «Қан мен тердiң» алғашқы екi кiтабын Аралда жазғанын айтсақ, оның халық өмiрiмен, балықшылар тiршiлiгiмен қаншама бiте қайнасып, әбден дәмi-тұзы араласып кеткенiне айғақ болар едi. Ал трилогияның соңғы кiтабын Нұрпейiсов 1970 жылы денсаулығы күрт төмендеп, ақыры операция жасатқаннан кейiн, хирург Бабашовтың кабинетiн босаттырып алып, әскери госпитальда жатып жазып шықты. Мұндай еңбектi ерлiк деп атамасқа лажың жоқ, әрине!

	Тағы бiр қызық жағдай – Әбекең кiтаптың кез келген жерiнен бастап жаза бередi екен. Әрбiр оқиға, сюжет айналымдары, айтылмыш идея-ойлар әбден көкейiнде пiсiп-жетiлмейiнше ол столға отырмайды. Қиялда жерiне жеткен тарауларды бас-аяғы демей, оң жамбасына келгенде кез келген тұстан жазып тастау – менiңше, сирек ұшырасатын тәсiл. Бұл үшiн алдын ала дайындық жүруi керек, автор шығарманың қалай басталып, немен тынатынын күнi бұрын бiлiп қана қоймай, әрбiр характердiң өсу-даму процесiн, жеке штрих, детальдарды да ойша пiсiруi керек болады. Мысалы, қазiр жазушы Арал балықшыларының бүгiнгi өмiрiнен жаңа шығарма жазып жүр. Оның алғашқы тарауларын қайта көшiрiп, бiраз нобайға келтiрiптi. Оның үстiне, бұл кiтаптың ең ақырғы беттерi де дайын... Жазушы кiтабын түгел аяқтап бiтпей тұрып, оның соңғы тарауын әлдеқашан жазып тастапты.

	Ә.Нұрпейiсовты күнi-түнi қолынан қаламы түспей, сарылып үстел басында отыра бередi деп ойлайтындар қателеседi. Көбiне таңертең ерте тұрып, жазуға отыратын ол түстен кейiн сыртқа шығып, серуендеудi, парктер мен көшелердi аралап кетудi, тауға шығып тынығуды ұнатады. Әншейiнде сырт көзге суықтау, тұйық көрiнетiн жазушының жақын тартқан кiсiсiмен үлкен-кiшiсiне қарамай, ұзақ сырласып, сұхбат құратыны жиi кездеседi... Жарқырап жаз шыққанда, Әбекеңнiң қаладағы пәтерi алуан түрлi гүлге толып кетедi. Табиғатты, жаратылыс суреттерiн жасынан жанында тербеп өскен азамат ағаның өзi де кейде маған сол табиғатқа тартып туған тума таланттай көрiнедi.

	Әбдiжәмiл Нұрпейiсов күш-қайратының анық толысқан, кемел шағында. Оның әлi талай оқырман қауымды қуанышқа кенелтерлiк кiтаптар жазатынына сенiмiмiз кәмiл.

	1974 ж.





ЖИЫРМА ЖЫЛ ӨТКЕН СОҢ


	Менiң тұңғыш көрген шын ақыным – Төлеген Айбергенов. Менiң алғаш таңырқап, тамсанған ақыным да – Төлеген Айбергенов. Өзiмнiң толайым қабылдап, толқыта мақала жазған бiрiншi ақыным да, ойлап отырсам, Төлеген Айбергенов екен.

	Мың тоғыз жыл алпыс алтыншы жылдың жазында өз еркiммен ауыл мұғалiмшiлiгi кәсiбiн тастап, жас келiншегiмдi қолынан жетелеп, Алматыға келмеймiн бе? Содан бiрге оқыған жолдас-жораларды жағалап жүрiп, сабылып қызмет iздемеймiн бе? Жолдас-жоралардың сiлтеуiмен «Лениншiл жасқа» бармаймын ба? «Лениншiл жас» газетi редакторының орынбасары Тельман Жанұзақовпен бұрыннан – студент күндерден жақсы бiлiс едiм. «Сенi қызметке алуға менiң түк қарсылығым жоқ. Бiрақ редакторымыз демалыста едi, соны күтейiк», – дедi Тельман. Сол тұста жастар газетiн Шерхан Мұртазаев басқаратын. Августың басында ол кiсi демалыстан қайтты. Көңiлiм қобалжыңқырап, бастықтын қабылдауына бардым. Орынбасары менi алдын ала әспеттеп, көңiлiн «жiбiтiп» қойса керек, Шерағаң менiмен ықыласты сөйлестi. Қойған сауалдары әлi күнге дейiн жадымда.

	– Ауылда не қызмет iстедiң?

	– Орта мектепте орыс тiлiнен, физикадан, әдебиеттенсабақ бердiм.

	– Физикасы несi?.. Орыс тiлiң қалай?!

	– Мектепте сағат жетiспейдi. Сосын декретке кеткенбiр әйелдiн орнына әзер орналастым... Қай пәннен сағат табылса, таңдағаным жоқ.

	– Е, жарайды. Партияға өттiң бе?

	– Жоқ. Мектепте жүрiп комсомол ұйымын басқардым.

	– Оның дұрыс екен. – Шерағаң сәл үнсiздiктен соң,қабағын керiп, маған жылұшырай, жымия қарады. – Осы сенi шатақы жiгiт деп естушi едiм. Газетке орналасып алған соң, шатақылық жасап жүрмейсiң бе?..

	– Жоқ, ойбай! Ауылда қызмет iстеп, жуасып, жөнбiлiп қалдық қой! – деп мен де ендi еркiнсiп сөйлей бастасам керек.

	Сөйтiп, мен «Лениншiл жастың» әдебиет бөлiмiне әдеби қызметкер болып орналастым. Жас болғасын, «шатақылық» та, «ақақулық» та кездеспей қалғанжоқ...

	Бiр күнi бiздiң әдебиет бөлiмiне Төлеген Айбергенов келе қалсын. Бұрыннан аздап бiлiстiгiмiз бар, бiрақ аралас, сырлас емеспiз. Төлеген бiрден еркiнсiп, оншақты журналист отырған бөлменiң төрiне шығып алды. Содан ешкiмнiң рұқсатын сұрамастан, екi-үш өлеңiн заулатып оқып шықты да:

	– Осыны басамысыңдар? – деп сұрады.

	Мен бөлiм бастығына – Жүсiп Қыдыровқа қарай мойнымды создым. Жүсiп ернiнiң ұшымен тiлiн жалап, кiдiрiстеп отырды да:

	– Жақсы өлеңдi неге баспаймыз? – деп күбiрледi.

	Әншейiнде баяу қозғалып, ақырын сөйлейтiн Жүсiптiң бұл жауабына оншалық қанағаттанбай отырған Төлегеннiң сыңайын байқап:

	– Ғажап өлеңдер екен! – деп, мен сол жерде марапаттай жөнелдiм. Ақындардың айрықша мақтау сүйетiн әдетi емес пе – Төлеген де лезде қанаттанып, әруақтанып кеттi. Екi иығын бүркiтше қомдап, мойнын сәл қиыстап бұрып алды да, тамағын қатты-қатты кенеп қойды... Басындағы қаракөл елтiрiсiндей бұйраланған шашы желпiлдеп, тұңғиық қара көздерi от шашады. Қоңырқай, жұқалтаң өңi бусанып, iшкi сарайды кернеген шабыттың ыстық лебi бұрқырап, аспанға атылды. Бiз көрген-естiген ақындардан iшiнде Тайыр Жароков, Әбдiлда Тәжiбаев, Ғафу Қайырбеков, Мұқағали Мақатаев өлеңдi нәшiне келтiрiп, жақсы оқушы едi. Соның бiрi Төлеген Айбергенов болды. Оның өлеңдерi түрлiк жағынан да өзгеше ғой. Осы өзгешелiк ақынның өз аузынан естiлгенде – құлпырып, құтырып шыға келетiн. Төлеген даусын көтере, кейде ширықтыра, желдiрте-желдiрмелете оқитын, соңғы жағын кiлт үзiп, келте қайырар едi.

	Бiр жетсе менiң ажалым жетедi

	Адам қолы жасаған ұяттардан

	Қалыңдығы осынау сияқты орман.

	Әйтпесе пысықтыққа пысқырмайды

	Мендегi қуатты арман.

	Тағы бiр таң қаларлығы – Төлеген өз өлеңдерiн қағазға қарамай, жатқа соғады екен.

	– Мен өзiм шығарған бар өлеңдi басынан аяғынақарай да, аяғынан басына қарай да жатқа оқимын! – деп мақтанушы едi.

	Осыдан кейiн Төлеген «Лениншiл жасқа» жиi келiп тұрды. Бiраз өлеңдерi газетте жарияланды. Қазiр оның кiтаптарын парақтап отырсам, көп өлеңдерi көзге оттай басылады. Өз аяғымен келiп басылған өлеңдерiн айтпағанның өзiнде, «Правда» туралы ой», «Революция жалғаса бередi», «Ей, менiң ақын бауырым! Украин ақынына», «Ағыстар мен ғасырлар» секiлдi өлең-толғаулар «Лениншiл жастың» тiкелей тапсырысымен жазылған едi. Кезiнде газет тапсырысымен жазылған осы шығармалар, араға жиырма жыл түссе де, көнермептi, көмескi тартпапты.

	Сен есiк қақсаң, кетедi бiрден таң атып,

	Жетесiң менiң түнектi қуып аулымнан.

	Желектi қырға жез арай шұғыла жалатып,

	Соғады самал ормандар менен таулардан!

	«Правда» газетi жөнiнде қазақтың кейiнгi ақындарының ешқайсысы, менiңше Айбергеновтен асырып айта алған жоқ.

	Ақ жұпар аңқып, бұрқырап озон тараған,

	Барсың сен жаздың жаңбырында аппақ бораған.

	Жетедi сен боп дүңкiлдеп маған

	Қаққанда –

	Самалы мынау таулардан,

	Сарқырамалар – барабан!

	Революцияны осылай жырлаған қазақ ақыны да көп емес шығар. Айбергенов саяси лириканы жаңа бейнелi, шұғылалы биiктерге көтерген санаткер саңлақтардың бiрi болып қала бермек.

	Арада едәуiр уақыт өткен сон, бiлiстiгiмiз ниеттестiкке айнала бастаған бiр тұста, Төлеген менi үйiне ертiп апарды. Үй дейтiндей оның жеке меншiк тұрағы жоқ – балашағасымен өте жұпыны, жүдеу пәтер жалдап тұрады екен. Ол тұста қайсымыз жетiсiп жүрмiз; қалам ұстаған жiгiттердiң көбiнiң тiршiлiгi қарайлас.Үрниса жеңгемiздiң шәйiн iшiп, терлеп-тепшiп отырмыз. Дастарқан басындағы әңгiмеде Төлегеннiң не айтқаны есiмде жоқ. Бiрақ менi автобусқа шығарып салып тұрып айтқаны жадымда.

	– Сонау алыстағы Қарақалпақстаннан осы Алматыға«елiм, жерiм» деп көшiп келiп едiм. Танысып-бiлiсу үшiн өзiм қатарлы ақын жiгiттердi үйге де шақырдым, кейбiр ағаларға қойдың басын да жегiздiм... Бiрақ, неге екенiн қайдам, солардың көбiсi қазiр көшеде кездессе, ерiндерiн жыбырлатып, сырғып өте шығады. Келгелi қызметсiз жүрмiн. Бала-шағаның басы бар. Газетке өлең бастырып жаритын түрiм жоқ. Сонда қайтпек керек?

	Мен не айтайын. Қосыла күйзелген болуым керек... «Бастықтарыммен сөйлесейiн. Бәлкiм, газетке қызметке алар..!» – дедiм. Шынында да, көп ұзамай бастықтарыммен сөйлестiм. Бастықтар, обалына не керек, жақсы пейiл көрсеттi. «Газетке қатысып тұрсын. Мақалалар, очерктер жазсын. Мықты ақын екенiне дауымыз жоқ, бiрақ бiзге мықты журналист қажет-ақ» дестi. Мұны естiгенде, Төлегеннiң көңiлi көтерiлiп қалды. «Мақаланы да, очерктi де қатырамын ғой!» дедi. Бiрақ бiрнеше күннен соң редакцияға соғып:

	– Менiң қолымнан қара сөз жазу келмейдi екен.Ниеттерiңе рақмет. Әрине... «Лениншiл жасқа» бiр керемет толғау жазып әкелдiм, мiне! – деп оқушы дәптерiне жазылған («Ағыстар мен ғасырлар» болуы керек) өлеңдi Жүсiптiң алдына тастай салды. – Ал, тыңдаңдар, қалай екен?..

	Құмда жүрсең құмарсың жағаға сен,

	Бақ тiлейсiң бақтарға абат әсем.

	Талқан қылып таулардың босағасын,

	Көкiрегiңдi қақ жарып ағады өзен.

	Құлағында сатырлап жаңбыр үнi,

	Құмар таңдар ұйқыңды қандырады.

	Жетi қат аспан мұхитын жерге сүйреп,

	Адамзаттың өмiрi жаңғырады!

	Төлеген сол жолы жиырма шумақ ұзақ толғауды түгел жатқа оқып берiп, әдеттегiдей бұйра шашын сiлкiп-сiлкiп жiбердi де, тершiген маңдайын жеңiмен сүртiп, аз тыныстап отырды.

	Асыра мақтауға құлықсыздау, аузы ауырлау Жүсiп Қыдыров Төлегеннiң бусанған жүзiне сүйсiне қарап:

	– Жақсы екен!.. – дедi.

	Зырлап өтiп бара жатқан мезгiл-ай десеңiзшi! Содан берi табаны күректей жиырма жыл өтiптi. Мың тоғыз жұз алпыс жетiншi жылдың шiлдесiнде елде жүрген Төлеген қатты сырқаттанып жергiлiктi ауруханаға түседi де, қайтып қатарға қосылмайды.

	Жыл сайын сан өзгерiп дала мынау,

	Мен де осы кексе тартып барамын-ау! –

	деп тым ерте есейген ақын небәрi 30 жасында дүниеден өттi. Бiрақ ақын босқа өлген жоқ, өзi болжап айтқандай:

	Ақ жаңбырлар тоздырған тау смяқты,

	Мен өлермiн өзiмнiң биiгiмде!

	Өйткенi:

	Қажет жерiнде қатiгездiк пен қаталдық керек десек те,

	Адамның заңғар ұлылығын сен сағынышымен есепте.

	Онсыз сен тiптi тұлпар да болсаң қосыла алмайсың қатарға,

	Әуелi әбден сағынып алмай, шығушы болма сапарға.

	Сағынбай барсаң, теңiз де сенiң тебiренбес жастық шағыңдай

	Бұлбұлдың даусын есiте алмайсың, бауларға кiрсең сағынбай.

	Сағынбай барсаң, таулар да сенiң алдыңнан шықпас асқақтап,

	Ойлауың мүмкiн дүниенi мынау кеткен екен деп тас қаптап... –

	секiлдi түпсiз терең сырлы жолдарды жазған ақынның аты ешқашан ұмытылмақ емес.

	1987 ж.





ЖҰМЕКЕННIҢ «ШУАҚ» ЖЫРЛАРЫ


	Бұрын поэзиядан бастап, прозаны да «бiраз жерге апарып тастаған» замандас жазушымыз Жұмекен Нәжiмеденов соңғы жылдарда әу бастағы туыс жанрымен қайта табысып, екi-үш өлеңдер кiтабын тағы жариялап үлгiрiптi. Бiр-бiрiне көп ұқсай бермейтiн осы жинақтардың iшiнде «Шуақтың» орны ала бөтен көрiнедi.

	Небәрi алпыс өлеңнен құралған жинаққа негiзiнен ақынның әрқилы тақырыптарға жазылған лирикасы топтастырылған. Оқырманға мәлiм, Ж.Нәжiмеденов алпысыншы жылдарда қазақ поэзиясындағы философиялық лириканың талантты жас өкiлдерiнiң бiрi ретiнде көрiнген болатын. Содан берi ол әдебиеттiң әр жанрында күш сынап байқады. Соның бәрiнде де ол, бiздiңше, поэзиядан, оның ең жолы болғыш бағыты – философиялық лиризм аулынан онша көп алыстап кете қойған жоқ. Жұмекен осы күнге дейiн талай өлең, толғау, дастан, баллада жазды, осының қай-қайсысында да ол алдымен орамды ой, сырлы сезiмнiң жыршысы ретiнде танылып келдi.

	Бүгiнгi ақын шығармашылығын оның бұрынғы танымал қолтаңбасымен салыстыруға болғанмен, теңестiрудiң қисыны келмес едi. Өйткенi, бұл кезде қырықтың қырқасына шығып алған қаламгер шығармашылығынан кекселiк пен кеңесшiлдiктi, ақылгөйлiктi емес, шын есейгендiктi iздеп табатыныңыз ақиқат.

	Зоология мұғалiмiне бiр шәкiртi ұнамай,

	Бердi оған сұрақтың ең қыңырын:

	– Айтшы, – дептi, – тышқандардың ғұмырын...

	Тышқан осы қанша жасап өледi?

	Орнынан сәл көтерiле түсiп паң:

	– Мұны сұрау керек, – дептi, – мысықтан!

	«Ғұмыр ертегiсi» аталған өлеңнiң дәл осылай басталуы тым ғақлияшыл лирикалық кейiпкердiң әншейiн бой сылауы болып көрiнуi де мүмкiн. Бiрақ өлеңдi оқи келе, оның iшкi мағынасын қаза бересiз, бiр қыртыстан соң екiншi бiр қат-қабаттар ашыла бередi:

	Тағдырына тышқан қалай төзiп жүр?

	Бiр жай менiң бауырымды езiп жүр:

	Жауыздық пен арамзалық бүгiнде

	Әр есiктiң түбiнде,

	Аузын аңдып әр iннiң,

	Әр елдiң бiр сылдыратып бұтасын,

	Аш мысық боп дүниенi кезiп жүр.

	Қым-қиғаш тартысқа толы бүгiнгi дүниенiң бетәлпетiн ақын осылайша суреттейдi. «Жиырма бес жасында соғыс деген мысықтың тырнағына түскен» әкесiн, Отан үшiн құрбан болғандарды еске түсiре келiп, ол қазiргi империализм жайлаған тараптарды:

	Мысық – тәбет!

	Мысық – тiлек!

	Мысық – көз!

	Мысық тiрлiк, мысық табан саясат –

	деп әшкерелейдi. Сөйтiп, сұрақ-жауап түрiнде тым қарапайым басталған өлең әлеуметтiк биiкке қарай құлаш сермейдi.

	Жеке бастың сырын, жалқының қам-қарекетiн жалпының ой-мүддесiмен орайластыру талабын Нәжiмеденов поэзиясының жақсы сипаты ретiнде тануымыз керек. Өйткенi, қаншама жүрек елжiретерлiк мұң-сырлар ақынның жекелiк уайым-әрекетiнен аспай жатса, кезiнде оған қалай тамсанып, қол соққанымызбен, мезгiл өткен сайын талғампаз оқушы мезгiл суреттерiн iздеп таппаса, түптiң түбiнде жылтырақтың көбiн тот басып кететiнi белгiлi.

	Әркiм әр өлеңнен өмiр, орта, күнделiктi тұрмыс талқысы туғызған, бiрде шат, бiрде қат көңiл күйлерiн көбiрек iздейтiн болды. Поэзиядағы лиризмге нәзiктiк жарасқанмен, әлсiздiк абырой әпере бермейдi; уайым, қасiрет – оған жат емес, бiрақ күйбең тұрмыстың күйкi жыршысы ешуақыт ешкiмдi қызықтырмақ емес. Әрине, жалған оптимизм де – шын өнерге жат құбылыс. Адам жайында алаңытқан, алыс-жақынның қамын ойлап, кiрпiк iлмеген сергек сақшы поэзияның, жақсы мағынасындағы ойшыл, уайымшыл өнердiң бағасы қашан да қымбат. Әдетте күнделiктi өмiрде «уайымсыз адам» деп бiз алды-артына көз жiберiп бас қатырмайтын, бос белбеу, тайыз пенделердi айтамыз. Ал адамға қызмет ететiн өнердiң ондай тайыз болмағанын қалаймыз.

	Осы тұрғыдан келгенде, Ж.Нәжiмеденовтiң «Шуақ» кiтабына енген «Тұзды жыр», «Аңшы», «Жұмыстан кейiн», «Әурешiлiк», «Күн дағы туралы» өлеңдерiн құнарлы топырақта өнген жапырақты өскiндерге жатқызамыз. Ақынның бұрынғы кiтаптарында туған дала, аяулы ауыл тақырыбы көбiрек жырланатын болса, ендi елден қол үзбеген, бiрақ бiржола қала жайлаған лирикалық кейiпкердiң көңiл әуенiн көбiрек танимыз. Турасын айтқанда, бұл әлi түбегейлi қала тұрмысына үйренбеген, даласына қайта айналып қарайлауы көп кешегi шаруа баласы. Ендеше оның:

	Трамвайда тиiстi бiр оңбаған,

	«Жүйкең жұқа екен» дедi ол маған.

	Қалың болса қайтпек екен ол есер,

	Ұлтан жасап алмақ па екен?

	Немесе,

	Байпақ тiгiп кимек пе екен жыртып ап?

	Дүкен кездiм, таптырмады бiр тұмақ, –

	деп жоқ жерден шәт-шәлекей болғанына да әбден сенесiз. Дегенмен, ол қазiргi қала тiршiлiгiнiң, урбандық өмiрдiң артықшылығын анық бiлетiн көкiрегi ояу, көзi ашық кейiпкер:

	Ұлы қала болып кеттi бұл қала,

	Бiр кезiккен адамыңды көшеде

	Қайта көру қиындады десе де,

	Ей, адамдар, көптiгiңдi бұлдама! –

	деп, қазiргi қаланың өскендiгiн онда тұрушы халық санының молаюынан гөрi тереңiрек түсiнгiсi келетiн сол кейiпкер тағы бiрде:

	Жапырақ тұр көз жасын жанарына iркiп ап,

	Жас шырмауық фонтан боп атқылады бұрқырап.

	Мәрмәр үйлер – бiр ғажап,

	Балкондары – ертегi,

	Жасыл бағы ымыртта ертегiлер шертедi, –

	деп қуана, сүйсiне сөйлейдi.

	«Шуақ» жинағына енген шығармалардың iшiнде «Саңырау мен соқыр», «Дуадақ», «Кетiк пен кiрпiш», «Теңiздер мен шалшықтар» аталған балладалардың бiтiмболмысы бөлектеу көрiнедi. «Кетiк пен кiрпiште», мысалы, елiне жайлы бiр әкiм өтiрiк ауырып, көңiлiн сұрай келгендерге:

	Сырқатымның дауасын өзiм айтар халiм бар,

	Қазiр iздеп қаладан кетiк кiрпiш табыңдар.

	Соны бассам қыздырып жазыламын, – дедi әкiм,

	Баяғыдан дертiмнiң дауасы осы болатын!

	Бiрақ жерлестерi күллi шаһарды аралағанмен, көшеде көлденең жатқан сынық кiрпiш iздеп таппайды. Ақырысында бiреуi тұрып, үйiн бұзып, бар кесегiн арқалап келмекке әзiр екенiн мәлiмдейдi. Сонда әлгi әдiл әкiм басын көтерiп, осының бәрiн халқын сынау үшiн, астананың тазалығын тексеру үшiн ойлап тапқан амалы екенiн мойындайды. Автор бұдан:

	Ауырмайды ер, сондықтан мән бермейдi тасқа да,

	Халқын әкiм сынайды, сынайды тек басқаша, –

	деп түйiн жасайды.

	Жұмекеннiң осы тақылеттес балладалары ежелгi Шығыс ақындарының шығармашылығын еске түсiретiнi сөзсiз. Руми мен Жәмидiң алуан тақырыпқа жазған философиялық балладалары бұл екеуiн ұлы ақын қатарына қосқаны мәлiм. Бүгiндерi қазақ поэзиясында да баллада жазу баршылық. Бiрақ солардың көбi ауыл-аймақ төңiрегiндегi ұсақ-түйек оқиғаларды тiзбелеуден, әрi кеткенде арзан экзотикадан аспай қалатын. Осы ретте Нәжiмеденов балладалары кәдуiлгiдей ден қоярлық дүниелер болып шыққан.

	Ж.Нәжiмеденов әуел бастан образбен ойлап, суретпен сөйлейтiн ақын. Оның осы қасиетi бұл кiтабында да айқын көрiнедi.

	Меңi бар қыз сүйкiмдi келедi ғой,

	Күннiң де меңi шығар, Кiм бiледi, –

	деп күн бетiндегi қара дақтан сұлулық iздейтiн ақын бiрде:

	Тiкеннiң де жылтылдап инелерi,

	Жел алдында жiбек боп именедi, –

	деп тамсанады. Бұрын-соңды поэзияда тiкенек шөптен мұндай поэзия тапқан авторды байқаған жоқпыз. Мұндай тың теңеу, баламаларды тiзбелей беруге болар едi.

	«Шуақ» жиинағы жанрлық, стильдiк жағынан да жұпыны көрiнбейдi. Мұнда азаматтық тақырыпқа жазылған салдарлы жырлармен қатар, бiр сәттiк көңiл-күйiн аңғартатын қысқа иiрiмдер де жеткiлiктi. Осының бәрiнде де ақынның әбден айқындалған лирикалық әуенiн ғана емес, болмыс сырына үңiле бiлетiн зердесiн танимыз. Ж.Нәжiмеденов поэзиясы бұрыннан iшкi драматизмге кенде емес едi, ал соңғы кiтаптарында ақынның лирикалық қаһарманы тұрмыс-тiршiлiктiң қат-қабат қайшылықтарына араласа бiлетiн белсендiлiгiн аңғартты.

	1981 ж.





«ЖАНАРТАУ ЖҮРЕК» ЖИНАҒЫ


	Әдебиетке алпысыншы жылдардың басында келген талантты буын өкiлдерiнiң бiрi – Жүсiп Қыдыров. Ол соңғы кездерде ақындық өнердiң өзiне тән өзгеше қырынан көрiнiп жүр.

	Өзге әдебиеттерде белгiлi бiр тақырып төңiрегiнде топтастырылатын, бас-аяғы тұтас, идеялық-көркемдiк желiсi ортақ құрылған өлеңдер кiтабын жазу ежелден бар дәстүр. Соның бiрi – махаббат жайындағы жеке жинақтар. Осыдан бiрнеше жыл бұрын В.Федоров пен Р.Ғамзатовтың осы тақырыпқа – махаббат тақырыбына арнап арнайы кiтаптар жариялағаны жұртқа мәлiм. Бiздiң поэзиямыз да, шүкiр, қазiр тақырыптан кемдiк көрiп жүрген жоқ. Бiрақ бiр ғана тақырып төңiрегiне құрылған, композициялық жағынан тұтас жинақтар әзiр онша көп емес. Шынында, неге Отан, Туған жер туралы, Заман, Адам туралы, Махаббат, Достық, т.б. үлкен ұғымдарды жан-жақты қамтитын жеке жинақтар шығармасқа? Ала-құла жазылған алуан түрлi өлеңдерден гөрi, бәлкiм, мұндай кiтаптардың оқырманға етер әсерi, эстетикалық қуаты да ауқымдырақ болар едi.

	Жүсiп Қыдыровтың жаңа жинағы, мiне, осындай iзгi ниеттен туған. Ақын «Жанартау жүректе» Махаббатты жырлайды. Бұл, негiзiнен, әйелге деген махаббат.

	Сен мендей үздiгiп ғашық болып көрдiң бе,

	Махаббат деген тәңiрге таусыла құлап сендiң бе?

	Алтын айдарыңнан арындай есiп жел күнде,

	Азабына оның рақаттанып көрдiң бе?

	Осы шумақты күллi жинақтың лейтмотивi десе де болғандай. Бұрын махаббат дәмiн татпаған, сөйтiп талай күнi зая кеткен лирикалық қаһарман ендi бiрде бақыт құсын қолына қондырып, мына жарық дүниеге жаңа келгендей болады. Оның тапқан жары – дүниедегi асқан сұлу перизат, пейiштен соққан самал желдей көрiнедi.

	Табынам саған бас ұрып,

	Сезiмiмдi айтар тiл бар ма!

	Көз жасым желмен шашылып

	Қалмаса болды құмдарда! – деп бар жүрекжарды шынын ағытқан кейiпкер тағы бiрде:

	Басыма бақ кеп қонғалы,

	Болдым мен ғашық ақ таңға.

	Болдым мен ғашық бақтарға.

	Сабырсыздана қараймын

	«Сабыр» деген дұшпанға.

	Сары ала қаздай сағыныш

	Сәулеме қарай ұшқанда –

	Сағындым десе болғаны! –

	деп тебiренедi.

	Анық ақындық тiлмен төгiлiп жатқан осынау шуақты жолдарға оқырман көңiлi де үн қоспауы, толқымауы мүмкiн емес.

	Автор махаббаттың бар иiрiм-қайырымдарын: сағынышы мен назын, шаттығы мен мұңын, айрылысуы мен табысуын жырлайды. Дала, тау, аспан, су көркiн де түптүгел махаббатқа телидi. Жүсiптiң Махаббаты мен Табиғаты қатар жүредi екен. Туасы, осы кiттапты Махаббат пен Табиғат жыры деп атаса да болғандай екен.

	Бұрын көбiне-көп әлеуметтiк-азаматтық поэзияға ден қойып, публицистикалық машыққа түсiп алған ақынның ендi келiп, интимдiк лирикаға қалам тартуы, адам жанының нәзiк қылдарын шертiп, үлбiреген сезiм пернелерiн дөп басуы тосын, тың мiнездей көрiнедi. Әрi ақынның бұл талабы әншейiн жақсы ниет қалпында қалмай, поэтикалық ажарлы мүлiкке айналғаны сүйсiндiредi. Шынында, азаматтық лирика мен интимдiк лириканың арасында ешбiр қайшылық жоқ екенiн осы жинақты оқып шыққанда тағы аңғарамыз. Анық шебердiң қолына түссе, кез келген тақырып жарқырап ашылып, айдарлы дүниеге айналып кететiнi рас.

	Бұл – бiр. Екiншiден – Жүсiп бұрын өлең жазғанда жаңа түр iздеуге, былайша айтқанда, экспериментке құмарлау едi. Ол тәжiрибелерi бiрде сәттi, бiрде сәтсiз шығып жататын. Ал мына кiтапта ол ондай «әурешiлiкке» бармапты. Кәдiмгi дәстүрлi формадан шықпай, Мұқағали Мақатаев айтқан, «күпi жамылған қазақтың қара өлеңiмен-ақ» талай сезiм сырларын жерiне жеткiзе айтыпты. Он бiр буын мен жетi-сегiз буыннан құралатын әдемi, әуендi ырғақтар ақынға қалтқысыз қызмет етiптi. Егер осы кiтапты бұрынғыша «құйтырқыландырғанда» буынбуынды сындыртып, музыкалық терминологияға, техникалық тәсiлге толтырғанда, сөз жоқ, ол бар реңктен айрылар едi. Мазмұнға сай табылған түр махаббат туралы лирика кiтабының идеялық-көркемдiк шашпауын осылай көтере түскен. Махаббат – әрi «ескi», әрi тұрақты, мәңгiлiк сезiм болса, оны жырлағанда да сол дәстүр айналасынан табылудың ешбiр ерсiлiгi жоқ екен.

	Осындай жақсы кiтаптың ара-арасында белбеуi бос, жiгерсiз шумақтарды, қайталауларды, машықты тәсiлдердi көрсек, оған тағы көз жұмып отыра алмайтын әдетiмiз. Оқырман атаулының мiндетi тек әйтеуiр жақсылыққа бас шұлғып, «жол болсын» айта беру емес.

	Ақын кейде лапылдаған сезiм жетегiне ерiп кетедi де, мағынаны, ойды осалдатып алады. Мысалы, әп дегеннен басталатын шөл туралы өлеңде образ да, ырғақ та, әуен де жеткiлiктi, бiрақ авторлық идея-мұрат анық емес.

	Шөл.

	Шөл.

	Алып барады бiр шөл деген,

	Туғалы мен мұндай шөлдi көрмегем.

	Әлде бұл менiң бақ па кең маңдайыма лайық

	Тағдыр көп пенделерге бермеген? –

	деген түйiннен барға қанағат етпеу, тiрлiкке ынтызарлық, қызыққа тоймау, махаббат iздеу секiлдi жайларды аңғарғандаймыз. Бiрақ арнайы дайындығы, қасында ұғындырушысы жоқ қарапайым оқырманға сол алыс, бұлыңғырлау идея жете қоя ма?

	Жинақта құрғақ таңдану, әйтеуiр «сұлусың, кереметсiң!» деп дәрiптей беретiн шумақ та кездеседi:

	Қараймын тоймай нұрлы дидарыңа,

	Бола ма бұл бақытқа илануға.

	Қараймын – сендей асыл қазынаны

	Тағдырдың маған ғана қиғанына...

	Кейбiр лейтмотивтерде жаңалық жоқ:

	Көзiңнен айналайын мөлдiреген...

	Көзiңнен айналайын күлiмдеген...

	Көзiңнен айналайын ойнақтаған...

	Көзiңнен айналайын тұманданған...

	Махаббатты дәрiптеу үстiнде шектен шығып кететiн тұстар да бар:

	Жалаулаған жеңiсiм,

	Бiз бiргемiз жолда ауыр.

	Жан пида етсем сен үшiн,

	Рақат шығар ол да бiр!

	Тағы бiр ойланатын жағдай – осы кiтаптың аталуы көңiлге қонбайды. «Жанартау жүрек» – тым асқақ, әрi дерексiз атау. Нәзiк сезiмдi, нұрлы махаббат сырларын шертетiн лирика кiтабын жанартаумен қатыстыру қалай да қисынын таппай-ақ тұр.

	Дегенмен, Жүсiп Қыдыровтың кейiнгi жылдарда жазған лирикалық өлеңдерi талантты ақынның өсу, iздену, табу үстiнде екенiн дәлелдейтiн, оқырман қауымның кәдесiне асқан бұйымдар екенi даусыз.

	1977 ж.





ТАЛАНТҚА ТАҒЗЫМ


	 Жинаққа автордың әр тұста жазған мақалалары, әр жиында сөйлеген баяндамалары топтастырылған. Композициялық жағынан алып қарағанда, мұның пәлендей сөкеттiгi жоқ. Кiтапты шынында да ден қоя, қызыға оқып шықтық. Оның себебi – сыншы негiзiнен бүгiнгi күннiң әдеби процестерiн сөз етедi, бүгiнгi көркем сөз өнерiнiң бағыт-бағдарын, идеялық-эстетикалық iзденiстер ауқымын қамтуға тырысады. Ең жақсысы – сыншы жинақтаушы, теориялық пiкiрлер айтудан жасқанбайды. Кейде жалпыға белгiлi жайларды тәптiштеп кететiнi бар, кейбiр шығармаларды артық-кем бағалауы да кездеседi, дегенмен, оның өзiндiк позициясына, өзiндiк тұжырымдарына назар аударуға тура келедi.

	С.Әшiмбаевтың сыншылық ойының құптарлық бiр қасиетi – ұлттық тар шеңберде қалмай, бүгiнгi қазақ әдебиетiнiң жетiстiк, кемшiлiктерiн одақтық, тiптi әлемдiк әдебиет дәрежесiмен дәйiм салыстыра отырып қарайды екен. Мұнысы тағы шетке табынушы космополиттiк мiнезге ұқсамайды, жақсыдан үйренiп, жаманнан жиренуге бастайтын, идеялық қазығы берiк тәсiл секiлдi. Әдебиеттiң әлеумет өмiрiмен қарым-қатысын аша отырып пiкiр айту да – сыншы қаламына тән әдет болып қалыптасқан. Рас, бұл жинақтағы екi-үш шығармашылық портреттердi атамағанда, белгiлi-белгiсiз шығармаларға берiлген терең талдауларды көп ұшырата бермеймiз, автор әдебиеттiң социологиялық мәнiн де ашып көрсетуге әбден төселiп алғанымен, оның эстетикалық сыр-сипаттарына, образдық тiзiлiмдерiне көбiне нақты пiкiр айтудан бойын аулақ ұстайтыны байқалады. Көркем талдаулар жасауға Сағаттың қарымы жетпейдi емес, мұнысы, бәлкiм, «қулық» та шығар... Оның үстiне, сыншы «Талантқа тағзым» жинағында алдына ондай мақсат қоймаса да керек. Бұл жолы ол сөз өнерiнiң жалпы мұрат-мүддесi, алған асулары жайындағы жалпы пiкiрлерiн ортаға салуды көздеген. Сыншы ол мiндетiн толық өтеп шыққан.

	Ендi осы жинақтағы жеке мақалаларға назар аударайық. «Ленин және әдебиет» – көлем жағынан да, көркi жағынан да жинақтағы маңызды шолудың бiрi. Мұнда Октябрь революциясының данышпан көсемi В.И.Лениннiң жалпы көркем творчество, әдебиет жайлы әр кезде, әр жерде айтылған пiкiрлерiн жинақтай келiп, сыншы бүгiнгi әдебиеттiң, әдебиет қайраткерлерiнiң алдында тұрған жауапты парыздарға айналып соғып отырады. Лениндiк бейнелеу теориясының негiзгi бағыттарын әдемi түсiндiрiп отырады. Ең жақсысы – көсемнiң өмiрбаянына қатысты қызғылықты штрихтарды мысалға келтiредi де, содан өзiндiк, әдебиетшiлiк ой-топшылаулар жасауға тырысады. Мысалы, Лениннiң өмiрiнде, революциялық күресiнде көркем әдебиеттiң қаншалықты шешушi қызмет атқарғанын дәлелдеу үшiн автор: «Ульяновтар семьясының кiтапханасында, басқасын айтпағанда, тек балаларға арналған орыс және шет ел жазушыларының 400-ге жуық кiтаптары болған екен» деп жазады. Ал Лениннiң Кремльдегi кiтапханасында көсемнiң көзi тiрiсiнде 8400 кiтап болса, оның iшiнде 270 тiл, әдебиет, соны еңбектер, 100-ден аса жалпы көркемөнер мәселелерiне арналған еңбектер тұруы, Лениннiң РКП(б)-ның ХI съезiнiң анкетасына «28 жыл әдебиетшi ретiнде» деп қол қоюы, 1904 жылы Н.В.Валентинов Чернышевскийдiң «Не iстеу керек?» романын жаратпай сөйлегенде, оған Лениннiң ара түсуi, т.б. фактiлер бұрыннан оқырманға мәлiм шығар. Бiрақ соның бәрiнiң басы қосылып, әдебиет сыншысының қолына түскенде, жаңа қыр-сырларымен жарқырап шыға келедi екен.

	Дегенмен, осы мақаладағы кейбiр пiкiрлермен келiсу қиын. Автор Достоевский туралы Эйнштейннiң субъективтiк бағасын келтiре отырып: «Себебi оның әйгiлi относительдiк (относительдiк емес – салыстырмалы! О.С.) теориясын ашуына Достоевскийдiң «Ағайынды Карамазовтар» атты романындағы жазушы концепциясының көп ықпалы тиiптi» деп қорытынды жасайды. Эйнштейн Достоевскийдiң бағасын арттырып, өзi тұстас Гауес секiлдi физиктердiң беделiн түсiру үшiн осындай пiкiрдi айтса айтқан шығар. Кейде ұлы адамдарда да асығыс, әдейi айтылған пiкiрлер кездесе бередi. Соның бәрiне сын көзiмен қарау – оқырман мен сыншының мiндетi.

	Осы мақаласында Сағат А.П.Чеховтың атақты «Алтыншы палата» әңгiмесiн «философиялық повесть» деп бағалапты. Әңгiменiң көлемiн, оның терең мазмұнын ескерiп, осылай бағасын асырмақ болған. Жанр атауы әсте шығарманың беделiн көтермейдi. Сондықтан бiз мұндай «субъектизимге» қосылмаймыз. Қазақ әдебиетшiлерiнiң кейбiрi бұрыннан-ақ осындай көтермеге құмар болған. Мәселен, С.Мұқановтың «Балуан шолақ» повесiн – роман, М.Әуезовтiң «Қилы заман» повесiн – роман, З.Қабдоловтың «Өмiр ұшқыны» повесiн – роман деп жазғандарды талай көрдiк. Сол секiлдi бұған керiсiнше жағдайлар да ұшырасады. Ғ.Мүсiрепов, мысалы, өзiнiң «Кездеспей кеткен бiр бейнесiн» поэма атайды, ал шын мәнiсiнде бұл – кәдуiлгi повесть едi.

	«Фактiлер, проблемалар және мiндеттер» деп аталатын мақаласында автор соңғы жылдардағы әдеби сынның ахуалын сөз етедi. Әсiресе мұнда оның әдеби сынды өсiп-өркендетудiң жалпы қағидаларына ғана емес, практикалық өрiсiне тоқталған жерлерi көңiлге қонымды-ақ. Автор баспасөзде бiрлi-жарым рецензиясы көрiнген жас талапкерден бастап академик Қаратаевқа дейiнгi сыншыларды, сыншы еместердi ондап, жүздеп атап өтедi. Егер шынында Сағат айтқандай, осылардың бәрi «шығармашылық белсендiлiк көрсетiп» жүрсе, онда қазақ әдеби сынының жұлдызы әлдеқашан жоғарылап кетер едi-ау деген ой келедi. Сонан соң: «Сынға қиындықпен қиналып келiп, бiраздан соң әдебиеттiң жанға жайлы, қалтасы майлы басқа жанрларына оп-оңай ауысып кетiп жатқандардың саны аз емес» дей келiп: «Р.Тоқтаров, Ә.Кекiлбаев, М.Мағауин, О.Сәрсенбаев, М.Сқақбаев, Ғ.Қабышев, Ұ.Доспанбетовтердiң бұл күнде бiржолата прозаға ауысып кетуiнiң түпкi себептерi сыншы жолының тар да тайғақ әрi соқтықпалы, соқпақсыз екендiгiн» де дәлелдей түсу керек шығар. Ә.Кекiлбаев, мысалы, қазiр де ара-тұра сын жазып қояды, әрi ол әдеби өмiрбаянын сыннан емес, поэзиядан бастаған секiлдi едi... Р.Тоқтаров, М.Сқақбаев о бастан проза жазатын. Демек, бұл жiгiттер ежелден профессионал сынның тұрақты кадрi болуға «шамалары» жетпейтiнiн аңғартқан. Сонан соң талантты сыншы-ғалым Р.Нұрғалиев еңбектерiне өте әдiл баға бере отырып, Сағат қызды-қыздымен: «Қазiр модаға айналып кеткен поэтика деген о баста Аристотель қолданған грек сөзiн қазақ сыны мен әдебиеттану ғылымында алғаш рет айтып, қолданған да осы Р.Нұрғалиев болатын» деп жариялайды. Мұндай пiкiрмен өзге ғұламалар келiсе қояр ма екен? Бұрынғы классиктердi айтпағанда, Ә.Тәжiбаевтың «Өмiр және поэзия» деген кiтабында сол поэтикаңыздың сыр-сипаттары едәуiр ашылатын секiлдi едi-ау...

	«Сыншыл ой сипаты» атты мақалада автор өзiнiң бүгiнгi әдеби сынға деген көзқарасын тереңдете түседi. «Парызға лайық парасатты сөз» – С.Әшiмбаевтың әдеби сын туралы ойларының жалғасы. Мұнда профессионал сыншылардың еңбегi емес, жазушылардың өздерiнiң әдеби сынға қосқан сыбаға-салмағы жан-жақты, жақсы айтылады. Мысалы, өз басым «сыншыл реализм» деген терминдi М.Горький енгiзгенiн бiлмеушi едiм... Автордың Т.Әлiмқұлов, Ә.Нұрпейiсовтiң сыни кiтаптарына берген бағасы да әдiл, дәлелдi болып шыққан.

	Жинақтағы өте ойлы жазылған материалдың бiрi – «Тарлан талант тағлымы» аталады. Мұнда үлкен суреткер Ғ.Мүсiреповтiң шығармашылық зертханасы жан-жақты терең ашылған. Сұрақ-жауап түрiнде жазылған мақалада небiр ұтырлы байқаулар, ұтымды ойлар бар. Ғабеңнiң әсiресе қазақ әңгiмелерi төңiрегiндегi толғамдарында тың, тосын пiкiрлер көп. Сонымен бiрге, Сағат бұл материалда жазушының өмiрбаянына қатысты бiраз қызықты деректер келтiредi. Өйткенi бiзде осы күнге дейiн Әуезов, Мұқанов, Мүсiрепов, Майлин, Жансүгiров секiлдi классиктерiмiздiң әдебиет оқулықтарындағы жадағай хабарламаларынан басқа, бас-аяғы түгел, толық өмiрбаяны жоқ.

	Осы жинақта «Жүгi ауыр жүрдек керуен» атты бiр материал бар. Мұнда автор замандас жазушылармен әңгiмедүкен құрады. Дөңгелек столдың тақырыбы – 70-жылдардағы қазақ прозасы. Бұл сұхбаттың бiр жақсы жерi – әдебиет ондай болуы керек, сын мұндай болуы керек деген жалпылама сөзден гөрi нақты пiкiрлер, нақты талдаулар бар. Кейбiр тұстарда субъективизм сарыны кездескенiмен, осының бәрi ойласу ретiнде берiлгендiктен, ерекше ынта қойып оқып шығасыз. Мәселен, осы диалогта I.Есенберлиннiң «Қаһар», Ә.Әлiмжановтың «Махамбеттiң жебесi» романдарына бiздiңше, тым асыра баға берiлдi де, екеуiн де танымдық сипаттағы шығармалар ретiнде қарастыру бар. «Қаһарды» бiлмеймiз, ал «Махамбеттiң жебесi» әншейiн очерки стильден көп ұзап кете алмаған, тамаша тақырыптың идеялық-көркемдiк шешiмi табылмаған әлжуаз кiтап екенi кезiнде әдеби сында айтылған болатын. Қазақстан Компартиясының XV съезiнде тарихи тақырыпқа жазылған өзге де шығармалардың бойындағы елеулi тақырыптарға назар аударылғаны мәлiм. Осы диалогта Қ.Жұмадiловтiң «Соңғы көш» романына «эпигоншылдық» деген айып тағылады. Ал «Соңғы көштiң» ондай құрып қалған шығарма емес екенiн С.Әшiмбаевтың өзi әдемi дәлелдеп шыққан. Диалогта Д.Әбiлев, С.Жүнiсов романдарының атына айтылған сынға да түп-түгел қосылуға болады. Сонан соң осы күнгi «модаға» айналған «Жүз жылғы жалғыздық», «Қара ханзада», «Аэропорт» секiлдi батыс романдарына берiлген бағада байқағыштық, туралық бар.

	Осындай дөңгелек стол басында айтылған пiкiр алысуды бiр автордың жинағына жiберуге бола ма, болмай ма, әңгiмеге қатысушы өзге авторлардың хұқын бұл арада қалай пайдалану керек – бұл арасын айырып айта алмаймыз. Бәлкiм, нақты талдау, нақты пiкiрдiң молдығын ескерiп, оны осылай кiтапқа енгiзген дұрыс та шығар. Әйтеуiр бұл оқырманға ұнаған диалог. Ең бастысы – сол.

	С.Әшiмбаев «Әдебиет мүддесiне адалдық», «Өлең сөздiң өрнегi» секiлдi мақалаларында кейiнгi жылдарда бой көрсетiп жүрген жас прозашы, ақындар шығармашылығына мағыналы шолу жасаған. Сонымен бiрге, Ә.Әлiмжанов, С.Мұратбеков, Р.Нұрғалиевтердiң шығармашылығына арналған мақалалары да бар. Осылардың iшiнде бiзге С.Мұратбеков әңгiмелерiнiң көркемдiк ерекшелiктерiн талдауға арнаған «Кемел келiсiм» атты мақаласы айрықша ұнады. Мұнда сыншы қазiргi көрнектi прозашыларымыздың бiрi болып отырған Сайын Мұратбеков еңбегiнiң ерекшелiктерiн ерекше дөп басып, нәзiк талдаулар жасайды. Идеялық-көркемдiк бiрлiктi ұстана отырып, жазушының өмiр шындығын игерудегi реалистiк машығына, өзiндiк стилiне үңiледi.

	С.Әшiмбаевтың бұл сыни жинағынан белгiлi дәрежеде 70-жылдардағы қазақ әдебиетiнiң бет-бейнесiн көремiз десек, асырып айтпаймыз. Нағыз профессионал сыншы санатында жүрген санаулы сыншымыздың бүгiнгi әдебиет туралы ойлары, өзi айтқандай, «ордалы» болып шыққан. Әсiресе оның қорытпа, жинақтаушы пiкiрлер айтуға әбден төселiп қалам сiлтесiне бейiлдiмiз. Сағат өсу, iлгерiлеу үстiндегi әдебиет бапкерi екенiн осы еңбегiмен тағы айқын танытты ғой деп ойлаймыз.

	1981 ж.





ТОПЖАРҒАН ЖҮЙРIК


	Қазақтың ақындық, әншiлiк өнерi тарихында «Нартай мектебi» деген ұғым бар. Ол мектептiң iргетасын қалап, қабырғасын тұрғызған – белгiлi халық ақыны әрi композиторы Нартай Бекежанов. Нартайдың ақындық, композиторлық, әншiлiк өнерi оның көзi тiрiсiнде-ақ халық сүйiспеншiлiгiне бөленiп, баршаға танымал болған.

	Халық поэзиясының алыбы Жамбыл Жабаев:

	О, Нартай, шешен таңдай, қасқа маңдай,

	Аузыңнан шыққан сөзiң шекер-балдай.

	Айтыссаң, алдырмассың ақындарға,

	Жарқырап қараңғыда жанған шамдай! –

	дейдi. Бұл 1938 жылы Жамбыл шығармашылығының 75 жылдық тойы кезiнде айтылған сөз.

	Жүлделi жүйрiк Нарекең,

	Сүйсiнгендей бар екен! –

	дейдi академик жазушымыз Сәбит Мұқанов. Бұл – 1945 жылғы 22 июньде Жамбыл қайтыс болып, қырғыз елiнiң саңлақ ақындары Әлiмқұл мен Оспанқұл қазақ халқына өлеңмен көңiл айтқанда, соларға табан астында жауап берген Нартайдың суырып салмалық талантына риза болып айтқан сөзi.

	«Ең алғашқы күрделi, көркем, терең мазмұнды айтыс 1939 жылы Алматы қаласында Нартай, Нұрлыбек сияқты екi атақты ақынның айтысы түрiнде өттi. Айтысушы екi ақын жалынды көркем жырларды суырып салма өлеңмен қалың жұртшылық алдында тудырып жарысты. Еңбек жемiсiн айту ретiнде Нартай мен Нұрлыбек өздерiнiң облыстары – Семей мен Қызылорда облыстарын салыстырып сөйледi. Бiрi – шалқар өзен Ертiстен, екiншiсi – Сырдан шыққан ақындар осы дәуiрде жаңғырып, көркейген табиғат көрiнiстерiн де, ел ерлiгiн де айтыстың кең жарқын тақырыбы етiп алды» деп жазды атақты жазушымыз Мұхтар Әуезов (Шығармалар, 17-том, 330–331-беттер).

	Ал Нартайдың 1936 жылы Москвадағы қазақ әдебиетi мен өнерiнiң тұңғыш онкүндiгiнде шырқаған «Толқын» әнiне академик Жұбанов:

	«Толқын» бiз баяндап кеткен, өлеңге бағынышты қысқа демдi ырғаққа құрылған шығармаларына жатпайды. «Нартай әнi» секiлдi гармонды құлаштай созып, даусын шырқай, аспан астын жаңғырта айтатын ән. Мұнда Нартайға тән кең құлаш, жүрегiңдi жылытатын лирика, үлкен гуманистiк кейiп бар» деп жоғары баға бередi («Замана бұлбұлдары», Алматы, 1975, 307-308беттер).

	1939 жылы Москвада бүкiлодақтық ауылшаруашылық көрмесiнiң ашылуына қарай үлкен театрда өткен халық өнерпаздарының этнографиялық концертi турасында жарияланған мақалада (авторы – В.Городинский) «Правда» газетi былай деп жазады:

	«Осылардың iшiнде айрықша ақын Нартай Бекежановтың жыры өте қызғылықты болды. Ол өзiнiң «Отан мерекесi» деген әнiн сырнайға қосылып, ерекше шабытпен айтып шықты. Бекежановтың орындау шеберлiгi мен әсерлi жақсы даусы шын мағынасында Москва көрермендерiнiң айызын қандырды. Оның ән салу машығы уақытша көз алдайтын сыртқы жарқылға ұқсамайды. Бекежановтың ән салу машығы – өте сирек кездесетiн шынайы өнер. Бекежановтың даусы құлаққа жағымды естiледi. Жиналған көпшiлiк оның әндерiн ерекше ықыласпен ұйып тыңдады. Әншiнiң әсерлi әуенi, сүйкiмдi даусы сөз мағынасын бiрден түсiнiктi етiп көрсетедi. Бұл – тек асқан суреткерге тән шеберлiк. Сөз мағынасына жетiк емес жұртшылық орындаушының не айтқысы келгенiн әннен ұқса, бұдан артық өнерпаздық бола ма?» («Правда», 28 август, 1939 жыл).

	Бiздiң бiлуiмiзше, орталық «Правда» газетiнде суретi басылып, жоғары баға алған Жамбылдан кейiнгi екiншi халық ақыны да осы Нартай Бекежанов.

	Бiрақ, өкiнiшке қарай, соңғы жылдарға дейiн Нартайдың бас-аяғы бүтiн өмiрбаяны да жазылған жоқ. Тiптi кейбiр анықтамалықтарда оның туған-өлген жылдары қате көрсетiлiп келдi.

	Қазiр жағдай бiршама өзгердi: Н.Бекежановтың ақындық, композиторлық творчествосы жайында алғашқы зерттеулер жазыла бастады.

	Нартай Бекежанов 1890 жылы Қызылорда облысы Шиелi ауданы, «Коммунизм» колхозына қарасты «Бестам» деген жерде орта шаруа отбасында дүниеге келедi. Әкесi – Алыпхан, Бекежан – үлкен әкесi. Туыстық жағына үңiлсек, Нартай атақты Ағыбай батырмен (18001884) аталас, рулас болып келедi. Анасы – Бақтыгүл, туған ағасы Мәнсүр (1875-1933) заманында елге белгiлi ақындар болған. Бақтыгүл, мәселен, Сыр бойының атақты сүлей ақыны Бұдабай Қабыловпен (1848-1911) айтысып, жеңiске жеткен деген сөз бар. Нартай да жасынан ән-өлеңге құмар болып өседi.

	Көңiлiм қыран құстай аспандаған,

	Он жетi үйiр болып жастан маған –

	Бойыма бiткен өнер шыдатпады,

	Ұялып айтпай тастап қашқанменен, –

	деп өзi айтқандай, оның ақындық, әншiлiк атағы ел iшiне ерте тарап кетедi.

	Нартай жасынан Сыр бойының белгiлi ақын-жыраулары Балқы Базар, Кете Жүсiп, Бұдабай, Тасберген, Омардың өлеңдерiн жаттап алып, әр түрлi жиын-тойларда домбыраға қосып айтып жүредi. Ол ежелгi Шығыс поэзиясы үлгiлерiн жетiк бiлген. Ғашықтық тақырыбындағы «Ләйлi-Мәжнүн», «Таһир-Зуһра», «Сейфiлмәлiк», ерлiк тақырыбындағы «Рүстем дастан», «Iскендiр Зұлқарнайын», «Баһрам», қиял-ғажайып тақырыбындағы «Шаһмаран», «Әбушаһма», т.б. қиссаларды түгел жатқа жырлайды екен.

	Нартай жасынан керуеншiлерге iлесiп, Өзбекстан, Тәжiкстан жағын көп аралаған. Өзбектiң халық әндерiн, билерiн үйренген, дутар, рубап, нәй секiлдi музыкалық аспаптарды еркiн тарта бiлген, Шығыстың атақты «Он екi мұқамын» тәп-тәуiр айту дәрежесiне жеткен.

	Өстiп ақын-әншi атанып серiлiк құрып жүрген шағында, революция алдында Сыр бойына Арқадан атақты Тайжан ақын келедi. Үкiлi Ыбырайдың жиенi, асқан ақын әрi әншi Тайжан Қалмағамбетов (1878-1938) осы жолы Сыр бойындағы көптеген жас ақын-әншiлерге өнеге көрсетiп, ұстаздық етедi. Бұрын көбiне топ алдына домбыра ұстап шығатын Нартай бұдан былай Тайжанға елiктеп, ендi даусын он екi тiлдi татар сырнайына қосы шырқауды үйренедi. Осыдан былай кеудесi кең, үнi жұмсақ гармоны Нартайдың өмiрлiк серiгiне айналады.

	Ақын Октябрь революциясын қуана қарсы алып, теңдiк заманын шабыттана жырлайды. Бiрде колхозшы, бiрде бригадир, бiрде мұрап бола жүрiп, жиырмасыншыотызыншы жылдарда қазақ ауылында өтiп жатқан өзгерiстерге белсене араласады. «Жуан атаның тұқымы», «ескiше оқыған» деген әртүрлi жала-пәлелердiң салдарынан ағасы Мәнсүр екеуi түрмеге де жатып шығады. Өзбекстан жағында бiраз жыл бас сауғалап, қашып та жүредi. Мәнсүрдiң сүйегi Наманган қаласында қалады.

	1926 жылғы 13 январда Қызылорда қаласында Қазақстанның тұңғыш профессионал театры ашылғанда, республиканың түкпiр-түкпiрiнен жиналған халық өнерпаздарының арасында Нартай Бекежанов жоқ едi. Өйткенi 1925 жылдың жазы мен күзiнде өткен сұрыптауда күнгей облыстардан қатысқан өнерпаздар арасынан тек Құрманбек Жандарбеков қана жарамды деп танылып, өзгелерiнiң бастары салбырап ауылдарына қайтқан. Сол «жарамсыздар» iшiнде Нартай да болыпты...

	Ал 1934 жылғы июнь айында өлкелiк партия комитетiнiң сол кездегi басшысы Л.И.Мирзоянның бастамасымен Алматы қаласында өткен халық өнерпаздарының бiрiншi Слетiне өзгелер қатарында Нартай Бекежанов шақырылады. Бұл Слетке Қазақстаннан 300-ге жуық ақындар, әншi-күйшiлер, жыршы-жыраулар қатысқан. Бұдан басқа бауырлас Өзбекстан, Қырғызстан, Түркменстан, Тәжiкстан, Қарақалпақстан жағынан да атақты өнерпаздар келедi. 1934 жылғы 14 июньде музыкалық драма театры үйiнде болған үлкен концертте Нартай өзiнiң «Замана бұлбұлы» атты толғауын орындап бередi. Бұрын атақ-даңқы Қазақстанның оңтүстiк өлкелерiне көбiрек тараған ақын-әншiнiң есiмi осы Слеттен соң кең-байтақ республикаға танымал бола бастайды. Бұл байқауда айрықша суырылып көзге түскен Жамбыл мен Тайжан едi. Қазақстан Орталық Атқару Комитетiнiң арнайы қаулысы бойынша ол екеуiне сол жолы айына 50 сомнан пенсия тағайындалғаны газеттерге жазылған.

	1936 жылы Отанымыздың астанасы Москвада қазақ әдебиетi мен өнерiнiң алғашқы онкүндiгi болып, республика делегациясын Совнарком председателi О.Исаев пен Оқу-ағарту халық комиссары Т.Жүргенов бастап апарады. Делегация құрамында жетi халық ақыны болған, олар: Жамбыл, Нұрпейiс, Кенен, Нартай, Орынбай, Нұрлыбек, Доскей. 1936 жылғы 17 май күнi Үлкен Театр сахнасында қойылған «Қыз Жiбек» музыкалық драмасымен ашылған онкүндiкке, одан соң 26 май күнгi қорытынды концертке КПСС Орталық Комитетi Саяси бюросының мүшелерi түгелдей қатысады. Бiрiншi онкүндiктi ашу құрметiне Жамбыл ата ие болады. Онкүндiк тұсында Ж.Жабаев, К.Байсейiтова, С.Сейфуллин, Т.Жүргенов, Қ.Жандарбеков, Е. Өмiрзақов Мемлекеттiк жоғары награда – Еңбек Қызыл Ту ордендерiмен марапатталады. Халық ақындары (iшiнде Нартай да бар) әр түрлi еңбек ұжымдары арасында ұлттық орындаушылық дәстүрлердi танытып, айтулы табыстарға жетедi.

	Москвадан қанат байлап, елге қайтқан Нартай Шиелi төңiрегiндегi ақын-жыршылар мен әншi-күйшiлердiң басын құрап, көркемөнерпаздар үйiрмесiн ұйымдастыра бастайды. Бұл әйгiлi 1937 жыл едi. Кейiн осы көркемөнерпаздар үйiрмесi ансамбльге, ансамбльден концерттiкэстрадалық бригадаға, соңында облыстық филармонияға айналады.

	Нартай Бекежановтың көркемдiк жетекшiлiгiмен жемiстi еңбек еткен бұл бригада Ұлы Отан соғысы жылдарында шығармашылық қанатын кең жая түстi. Осы жерде айрықша атап өтетiн нәрсе: бұл – халық ақыны ұйымдастырған республикадағы бiрден-бiр сауық отауы едi, оны халық «Нартай ансамблi» деп атап кетедi. Ақын өз төңiрегiне Қызылорда мен Шымкент облысындағы талантты термешiлер мен әншiлердi, күйшiлер мен бишiлердi жинап, халықтық өнер дәстүрiн сақтап қана қалған жоқ, оны жаңа биiктерге көтередi. Жастарға өзi бiлетiн ескi мақамдар мен жырларды үйретуден жалыққан жоқ.

	Нартайдың ақындық, композиторлық, әншiлiк өнерiнiң шарықтау биiгi де осы Ұлы Отан соғысы тұсына дөп келедi. Ол фашизм сұмырайларын әшкерелеген, кеңес халқын жеңiске үндеген, соғыс ауыртпалығын сипаттаған көптеген шығармаларды дүниеге келтiредi. Солардың iшiнде «Алтын көкем», «Жеңiс жыры» атты әндерi ерекше бiтiмiмен көзге түседi.

	Ақынның соңына ерген шәкiрттерiнiң сөзiне қарағанда, ескiше, жаңаша хат сауаты бар Нартай өлең-жырларды алдын ала жазып, жаттап алуды әдет етпеген. Өмiр бойы суырып салмалық, импровизаторлық дағдысынан танбаған. Ол әрбiр өлең-жырын әр түрлi мақаммен айтып отырады екен. Әндерiнiң көбiн атап-түстеп түсiндiрмеген. Осының салдарынан әр түрлi иiрiммен айтылатын әуендер ел iшiне жалпылама «Нартай әндерi» деген атпен тарап кеткен. Қазiргi орындаушылар ол әндерге өзiнше ат қойып айтып жүр. Солардың iшiнде «Бастау», «Ақайым, жалған», «Толқын», «Нартайдың соңғы термесi», «Бейбiтшiлiк», т.б. әндер бар.

	Сөйтiп, Нартай әндерi – шын мәнiсiнде халық әндерiне айналып кеткен. Кейiнгi зерттеушiлер ол әндердiң саны елуге жуық деседi.

	Атақты ақын, композитор басқарған бригада Қазақстан, Өзбекстан, Қырғызстан, Қалмақ АССР жерiнде, астанамыз Москвада әлденеше рет болып, қызықты концерттер қояды.

	1943 жылдың қысында Алматыда ақындар айтысы өттi. Оны Жамбыл ашып:

	Уа, Орынбай, Шашубай,

	Сендер өзен басындай...

	Нартай, Қалқа, Кенекiм,

	Маясат, Қуат, Жақсыбай,

	Өлең-жырдың өзенiн

	Ағытыңдар тасқындай! –

	деп ұран тастайды. Кiлең дүлдүл ақындар жиналған осы айтыста Нартай, Шашубай, Нұрлыбек жеңiмпаз атанады.

	Нартайдың өзi басқарған концерттiк бригадада Әлiбек Байкенов, Ақмырза Тұяқбаев, Күндебай Алдоңғаров секiлдi белгiлi айтыскер ақындар болған. Бұлардан басқа Ауан Шораева, Гүлбаһрам Есаманова, Мырзабай Әдiлов, Бану Сейтмұратова, Кәделi Тұяқбаева, Хадиша Баймұхамедова, Төлеген Қаражанов, Қалампыр Әдiлова, Сәбит Жүсiпов, Құрақ Досжанов, Әбужүсiп Баймұратов, Жолдыбай Елеукенов, Құлан Ауылбаева, Рақия Тұяқбаева секiлдi термешi, әншi, бишi, күйшiлердiң есiмдерi қырқыншы-елуiншi жылдары қалың жұртшылыққа кеңiнен танымал болады.

	1945 жылдың күз айында Алматыда ұлы ақын Абайдың 100 жылдық тойы өтедi. Бұған Москва мен Ленинградтан, одақтас республикалардан атақты әдебиет қайраткерлерi жиналады. Қызылордадан шақырылған Нартай Бекежанов опера және балет театрында өткен салтанатты жиыннан соң гармонын ұстап сахнаға шығып, өзiнiң ұлы ақын туралы жырын төгедi:

	Ардақты Абай ақын Арқадағы,

	Терең ой, алғыр шабыт барқадарлы.

	Артында нақыл болып қалған сөзi

	Алтындай сақтаулы тұр қалтадағы.

	Ұлы Отан соғысынан кейiнгi жылдарда да Нартайдың шығармашылығы толастаған жоқ. Бейбiтшiлiктi, бейбiт еңбектi қорғау тақырыбына әлденеше ән мен жырын арнайды. 1951 жылғы 20-21 сентябрьде Алматыда өткен бейбiтшiлiктi жақтаушылардың республикалық конференциясына қатысып, сөз сөйлейдi.

	Жасы ұлғайып қалған ақын-әншi өмiрiндегi зор белес – 1949 жылы май айында Москвада өткен қазақ әдебиетi мен өнерiнiң екiншi онкүндiгiне қатысуы едi. 1936 жылғы онкүндiктi ұлы Жамбылдың ашқаны белгiлi. Оған И.В.Сталин басқарған Саяси Бюро мүшелерi түгелдей қатысса, әрi ол Үлкен Театр сахнасында өтсе, бұл жолы 1949 жылғы 10 май күнi Қазақстаннан келген қонақтар П.И.Чайковский атындағы мемлекеттiк консерваторияның концерт залына жиналады. Кремльден келген басшылардан президиумда маршал С.М.Буденный отыр. Оның екi қанатында Қазақстан Компартиясы Орталық комитетiнiң секретарлары Ж.Шаяхметов пен I.Омаров. Осының алдында ғана онкүндiктi ашу кезегiн кiмге беру керектiгi сөз болғанда, көпшiлiк осы онкүндiкке қатысуға шақырылған үш халық ақыны Шашубай, Кенен, Нартайдың бiреуi сөйлеуi керек деп ұйғарған. Жемежемге келгенде, Iлияс Омаровтың ұсынысымен, басшылар Нартайға тоқтаған. Үстiне жасыл масаты шапан, басына құндыз бөрiк киген ақын қолына гармонын ұстап, жұртшылық алдына шығып, аңыратып қоя берген.

	Шарықтап әнiм кетсiн сан қияға,

	Мақтасам туған елдi, сөз сия ма?

	Сарқылмас бақыт берген, өнер берген –

	Айтамын мың бiр алғыс партияға!

	Нартай Бекежановтың ақындық, композиторлық, әншiлiк еңбегi көзi тiрiсiнде әдiл бағасын алды. 1939 жылы оған Қазақ ССР өнерiне еңбек сiңiрген қайраткер атағы берiлiп, сол жылы СССР Жазушылар одағының мүшелiгiне қабылданады. 1945 жылы «Құрмет белгiсi» орденiмен наградталады.

	Өмiрiнiң соңғы жылдарында ақын денсаулығының нашарлауына байланысты Қызылордадан өзiнiң туған колхозы «Үлгiлiге» көшiп келедi.

	...1954 жылдың сентябрь-октябрь айының бiрiнде мен атақты ақынды соңғы рет көрдiм. Онда Шиелiдегi Октябрьдiң 14 жылдығы атындағы қазақ орта мектебiнде оқып жүрушi едiм. Жездем Есiркеп Қабылбаевтың аудан орталығындағы үйiнде жататынмын. Демалыс күнi жездем арбаға атын жегiп, менi қасына алып, тау беткейге қарай жолға шыққан. «Үлгiлiге» жақындағанымызда, шаңдақ жолдың үстiмен шоқытып келе жатқан салт аттыға ұшырастық. Мен бiрден таныдым: үстiне көнелеу шапан, басына елтiрi бөрiк киген Нартай ақын екен. Нартай атының басын тежеп, Есiркеппен ықыласпен амандасты. Екеуi жөн сұрасып, едәуiр тiлге келдi. Ақынның жездеммен, әсiресе оның туған ағасы Тоқтамыспен дос-жар адамдар екенiн бұрыннан бiлетiн едiм.

	– Денсаулығыңыз қалай? Көңiлiңiздi сұрап бара алмай, ұятты болып жүрмiз... – дейдi жездем.

	– Денсаулық оңбай тұр, – деп жүдеу ақын қабағыншытады. – Жақында Алматыға жүрмекпiн. Бәлниске жатып емделмесем, түзелетiн түрiм жоқ.

	Ақыр соңында жездем артына қарай бұрылып, ақынға менi таныстыра бастады.

	– Мынау өзiң бiлетiн қауыншы Сәрсенбайдың баласы. Шөп артуға ала шықтым...

	Нартай қасын керiп, мен жаққа қиғаштап көз тастады. Бiрақ ләм-лим аузын ашқан жоқ.

	Жездем өсiре сөйлегендi ұнататын, мақтанқұмар кiсi едi.

	– Өзi өлең жазады. Осындағы «Стахановшы»кәзитiне сөзi шығып тұрады... Талабы жақсы әйтеуiр, – деп үкi көзiн жыпылықтатып, бiрдеме дәметкен кiсiдей ақынға сұраулы көзбен қарап едi.

	Бiрақ ақын мiз бақпады.

	– Әкесi сiзге ертiп апарып, бата алуды да ойластырыпжүр, – деп Есiркеп тақымдай түседi.

	Бiрақ ақын «дұрыс», «бұрыс» деген бiр ауыз сөз айтпады. Нарекеңнiң сол жолы неге бүйтiп салқынқандылық көрсеткенiн осы уақытқа дейiн түсiнбеймiн. Арада жиырма екi жыл өткен соң, 1976 жылы, қасыма Әбдiлда Тәжiбаев пен халық әншiсi Әбiлаш Әбуовты алып, қазақ телевидениесiнен «Нартай әндерi» атты хабар жүргiзетiнiмдi, бұл ақын дүниеден өткеннен кейiнгi ұзақ жылдардан соң эфирге шығатын ең бiрiншi хабар болатынын Нарекең ол жолы қайдан бiлсiн! Өзiнiң прототипiн өзек етiп, роман жазатынымды ол жолы қайдан бiлсiн!

	Ақынмен ажырасқан соң жездем:

	– Әй, мұнысы несi?.. Көңiлiнiң қошы жоқ қой... –деп өзiмен-өзi күңкiлдеп отырды.

	Осыдан кейiн көп ұзамай, 1954 жылдың 17 декабрiнде Нартай Бекежанов дүниеден өттi.

	Күнi бүгiнге дейiн ақынның үш кiтабы жарық көрiптi. Олар: «Домбыра сазы» (1950), «Өлеңдерi мен айтыстары» (1956), «Өсиет» (1982).

	Оқырманға ұсынылатын «Аманат» жинағы – ақынның қазiргi қолда бар өлеңдерiнiң ең толық нұсқасы. Мұның бәрi дерлiк азды-көптi архив қорларынан, әр түрлi газет-журнал беттерiнен, ел аузынан жазылып алынған. Жанрлық жағынан, көркемдiк шеберлiк тұрғысынан қарағанда Н.Бекежанов шығармашылығы халық поэзиясының қызықты құбылыстарының бiрiне жатады. Оның қиялынан туған өлең-толғау болсын, айтыс, дастан болсын – бәрi ауызша ән-мақамға салып айтуға бейiм тұрғанын аңғару қиын емес. Бiржан сал мен Ақан Серiден, Үкiлi Ыбырай мен Әсеттен бермен қарай жасап келе жатқан ежелгi дәстүр – осы. Әрi ақын, әрi композитор, әрi орындаушы әншi бола бiлген халық өнерпаздарының озық салтын көнертпей, әрi қарай жалғастырып, көтерiп әкететiн жаңа ұрпақ өкiлдерiнiң өнеге тұтуға жарарлық тұлғаларының бiрi де – Нартай Бекежанов. Оның өмiрi мен өнерiнде тәлiм аларлық қасиеттер көпақ. Соның ең бастысы – халқына қалтқысыз қызмет етуi деп бағалар едiк.

	1988 ж.





ДҮЙСЕНБIНIҢ ЖҰЛДЫЗЫ


	Осы уақытқа дейiн менiң өмiрiмде жаратқан Иемнен кейiнгi жебеушiмдей желеп-демеп, әрдайым болмаса да, ең бiр керектi, қысылтаяң кездерде қолтығымнан сүйеп, сүйенiшке, тiреуiшке айналған жақсы адамдар болған екен. Шүкiр, қазiр де бар. Мұндайлар көп емес, сирек десем – шындыққа саяды. Өйткенi шын бауыр дос қана емес, өзара түсiнiстi, пәк пейiлдi, тiлеулес, ниеттес кiсiлердiң бiрден тұз-дәмдерi жарасып, бiрiн-бiрi оңай iздеп табуы, сол табысқан татулыққа шаң жұқтырмай, ақырына дейiн сақтап қалуының өзi жиi кездесе бермейдi. Тiлеудiң, ниеттiң туралығы ғана – адал достықтың кепiлi екенi белгiлi.

	Осындай көңiлiмiз жарасқан аға достың бiрi әрi бiрегейi – қайран Дүйсекең, Смайылдың Дүйсенбiсi едi. Дүйсекеңдi мен өмiрдегi және өнердегi алғашқы ұстаздарымның қатарында тұрды десем, сiрә артық айтпаспын деп ойлаймын. Әрi жерлесiм, әрi туысым, жақын сыйласым болған Дүйсекеңнiң өмiрi мен өлiмiнiң менiң ой-санама тигiзген әсерi соншалық, кейiнгi есейген жылдарда жазылған бiраз шығармаларыма ол бiрде кейiпкер, бiрде прототип, бiрде фон, идеялық қазық ретiнде қатысып отырды. Басқасын былай қойғанда, «Шеңбер» романының негiзгi идеялық кейiпкерi Шерәлi Дүйсенбаевтың ар жағында Дүйсенбi Смайылов тұрғанын менiң ел iшiндегi көзi қарақты оқырмандарым бiрден танығанын айтсам да жеткiлiктi. Бiрақ, әрине, көркем шығарма кейiпкерi мен өмiрдегi прототип арасындағы айырманың қандай екенiн сол көзi қарақты оқырмандарым жақсы бiлуге тиiс...

	Мың тоғыз жүз елу төртiншi жылы мен «Ақтоған» жетiжылдық мектебiндегi оқуымды тәмамдап, Шиелi ауданының орталығындағы орта мектептiң сегiзiншi сыныбына барып түскенмiн. Ұмытпасам, қазан айының бас кезiнде менi мектеп директорының орынбасары Әди Ибрагимов ағай кеңсесiне шақырып алып, қасында отырған дембелшең қара жiгiтпен таныстырды.

	– Оразбек, бiлiп қой, мынау аудандық «Стахановшы»газетiнiң жауапты хатшысы Дүйсенбi Смайылов жолдас, – дедi мұғалiмiм нығарлаңқырап сөйлеп. – Смайылов жолдас осында сенi арнайы iздеп келiптi. Түсiндiң бе?

	Мен басымды изеп, Әди ағай таныстырып отырған дембелше қараға жүрексiнiңкiреп қарап қоямын. Ағайым тәптiштеп таныстырмаса да, сол кездiң өзiнде-ақ мен аудандық, облыстық газеттерде мақалалары жиi жарияланып тұратын жергiлiкгi журналистi сыртынан жапжақсы бiлушi едiм әрi оның осы Әди ағайдың жақын немере iнiсi екенiнен де хабарым бар. Бiрақ бұрын жүзбежүз кездесiп, тiлдесiп көрген кiсiм емес. Өз iнiсiн «жолдас, жолдас» деп ресми әспеттеп отырған Әди ағай сонда маған қарап иегiн көтерiп:

	– Ал бұл ағаңның саған беретiн тапсырмасы бар...мұқият тыңдап ал, – деген.

	«Маған тапсырма берерлiктей бағынышты бастығым ба екен бұл кiсi?» деп iштей қыңыратқып, үндеңкiремей қалып едiм. Дүйсекең сонда менiң көңiл ауанымды жазбай танып, басын сәл еңкейтiңкiреп, маған тура көзбен жылы ұшырай қарап қойды.

	– Өлеңдерiңдi оқып жүрмiн. Талабың әбден дұрысекен, – деп әуелi аздап көтермелеп алып, келген шаруасына көштi. – Биыл Абай атамыздың жарық дүниеден озғанына елу жыл толып отыр. Жақында темiржолшылар клубында осыған орайласқан үлкен жиын өтпекшi. Сонда сахнаға шығып, ұлы ақын бабаң туралы өлең оқып беруге қалай қарайсың? – дедi.

	– Кiмнiң өлеңiн оқуым керек? – деп менiң сонда сәлдегбiрiм қашыңқырап, газетшi ағама сұрақ қоймаспын ба?

	– Әрине, өз өлеңiңдi оқисың. Абай туралы өзiң жазған, жаныңнан шығарған тума өлеңiңдi оқисың ғой, – дедi. Мұны естiгенде мен бiресе Әдекеңе, бiресе Дүйсекеңе таңырқай қарап отырсам керек-тi. Сол уақытқа дейiн мен соншалық қалың көпшiлiктiң алдына шығып, өлең оқып, сөз сөйлеп көрiппiн бе? Мектеп сахнасында, әйтпесе мектеп ауласына жиналған ауылдастар ортасында тұрып, Асқар Тоқмағамбетовтың Америка соғысқұмарларын өлтiре сынаған сықақ өлеңдерiн «өкiртiп» жатқа айтқан кездерiм бар. Бiрақ оның бәрiн, әрине, аудандық дәрежедегi үлкен жиынмен салыстыруға болмас едi.

	Менiң әлi де кiбiртiктеп отырғанымды көрген Әди ағайдың сонда:

	– Болды. Келiстiк, – деп мен үшiн кесiмдi жауапбергенi есiмде.

	Сонымен, елу төртiншi жылғы қазан айының басында сол тұстағы аудан орталығындағы ең үлкен ғимарат – темiржолшылар клубында, Шиелiнiң кiлең ығайлары мен сығайлары түгел жиналған қызу жиынның ортасына шығып алған соң:

	Сахарада сөйледi,

	Пушкин менен Крылов.

	Қараңғы халық көз ашты,

	Болашаққа бұрылып! –

	деп екi қолымды сермелеп тұрып, бозторғайдай шырылдап, өз өлеңiмдi оқымаспын ба? Клуб iшiндегi отырған сол баяғы «қараңғы халықтың» бүгiнгi шат-шадыман ұрпақтары сонда гуiлдетiп қол соқпасын ба?

	Содан былай қарай Шиелi аудандық «Стахановшы» газетiнiң жауапты хатшысы Смайылов ағаймен арамыз күн санап, ай санап жақындап, жалғаса бергенi түсiнiктi. Сөйтiп, аз уақыттың iшiнде аудандық «Стахановшы» газетiнiң белсендi тiлшiлерi санатына қосылып, ауыл айналасындағы беделiм бедерленiп шыға келгенi бар. Осы газетте қызмет атқаратын Сейтқасым Сейтенов, Мәдияр Аяпов секiлдi ағайлар да бiзге ұқсаған өзге жас талап «жазғыштарға» айрықша қамқорлық пейiлдерiн көрсетiп жүрдi. Осылардың iшiнде Дүйсекеңнiң ерекше назарына iлiгiп, қазiргi тiлмен айтқанда, «командасына кiрiп алған» үш-төрт үрпек бас оқушы бармыз. Бәрiмiздiң арманымыз – болашақта дүрдей жазушы болу, ең кемi – айтулы журналистер қатарына барып қосылу. Сол себептi сол кездегi маңайымыздағы «әптеритеттi» ағаларымыздың қабағына қарап, аузымызды ашып, көзiмiздi жұмып жүрдiк. «Пәлен колхоздағы пәлен клубтың есiгiнде ертелi-кеш қара құлып iлiнулi тұрады екен, жұмыс iстемейтiн запқұлыпты сынап мақала жазып әкелiңдер», – дейдi «Стахановшыдағы» ұстаздарымыз. Жазып әкелемiз. «Пәлен колхоздағы Пәленшеева деген дүкеншi қатынның түн ортасы өткенде өз үйiнде ұрлап арақ сататыны жөнiнде газетке хат түстi. Бiреуiң бiздiң тiлшiмiзге ерiп барып, анық-қанығын бiлiп қайтуға қалай қарайсыңдар?», – дейдi. Әрине, өте дұрыс қарайтынымызды айтамыз. Толып жатқан мерекелер бар. Бiреуiмiз – 8 Мартқа, екiншiмiз – 1 Майға, үшiншiмiз – 7 Ноябрьге арнап шимайлап өлең құрастырамыз. Иә Д.Смайылов, иә С.Сейтенов бiздiң қолымыздан шыққан сол күлдiбадам «шығармаларды» бастырып кеп жiбередi. «Стахановшы» газетiндегi ұстаздарымыздың осы еңбегi текке кеткен жоқ сияқты едi – бiрте-бiрте бiздiң кейбiреуiмiздiң қаламымыз төселiп, iште, көкiректе бұғып жатқан бұлақ көздерiмiз ашылуға айналғаны болар, әйтеуiр екiүш жылдың қарасында тiптi аудан көлемiнен ұзап, анау облыс, алыс Алматыға қол соза бастадық. Мысалы, 1956 жылдың 6 ақпан айында республикалық жастар газетi «Лениншiл жас» бетiнде менiң «Сенiң күлкiң» атты екi шумақ қысқа өлеңiм жарияланғанда, бiздiң мектепте бiрге оқитын тiлеулестерiмiз ғана емес, Дүйсекең бастаған жергiлiктi қаламдастарымыздың да шын қуана құттықтағанын қалай ұмытарсың?

	Содан былай қарай – жиырма жылдан астам уақыт iшiнде Дүйсекеңмен ара-жiгiмiз ажырамай, ұдайы жақсы жақындық қатынаста болған екенбiз. Арамыздағы алтыжетi жылдық жас айырмасы үнемi бiлiнiп тұрғанмен, бiр-бiрiмiзге деген ыстық ықыласымыз бен сыйластығымызда, түсiнiстiгiмiзде мiн жоқ секiлдi көрiнетiн. Аса сабырлы, асқан парасатты, терең бiлiмдi Дүйсекең ешқашан өз пiкiрiн үстемдеп, үстемелеп өткiзуге тырыспайды. Басқаны тыңдауға, басқаша ой-пiкiрдi сыйлауға әзiр отыратын. Ол кезде – өткен ғасырдың алпысыншы, жетпiсiншi жылдарында әлеумет өмiрiнде айтулы сiлкiнiстер болып, өткен тарих, саясат, мәдениет, әдебиет, өнер төңiрегiндегi айтыстардың асқынып тұрғаны мәлiм. Бiздiң бәрiмiз онда көкiрегiмiзге нан пiсiрген жас қауым өкiлдерi емеспiз бе? Ендеше, сол айтыс-тартыстардан шет қалуды өзiмiзге кемдiк санар едiк. Көбiне асырып айтуға, сыпыра сынауға, барлық жаңалық пен жақсылық атаулы жаңа жас буыннан басталатынына айрықша сенгендiктен, бәрiн бiрден безбенге салып, кесiппiшiп тастауға әуеспiз. Сол қызу айтыстар үстiнде түптiң түбiнде бiздiң, «жаңашылдар» жағында отыратын Дүйсекең анда-санда аптықпауымызды, асықпауымызды қалап, бәрiн туралай бермей, сабырға да шақыруымызды ескертiп қояр едi.

	Бұл ағамыздың ерекше артық қасиетi – қасындағы жақынының жақсылығына, жетiстiгiне қашан да қалтқысыз қуана бiлетiн едi. Мұндай қасиеттiң бiздiң қазақ арасында пәлендей жиi ұшыраса бермейтiнiн ескерсек, осындай азаматтардың адамгершiлiк тұлғасы да бөлекше биiк көрiнетiнi белгiлi.

	Өз шәкiртiндей болған менiң алғашқы кiтаптарым жарияланғанда, Дүйсекеңнiң менiмен бiрге балаша қуанғанын бiлемiн. Менiң қаламымнан шыққан кейбiр шығармалар солақай сынға ұшырағанда, Дүйсекеңнiң менен бетер ренжiгенi тағы рас. Бұл кiсi тiптi қызмет бабымен Алматыға барғанда, әйтпесе Қызылордада немесе Шиелiде астанадан келген ақын– жазушыларды қарсы алып, қастарында жүргенде кейбiр беделдi кiсiлерден «осы бiздiң Оразбектiң бағыты қандай» деп те сұрайды екен. Сонда аузы дуалылардан жақсы сөз естiсе, артынша маған айтып жеткiзер едi. Әрине, жақпас бiрдеме естiсе, ләм-мим жағын ашпайды. Неге екенiн бiлмеймiн, сiрә маған бағыт көрсеткiсi келдi ме екен, әйтеуiр өзiнiң атақты ақын жерлесiмiз Әбекеңнiң – Әбдiлда Тәжiбаевтың аузынан шықты деген бiр сөздi маған екi-үш мәрте қайталап айтқаны бар. «Оразбек, сөз жоқ, талантты жiгiт қой. Бiрақ қолайсыз бiреулердi жақын тұтып, солардың соңына ерiп, адасып жүр», – дегенге ұқсайды Әбекең.

	Жалпы Дүйсенбi Смайылұлы сол кезде көзi тiрi аға ақындар арасынан Ә.Тәжiбаевты ерекше пiр тұтса, кейiнгi буыннан М.Мақатаевты бөлекше бағалар едi. Анда-санда кездесiп қалғанда, Мұқағалидың жаңа бiр өлеңiн жатқа айтып, қасына жиналған қалғанымыздың көңiлiмiзге қарамай, өзi бұрынды-соңды көрiп-бiлмеген ақынды мақтап отырудан жалықпайтын.

	Ол кезде бiздiң көбiмiз өлең жазамыз, бәрiмiз «жаңашылдармыз», ал Мұқағали секiлдi қазақтың қара өлеңiнiң шашпауын көтерiп жүргендердi «ескiшiлдерге» апарып қосатындарымыз да бар. Сөйтсек, ауылда жүрген ағамыздың Алматыда жүрген бiзге қарағанда әлдеқайда көңiлi жүйрiк, болашақты болжағыш екен.

	Менiң жас күнiмде соңына шырақ алып түсiп, талай ақ қағаздың бетiн шимайлаған поэзия жайлауынан бөлiнiп шығып (бiржола қол үзiп кетпесем де), проза қыстауына қарай бiржола бет бұруыма себепкер оқырмандарым iшiнде – елде тұратын Дүйсекеңнiң де ықпаләсерi жоқ емес едi. Бiрiншiден, мен әуел бастан өлең мен қара сөздi қатар жазып жүрдiм. Екiншiден, алғашқы әңгiме, повесть кiтаптарым жарияланғаннан соң-ақ өзiме жақын жанашыр оқырмандарымның, соның iшiнде, әрине, Д.Смайылұлы да бар, назары оңала бастағанын байқадым. Оның үстiне, әр жанрда күш сынап көру – жазушы атаулының ежелгi әдетi екенi де белгiлi.

	Бiз Алматыға қоныс аударып, Дүйсекеңдер елде қалғанда да қарым-қатынасымыз үзiлген емес. Қай уақта да Дүйсекеңдер бiздiң қуанышымыз бен ренiшiмiздiң қасынан табылып жүрдi. Бiз Шара екеуiмiз 1965 жылдың қақаған желтоқсанында Шиелiнiң вокзалына барып түскенiмiзде жас жұбайларды қарсы алушы азғантай топты бастап шыққан – қайран Дүйсенбi едi. 1967 жылы бiздiң тұңғыш ұлымыз дүниеге келгенде Алматының Татарка ауданында пәтер жалдап тұрып жатқан бiзге соғып, құттықтау айтып шыққан да – қайран Дүйсекең едi.

	Университеттегi оқуымды тәмамдап, ауылда мұғалiмдiк қызметте жүргенiмде (Алматыдағы кейбiр қаламдас жолдастарым жазғандай: «ауылға қуылған» кезiмде) маған ұдайы тiлеулес болып, қамқорлық көрсетушiлердiң ең алдында – осы Дүйсекең бар едi. Тiптi Шиелi аудандық партия комитетiнiң алпысыншы жылдардағы бiрiншi хатшысы, өзi де бiлiктi, бiлiмдi азамат Ғафур Мұқаметжановқа сөзiн өткiзiп, Шара екеумiзге екi бөлмелi пәтер алып берген де – осы Дүйсекең едi.

	Д.Смайылұлы атқа ерте мiнiп, жергiлiктi жерде басшылық қызметтерде жүрдi. Оның жақсылығын көрген, көлеңкесiн паналаған адамдар өте көп болуы керек.

	Аудан, облыс көлемiнде қызмет iстеген Дүйсекеңдi сол тұстағы Алматының бiлiмпаз, өнерпаз ортасы, әсiресе ақын, жазушылар жағы жақсы бiлер едi. Ол Ә.Тәжiбаев, М.Қаратаев, Қ.Мұқаметжанов секiлдi жерлес-сулас қаламгерлермен жиi араласып тұрды. Композитор Әсет Бейсеуовпен көңiлдерi жақын жолдас болды. Әсеттi бiрнеше мәрте Шиелiге шақырып, «Жас дәурен» атты музыкалық ансамбль құруға жектi, «Шиелi вальсi» атты жақсы ән шығартып, әннiң сөзiн өзi жазды. Сондай-ақ С.Мәуленов, С.Адамбеков секiлдi ағаларымыз да орайы келгенде Дүйсенбiнi еске алып, марапаттап, мадақтап отыратын.

	Дүйсенбi Смайылұлы бәрiмiз секiлдi өз кезеңiнiң төл перзентi едi. Солай десек те, әрбiр көзi ашық, көңiлi ояу азаматтарға ұқсап, оның уақыт шеңберiн бұзып шыққан, сөйтiп айналасындағы тоғышар топтарға ғана емес, кейде тiптi бөтен ойдан таза әлеуметтiң өзiне бөгде, шетiн көрiнген тұстары аз емес. Өйткенi ол туысынан тура мiнездi, қиянатқа қаны қас, әдiлетшiл ортада, иманды отбасында туып өстi. Оның үстiне, оның жасынан кiтап құшақтап, өнер, бiлiм соңына түскенi де өзге қарапайым қатарына қарағанда ой-өрiсiн кеңейтiп, азаматтық, адамгершiлiк тұлғасын ертерек қалыптастырғаны анық. Әрi өзгенi сынап-мiнегiш, үйкүшiк бiлгiш емес, бойкүйездiгi мен босбелбеулiгi жоқ, әрекетшiл, қарымды жiгiттiң айналасындағы әлеуметтiк өмiрге белсене араласа бастағаны да түсiнiктi. Әуел бастан желi оңынан туғандай көрiнген көрнектi азамат бiрден мансап жолын күйттеп кеткенде, бәлкiм, талай асулардан асып-ақ кетер едi. Ондайға оның қабiлетi де, iскерлiгi де жетiп артылатын. Мiнезi де күйдiм-пiстiм емес, аса сабырлы, салмақты болатын. Оңайлықпен сыртқа сыр шапшайтын, iшкi дiлi мығым, берiк, iргесiнен жел соқтырмайтындай бекем-ақ көрiнетiн. Сырт көркi де келiстi, науша бойлы, маңдайы жарқыраған, көзiнен сана нұры шашыраған айдынды азамат едi.

	Бiрақ қырыққа толып, нағыз қыр асатын қыран шағына келгенде Дүйсекеңнiң бүған дейiн тек iлгерi жылжып келе жатқан қайығының желкенiн жел шайқап, тулаған толқындар үстiнде аударып кете барды. Өз еркiмен ортасына өзi барып түскен партиялық бюрократия машинасын тежеуге, түзеуге, әрине, ұзын аққан Сырдың бойындағы кiшкентай «Ортақшыл» ауылындағы қазақы киiз үйдiң iшiнде дүниеге келген Дүйсенбiнiң, Дүйсенбiлердiң шамасы келмес те едi.

	Өскен елi мен туған жерiнiң тұлғасындай болып өскен қайран азамат 1975 жылдың 19 мамыр түнiнде, небәрi 43 жасында, кенеттен апатқа ұшырап, өмiрден озып кете барады...

	Содан берi отыз жылға жуық мезгiл өтiптi. Содан берi әлi күнге дейiн Дүйсенбiнiң өмiрi мен өлiмi жайында ел iшiнде аңыз, әңгiмелер бiр толастап көрген жоқ. Бұл, бiр жағынан қарағанда, әбден түсiнiктi де. Халық қашан да өзiнiң сүйген ұлының атын аңызға айналдыруға құмар. Әрбiр ауылдың, әрбiр ауданның үлкендiкiшiлi жағымды қаһармандары болады. Ал Д.Смайылұлы – егер жұлдызы оңынан туғанда – нағыз қаһарман қатарында тұруға лайық жiгiт едi. Сондай лайықты ұлы қапыда қазаға ұшырап жатса, артында қалған жанашыр көптiң күйiнбеске, өкiнбеске, жоқтамасқа шарасы бар ма? Бiрақ Дүйсекеңнiң өмiр тарихынан едәуiр хабардар адам ретiнде менiң айтарым: ағамыздың оқыстан келген қазасына әлдекiмдердiң қастандық әрекетi тiкелей себепшi болды деген қауесетке әуел бастан сенбеген едiм, арада әлденеше жыл өткен соң да, сол сенiмiме сызат түскен емес. Өйткенi қаншама сынап-мiнегенiмiзбен, өткен ғасырдың жетпiсiншi жылдарындагы партиялық бюрократия кейiнiректе, тоқсаныншы жылдарда билiк басына келiп, барлық байлық атаулыны бөлiске салған мафиялық қорқау топтардың дәрежесiне әлi жете қоймаған кез едi.

	Сол тұстағы бюрократияның Дүйсенбi Смайылұлын жек көруiне, жек көрiп қана қоймай, ақыр соңында соңына шам алып түсуiне дәлелдi себептер жеткiлiктi болды. Өйткенi кез келген бюрократия – кез келген авторитарлық билiктiң қарғылы күзетшiсi секiлдi, ол әрбiр ақылды, ең бастысы – ар-ұяты бар адамдарды әуелден жат санайды, жетегiне жүрмесе, жауласудан тайынбайды. Әуелi айбат шегедi, ырылдайды, артынан қан қақсатып қаба бастайды. Мұндай бюрократияның қауiптi жағы да бар. Ол тым асқынып кетсе, өзiнiң қожайындарының да айтағына ермей, билiктiң, жүйенiң өзiне азу көрсетедi, бюрократия мүддесiн қорғау үшiн еш нәрседен тайынбайды. Авторитарлық жүйенi iштей жегiдей жеп, түптiң түбiнде құрдымға кетiрiп тынатын құбыжықтың бiр аты да – осы бюрократия.

	Егер Дүйсенбi Смайылұлы социалистiк бюрократия қысымынан әлдеқалай аман өтiп, мына бiздiң демократиялық атанып жүрген заманымызға қол артқан күнде де, оған бәрiбiр оңайлыққа соқпас едi. Өйткенi Дүйсенбiлердiң қашан да өтiрiк-жалған ақпарлармен, зорлық-зомбылықпен, парақорлықпен, жалақорлықпен, сыбайластықпен, сыңаржақтылықпен қоңсы қона алмасы ақиқат. Өйткенi Дүйсенбiлер қай қоғамда өмiр сүрсе де ақ жүрек болып (орысша «ақ қарға») қала бермек. Бiр бiлгiр айтқандай: «Ақ қарғалар өзге тобырдың қара қарғалар екенiн дәлелдеу үшiн де қажет!».

	Бiрақ Дүйсекең кейбiр әдiлет сүйгiш ақжүректер секiлдi iшi осал, боркемiк жiгiт емес-тi. Оған дәлел жеткiлiктi. Мәселен, сол 1975 жылдың наурыз айында ағамыз Алматыға келiп, әдеттегiдей бiздiң қаладағы шағын пәтерiмiзде қонақшылықта болып қайтқан. Әрине, бiраз әңгiме-дүкен құрдық. Соңғы айларда сырттай естiп, құлағдар болып жүрген ел iшiндегi жағдаяттарды бiлгiм келiп, ағамызды сыр бөлiсуге шақырсам да, өз басына қатысты дау-дамайларға келгенде, Дүйсекең құлпын ашпай қойды. Бiр адамның атын айтып, ғайбаттаған жоқ. Сол тұста ауданды, облысты дүрлiктiрiп жатқан, тiптi Орталық комитеттiң өзi тiкелей араласа бастаған даушарлар жөнiнде жұмған аузын ашпаған соң, мен:

	– Дүйсеке, сiз айтпасаңыз да, бiздiң де бiраз жайданхабарымыз бар, – деп тiптi өкпелеген сыңай танытқаным есiмде.

	– Кiмнен естiдiң? – деп сонда ағамыз жымиыпкүлген де қойған.

	– Обком бюросындағы қызу талқылауға қатысып, өзiде пiкiр айтқан анау бiр көкемiз осында командировкаға келгенде бiрер мәрте бiздiң үйге түстенiп кеттi емес пе? – деп мен ортақ танысымыздың атын атадым.

	– Ә... пәленше-екең бе? Ол кiсi бiраз нәрсенi бiледiғой. Бiлген адамға дауа бар ма?! – деп Дүйсекең қалжыңды қалпын өзгертпеген.

	Сол жолы бiраз таңырқағаным бар. Бұл кiсiнi – аудан, облыс көлемiндегi сол тұстағы ең танымал, бәлкiм, ел iшiндегi ең абыройлы азаматтың соңына түскен бюрократия оны жауапты қызметiнен тайдырып, облыстық газетке орынбасарлыққа «айдап» жiбередi. Облыс аумағындағы осындай кiшiгiрiм оқиғаның дүмпуi, неге екенi белгiсiз, сол тұста Алматыға дейiн жетiп жатты. Д.Смайылұлы былайша қарағанда облыс, аудан басқарған iрi мансап иесi емес едi. Еңбек Ерi, әйтпесе атақты шендi-шекпендiлердiң қатарында да болған жоқ. Соған қарамастан, сол тұстағы елеулi оқиғалардың бiрiне айналғаны рас.

	Ал бiрақ Дүйсекеңнiң жүрiс-тұрысынан, бетәлпетiнен, сөйлеген сөзiнен ол жолы мен ешбiр абыржу белгiсiн байқамадым. Тiптi өз ортасына – журналистер шаңырағына барып қайта кiргенiне риза секiлдi көрiндi. Бұдан былай партиялық мансап жолына жоламай, иә журналистiк, иә педагогтiк, иә ғылым саласына бiржола кетуге құлықты екенiн аңғартқан.

	– Баяғыда ҚазМУ-дi бiтiрер кезде «ғылыми жұмысқаикемiң бар бала екенсiң» деген мұғалiмдердiң көмейiн танысақ та, тұрмыс жағдайын күйттеп кеткен екенбiз, – деген өкiнiшке ұқсас бiр әңгiменiң шетiн шығарған да қойған.

	Шындығында ол руханияттың кез келген саласында жемiстi еңбек етуге керектi қоржыны толық, дайындығы жеткiлiктi азамат едi.

	Д.Смайылұлын жерлеуге алыс-жақынның, үлкенкiшiнiң, шендi-шенсiздiң, тiптi Шиелiнiң көшеде қаңғып жүретiн «зимогорларына» дейiн түгел қатысқанын естiген Қызылорданың сол тұстағы бiрiншi басшысы:

	– Апырмай, бұл жiгiттiң халық арасында мұншалықабыройлы екенiн бiлмеушi едiм... – дегенiн бiз де естiдiк.

	Қай заманда да тәубасына келетiн пенделер табылып жатса, шүкiршiлiк етуге болады.

	2004 ж.





ЖАСТЫҚ ЖЫРШЫСЫ


	Кейде осы мына бiздердiң – өткен ғасырдың алпысыншы жылдарында қазақ әдебиетi деп аталатын қасиеттi рухани кеңiстiктiң есiгiн ашып, табалдырығынан аттап кiрген пассионар ұрпақтың аз уақыт iшiнде, былайша бес-он жылдың көлемiнде кәдiмгi кәсiби ақын, жазушылар қатарына қосылып, тез жетiлiп, өсiпөркендеуiмiзге, бiразымыздың атымыз шығып, танымал бола бастауымызға сол тұстағы айтыс-таласқа, топ-топқа бөлiнген қызу қанды рухани ортамыздың қызметiмен қоса-қабат, бiздiң алдымыздағы көргенi мен бiлгенi, түйгенi мен түйсiгi мол ағаларымыздың өнеге-үлгiлерiнiң айрықша ықпалы тигенiн кейiнiректе, өзiмiз де сол ағалардың жасына жеткен шақта шын мойындап, iштей зерделеп, зерттейтiн жағдайға келiппiз. Әуелде сол ағаларымыздың базбiреулерi бiздiң буынға жатырқай қарап, «жақсылап» сынауға кiрiскенiмен, солардың арасында көбiмiздiң ниетiмiздiң адал, талабымыздың оң екенiн бiрден түсiнiп, бауырына тартқандар, әдiлетсiз, асығыс пiкiрлерден қорғап, қорғаштаған, баспасөз беттерiнде, жиын-талқылауларда араға түсiп, тiлектестiгiн бiлдiрушiлер де баршылық едi. Әдетте, көптiң әдiлетсiздiгiнен бiрлi-жарым аздың жанашырлығы, тiптi оңашада айтылған тiлеулес сөзiнiң өзi әртүрлi оқыс әрекеттерден, уайымнан құтқарып қалады емес пе? Әсiресе сондай тiлеулестiк өзiңнiң кәсiби, рухани ортаңнан табылып жатса, құба-құп. Ал шығармашылық ұзақ жолда, әсiресе әлi өзiңнiң буының бекiп, бұғанаң қатпаған жасаң кезiңде қасыңнан табылатын тiлеуқорлардың орны әрқашан бөлек көрiнедi.

	Менiң де кезiнде осындай сыйлас, тiлеулес болған аға бауырларымның бiрi – қазақтың кемел жазушысы, балалар әдебиетiнiң классигi, жастық өмiрдiң жыршысы атанған Нәсiреддин Сералиев едi.

	Мен ол кiсiнi алғаш рет 1956 жылдың қысында Қызылорда қаласында көрдiм. Ағамыз сонда облыстық «Ленин жолы» газетiнде әдебиет және мәдениет бөлiмiнде қызмет iстесе керек-тi. Күндердiң бiр күнi маған, Шиелi ауданының орталығындағы жалғыз орта мектептiң 9-сыныбында оқып жүрген оқушының атына, сол тұста Қазақстан Жазушылар одағының Қызылордадағы бөлiмшесiнiң бастығы Асқар Тоқмағамбетовтың атынан облыстық жас ақындар кеңесiне шақырған қағаз келе қалмас па? Республиканың әйгiлi ақыны Асекеңнiң өзi қол қойған мұндай ресми шақыруды көргенде, аудандағы ең мақтаулы мектептiң директоры Омадияр Адамбаев пен оқу iсiнiң меңгерушiсi Әди Ибрагимов ағайлардың өзi таң-тамаша қалып, әжептеуiр дүрлiгiп, менi бiр комсомол съезiне аттандырып жатқандай, Қызылордаға дейiн бес сағаттай жол жүретiн Тәшкеннiң жүрдек пойызына мұғалiмдерiмнiң өздерi бастап шығарып салғанын қалай ұмытайын? Өйтетiндей қисыны бар едi. Сол жылы сол тұстағы республикалық ең беделдi жастар газетiнде («Лениншiл жас», 5 ақпан, 1956 жыл) менiң «Сенiң күлкiң» атты қысқа қайырымды өлеңiм жарияланып, ауылдағы атағым «аспандап» тұрған уақыт едi. «Лениншiл жаста», «Пионер» журналында өлеңiңнiң яки әңгiмеңнiң басылуы – ол заманда едәуiр оқиға саналатын. Осындай «оқиғадан» соң көп ұзамай, мектеп шәкiртiн облыс орталығында өтетiн беделдi жиынға шақырып жатса, ол тұстағы мұғалiм ағайларың мен сыныптас достарың қайтiп қуанбасын?! Ол бiр өзгелер өзгенiң азғантай табысына да қуана бiлетiн «аңқау» заман едi.

	Осы жағдайды өзiмнiң үзбей жазып жүретiн күнделiк дәптерiме де түсiрiп қойған екенмiн:

	«20 ақпан 1956 жыл. 5 ақпан күнгi санында – «Лениншiл жаста» менiң «Сенiң күлкiң» деген өлеңiм басылып шықты. Сол күнi мектептiң маған тiлеулес мұғалiмдерi мен оқушылары жаппай қуанды. Ал 18-20 ақпан күндерi Қызылордада өткен жас ақындар кеңесiне барып қатыстым. Кеңесте менiң өлеңдерiм жақсы бағаланды. Облысымызға белгiлi жазушы Нәсiреддин Серәлиев ағамыз менi тiптi қатты мақтап жiбергенi соншалық, мәжiлiс, талқылау өтiп жатқанда:

	– Редакцияға түскен өлеңдердiң iшiндегi ең тәуiрi осы Оразбектiкi! – дедi. Үзiлiс кезiнде осы Н.Серәлиев ағамыз менiң қолымды қысып тұрып:

	– Iнiшек, тынбай iздене берсең, сенен зор жазушы шығайын деп тұр, – деп көтермелеп қойды» («Өмiрнама», 2005. 188-бет).

	Осындай жақсы ағалардың тiлеулестiгi, пейiл жомарттығы – әркiмге-ақ өмiрбойғы демеу, тiреу болатыны белгiлi. Уақыт ұдайы iлгерi жылжып, жақсы ағалардың қатары азайған сайын өткенiң, өткелектерiң бiрте-бiрте сартап сағынышқа, есiркемейтiн естелiктерге айнала бастайды. Мұндай құбылыстың тағы бiр қызығы – уақыт ұзара келе, сол ағалардың әйтпесе қазiр көздерi жоқ замандастардың ортамызда жүрген кездерiндегi әрқилы мiнез-құлықтарындағы бұралаң-бұлтарыстары көнерiп, ұмытыла бастайды да, олардың тумысындағы ең озық, негiзгi, тұғырлы жаратылыстары , жағымды бейнелерi ғана қалады. Осы реттен қарағанда Нәсiреддин Серәлиев пәни дүниеде томаға тұйықтау, өрекпiп алға ұмтылмайтын, дау-дамайдан аулақ жүретiн, ерекше сұлу, жайлы мiнездi, кең пейiлдi азамат едi. Осындай жайлылығының, жұмсақтығының үстiне, ол дiнiне, дiлiне берiк, iштей тәуелсiз, бостан болатын; ешкiмнiң алдында иiлiп, бүгiлiп тәумендiлiк халге түспейтiн; әсiресе әкiм қаралардың алдында төменшiктеудi, жағдай айтуды, бiрдеңе сұрауды бiлмейтiн. Тұрмысы шалқып жатпаса да, кейбiр замандастарына ұқсап, обкомды, райкомды жағалап, сондағы жiгiттердi мақтап-мадақтап бiрде-бiр мақала, очерк, өлең жазып көрген емес. Өзiн-өзi сыйлайтын, қадiрiн түсiрмейтiн нағыз өнер иесi едi.

	Ал таза жазушылық, шығармашылық ыңғайдан қарағанда Н.Серәлиев артына көнермес құнды дүниелер қалдырған көрнектi суреткерлерiмiздiң бiрi. Қазақ әдебиетi әлемiнде қат-қабат көркем текшелер мен алуан ағыстар бар болса, осының iшiнде өзiндiк ерекше мөлдiр, таза ағынымен ерекшеленетiн прозашы Нәсiреддин Серәлиевтiң шығармашылық мұрасы дер едiк. Ол ондаған повестер мен әңгiмелердiң авторы. Әр тұста жарық көрген шығармаларды жеке-жеке оқығанда, дәп қазiр пәлендей кiсi таңқаларлық жаңалықтарды, стильдiк ғажайыптарды көрмеуiңiз мүмкiн. Шағын формада жазылған шығармаларды дара-дара оқығанда, оқырманның кей-кейде алдамшы әсерде қалатыны, «е, жақсы повесть, әдемi әңгiме екен» дегеннен артық бағаны қимайтыны ежелден белгiлi әдет. Ал жазушының бар қуат-қабiлетiн толық тану үшiн сол шағын повестер мен әңгiмелердi тұтастай қарастырып, талдауымыз керек болады. Бiр ғана мысал. А.П.Чеховтың кез келген керемет әңгiмесiн, Л.Н.Толстойдың «Соғыс және бейбiтшiлiк» яки «Арылу» романымен салыстыру, теңестiру қисынсыз көрiнер едi. Бiрақ сол Чеховтың тұтас шығармашылығын кез келген классикпен салыстырып та, теңестiрiп те қарауға әбден болады емес пе?

	Демек, прозаның шағын түрлерiнде еңбек еткен жазушының шығармашылығын тұтас бiрлiкте алып қана әдiл бағалауға болады екен. Өйткенi повесть, әңгiме жазған әрбiр жазушы өзiнiң әр шығармасында өмiртiрлiктiң әр қырын көрсетедi де, соның бәрiнiң басы қосыла келе идеялық-көркемдiк әлем жасалмақ. Осыны ұқпаған оқырман немесе сыншы повесть, әңгiме жайында жiбi түзу пiкiрiн жинақтай алмайды. Әдебиеттiң жанрлары көлемiнiң үлкен-кiшiлiгiмен ерекшеленбей, көркемдiк тәсiлдерiнiң әрқилылығымен көз тартатыны тағы белгiлi.

	Осы талап тұрғысанан қарасақ, Н.Серәлиев қаламынан шыққан повесть, әңгiмелерде белгiлi дәрежеде бiр ұрпақтың көркем өмiрбаяны жасалған деуге әбден сыйымды. Оның «Жаңбыр иiсi» аталатын таңдамалы кiтабындағы 8 повесть, 15 әңгiмеде кешегi жиһан соғысының алғашқы күндерiнен бастап сексенiншi жылдардағы өмiр, тiршiлiк тарихтары қамтылады. Тақырып жағынан топтасақ, балалар өмiрiнен жазылған шағын әңгiмелер мен жастық, сүйiспендiк жайына арналған сұлу дүниелер. Повесть, әңгiмелердiң бас кейiпкерлерi де түгелдей балалар мен жасөспiрiм қыз-жiгiттер. Шынында, автор өмiр сүрген урбандық, утилитарлық ғасырда таза ғашықтық сезiмдердi суреттеуде қандай мағыналы ойлар айтуға болады? Қыз Жiбек пен Төлегенге ұқсаған қыз-жiгiттер қаншалықты азайып кетсе, таза ғашықтық тақырыбын өзек еткен өрелi шығармаларымыздың сирекси бастауы да заңды құбылыстай көрiнедi емес пе?

	Серәлиев шығармаларын оқып шықсаңыз, сол сауалдардың бiразына тиянақты жауап табасыз. Ең алдымен, қаншалық мәдениетiңiз асып, қарныңыз тойғанмен, адам баласы өзiнiң о бастағы жаратылысынан көп алыстап кете қояр ма? Ерлiк пен ездiк, адалдық пен адамдық, кеңшiлдiк пен күншiлдiк секiлдi толып жатқан зор ұғымдармен бiрге адал жар қызығын iздеп, сүйген адамыңа деген ынтызарлық секiлдi пендешiлiк «кiшкентай» сезiмдер де мәңгi-бақи жасай беруге тиiс. Оған, мысалы, «Зеңгiр аспан» повесiн оқығанда кәдiмгiдей көзiңiз жетедi. Мұнда жарыққа ұмтылған көбелектей бiр-бiрiн iздеп тапқан екi жас, театр актрисасы Мұңлық пен дәрiгер Ботабектiң қым-қуыт тағдырлары сөз болады. Екеуi де оқыған, кәдiмгi қала тұрғындары. Екеуi де пәлендей күйректiктiң құлына айналарлықтай (мысалы, «Ақ қайың» повесiндегi Ақан, Құралай секiлдi) сары ауыздар емес. Екеуi де әжептеуiр тұрмыс құрған, есi бүтiн, есейген адамдар. Бiрақ екеуiнiң кездейсоқ кездесуi мұң екен, сол замандағы әжептеуiр саналы, бас пайдасына берiк кейiпкерлер сабыр-дегбiрiнен айрылып, от пен суға түсiп кете барады. Бiрақ осы екеуiн табыстырған тек сүйiспендiк сезiмi емес, күнделiктi тұрмыс ағымы екенiн автор жанамалап аңғартып отырады. Ақиқатында өмiрбақи болмыстан бөлек тұратын ғашықтық болмайтынға ұқсайды. Әрбiр асыл сезiмнiң сыналар тұсы да сол – өмiр-бақи болмыс көлденең тартатын қиын өткелдердiң сын-сынағы екен. Егер тәп-тәуiр дәрiгер Ботабек Патшайым секiлдi қазымыр саудагер әйелдiң Зағипаға ұқсаған ынжық қызына үйленiп, от басынан береке таппай сенделiп жүрмесе, ал талантты актрисамыз Мұңлық о баста ұшқыш жiгiтпен тұрмыс құрып, артынан ажырасып кетпесе, бұлар бүйтiп бiр-бiрiмен кездесер ме едi? Махаббат – кейде өмiрден теперiш көрген адамдардың барып паналайтын баспанасына ұқсайды. Мұндай жағдайды Н.Серәлиевтiң өзге повестерiнен, әсiресе «Ыстық күлшеден» анық көремiз.

	Әкесi майданға кетiп, ағайындарының қолында қалған Қанаттың жетiмдiк күйi «Ыстық күлшеде» соншалық нанымды, әсерлi, шебер бейнеленедi. Жеңгесi Көктаспаның мазақ-қорлығына ұшырап, барар жер, басар тауы қалмаған бозбалаға өзiнен пәлен жас үлкен Балапан деген қыз көмекке келмей ме? Суық түнде елден безiп, қалаға қарай қашқан Қанатқа ыстық күлше ұсынған әлгi қыздың мiнезiнде сүйiспендiктен гөрi қайырымдылық басым суреттеледi.

	Сондай-ақ, «Махаббат туралы хикая» повесiнде Қасым мен Аңсағанды бiр-бiрiне үйлестiрген де соғыстан кейiнгi ел басына түскен жалпы ахуалдың бiр құбылысы болса керек-тi. Жолдастарының мазағына ұшырап айдалада жалғыз отырған Қанаттың артынан iздеп келген студент құрбысы Аңсаған:

	— Қасым, сенiң апаң бар ма? – деп сұрайды.

	— Жоқ, мен жалғызбын, – дейдi жiгiт.

	– Мен де солай... Әкем болса майданнан оралған жоқ, – дейдi қыз.

	Жазушы өстiп сүйiспендiк тағдырын мезгiл тағдырымен орайлас, қарайлас суреттейдi. Н.Серәлиев повестерiнде әйтеуiр бiр-бiрiне ғашық болып, әйтеуiр қосылып, әйтеуiр айрылысып жатқан ешкiм жоқ. Шын таза сезiмнiң жолын ұстанған қазақы кейiпкерлердiң әдептi мiнездерiн көбiрек көремiз.

	Осы шығармалардағы бас кейiпкерлердiң өспiрiм ұрпақ өкiлi жас болып келуi тақырып өрiсiн шектемей, өскелең адамның психологиясын бейнелеуге әбден машықтанып алған шебер жазушыға мол мүмкiндiктер жасапты. Сол толып жатқан Қасым, Қанат, Кенжебек, Алданыш, Кемел, Сабыр, Қойшықара атанған кейiпкерлердiң алғашқы қуаныш, күйiнiштерiн бейнелеу, психологиялық тiзбелеу арқылы қаламгер өмiр-болмыстың иiр-шиiр сырларын аша түседi. Әсiресе, кешегi сұрапыл соғыс жылдарындағы қазақ елi тiршiлiгiнiң есте қаларлық суреттерiн жасайды. Бұл повестерде сүйiспендiк жайлары ғана тәптiштелiп қоймай, адамгершiлiк мәселелерi де көтерiледi.

	Бұл ретте «Жеңешем, жорға және мен» хикаяты әсiресе маңыздырақ көрiнедi. Ағасы соғысқа кетiп, жеңешесiмен қалған жас өспiрiмге Оқас секiлдi ожар, қиянатшыл бiреу талай құқайды көрсетедi емес пе? Майданға аттанған ағасының артында қалған жүйрiк атқа осы Оқас басқарманың көзi түсiп, тақымына басу үшiн нелер айла-шарғысын жасап бағады екен. Одан ештеме өнбеген соң, төтелеп қиянат жолына түседi. Ол әуелi әлгi жорғаны опқа салып бидай бастырады, ақыр соңында түнемелiкте ұрлап мiнiп, жүйрiктi зорықтырып өлтiредi. Осының бәрi аз болғандай, ауылдағы айтулы жүйрiктi бұған бұйыртпаған Ақзираны – майдангердiң артында қалған қайсар жарын қара тiзiмге iлiндiрiп, алыстағы Магнитогорск қаласына қара жұмысқа айдатады. Былайша қарасаңыз, повесте әдiлет жеңiлiс тауып, зұлымдық үстемдiк құрған секiлдi... Шынтуайтқа келгенде, олай емес. Магнитогорскiге аттанып бара жатқан Ақзира кейпiнен мойынсұнуды, моюды байқамайсыз. Ағасының атын зорықтырып өлтiрген зорлықшыл немеге әзiр әлi жетпесе де, бала Кемел жағасына барып жармасады, көпшiлiк алдында оның абыройын төгедi. Келешек – Оқастардiкi емес, Кемелдердiкi екенi шығармада айдан анық шындық ретiнде көрiнедi.

	Жазушы шығармаларында шын адал достық тақырыбы елеулi орын алады. Автор кейде осы достық сезiмiн жастар арасындағы сүйiспендiктен де жоғары қояды. Мысалы, «Ақ қайыңда» Құралай секiлдi көрiктi, бiрақ жеңiлтек бойжеткенге ынтызар болып жүрген екi жiгiттiң арасындағы достық жiбi үзiлiп қалмайды, қайта Кенжебек ауырғанда әлгi жеңiлтек қыз бойын аулақ салса, Ақан досына бұрынғыдан жақындай түседi. Қызға қатысты екi дос арасында туған бәсекенi осылай қимас жақынға деген жанашырлық сезiмi жеңiп шығады. Немесе, «Қаңтарда» Айым деген үрпек бас қызға ынтық болып жүрген екi достың бiрi Балабек боранға ұшып өлгенде, екiншiсi Алданыш бұл өмiрде әлi талай үрпек бастың жолығарын, бiрақ шын адал достың орны бөлек екенiн бiледi. Айым екеуiнiң Балабектiң бейiтi басында бiрбiрiне жөндем сөз айта алмай, үнсiз қоштасуы – осының айғағы. Ал «Қарақызда» үш кейiпкер бар: Шынар, Қоңыр, Сабыр. Мұндағы достық тақырыбы – қыз бен ұлдың арасында өрiледi. Шынар оң жақта отырыңқырап қалған кәрi қыз болса керек, оның бала Сабырдан басқа алданышы, досы жоқ. Өстiп жүргенде ауылға Қоңыр деген бiр қуаяқ келiп, Шынарды алдап-сулап жүрiп, абыройын төгiп кетедi екен. Бұл екеуiн жақындастырып, жеңгетайлық етiп жүрген баланың күйiнуiн көрсеңiз сонда... Бұл арада қыз бен ұлдың достығы өздерiнiң сорына айналады. Достық та, өзге үлкен сезiмдер секiлдi, талай сыннан, қым-қуат жолдардан өтетiнiн жазушы әдемi аңғартып өтедi.

	Сырттай қарағанда, Н.Серәлиев шығармаларының тақырыбы, оқиға құрылымы өзара ұқсастау көрiнуi мүмкiн. Дегенмен, осы повестердi әрқилы өмiр құбылыстарымен, әрқилы кейiпкерлермен кездескендей, ерекше әдемi әсерде болатыныңыз қалай? Мұның құпиясы жоқ. Өзiне оңтайлы келетiн тақырбын тауып алған жазушының қажетiне асыратын көркемдiк құралдары саналуан. Көбiне бiрiншi жақта, авторлық «мен» атынан сөйлегенмен, осындағы бас кейiпкерлер де, қосалқы кейiпкерлер де, ұнамдылары да, ұнамсыздары да бiр-бiрiне ұқсамайтын, жеке-дара образдар болып шыққан. Олардың әрекет ететiн жағрапиялық ортасы ортақ – Сырдың екi жағалауындағы дала мен қала тiршiлiгi, жас шамалары да бiрбiрiмен қарайлас адамдар, бiрақ Серәлиев қаһармандарының мiнез-құлқы, түр-тұрпаты, сөйлер сөзi, амалқимылы бiр-бiрiнен дара-дара шыққан. Мысалы, «Жеңешем, жорға және мендегi» жағымсыз кейiпкер Оқас, «Махаббат туралы хикаядағы» жағымсыз кейiпкер Танабек, болмаса «Мен баламын ба?» повесiндегi жағымсыз кейiпкер Мәсек арасындағы амал-әрекеттегi, психологиядағы айырымдар аспан мен жердей емес пе? Бұлардың бәрi де – ниетi қалыс, қарау, қиянатшыл бiреулер. Бiрақ сол қара ниеттерiн әрқайсысы әртүрлi жолмен iске асыруға тырысады екен. Оқас билiгiне сенiп, қазақша айтқанда, «көтен зорлыққа» бейiм тұрса, комсомол секретары Танабек одан айлалырақ көрiнедi, өзi өшiккен студенттi қайта-қайта жиналысқа салып, жұмыстың қиынына жұмсайды, ал мектеп директоры Мәсекке келсек... мұның өзi комедиялқ бейнеге бейiм шыққан. Ол 1947 жылы педагогикалық училищенi тәмамдап, ауылдағы мектепке келген жас мұғалiмдi алғаш көргеннен-ақ жақтырмай, соңына шырақ алып түседi. Ақыры ауданнан тексерту шақыртып, мынадай «зор» айыптар тағады: «Мұғалiмнiң әптәриқатын төккенде масқара, аймандай қылған. Әп деп барған күнi келi түйгенiн былай қойғанда, баламен бала болып ойнап жүретiн көрiнедi. Және де анау-мынау емес, ескiлiк қалдығы ақсүйек ойынын ойнайтынға құсайды... Ең бастысы, өзiнiң оқушысы Әлпеште көңiлi болған». Мәсек осылай Қойшықараны аудандық оқу бөлiмiнiң талқысына түсiрiп, бiраз әурелейдi. Былайша қарасаңыз, осы Мәсектер түкке тұрғысыз, сөз етуге татымайтын бiреуге ұқсайды. Бiрақ осындайлардың қолына билiк берiп көрiңiзшi... Онда ол қарауындағы жазықсыз жас мұғалiмдi мектептен қудырудан да зор пәлелердi ойлап табар едi. Н.Серәлиев бұл арада тек лирикалық ыңғайдағы жазушы емес, кезi келгенде сатираға да ыңғайы келетiн суреткер екенiн дәлелдейдi. Осындай сатирикалық сипат оның «Жиеншардың әзiлi», «Мамыр түнi» атты әңгiмелерiне де тән.

	Нәсiреддин Серәлиев – қазақ әдебиетiндегi нағыз шебер жазушылардың бiрi болды. Оның әсiресе балалар өмiрiнен жазылған «Қиын есеп», «Жаңбырлы күн», «Аңсау», «Әләу-һай», «Ботақарын», «Жанашыр», «Менiң iнiм» әңгiмелерi үздiк көркемдiк табыстар қатарына қосылады. Бұл әңгiмелер Серәлиевтiң қазақ балалар әдебиетiнiң ең көрнектi жасампаздарының бiрi болғанына айғақ. Басқасын былай қойғанда, «Жаңбырлы күн» әңгiмесiнде жақсы көрген ағасын үйден шығармау үшiн оның етiгiн жасырып қойып, «ұры» атанған кiшкене сәби Алпысбайдың мiнез-құлқы үлкен оқушынының да, жас оқушының да есiнде қалмас па? Жазушы мектеп өмiрiн, бала психологиясын жетiк бiледi. Ол ауыл балалары, қала балалары жайында да бiрдей машықты шеберлiкпен жаза бiлген. Соның бәрiнде де тәрбиелiк мәнi бар, қызғылықты оқылатын асыл бұйымдар жасаудан танған емес. Серәлиевтiң балалар өмiрiнен жазған әңгiме, повестерiнiң тiлi жеңiл, ойнақы, бейнелi, диалогтары барынша шымыр болып келедi. Мұнда өзге шығармаларда ұшырасатын ұзақ суреттеулер, баяндаулар жоқ. Жанрлық талапқа лайықты ұтымды стильдi көремiз.

	«Шеткi үйдiң түтiнi» – жазушыны тосын қырынан танытатын әңгiменiң бiрi. Мұнда әдеттегiдей жастық, достық, сүйiспендiлiк желiсi кездеспейдi. Бұл адам тағдырына, ана тағдырына құрылған анық әлеуметтiк, реалистiк сипаттағы дүние. Айдаладағы шофер жiгiттi майдандағы қаза тапқан ұлына ұқсатып, соңынан қалмай жүрген Балсары кемпiрдiң басындағы қайғылы хал әңгiмеде идеялық, психологиялық тұрғыда шешiмiн табады.

	Туасы Н.Серәлиев сөзбен сурет сала бiлетiн, натураны ұқсата бiлетiн санаулы қаламгер болды. Ол қажеттi көркем баяндаулардан, сонарлы сипаттаулардан да қашпайды (мұнсыз анық көркем проза жасалмайды ғой), бiрақ өз кейiпкерлерiнiң iс-әрекетiн түсiндiру, баға беру секiлдi қарадүрсiндiктен мүлдем аулақ. Оның шығармаларында өмiрбаяндық немесе өмiрде болған оқиғалар жиi ұшырасады, бiрақ оның жазу стилiнде «газети машық» атымен жоқ.

	Бiр кезде Тәкен Әлiмқұлов: «Серәлиевке сүйсiнетiн бiр жайт – прозада ол эпитетке бармайды» деп мақтағанда, оның арзан жарқылдаққа, қызыл сөзге ұрынбайтын стилiн айтқан болуы керек. Әйтпесе, жазушы ретi келгенде сұлу суреттен де, ұтқыр теңеулерден де қашпайды. «Арғы жағадан берi түскен дөңгелек ай сәулесi көл бетiнде сағаттың алтын шынжырындай сүйретiлiп жатыр» деген секiлдi айшықты тiркестердi жиi оқисыз. Н.Серәлиев кiтаптарында Сыр бойының табиғаты, даланың төрт мезгiлдегi, күндiзгi, түнгi бейнелерi акварельшi суретшiнiң қолынан шыққандай айрықша сұлу, нәзiк суреттеледi. Прозадан поэзия iздейтiнiмiз рас болса, соның бiраз жақсы үлгiсiн Серәлиев кiтаптарынан iздеп табасыз.

	Серәлиев жазған кiтаптардан анау айтқандай күрделi оқиғалар мен қым-қуыт қақтығыстарды байқай қоймайсыз. Жазушы көбiне-көп өзiне жақын махаббат, жастық сырларына үңiледi. Мұнда да шығарма фабуласын тым шұбалтпай, қысқа, тiптi келте қайырып отырады. Тiлге тиек еткен тiршiлiктiң нақпа-нақ, шыншыл суреттерiн салады. Мұндай повестер мен әңгiмелерде арнасынан асып-тасып төгiлiп жатқан қызыл сөз, ащы iшектей созылатын ұзын диалогтар, монологтар, шегiнiстер кездеспейдi. Н.Серәлиев қаламынан шыққан бұл шығармаларды тамаша, талантты миниатюралар деп атауға болар едi.

	Серәлиев кiтаптарының тағы бiр артық қасиетi – тұнып тұрған лиризм әлемi. Лиризм дегенде, әдеттегiдей тау-тасқа қарап, қолын созып: «О!», «А!»-лап, көздерi аларып, жан дауысы шығатын жасанды, жылауық «сыршылдықты» айтпаймыз. Жазушының бүкiл болмысынан туындап жатқан лиризмдi айтамыз. Осы қасиет әрбiр кейiпкердiң iс-харекетiнен, ой-арман сырларынан, тiптi солардың сөйлеу, жүрiс-тұрыс мәнерiнен, автордың баяндау машығынан айқын аңғарылады. Дала стихиясы – боран суреттелетiн «Қаңтар» повесiнiң өзiнде (бұл, бiздiңше, жазушының барынша драматизмге құрған шығармасы) байсалды, баяу, баяндау әдiсiн аңғарамыз. Оқып көрейiк: «Ақ үлпекке көз қарығады. Көпке дейiн көзiмнiң түбi суырып, шаңқан төңiрекке сығырая қарап келе жаттым. Бұлтсыз ашық аспанды бiр бүйiрлеп түске тармасқан күн жылтыр көк мұз бетiне түсiп қызарған көздей әлсiз үңiледi. Күн көзiне шағылысқан ақ мамықтың қызғылт түгi бар секiлдi, қар бетiнде қызыл ұшқын жылтылдап, құлпыра құбылады. Ызғырық болса шұнаңдап-ақ кететiндей. Болар-болмас қана ызыт бар».

	Бұдан жазушы жайбарақат, тыныш тiрлiктiң идиллиялық суреттерiн жасауға құмар екен деген ұғым тумасы түсiнiктi. Серәлиев сомдаған кейiпкерлердiң басында да талай уайым, алаң бар. «Қаңтар» повесiнде Айым қызды iштей қызғанып жүрiп, Балабек досынан оқыста көз жазған Алданыш, «Қара қыз» повесiнде аңқау Шынардың қапияда опық жеуiне себепкер болған Сабыр, «Шеткi үйдiң түтiнi» әңгiмесiнде жалғыз перзентiн соғыс жұтып, өзi мәңгүрт болып қалған Балсары кемпiрдiң басындағы ахуал – уақыт пен заман шындығы ретiнде шебер бейнеленген.

	Шебер жазушы кейiпкерлерiнiң iшкi жан әлемiне көбiрек назар салуға тырысады. Кейiпкерлердiң мiнезқұлықтарындағы құбылымдарды жазбай танып, жақсы бедерлейдi. Мәселен, «Ақсақ киiк» әңгiмесiнде сүйгенiнен айрылып, оған қоса бойына туды-бiттi дарыған күйшiлiк өнерден қағыс қалуға айналғанын сезе бастаған Арыс деген жiгiттiң жолаушы пойызының iшiнде ойда жоқта жас өнерпазбен (бұл өзiнiң белiнен шыққан баласы екенiнен бейхабар) ұшырасып қалып, ақырында оның өзiнен артықтау түсiп жатқанын көрiп қапаланып, ресторанға қарай тұра жүгiргендегi iшкi ой-сезiм арпалысын автор нанымды суреттей келiп, былайша қайырады: «Ел iшiп-жеп жатыр... Дүниесi – алдында, көңiлдерi тоқ, қарқ-қарқ күлiседi. «Жетiсуiн» деп оқты көзiмен атып қойды оларды. Алдында бөтелке жоқ, құр тамақ iшiп жатқандарды көргенде, одан бетер жыны келдi... Түрегеп тұрып-ақ iдейiн деп жанынан өткен күпшектей жуан келiншектен екi бөтелке сыра сұрап едi, анау құбыжық көргендей ежiрең еттi». Мұның бәрi, әрине, iшкiштер мен жұғымсыз бiреулер жөнiнде ғана емес. Жазушы барға – базар, көңiлдерi тоқ тоғышар қауымның ұсқынсыз бейнелерiн жасайды.

	Кейде жазушылардың жазған кiтаптарын оқу арқылы автордың дүниетанымын, талант, қабiлет, суреткерлiк ауқымын ғана емес, белгiлi дәрежеде оның мiнез-құлқы мен психологиялық жаратылысын да көзге елестетуге болады деген пiкiр айтылады. Осы әбден жаны бар сөз. Аттары әмбеге тарап кеткен зорман жазушыларды айтпағанның өзiнде, күнi кеше ғана өзiмiз көзiмiзбен көрген, қазiр қатарымызда жүрген қаламгерлердiң бiразының мiнез-құлқы бұлардың тумаларынан анық көрiнедi емес пе? Осы реттен пайымдасақ, Нәсiреддин Серәлиев соңына аса мәдениеттi, сұлу мiнездi, сындарлы ой-сезiмдерге толық құнды көркем шығармалар қалдырып кеткен сөз өнерпаздарының санатында жасай бермекшi.

	2010 ж.





ЖАҚСЫНЫҢ АРТЫНДА ЖАРҚЫН ЕСТЕЛIК ҚАЛАДЫ


	Бiздiң қадiрмендi замандасымыз әрi досымыз Қомшекең – Қомшабай Сүйенiш, қазақтың белгiлi ақыны әрi прозашысы, күнделiктi өмiр тiршiлiгiнде сұлу сырбаз, сыпайы-сыпа, кең қолтық, көпшiл, ақ пейiлдi, мiнезқұлқы түзу жандардың бiрi едi. Әдетте бәйгесi мен бәсекесi көп әдеби өнер кеңiстiгiнiң ортасында өмiр сүрсе де, бұл ағамыздың өзге бiреудi сыртынан ғайбаттап, шенеп-мiнеп отырған кезiн байқаған емеспiз. Тiптi кейбiр қаламдас тұстастарының оғаш мiнездерi мен оспадарсыз әрекеттерiн көрiп-бiлiп жүрсе де, соның ешқайсысын табалауға, талдауға айналдырмай, зiлсiз, жеңiлжелпi қалжыңға бейiмдеп жiберер едi. Кейде осы ешкiмнiң көңiлiн қалдырмайыншы, бетiне жел боп тимейiншi деген жақсы ниетi көңiлшектiкке ұласып кететiн жерлерi де жоқ емес-тi. Бәлкiм, бұл оның осалдығы емес, өзiнiң туа бiттi таңдап алған, туысына бейiм философиясы, ұстанымы болған шығар.

	Осындайда еске түседi. Өткен ғасырдың 1985 жылы, тамыз айының ортасында, сол тұстағы республикамыздағы беделдi басылымдардың бiрi «Қазақ әдебиетi» газетiнiң Қызылорда облысындағы күндерi өттi. Сол тұстағы жақсы дәстүр бойынша бiр топ жазушылар, ортамызда Сырбай Мәуленов, Шерхан Мұртаза, Фариза Оңғарсынова, Оралхан Бөкеев бар, облыстың Шиелi, Тереңөзек, Сырдария аудандарын аралап, оқырмандармен қызықты, қызу кездесулер өткiздiк. Айрықша Шиелiдегi жүздесулер мағыналы, мазмұнды шығып, қаламгерлер едәуiр тоғайып, әсерленiп қайтты. Сол жылдардағы ауданның бiрiншi басшысы Сейiлбек Шаухаманов ертелi-кеш жазушылардың қасынан табылып, ұйымдастырушылық, ұйытқылық қабiлетiн танытты. Ал бiрақ Тереңөзек жаққа барғанда бiраз «жаңылыстарды» көрдiк. Бәлкiм, ауданның бiрiншi басшысы жазушылармен жүздесуге құлықсыздау болды ма екен (ол өзi бiзбен бiрге жүрмей, бiрер нөкерiн қосып бердi), аудан орталығында, ауылдарда өткен жиындарда бей-берекетсiздiкке жол берiлдi. Тiптi бiздi көпшiлiкпен таныстырушы кейбiр жергiлiктi басшысымақтар бiздiң аты-жөнiмiздi шатастырып, өздерiн өмiрiнде көркем әдебиет оқымаған, тiптi тiрi жазушыны көрмеген надандар екенiн байқатып қойды емес пе? Солардың бiреуi, бiр колхоздың дүрдей парторгi, колхоз клубына жиналған ауылдастарына, мәселен, мына менiң кiм екенiмдi түсiндiрiп бере алмай, қолындағы қағазына қайта-қайта қарағыштап тұрып:

	– Жолдас Ораз... Оразғали... – деп мыңқылдай берген соң, төр жақта өзге қаламдастарыммен қатар отырған мен орнымнан түрегелiп, дауысымды көтере түстiм де:

	– Мына парторг көкемiзге ешкiм дұрысын жазыпбермегенге ұқсайды. Ендеше, өзiмдi-өзiм таныстыруыма тура келедi, – дедiм. – Ауыл шаруашылығы ғылымдарының кандидаты, белгiлi агроном Оразғали Сәрсенғалиев дегенiңiз мына мен боламын.

	Мұны естiгенде, жиынды басқарушы әлгi парторг мүлдем қуанып кетiп, басын изей бергенi ғой:

	– Иә, иә!.. Жолдас Сәрсенғалиев... – деп.

	Бiздiң бұл диалогымызға – клубқа жиналғандар арасынан қарқылдап күлген ешқайсысын тағы байқамадым. Сiрә бұлардың бәрi менiң агроном Сәрсенғалиев екенiме әбден сенiп отырғанға ұқсады.

	Аудан орталығында өткен жиында да оғаштау оқиғалар болды.

	Мiнбеге көтерiлген бiр отағасы бiздiң Шер-ағаңа қарап:

	– Шерхан, сен жаңа өз сөзiңде балаларыңды қазақмектебiне оқытыңдар. Сонда олар ұлттық сезiмге бай, тәрбиелi болып өседi деп үгiт айттың. Ау, мұнда бiз балаларымызды орысшаға үйрете алмай, тәуiр қызметке кiргiзе алмай, сорымыз қайнап жүргенiмiз жоқ па?! – деп, қыңырая сөйледi.

	Мiнбеге көтерiлген тағы бiр «шешен» Фаризаға қарап:

	– Фариза қарындасым, өткен жылы сен анау Мұқағалимен қатар бәйгеге түсiп, Мемлекеттiк сыйлықты өзiң алып кеткенiң қалай? Орныңды ұлы ақынға берсең болмас па едi?! – деп құйтырқы сұрақ қойып, өзiнше жетiсiп тұрды.

	Надандықтан туған мұндай оғаш мiнездерге, одағай сұрақтарға тойтарыс берiп, түсiнiк айтатын басқа ешкiм көрiне қоймаған соң, ортамыздағы орақ ауыздымыз әрi басшымыз Шер-ағаңның сол жолы орайлы жауаптар бергенi де есiмiзде қалыпты.

	Сонда осы сапарда қасымызда бiрге жүрген, Қазақстан Жазушылар одағының Қызылорда облысындағы өкiлi, танымал ақын Қомшабай Сүйенiшевтi былайырақ оңаша шығарып алып, өкпе-назымды айтуыма тура келдi.

	– Ау, Қомшеке! Бұ қалай? Атақты жазушыларымызбен кездесуге кiмдердi шақырып әкелгенсiздер? Жөн бiлетiн, бiлiктi оқырмандарыңыз қайда жүр? – деп сұраймын ғой.

	– Е, ауылда ондай оқығандар аз емес. Бiрақ мыналарұйымдастыра алмапты, – деп күмiлжидi Қомшабай.

	– Мыналарыңыз кiм? Басшылар ма?

	– Солар ғой, әрине...

	– Ал өзiңiз қайда жүрсiз? – деп мен осы жерде қадала түссем керек. – Әлденеше жыл жолдас бола жүрiп, бұл ағама өмiрiмде бiрiншi рет қарсы сөз айтқаным осы жолы шығар. Әнебiр парторг неменiң менiң аты-жөнiмдi бiлмей, аяқ астынан «агроном Сәрсенғалиевқа» айналып кеткенiм намысыма тиюлi тұғын. – Бiздiң жазушылардың осы облыстағы құлақ, көзi ретiнде, әрi осының өзi сiздiң қызметтiк мiндетiңiз емес пе... ең құрмаса, бiздiң кiм екенiмiздi, кiтаптарымыздың қысқаша тiзiмiмен қосып, қағазға жазып, алдын ала қолдарына ұстатып қоймадыңыз ба?

	– Сондай нәрсе қапелiмде ойға келе бере ме? Өздерiде бiлуi керек қой.

	– «Қазақ болайық» деп үгiттеген Шер-ағаңа тиiсiп,Фаризаны жөнсiз айыптаған әне бiреулерiңiз кiм өзi?!

	– Ол екеуi де қарап жүрмейтiн көксоққандар, осыауданға белгiлi бәлеқорлар. Оларды тоқтату мүмкiн емес...

	– Сонда қалай, бәлеқорлар мен надандар алдындабәрiмiз бүгежектеп, бұға беруiмiз керек пе? – деймiн ғой.

	Қомшабай үндемедi. Мен де бұдан әрi қазбаламай, сөзден тыйылдым. Ең қызығы: ақын ағамыз осы әңгiмеден кейiн, бiз Алматыға қайтып кеткенше, бiртүрлi көңiлсiз, тұйықтау жүрдi. Артынан, ыстық-суық әсерлерiмiз басылған соң, ел iшiнде аракiдiк кездесе беретiн, өзгелерден мiн тапқыш, күдiкшiл, кiдi адамдардың оғаштау мiнездерiне кешiрiммен қарамай, ерiн бауырына алып тулай жөнелетiн «шығармашылық әсершiлдiгiмiзге» бағып, қасымыздағы жақынымызды орынсыз кiнәлайтын жаман әдетiмiзге өкiнгендей де болдық.

	Бiз бiлгенде Қомшабай – жан дүниесi кең, iшi жұмсақ, сезiмтал, сергек ойлы азаматтың өзi едi. Өзгенiң озғанына, табысына, жақсылығына қуана бiлетiн. Бәлкiм, содан да шығар, оның айналасына өнерлi жастар көп жиналатын. Қашан көрсек те Қомшабайдың қасында Қызылорда аймағының ақындары, жыраулары, әншiкүйшiлерi, әртiс, ойынпаздары жүрер едi.

	Бiрде, мен елге демалысқа барған кезiмде, қасына Қызылорданың жыршы-күйшi, әншi-өлеңшiлерiн қосып алып, шағын автобусқа артынып-тартынып мiнiп, мен демалып жатқан «Жаңатұрмыс» ауылына Қомшекеңдердiң келе қалмасы бар ма?

	– Сенiң Нартай туралы роман жазып жүргенiңдi бiлiп,мiне, өзiмнiң төңiрегiмдегi жақсы жырау, айтқыш ақындарымды әдейi ертiп әкелдiм! – дейдi сонда сабазың.

	Артынша бәрiмiз қазан-ошақ, ыдыс-аяқты автобусқа артып, Шиелiнiң күнбатысындағы жиде тоғайлардың бiрiнiң iшiне кiрiп кеттiк емес пе? Содан қалың нудың ортасындағы тегiстеу жерге текемет-киiз, көрпешелердi төсеп тастап, жайғасып отырған соң, Қомшекең ертiп әкелген күмiс көмейлi, жел кеуделi әншi-жыраулар атақты Сыр сүлейлерiнiң өлгенiңдi тiрiлтiп, өшкенiңдi жандыратын ғажайып ән-саздарын, мың құбылған мақамдарын толғасын-ай! Толқытсын-ай келiп! Әншi-жыршылар тыныс алып, демалыс жариялаған тұстарда алдымыздағы ас-ауқатты опыра жеп отырып (арамызда «ащы суларды» аямай қылқытатындар да бар екен), әртүрлi әңгiмесөздiң, әзiл-қалжыңның бастарын қайырамыз. Мұндай отырыстарда әдетте түбегейлi тақырып, жүйе-жүлгенiң бола бермейтiнi белгiлi. Әркiм өзiнiң ойына келгенiн, естiген, бiлгенiн айтады емсе пе? Дегенмен, бұл жолы жиде тоғайдың iшiне кiлең өнерпаздар жиналғандықтан, әңгiме желiстерi көбiне-көп әдебиет, мәдениет айналасынан ұзап кете қоймайтыны түсiнiктi. Әйткенмен, осындай гу-гуден жалыға бастаған бiр жiгiт – театр суретшiсi болуы керек, әлден уақытта:

	– Ағайындар-ау! Осылай отыра беремiз бе? Кiшкенесызып жiбермеймiз бе? – деп, орталарындағы жасы үлкен әрi «бригаданы» бастап келген Қомшекеңе сұраулы жүзбен қарап едi.

	Қомшабай мұны естiгенде, аяқ астынан шырт ете қалды.

	– Немене, осында карта ойнауға келiп пе едiк? Оныңүстiне, мына Ораз картапаздарды қаламайды, – деп, маған қарата иегiн көтердi.

	Әлгi жiгiт – театр суретшiсi ыңғайсыздана күлiп:

	– Солай ма? Орекең, құдай бiледi, Алматыда префаранстың түбiн түсiрiп жүрген шығар-ау! – дедi.

	– Бұл Ораз мүлдем карта ойнамайды! – деп Қомшекең де бұл жолы даусын нығарлай түскен.

	– Неге ойнамайды? Карта ойнамайтын адам болушыма едi?

	– Бұл Ораз карта ойнауды бiлмейдi. Бiлмесе, қалайойнайды?

	Анау да оңайлықпен иiле қоймайтын қу екен (ол да өнер адамы – қисық сөйлеуге үйренген ғой), көзiндегi күлкiсiн өшiрмей, ағасымен сөз жарысын жалғастыра түстi.

	– Ау, көке, жазушы адам бәрiн бiлуге тиiс емес пе?Мәселен, Достоевский картежниктер туралы роман жазған... – деп келе жатыр едi, манадан берi маған ара түсiп отырған Қомшабай жасының үлкендiгiн пайдаланып әрi ойын-шынын араластырып, әлгi жiгiттiң тiзесiнен алақанымен салып қалды да:

	– Әй, сен де бiр мылжыңбай екенсiң! – дедi. – Сен«күлiс» ойнауды бiлесiң, оған дауымыз жоқ. Ал сен бұл Ораздың не бiлетiнi... сенiң шақша басыңа сия қояр ма екен? Ендеше, тыныш отырсаң қайтедi, ә?

	«Күлiс» ойнағыш жiгiтiмiз бұдан кейiн екi қолын жоғары көтерiп, жеңiлгенiнiң ишарасын жасады. Дастарқан басында отырғандар мұны көрiп, күлiсiп жатты.

	Мен болсам, Қомшекеңе қарап еңкейiп:

	– Өткен жолы Тереңөзекке барған Сәрсенғалиевтi бұлжолы Шиелiге келгенде Сәрсенбаев деп дұрыс таныстырғаныңыз үшiн зор рақмет! – деп алғысымды бiлдiрдiм.

	– Иә, солайын солай екен-ау! – деп ақын досым басын изеп күле бердi.

	Бәнәйi себептермен Шиелiге соққанда, осы Қомшекең кенттiң iргесiндегi шағын ауылда тұратын бiздiң әкейге арнайы бұрылып, сәлем берiп шығуды ұмытпас едi. Екеуiнiң кездескен сайын не жайында әңгiмелескенiнен хабарсызбын. Бiрақ ақынның аузынан:

	– Сенiң әкең нағыз әулие адам ғой! – деген ризалықсөзiн талай естiдiм.

	Мен тақуа әкемнiң көзi тiрiсiнде оны осылай «әулие» атаған үш кiсiнi бiлушi едiм. Бiреуi – әнеу бiр жылдары (жетпiсiншi жылдардың аяғы болса керек) Кавказ жақтан келген бiр чечен азаматының бiздiң әкеймен оқыста кездесiп қалып, қол алысып сөйлескен соң: «Менiң iздеп жүрген адамымыз Сiз едiңiз!» – деп қатты қуанғанын, бұдан кейiн қасына ерткен баласымен бiрге бiздiң ауылдағы үйiмiзде екi-үш ай қона жатып, ала жаздай тегiннен-тегiн қора салып, қауын егiп, пiшен шауып көмектескенiн көргенбiз. Бұдан соң ауыл молдасы Уәлиханның: «Осы жұрт алыстан әулие iздеп қайтедi екен? Әулие кiсi «Жаңатұрмыстың» шетiндегi Аққұмшықты жайлап отыр ғой!» дегенiн естiгенбiз.

	Әкесiн әулие тұтқан адамды баласы жек көрушi ме едi?

	Соңғы жылдарда Қомшекеңмен сиректеу кездесетiн болдық. Ауыл алыс, жер шалғайдың керi ме, әлде жасымыздың ұлғайып, денсаулықтың жiңiшкере бастағаны ма, әйтеуiр бұрынғыдай емес, жүрiс-тұрыстың, барыскелiстiң азая түскенi рас. Оның үстiне, үнемi сағынып, үнемi iздеп отыратын әке-шешемiз бiрiнен соң бiрi дүниеден өтiп, бала жастан бiрге өскен жақын достардың әрқандай себеппен – Сырдың баяғы ну тоғайындай емес, қазiргi селдiр бұталарындай әр жерде қадау-қадауы қалған болса, асығып қайда барасың? Әйтеуiр анда-санда көрiсiп, өткен-кеткендi еске түсiрiп, қауқылдасып қалатынымыз бар. Мынадай коммуникациясы қатты дамып кеткен заманда, бұрынғыдай бiр-бiрiмiздi арнайы iздеп бармай-ақ, телефон арқылы хабарласып тұруға әбден үйренiп алдық емес пе? Бiрақ телефон арқылы не айтып үлгiрерсiң? Амандық-саулықты сұрап бiлуден артылмайсың.

	Қомшекең анда-санда телефон арқылы ескi достарына iздеу салып отырар едi.

	– Ораз, қалайсыңдар? Бала-шағаң аман ба? АнауКетiк Қараны көрiп тұрасың ба? – деп сұрайды.

	Кетiк Қарасы – өзiмен университетте бiрге оқыған досы Қалихан Ысқақов. Қазақтың қазiргi үлкен жазушыларының бiрi.

	– Көрiп тұрамын. Аман ғой, – деймiн.

	– Өзi қалай?.. Әлi сақалын қауғадай қылып өсiрiпжүр ме? – дейдi.

	– Қалекеңнiң сақалын қысқартқанын байқамадым.Бiрақ ай санап ағара түскенге ұқсайды.

	Бұл жақтағы Қалекең де менiмен жол-жөнекей кездесiп қалса:

	– Сенi елге барып қайтты деп естiп едiм. Қомшабайды көрдiң бе? – деп сұрайды.

	– Көрдiм. Қасыма Әскербектi ертiп үйiне соғыпедiм, досыңыз шiлденiң ыстық күнiнде үстiне күпi жамылып, көк шәйдi сораптап iшiп, ағыл-тегiл терлеп отыр екен.

	– Ол сөйтедi! – деп Қалекең мұны естiгенде, рақаттанып күлiп алады. – Сен бiлесiң бе?.. Баяғыда бiз бiр топ жiгiт Сырдарияға суға түсуге бармаймыз ба? Ортамызда Нәсiр, Қомшабай, өзге жiгiттер бер. Күн күйiп тұр, қырық бес градус! Бiз үстiмiздегi көйлек, дамбалдарымызды түгел шешiп тастап, бұйра толқынға қойып-қойып кеттiк. Жанымыз жай тауып, рақатқа баттық та қалдық. Бiр уақытта тыныс алып жағаға шықсақ, бiздiң Қомшабай... басында қамыс қалпақ, аяғында дәу бәтiңке, киiмшең күйi, бiр томардың үстiнде шалжиып отыр екен. «Әй, сен неге суға түспейсiң?» – деп сұрасақ, «тоңамын» дейдi. Күн күйiп тұр, қырық бес градус! Бұл неғып осынша дәу бәтiңке киiп алған деп қарасам, аяғында бес қабат нәскиi бар екен. Қырық бес градус ыстықта бес қабат нәски киiптi. Апырмай, оның осы қылығына күлермiсiң, жылармысың...

	Әрбiр жазушы – суреткер. Ал суреткер атаулының кейде бояуды қалыңдатып жiберетiнi бар. Бұл жағынан Қалекеңнiң үлкен шеберлер санатында екенiнен хабардармыз.

	Қомшекеңнiң осындай әзiл-қалжыңдары жарасқан достары аз емес едi.

	Сұлу Сырдың бойында туып, қатар өскен, әдебиет атты әлемдегi алғашқы қадамдарын әзелден қарайласорайлас бастаған, есейе келе өрiс-қоныстары әр жақтан бұйырып, бұйырған несiбелерiн терiп жеген бiздiң буынның, солардың iшiнде жаратылыстары жақсы топырақтан, жақсы ортадан нәр алғандарының, қайда жүрсе де, бiр-бiрiне көңiлдерi суыған емес-тi. Түзулiктен айныған емес-тi. Бәлкiм, содан да шығар, бүгiндерi арамыздан ертелi-кеш бақилыққа аттанып жатқан жақсы замандастарымыздың артында жарқын естелiктер қалмақшы екен.

	2011 ж.





ШАШТЫ АТА


	(Кенжеғұл Құлпейiсұлы)

	Ескi шежiреден белгiлi: Қыпшақтың Торы атасы – Қитаба, Түйiшке, Көкмұрын, Шашты болып төртке бөлiнедi. Торыдан (Торыайғыр): Әлпейiс, Құлпейiс туады. Әлпейiстен – Қитаба, Түйiшке, Құлпейiстен – Көкмұрын, Шашты тарайды.

	Осылардың iшiнде Шашты Атаның ұрпақтары Қыр мен Сырға жайылып, қабырғалы елге айналған. Қазiр олардың саны шамамен алғанда 3 мың түтiннен асып отыр.

	Ал Шашты Атаның өзi кiм болған? Көнекөз қариялар аузынан кезiнде жазылып алынған Шежiре бойынша атамыздың шын аты – Кенжеғұл, Торының немерелерiнiң iшiндегi ең кенжесi екен. XVI ғасырда өмiр сүрген. Сүйегi Қорасан Ата әулиелер мазаратында жатыр.

	Бүгiндерi Торының 16-ұрпағы өмiр сүрiп, өркен жайып келедi.

	Бұрынғы шежiрешi қариялар айтар едi: төрт-бес жасар бала күнiнде Кенжеғұлды Әмударияның арғы жағынан келген әлдеқандай басқыншылар зорлықпен тартып алып кетедi. Арада талай жылдар өтсе де, жоғалған ұлдан хабар-ошар болмай, ата-ана мен ағайын-туған үмiттерiн үзе бастайды. Ең сүйiктi кенжесiнен жаугершiлiкте көз жазып қалған Торы қатты қапаға түсiп, бiрде өзiнiң дiни ұстазы әрi пiрi Мәдәлiхан атты қожаға барып, мұңын шағады емес пе?

	– Тақсыр, қашан келсем, сiз жайнамазыңызды алдыңызға жайып тастап, бiр Аллаға мiнәжат етiп отырасыз. Сол мiнәжатыңызға бiз пақырды да қосып қойсаңыз қайтер едi? Уа, он бес жылдан берi баламнан айрылып, көзден нұр тайып, көңiлден тыныштық кеттi. Өзгеден гөрi өзiңiз көктегi Тәңiр иемiзге жақынырақ жүресiз ғой. Жалбарынып тiлек тiлеп көрсеңiзшi... Бiзге де бiр жәрдемi тимес пе екен?! – дейдi.

	Мәдәлiхан – Қорасан Атаның тiкелей ұрпағы, аузы дуалы қасиеттi кiсi екен деседi.

	– Мақұл, мүритiм, Аллаға сыйынып көрейiк, – дейдiқожекең.

	Сол жолы Торы пiрiнiң үйiне түнеп шығады. Дуагөй қария таң атқанша ақ жайнамаз үстiнде отырып, көз шырымын алмастан, Алладан тiлек тiлейдi.

	Мезгiл – қасиеттi Рамазан айы болса керек. Таңертеңгi сәресiн iшiп, тыныс алған қожа қонағына қарай мойнын бұрып алып, былай дейдi:

	– Алла тiлектi қабыл көрдi, бiлем... Ендi аулыңа қайта бер. Үйiңнiң iргесiндегi ақ шаңдақта шашы жалбырап өсiп кеткен бiр бала отырар. Соны барып танып алғайсың.

	Мұны естiген «мүриттiң» қуанғаннан есi шығып, ауылына қарай тұра шабады.

	Шынында да, Торының ақбоз үйiнiң iргесiнде тайлақ ойнап, топырағын шығарған ақ шаңдақ жер бар едi. Анадайдан атынан қарғып түскен отағасы осы шаңдақта – үстi-басы сауыс-сауыс, ұзын шашы шиыршықталып көзiне түскен, жалаң аяқ, жалаң бас бөтен бiреудi ортаға алып, әрлi-берлi түрткiлеп, мазақтап күлiп отырған ауыл балаларын көредi. Күлегештердi қуып жiберiп, мазаққа ұшыраған бейшара мүскiннiң шашын көтерiп, бетiне үңiлген Торы бабамыз сол мезетте еңiреп жылап жiберген екен дейдi.

	– Балам-ай... Сенi де тiрi көретiн күн бар екен-ау! –деп.

	Төрт-бес жасында iз-түссiз жоғалып кеткен Кенжеғұлдың жасы сол тұста он сегiз, он тоғыздар шамасында болса керек.

	Өлiге санап жүрген немересiн қайта тауып, шаттыққа кенелген Торы ақбоз атты құрбандыққа шалып, ұлан асыр той жасайды. Тойдың соңында Алладан кейiнгi жарылқаушысы Мәдәлiханға көп-көп алғысын айтып тұрып, дуагөй қариядан бата сұрайды емес пе?

	Сонда қожекең:

	– Құдiреттiң күшiмен жоғалған ұрпағыңды iздеп таптың, мүритiм! Өзi де бiр қиын жерге тұтқынға түскен екен... Күндiз құлдық қамытын киiп, қожайынының қызметiн iстеп жүредi екен де, түнде терең шұңқыр, зынданда жатады екен. Сол тереңнiң түбiнен алып шығудың өзi едәуiр қиындыққа түстi. Сонда балаңның жалбырап өсiп кеткен ұзын шашы әжетке жарады. Шашынан сүйреп әзер тартып шығардық-ау! .. – дейдi.

	Тойға жиналған жұрт мұны естiгенде:

	– Апыр-ай! Әруағыңнан садаға кетейiк, тақсыр! –деп гуiлдеп құрақ ұшады.

	Мәдәлiхан сөзiн әрi қарай сабақтайды.

	– Бұл бала шашының ұзындығы арқасында құлдықтан құтылды. Ендi бұдан былай ат-есiмi Шашты болсын.

	– Әумин! – деп әлеумет қол көтередi.

	– Иллаһи, Шаштының өмiрi ұзақ, артынан өргенұрпағы да көп болып, жетi рулы елге айналар, – деп Мәдәлiхан сол жерде сәуегейлiк айтқан едi деседi.

	– Әумин! – деп әлеумет қол көтередi.

	Дуагөй қария тағы да:

	– Жамағат, егер құп көрсеңiздер, осы арада менiңсiздердiң талқыларыңызға салар тағы бiр бата-тiлегiм бар, – десе керек.

	– Айтыңыз, айтыңыз! – деп гуiлдейдi көпшiлiк.

	– Айтсам, Шаштының ұрпақтары ақырдың уақтысына дейiн бiр-бiрiмен қыз алыспай, ағайын-туыс болып қалсын! Бiр кiсiнiң баласындай тату-тәттi өмiр сүрсiн. Бiр-бiрiне қылдай қиянат жасамасын. Ағайынды алмасын, жақынның жанын жараламасын. Адасқанды тiлдемей, қатарына қосып, асып кеткендi күндемей мақтаныш етсiн. Байы ұрлық-қарлықпен мал жинамасын. Жарлысы қасындағысының қорасына түсiп «қордаланамын» деп дәметпесiн. Шашты ұрпағына мейiрiм-шафғат, қайырымдылық жолдас болсын. Әумин!

	– Әумин! – деп көпшiлiк бiр дауыстан бата жасап,беттерiн сипайды.

	Бұл бабаларымыздың ұрпақтар атынан, уақыт-мезгiл атынан берген анты, серттi сөзi едi. Содан берi де, мiне, 400 жыл өтiптi.

	Бiздiң Шашты Атамыз Кенжеғұл Құлпейiсұлы, бабалардың серттi Сөзiн бұлжытпай орындаған. Ол өсе-келе ел-жұртына сыйлы, аузы дуалы азаматқа айналыпты. Жерiне жау шапқанда, батыр жiгiттердiң жүздiгiн басқарып, талай жанқиярлық ерлiктер көрсеткен едi деседi.

	Бiрақ Кенжеғұлдың атын Шашты Атаға айналдырған оның жаужүрек батырлығы ғана емес, ерекше тахуалығы, кiршiксiз имандылығы болса керек. Қазақта (жалпы түрiкте) «Ата» деген атау әдетте әулие-әмбиелерге, әруақты абыздарға телiнедi. Мысалы, Бекет Ата, Қорасан Ата, Баба Ата, Сунақ Ата, Оқшы Ата, Ғайып Ата, т.б. Бiздiң бабамыз Шашты Ата да заманында осындай қасиеттi кiсiлердiң жолын қуып, туралық жолынан таймай өткен.

	Өткен ХIХ ғасырдың ортасына таман, шамамен 18451850 жылдарда, Тұрғанбай датқа Сiргебайұлының шақыруымен Шаштының игi жақсылары бас қосып, 92 баулы қыпшақтың бiр руының атауына айналған атамызға арнап үлкен Ас берген. Сол жолы үлкендер тағы да бата жасап, жетi буыннан асып кеткен Шашты ұрпақтарының бұдан былай да өзара қыз алыспай, бұрынғыша туысқан болып қала беретiнi жөнiнде серттi сөзiн айтысқан екен.

	Мiне, содан берi 150 жылдай уақыт өтiптi. Құдайға шүкiр, Шашты Атаның ұрпақтары осы кезге дейiн Аталар Антын бұзған емес.

	Әрине, бiр-бiрiн ағайын-туыс санайтын Шашты ұрпақтары ешқашан ұлттан, халықтан бөлiнiп көрген емес. Күллi қазақ халқының ортақ мүддесi мен ауызбiрлiгi, елдiң, жердiң, дiннiң, тiлдiң тұтастығын қорғау, сақтау – Шашты бұтағынан тараған Мұстафа Шоқайдан, өзге де данагөйлерден қалған өсиет-мұра.

	Ендi бiз ХХ ғасырдың ақырында тағы да бас қосып, үлкендерден бата сұрап, келер ұрпақтарға аманат тапсырып кетер болсақ, соның бәрi де елiмiз бен жерiмiздiң қамы үшiн! Салтымызды сақтап, санамызды тазарту үшiн, ағайын!

	1999 ж.





ЖАНАЗАР БАТЫР


	Қазақ әуелден Ауыл айналасының телi-тектiгiн сақтап, қазанбұзар ожарларын «батыр» атамаған. Батыр атағына қолы жеткендер – ең алдымен елi мен жерiн сыртқы жаулардан қорғап көзге түскен, дәрпiн жайған. Одан қала бердi негiзiнен рулық, тайпалық танымдарға сүйенiп өмiр кешкен ел iшiнде әр замандарда-ақ болмай қоймайтын дау-дамайлар мен ұрыс-керiстерде қиянатпен, әдiлетсiздiкпен бетпе-бет келген тұстарда әрдайым қайыспас қайсарлық танытқан, зорлықшының жолын кескен, көнгендi – уәжбен, көсем сөзбен тоқтатқан, көнбегендi – бiлектiң күшiмен иiп сындырған.

	Сондай айтулы ерлердiң бiрi – қыпшақ Жаназар Досқанаұлы (1818-1881). Ол бұрынғы Ақмешiт үйезi (қазiргi Қызылорда), Шиелi болысын жайлаған Қыпшақ iшiнде, кәдiмгi мал баққан момын шаруаның отбасында дүниеге келiптi. Ескi рулық жүйе бойынша Қыпшақтың Шашты атасына жатады. Тiзгiн тартып, атқа мiнген күннен бастап Жаназар басынан сөз асырмайтын намысшыл, өжет, өткiр тiлдi жiгiт ретiнде көзге түсiп, елдiң аузына iлiнедi. Оның үстiне, жаратылыс оған өлшеусiз қайрат-күш, қайтпас жүрек, мұқалмас мiнез берiптi.

	Ол заманда Сырдың бойын Қоқан, Хиуа хандары билеген. Кейiн, XIX ғасырдың елуiншi-алпысыншы жылдарында, Ресей әскерiнiң тепкiсiне түсе бастағаны белгiлi. Сыр бойы қазақтарының Қоқан басқыншыларына қарсы баскөтерулерiне белсене қатысқан Жаназар кезiнде Қыпшақ әскерлерiнiң жүзбасы санатында талай мәрте Жөлек, Жанақорған, Созақ бекiнiстерiн қоршауға, шабуға қатысқан. Бiрде жеңiп, бiрде жеңiлiп жүрiп, бiртiнбiртiн батыр атағы шығады. Кейiн Сырдың бойын патшалық Ресей бағындыра бастаған тұста батыр бабамыз дiнi, тiлi бiр қоқандықтар жағына шығып, ендi күнбатыс беткейден келген басқыншыларға қарсы ұрыстарға кiрiп кетедi.

	Жаназар Досқанаұлының аз уақыт Кенесары қозғалысына қатысқаны мағлұм. Атақты Иман батыр (Аманкелдiнiң атасы) бастаған Қыпшақ қолына барып қосылған ол көтерiлiсшiлермен бiрге Әулие Атаға дейiн iлесiп барады да, әлдеқандай себептермен осы жерде атының басын кейiн бұрып, елге қайтып кетедi. Ал туған ағасы Бекназар бiржола Кенесарының қасында қалып, Кекiлiктауда болған ақырғы айқаста 1847 жылы опат болады.

	Қариялардың айтуынша, өз ықтиярымен Кенесары әскерiне барып қосылған Жаназар мен хан iнiсi Наурызбайдың бiрден-ақ бiр-бiрiмен қабақтары жараспай, тiптi өзара бәсекеге түскенге ұқсайды.

	Кенесарының тапсырмасымен Наурызбайдың Түркiстан шәһарында Қыпшақ билеушiлерiмен бас қосқаны, бұл жиынды Тұрғанбай датқа Сiргебайұлы (17941850) басқарғаны туралы тарихи деректер сақталған. Бiрақ, өкiнiшке қарай, Қыпшақ билеушiлерi бұл жиында ортақ мәмiлеге келе алмаған. Әсiресе, Досбол шешен Қорлыбайұлы (1800-1890) «босқа қырыламыз» деген уәж айтып, елiн қанды қасаптан аман алып қалуды қарастырып едi деседi. Тұрғанбай датқа сонда «Наурызбайды ренжiтпейiк» деп, үстiне оқалы шапан жауып, астына жүйрiк ат мiнгiзедi. Ал кейiн Кекiлiктауда болған ақтық шайқаста қырғыз манаптары жекпе-жекке шығарған пәленбай батырды Наурызбай Тұрсынбай датқа Бүркiтбайұлы (1788-1853) сыйлаған алдаспанмен шауып өлтiрген едi деген әңгiме бар.

	Кенесарыға сол жолы Сыр бойын жайлаған елдiң бiразы, әсiресе Кiшi Жүз жiгiттерi көптеп қосылады. Солардың iшiнде кейiнiректе Кенесары мен Наурызбайдың атын қазақтың назым сөзiнде мәңгi қалдырған, Кiшi Жүз iшiндегi Керейт ұлысынан шыққан, жалағаштық Нысанбай жырау болған.

	Шежiренiң айтуынша, Шиелi топырағына қадам басқан Наурызбай мен Жаназардың алғашқы жолығысуы да тосын, нышаналы болыпты. Екi дәу әуелде шағын өзектiң екi жағасында тұрып, бiр-бiрiне бас изесiп, әзер амандасады.

	– Әй, Жаназар деген сенбiсiң? – деп айқайлайдысонда қаһарлы ханның iнiсi астындағы атын ортекедей ойнатып тұрып.

	– Ал менмiн... Немене, құда түсейiн деп пе едiң?! –деп Жаназар қитығады екен ар жақта тұрып.

	Содан екi дәу екi жағалауда бiр-бiрiне доң айбат көрсетiп, едәуiр уақыт арбасса керек. Бiраздан соң Наурызбай атының басын керi қарай бұрып алып, тебiне жөнеледi. Сонда қасындағы серiктерi:

	– Ау, Науан батыр, Қыпшақтың тентегiмен бiр ауызсөзге келмей жатып, кейiн қайтқанымыз қалай? – деп сұрайды.

	Наурызбай батыр айтқан екен дейдi:

	– Жаңа екеумiз өжектесе бастағанда, Жаназардаң екiиығынан екi үлек мойнын созып қарап тұрды. Соны көрiп астымдағы атым қорыққаннан сиiп жiбердi. Менiң пiрiм – қабан едi. Қыпшақтың пiрi – Үлек екен. Үлектен қорыққан қабаным да атымның астына кiрiп кеттi емес пе? Бұл жолы Жаназардаң пiрi үстем шықты. Сондықтан әзiр бақ сынаспауға бекiндiм.

	Бiрақ келесi бiр жолы Наурызбай амалын асырып, Жаназарды түзде ұйықтап жатқан жерiнде киiзге орап алып, бұлқынуға шамасын келтiрмей, атына өңгерiп әкеткен екен. Ерегiскен екi батырдың ойыны осылай аяқталса керек-тi.

	Қыпшақ Жаназар мен Табын Бұқарбайдың арасы да әуел баста оншалық оңды болмай жүредi. Бұқарбай – кезiнде Кенесарының сенiмдi серiгi болған, ұлт-азаттық қозғалысының көрнектi қолбасшыларының бiрi, үш жүзге аты мағлұм әруақты батыр. Ол кезде Сыр бойындағы қыпшақтар мен табындар қатар жайлап, өрiсi мен қонысы мидай араласып жатқан. Ескi рулық жүйемен өмiр сүрген екi елдiң арасында егес пен бәсеке болмай қоя ма?

	Бұқарбай бәһәдүрi Кiшi Жүздiң,

	Оның да айта берсе iсi жүз мың.

	Кездеспей Жаназарға жүредi екен:

	«Өзi – деп – күш сынасар кiсiмiздiң!» –

	деген өлеңдi сол кездiң өлеңшiлерi айтып жүредi екен.

	Ақыры қазақтың екi атайманы кездесiп тынады. Сол жолы қапияда Бұқарбайдың найзасының ұшы Жаназардың бетiне тиiп, жаралап кетедi. Содан Жаназар «қап, бәлем!» деп тiсiн қайрап кiжiнiп жүредi.

	Көп ұзамай, екеуi тағы тоқайласады. Бұл жолы Жаназар Қоқан әскерiне, Бұқарбай орыс әскерiне жол көрсетiп келе жатқан беттерi болса керек. Қысты күнi, түн мезгiлi екен. Араларында ай сәулесiнiң астында айдын мұзы жарқыраған жалпақ көл жатады. Көлдiң екi жағалауына тепеңдеп шыға келген екi батыр әуелден-ақ әй-шәй жоқ бiр-бiрiне қарай ұмтылып, жалтыр мұздың үстiнде соқтығысып қалады. Бұқарбай найза сiлтейдi. Жаназар оны шоқпарымен қағып түсiредi. Жаназардың екiншi мәрте сiлтеген ауыр шоқпары Бұқарбайдың талма тiзесiне тиiп, анау аттан сыпырылып түсiп қалады.

	– Бұл қайсың-ей? Қазақпысың, сартпысың? – депайқайлаған Бұқарбай жалма-жан қынабынан қылышын суырып алып, ендi жаяу ұрыс салуға ыңғайлана бастайды емес пе? Бұқарбайды даусынан таныған Жаназар сол жерде атынан қарғып түскен едi деседi.

	– Ау, сен Бұқарбаймысың? Мен Жаназармын ғой! –деп алпамсадай батырды бауырына басып, тырп еткiзбей құшақтап тұрып алады. – Бұл кұдайдың жетi түнде жер түбiнде қазақтың екi ақымағын ойда жоқта кездестiргенiн қарашы. Бiрiмiз Қоқанның сойылын, бiрiмiз орыстың сойылын соғып жүрiппiз-ау. Ал сонда сорлы қазақтың сойылын соғатын кiм бар? Соны айтшы! – деп зар еңiрептi сонда Жаназар.

	– Уа, бiз бар емеспiз бе? – деп Бұқарбай да жөнгекөшедi. Осы кездейсоқ кездесуден соң екi батыр ақiреттiк дос болып, өле-өлгенше «iщай» деспей өтiптi.

	Жаназар батырдың өмiрiнде өкiнiштi оқиғалар да өткенге ұқсайды. Бiрде ол Қоқан қолының Арқаға, Сарысу бойына қарай бет алып бара жатқанын естидi. Сарысу бойындағы Найман iшiнде Сандыбай байдың ауылы отырады екен. Қоқандықтардың Наймандарды шауып алуға аттанғаны белгiлi болады. Жаназар дереу Сандыбайға алдын ала хабар салып, өзi қасына Қыпшақ жiгiттерiнен жасақ жинап, көмекке барады емес пе? Сөйтiп Найман мен Қыпшақ тiзе қосып, жасанған жаудың тоз-тозын шығарып, қуып тастайды. Кейiн сол Сандыбайдың баласы Ерден аға сұлтан болып дүрiлдеп тұрғанда қасына орыс әскерiн ертiп келiп, Қоқан қарамағындағы жазықсыз елдi шабуға қатысады. Жаназардың ауылы да екi рет шапқыншылыққа ұшырайды. Бiр жолы Шаштының Шағыр әулетiн шауып әкеткен зорлықшылардың iзiне түскен Жаназар Сарысуда оларды қуып жетiп, жалғыз өзi ұрыс салып, Ерденнiң 72 қарулы жiгiтiн аттарынан түсiрiп, қиратып кетедi. Озбырлардың олжасына айналған адал малын алдына салып, Сырға айдап қайтады екен.

	Жаназар Досқанаұлы ескi қазақ тұрмысында жиi кездескен жер дауы, жесiр дауына да араласып, әрдайым жәбiр көрушiнi жақтап, жәбiрлеушiлердiң жолын кес– кестеп, кесе көлденең тұрып баққан. Билiкке таласпаған, сөзуар билердiң қасында отырмаған. Әкесi кедей шаруа қазақ ортасынан шыққандықтан ба екен, өзi де қашан да қарашаның сөзiн сөйлеген, солардың мал-жанын, намысын қорғаған. Ел iшiнде «Жаназар батыр зорлық көрген пәленшекеңе араша түсiптi, пәленшекеңнiң барымтаға кеткен малын қайтарып берiптi, пәлен жылы пәленбай деген бұзақы қол жинап, Қыпшақты шабуға келгенде, сол бұзақыны қатал жазалапты, бiрақ оның тұтқынға түскен жалғыз баласын босатып қоя берiптi» деген секiлдi хикаялар айтылады. Бұның бәрi көтерме аңыздар емес, шын болған оқиғалар. Сол пәленшекеңдер мен түгеншекеңнiң көзi тiрi ұрпақтары қазiр тату-тәттi өмiр кешiп жатқаны анық.

	Сыр бойындағы Орта Жүз ұлыстарын билеген датқалардың бiрi – Торғай Куатбайұлы (1792-1872) кезiнде: «менiң екi қанатым бар, бiрi – Игiлiк әулие, екiншiсi – Жаназар батыр» деген сөздi жиi айтады екен. Осы Торғай датқаның тұсында (Торғай – Мұстафа Шоқайдың үлкен әкесi) ел iшiнде мынадай бiр жайсыз оқиға болыпты. Орта Жүз iшiнде өткен үлкен той-жиында Қыпшақ билеушiлерiнiң жасы үлкенi Тұрсынбай датқаға, өзi қатыспаса да, арнайы сыбаға ретiнде ер-тұрманы күмiстелген су жорға аталыпты. Осы тартуды Тұрсынбайға апарып берудi мойнына алған пысық жiгiттiң бiрi – Әйеке Бекежанұлы жолынан жаңылып, атаулы тартуды жеке өзi пайдаланып кетедi. Мұны естiгенде намысына мiнген датқа қатты ашуланып: «Ей, бұл арғынның жүгермегi кiмдi басынады?! Аяқ-қолын байлап, алдыма сүйреп алып келiңдер!» деп пәрмен қылады. Қыпшақтың аузы бiлемдей билеушiсiнiң қаһарынан қатты қорыққан аз атаның жiгiттерi сонда Торғай датқаға барып, араша сұрайды. Торғай Жаназарды шақырып алып: «Ағекеме барып сәлем айт: Қыпшақ пен Табынның алакөздiгi аз болғандай, ендi Орта Жүздiң егiз туған екi арысы жауласпақ па екен? Датқа бiр ашуын тежесiн. Аға баласымен бiтiссiн» деген сөзiн жеткiзудi тапсырады. Торғайдың сәлемiн арқалап, Жаназар Тұрсынбайға барады. Бiрақ мұны жасауылдар маңына жуытпайды.

	– Датқаның бүгiн көңiлiнiң қошы жоқ. Келген жағыңа қайта бер! – деп жолын бөгейдi.

	– Ау, мен Торғай датқаның сәлемiн арқалай келдiм.Жiберiндер! – деп өжектейдi Жаназар.

	– Айтқан сөздi ұқпайтын неғылған миғұласың өзiң?– деп дүмбiлез жасауылдар намысына тиген соң, сол жерде Жаназар шоқпарын әрлi-берлi сермеп, жасауылдарды қоғадай жапырып тастайды да, датқаның ордасына кiрiп барады.

	Тұрсынбай үйге кiрген Жаназардың сәлемiн алмай, көзiн тарс жұмып, қолындағы тәспiсiн санамалап, үнтүнсiз отыра берген екен.

	Төзiмi таусылған Жаназар сонда айғайға басады.

	– Ау, тақсыр, немене, Әйекенi өлтiрiп, ендi соныңқұранын шығарып отырсыз ба? – деп.

	Тұрсынбай датқа қабағын көтерiп, Жаназарға қарап жымиып күлген екен. Содан соң:

	– Торғай ағаң екеуiң тағы да бұзылған сеңдi тоқтатып, бүлiнген елдi бiтiстiрмек болып әуреленiп жүрсiңдер ме? Жөнге жүрмейтiн қазақты жөндемге салып жiбермексiңдер ғой, ә? Иә, иә... – деп отырып, ақыры райынан қайтса керек-тi.

	Бұдан соң Арғын жағы ақбоз үйлер тiгiп, Қыпшақтың игi жақсыларын сияпат асқа шақырады. Әйекенiң әулетi ат-шапан айыбын, өзге де тарту-таралғыларын берiп, жиынға жиналған жұрт бұл жолы бiтiсiп тарайды.

	Тағдырдың тәлкегiн қараңыз: кейiн, 1880 жылы, болыс сайлауы алдында Ақмешiттiң қан базарында кездескен екi үмiткер, бiрi – Тұрсынбай баласы Әлмембет, екiншiсi – Бекежан баласы Әйеке, қалың қазақтың көз алдында қатты сөзге келiп, мұның ақыры қас жаулыққа ұласады да, Әйеке болыс Әлмембеттiң қолынан қаза табады. Бұл тарихты мен бұрынырақта жазылған «Тамыр» атты повесiмде жан-жақты баяндағам...

	Әйеке өлгенде, Жаназар батырдың көзi тiрi. Артынша ағайынның арасы ушыға бастаған соң, игi жақсылардың өтiнiшiмен Шашты қыпшақтың даңғайыр ақыны Бұдабай Қабылұлы (1842-1912) «Әйекенiң жоқтауын» шығарады да, араздасқан екi жақ бiтiмге келiп тынады.

	Жаназар батырдың басынан түрлi-түрлi оқиғалар өткен. Бiр жолы ол Сырдың бойындағы қалың қамыстың iшiнде жолында кесе-көлденеңдеп жатқан жолбарысқа кездеседi. Әуелi атып алып, олжалауды ойлайды да, жыртқыштың айбат көрсетпей үн-түнсiз жатқанынан секем алып, атынан түсiп, байқастап қасына барады. Сонда түздiң ерке сұлу тағысы көзiнiң мөлтеңдеген жасын тия алмай, бiр аяғын көтере берген екен. Жаназар жолбарыстың көтерген аяғына ұстап қараса, тағының табанына жиденiң жуан шөгiрi кiрiптi де, көгiстенiп, күп болып iсiп кетiптi. Сiрә, бейшара мақлұқаттың бүйтiп жарақаттанғанына бiрталай уақыт өтiп кетсе керек. Жаназар жалма-жан қанжарымен жолбарыстың табанын тiлiп, шiрiген шөгiрдi суырып алады, жарақаттың орнына болат жапырақ салып, орамалмен қатты байлап таңып тастайды. Осылай мейiрiмдi адамның көмегiмен сауығып кеткен Сырдың шұбар жолбарысы кейiндерi батырға әлденеше рет кезiгiп, анадай жерде бұған бұрылып қарап тұрады екен деседi.

	Тағы бiрде Жаназар қорқау қасқырмен бетпе-бет келiп қалыпты. Батырдың түнгi жорықтарда жүрген заманы болса керек. Қасына ерген жiгiттермен бiрге бұлар далаға түнейдi. Әлден уақытта iргедегi зират жақтан жағымсыз жаман дауыс шығады. Жiгiттердiң зәре-құты қалмай, түн iшiнде аттарына мiнiп, пәлелi жерден қашуға ыңғайлана бастайды. Жаназар оларды әзер тоқтатып, өзi жаман дауыс шыққан зиратқа қарай кетедi. Қолына жалаң қылышын ұстап, зираттың шетiне келгенде, топырағы үйiлген жас қабiрдi тырмалап қазып жатқан есектей iрi қорқау қасқырды көредi. Жалма-жан қылышын сермеп, қорқауды жайратып тастайды. Көр қазып, өлiктiң денесiн жеп дәнiккен құба құмның жыртқышын өлтiргенiмен, көрдiң түбiнен шыққан дауыс тиылмаған соң, Жаназар сол жерде көп басын ауыртып тұрмай, қасқыр үңгiп қазып тастаған апандай тесiктен қараңғы қабiрдiң iшiне қарғып түседi емес пе? Сонда қыштан өрiлген сағананың бас жағында аяқ-қолын жинап алып, денесiн тiктеп отырған, ұзын шұбақ ақ кебiнге оранған әйелдiң қалың шашына мұның қолы тиiп кетедi.

	– Әй, мұнда неғып отырсың? – деп сұрайды Жаназарәлгi әйелден. – Тiрiмiсiң, өлiмiсiң? Қалай тоңбай отырсың? Тiрi болсаң, жоғарыға шық. Мына қараңғы көрдiң iшi сұп-суық екен...

	Әйел-әруақ түк дыбыс шығармайды.

	– Онда, өзiңе ұнаса, осы жерде қала бер! – депәлгiнiң тiс жармағанына жыны қозған Жаназар қайтып тысқа шығады. Тысқа шыққан соң, қараңғы көрге қайтып үңiледi. Сөйтсе, сiзге өтiрiк, маған шын, әлгiнде аяққолын жинап тiп-тiк отырған тiрi өлiк денесiн созып жiберiп, басын құбылаға қаратып алады да, бұрынғы орнына барып жайғасып жатып қалады. Ай жарығының астында осының бәрiн ап-анық көрiп тұрған Жаназар батыр жағасын ұстап:

	– О, тоба! Мұндай да керемет болады екен-ау! – депкелген iзiмен керi қайтады.

	Аңыз бен ақиқатты бойына сыйғызған тағы бiр әңгiменiң нұсқасы былайша өрiледi. Жаназардың аяқ астынан қыстай жөнелетiн құс ұйқысы бар екен. Үнемi түз кезiп жүретiн батыр бiрде қалың өскен сексеуiлдiң арасына кiрiп, басына ерiн жастанып, аз-мұз мызғып алуды ойлайды. Ендi кiрпiгi iлiне бергенде, кеудесiне түскен әлдеқандай салмақты сезiп, бiр көзiн сығырайтып ашып қараса, үстiне құмның қарашұбар жыланы жылжып шығып алғанын көредi. Орнынан тұрып кетудiң амалын таппайды: онда жылан шап етiп шағып алуы мүмкiн. Сонда батыр бабамыз аузын iн сияқты ашып қойып, тiлiн жалаңдатып, жауын шақыра бастайды. Ақымақ жылан адамның айласын түсiнбей, үңiрейiп тұрған «iнге» сумаң етiп кiрiп кетедi ғой. Ұйқышыл батырға да керегi сол болса керек: сол мезетте ақымақ жыланның басын қырш еткiзiп тiстеп алады да, «тiфу!» деп түкiрiп тастайды.

	– Атаңа нәлет, жылан етiнiң дәмi жаман боладыекен. Бiразға дейiн аузымнан майлы кермек май иiсi кетпей жүрдi! – деп шағынады екен батыр бабамыз.

	Ертеректе батырдың көзiн көрген көне көз қариялар аузынан (Бәймен, Сәулебек) жазылып алынған естелiктерге қарағанда, Жаназар Досқанаұлының екi иығына екi адам мiнгендей ерекше iрi денелi, науша бойлы, қабағы қалың, өткiр көздi, қыр мұрынды қара қоңыр өңдi келiсiмi келген келiстi кiсi болыпты. Айғайлап жауға шапқанда, кей-кейде төбесiнде бұлт көшiп, төңiрегiн тұмшалаған тұман басып кетер едi деседi. Содан ба екен, қарсы келген жауы алдындағы қарға адым жердi көре алмай, қатты сасатын сықылды. Жекпе-жекке шыққанда астындағы атының мойнындағы ұзын қыл шылбырды әдейi бос жiберетiн көрiнедi. Сонда жер сызып шұбатыла ұшқан қыл шылбыр алабөтен суылдаған дыбыс шығарып, қарсы келгендердiң зере құтын қашырады екен.

	Батырдың қайқы қылышын Шаштының Бошай тармағынан тарайтын атақты ұста Мұса қырық түрлi темiрдiң қылауын қосып, алты ай бойы шыңдап соққан едi дегендi айтады. Мұса соққан қылыштың өткiрлiгi соншалық, Жаназар бiрде қаруын сынап көру үшiн күйсеп жатқан нарды қақ айырып шауып түсiрiптi. Ал шашақты найзасын шайқас үстiнде опырылып сынып кетпес үшiн оның сабын ешкiнiң терiсiнен тiлiнген тарамыспен шандып байлап тастайды екен. Өзi үйде отырғанда, осы шашақты найзасын ауылдың iргесiндегi биiктеу жерге тiкесiнен тiк шаншып қоятын көрiнедi. Жаназардың шаншулы тұрған найзасын көрген телi-тентектер бұл маңайға қайтып ат iзiн баспаса керек-тi.

	Елi мен жерiнiң айтулы айбары, қажымас қорғаны болган Жаназар Досқанаұлы пайғамбар жасына жеткенде, 1881 жылы, Сыр бойындагы Ашата жайлауында дүниеден өтедi.

	Қыпшақ Жаназар батырдың артында қалған жалғыз ұлы Жүсiптен тараған ұрпақ бүгiндерi 63 шаңыраққа жетiп отыр. Жүсiп заманында елдi аузына қаратқан би болған. Оның ұлы Есеке жиырмасыншы жылдарда атақты Ғани Мұратбаевпен бiрге жүрiп, қазақ жастарының сенiмдi жетекшiсi ретiнде танылса, кейiн қызыл солшылдар тарапынан қудалауға түскен соң, Оңтүстiк Қазақстанға қоныс аударады. Қазiр Сайрам ауданындағы орта мектептiң бiрiне Есеке Жүсiпұлының аты берiлген. Есекеден Болат, Мұрат, Темiр атты ұлдар, Қалима, Нәзипа, Арапат, Шарапат атты қыздар тарайды.

	1999 жылдың қараша айында Шиелi жерiн жайлағанбатырдың туған-туыстарының қолдауымен Жаназар Досқанаұлының басына сәулеттi мазар-ескерткiш орнатылды.

	Кешегi өткен ерлерiн ұмытпаған елдiң ертеңi де нұрлы болмақ.

	2000 ж.





БАЙСЫН КIМ БОЛҒАН?


	Бала жасымыздан бiз өз елiмiзде Байсын туралы әңгiмелердi жиi естiп жүрдiк. Шиелi төңiрегiндегi кәрi құлақ қариялар осы күнге дейiн Байсын айтты дейтiн шешендiк сөздердi, оның өз басына қатысты әр түрлi хикаяларды ұзақ толғап отырады. Халықтың жадында сақталып, аты аңызға айнала бастаған ол кiм болған? Өзi өмiрде болған кiсi ме, болса ел-жұртына қандай елеулi қызмет еткен? Бiраздан берi қойын дәптерiмiзге түртiп алып, жазып жүрген деректерге сүйене отырып, Байсын туралы бiлетiнiмiздi шағын мақала көлемiнде ықшамдап, оқушы назарына ұсынбақпыз.

	Байсын Көлбайұлы – өмiрде болған, осы күнгi Шиелi топырағында туып-өскен белгiлi азамат. Ол 1835 жылдар шамасында дүниеге келiп, 1917 жылы, 82 жасында дария беткейдегi Дуана Көпiр деген жерде қайтыс болған. Ескi рулық жүйемен таратсақ, Байсын Қыпшақ әулетiнен, оның iшiнде – Торы, оның iшiнде – Түйiшке, оның iшiнде – Қарақойлы, оның iшiнде – Қара-Сары, оның iшiнде – Сары ұрпағына жатады.

	 Байсынның әкесi Көлбай – мал баққан, қарапайым шаруа болған едi деседi. Байсынның өзi өсе келе, айнала ел-жұртының әлеуметтiк тұрмысына белсене араласқан беделдi адам қатарына қосылғанымен, мал жинап, байлық асырмаған, қартайғанша құба төбел қоңырқай тiршiлiктi қанағат еткен деседi. Өз ұлдарының базбiр тiрлiктерiне ренжiген Байсекең Есiркеп деген дәулеттi замандасына: «Қартайғанда балаларым арам ас жегiздi ғой!» – деп шағым айтқанда, Есiркептiң қадiрмендi жолдасына жаны ашып, оның алдына соғымдық мал салып бергенi де бар екен.

	Байсын Көлбайұлы өз өмiрiнде жоғары билiкке таласып, мансап қумаған көрiнедi. Ол әрдайым бұқара халқының сөзiн сөйлеп, қолынан келгенше туралық жолына салып отырған. Бай-бағланнан, болыс-билерден ығысуды бiлмей, бар бiлгенiн бетке айтады екен. Бiрде бiр замандасы шалқып-тасып отырып: «Байсеке, осы бақыт құсы деген не өзi?» – деп сұрағанға ұқсайды. Сiрә, әлгi өзiнiң атақ-дәрежесiне лайық мақтау сөз естiгiсi келсе керек. Сонда Байсын тұрып: «Бақыт құсы деген бiр сандырақ болады деп естимiн. Сол сандалып ұшып жүрiп, бiрде таздың басына, пұшықтың мұрнына, соқырдың көзiне қонатын көрiнедi», – деп жауап бередi екен. Айтқыш ауыздан шыққан ащы сөздiң астарын түсiнген замандасы сонда жым болып, жымиып күле бергенге ұқсайды.

	Жасынан зерек, ширақ, әрекетшiл болып өскен Байсын туған ағасы Томанға iлесiп, 1853 жылы Ақмешiт қамалын қоқандықтардан қорғау соғысына қатысады. Ол кезде Сыр бойы қазақтарының Қоқан, Хиуа хандарының қарауында жатқаны мәлiм. 1840-1852 жылдар аралығында қазақ шаруаларының Жанқожа батыр, Тұрғанбай датқа бастаған көтерiлiстерi болған. Сол тұста Қазақстан мен Орта Азияға кiрген орыс әскерлерiн Сыр бойы қазақтарының бiразы қуана қарсы алып, өз ерiктерiмен орыс әскерiнiң қатарына барып қосылады. 1853 жылы жазды күнi генерал В.А.Перовский үш мыңға жуық қосынымен Ақмешiт қаласын (қазiргi Қызылорда) қоршауға алғанда қоқан басқыншыларын қууға қазақ жiгiттерiнiң белсене атсалысқаны, осындай бiр отрядты қыпшақ Нияз батырдың басқарғаны тарихи деректерден мәлiм. Ағайынды Байсын мен Томан да осы Нияз батыр бастаған атты әскерлердiң iшiнде болады. Ол тұста Байсын Көлбайұлы 18-19-дардағы жас жiгiт екен.

	Бұдан кейiн көп ұзамай, Қоқан басқыншыларының Сыр бойында паналаған Шымқорған, Жөлек, Жаңақорған бекiнiстерi құлайды. Ал 1863-1864 жылдар арасында генерал М.Г.Черняевтiң әскерлерi Түркiстанды, Созақты, Шымкенттi басып алады. Түркiстан қаласын Н.А.Веревкин дегеннiң отряды қоршайды екен. Осындай ұрыстардың бiрiнде орыс офицерлерiнiң бiреуi жараланып, оны Томан Көлбайұлы атына мiнгестiрiп, жау ортасынан аман алып шығады. Орыстарға әрi жолбасшылық, шолғыншылық қызмет көрсетiп жүрген Томанның бұл ерлiгi, әрине, еленбей қалмайды. 1865 жылы Қоқан хандарының қазақ жерiнiң желкесiне қойған қарауыл қамалы – Ташкент құлайды. Қоқан хандарына қарсы ұрыстарға қазақ жiгiттерi де көптеп қатысады. Солардың арасында Томан мен Байсын да жүрсе керек. Өкiнiшке қарай, осы жолы Қоқан ханмен болған соғыстардың бiрiнде Томан Көлбайұлы оққа ұшады. Ағасының соңына ерiп жүрген Байсын сөйтiп жападан-жалғыз қалады.

	Сөйтiп, ағайынды Көлбайұлдары Сыр бойын Қоқан езгiсiнен құтқарып, мамырайқан заман орнатамыз деп жүрiп, өздерi елдерiнен алыстап кете барады екен. Байсын болса, ол кезде өзбектен қазақ көп Ташкентте қалып қояды. Содан 1867 жылдан бастап Түркiстан генерал-губернаторлығының орталығына айналған осы шәһарда Байсекең он шақты жылдай тұрғылықты өмiр кешедi екен. Байсынның көзiн көрiп, қолына су құйған көнекөз қария – Әлi Палмағамбетұлы (қазiр жасы 96-да) ол кiсi Ташкентте қазылық қызмет атқарған деп отырады.

	Елдегi ағайын-жұрттың шақыруымен Байсын 1877– 1878 жылдар шамасында туған жерiне қайтып оралады. Оның осыдан кейiнгi өмiрi түгелдей қалың бұқараның арасында өтедi. Кемел ақыл, әдiлеттiлiгi мен шешен тiлiнiң арқасында елiнiң ортасында зор беделге ие болған Байсекең өзi тiлемесе де, сол тұстағы ескi қазақ ауылында жиi шаң беретiн жесiр дауы мен жер-су таластарына араласпай отыра алмапты. Соның бәрiнде Байсекең айнала қауымын ауызбiршiлiкке, ынтымаққа, берекелi тiрлiкке шақырып отырса керек. Шиелi маңында өмiр кешкен Досбол, Балаби, Бұдабай секiлдi, Байсекең де әрдайым азшылықтың емес, көпшiлiктiң мүддесiн қорғап бақса керек.

	Байсынның кейiнгi ұрпақтар жадында қалған ең зор еңбегi – бiздiң ғасырымыздың басында оның өз төңiрегiнде суармалы егiншiлiктiң артықшылығын айтып, зор ұйымдастыру жұмыстарын жүргiзуi едi. Сол тұстағы елдiң аузы уәлi адамдарын қасына жинап алып, кейiнiрек «Шиелi өзегi» атанып кеткен үлкен каналды қаздырады. 1902-1903 жылдары қазылған осы канал кезiнде ең зор суландыру жүйесi едi. Бұдан кейiн де Байсекең қартайдым екен деп қарап отырмай, өкiмет орындарынан «Бас мұрап» атанған күмiс медаль алып, тоқшылық жолына бағышталған еңбегiн әрi қарай ұластырды. Өзi басы-қасында жүрiп, отырықшы тұрмысқа бiржола бет бұрған әр ауыл, әр руға қарай су жүйелерiн тарттырады. «Арғын арық», «Найман арық», «Абыз арық», «Шегiр арық» т.б. атаулар осы 1905-1910 жылдардың арасында дүниеге келген. Тiптi сол жылдарда темiржол станциясы төңiрегiне топтаса бастаған орыс жұмыскерлерi қыстағына қарай «Орыс арығы» жүргiзiлген. Әр ұлтты, ру-ұлысты бөлмей-жармай, Байсын Көлбайұлы өстiп айналасына шапағат нұрын шашады.

	1916–1922 жылдар аралығында Шиелiде Таштоп атты мекеменiң өмiр сүргенi мәлiм. Бiрiншi дүниежүзiлiк соғыс жүрiп жатқан тұста Сырдарияның арғы бетiндегi Домалақ Тоғай, Көтен Тоғай аталатын жерлерге темiржол тартылып, қазақ жұмыскерлерi вагон-вагон томарды тонналап дайындаған. Ол отынды майдан даласына қарай ағылып өтiп жататын эшелондарды сүйрейтiн паровоздар көмiр орнына жағады екен. Таштоптың арқасында Шиелi жiгiттерi майданның қара жұмысынан босатылады. Сөйтiп, әйгiлi 1916 жылғы Июнь жарлығынан қағаберiс қалады. Мiне, осы Таштоптың ашылуына мұрындық болып, қазақ кедейлерiнiң бiразына қарын тойдырарлық кәсiп тауып берушiнiң бiрi осы Байсын ақсақал едi деседi. Өйткенi тонналап томар тиеген сол жұмыскерлерге пұт-пұт астық, тай-тай мата-бұл төленедi екен. Таштоп әсiресе азамат соғысы мен одан кейiнгi шаруаны қайта қалпына келтiру дәуiрiнде едәуiр маңызды қызмет атқарады.

	«Шиелiнiң атын қайтарып берген де Байсын» деген сөздi естiгенбiз. Шиелi вокзалы 1904 жылы салынған. Ол кездегi ресми құжаттарда Шиелiнiң Скобелев станциясы атанғаны белгiлi. Бiрақ жергiлiктi халық оны әуел бастан Шиелi атаған. Шиелi өзiнiң ұлттық атауын, өзге қалалар секiлдi, төңкерiстен кейiн алғаны аян. Байсекең темiржол бойына алғашқы шағын ғимараттар салына бастаған тұста (қазiргi «Гигант» колхозының жерi), су жағасында өсiп тұрған бiр шоқ қызыл шиеге көзi түсiп: «Келешекте жемiстi, миуалы жер болсын, бұл қонысты баяғыша Шиелi атасақ жарасады» десе керек. Шынында, дуалы ауыздың айтқаны шынға айналып, 1938 жылдан берi жеке аудан орталығына айналған қоныстың атақдаңқы қазiр талай қиырларға кеттi емес пе?

	Байсын көзi тiрiсiнде халықтың құрметiне бөленген. Оның дәрпi тек айналасына ғана емес, дария бойында отырған елдiң бiразына мәлiм болған. Мысалы, 1909 жылы «Жетiкөл» маңында (қазiргi Сырдария ауданының жерi) Әлмембет Тұрсынбайұлы дүниеден өткенде, ескi ғұрып бойынша елге қадiрлi адамның басын осы Байсекеңе ұстатады екен....

	Байсын дүниеден өткен соң да, оның артында қалған ұрпақтары оның атын қастерлеуден танбаған. 1921 жылы Сыр бойындағы «Қотыр қыстау» деген жерде Байсынның асы берiледi. Қазақтың асы зор думан, қызу жиын болып өтетiнi мәлiм. Байсынның асы да сол тұстағы ең үлкен құрапатқа айналады. Ел iшiнде осы уақытқа дейiн Байсынның асы туралы аңыз-әңгiмелер айтылады. Сол ас төңiрегiндегi айтыс-таласқа қатысты Қалмен, Сарбас, Мәмбет, Нарыбай, Нұртаза, Нарымбет, Жүзбан, т.б. кiсiлердiң аты айтылады. Бiрақ бiз бұл арада көркем шығармаға желi болуға лайық ол оқиғаларды тәптiштеп жатпаймыз.

	Қысқасы, Байсын Шиелi жерiнiң шежiресiнде, кейiнгi әулетiнiң есiнде қалуға лайықты азаматтың бiрi. Оның аты аңызға, сөзi нұсқаға айнала бастауының өзi тегiн емес. Халық ұмытпайтынды ғана ұмытпайды.

	1983 ж.





ТҰРҒАНБАЙ ДАТҚА ҺӘМ ШIЛIК СОҒЫСЫ


	Тәуелсiздiк тiзгiнiн қолымызға алғалы берi бiр жеткен жетiстiгiмiз – қазақ тарихындағы бұрынғы ақтаңдақтардың орнын толтырып, тарихи әдiлеттiлiктi орнату жолындағы әрекеттерiмiз деп айтуға болады. Айрықша бұрынғы отарлық өктемшiлiк замандарда шетел басқыншыларының, шапқыншыларының озбырбырлықтарына көнбей, ұлттық, азаматтық намысын бәрiнен жоғары ұстап, азаттық туын көтерiп шыққан баяғы қас батырларымызды уақыттың шаң-тозаңынан аршып алып, бүгiнгi бейбiт, беймарал тыныштықтай көрiнетiн кезеңнiң үлкен-кiшi ұрпағына тәлiм – тәрбие, үлгi-өнеге ретiнде танытпақ ниетiмiз де әбден дұрыс. Ендi-ендi ғана еркiндiктiң дәмiн тата бастаған бүгiнгi қазақ ұрпағына американдық «Аватар» кинофильмiндегi ойдан шығарылған қияли, қисынсыз қаһармандардың бүгiндерi түкке керегi жоқ. Бұларсыз да өзiмiздiң төл тарихымызда әдiлет, теңдiк жолында шыбын жандарын шүберекке түйiп жүрiп арпалысып өткен шын жаужүрек, шын жанқияр ерлерiмiз аз болмаған.

	Осындай қисын жолымен қарағанда, ежелгi Қазақия даласын жоңғар-қалмақ басқыншылығынан тазарту жолындағы сан ғасырға созылған соғыстар, саяси соқтығыстар қазiр әжептеуiр зерттелiп, тарихи зердеден өткiзiлiп жатыр. Бұл жағынан әсiресе жазушы ағайындарымыз белсендiлiк байқатуда. Соңғы жылдарда қаншама тарихи әпсаналар, қалың-қалың романдар жарық көрдi. Солардың баршасының қозғайтын тақырыбы – баяғы қазаққалмақ ұрыстары, сол замандардағы хан, сұлтан, батырлардың баяндары. Киноларымызда да осы сарын. Ал шынына көшсек, әуелден-ақ iзгi ниеттен туып жатқан осы еңбектер (еңбек екенiне ешкiм күмәнданбайды) бiрте-бiрте бiржақтылыққа, таптаурынға, қайталауға, шектеушiлiкке айналып барады.

	Ал сонда сан ғасырларға созылып жатқан қазақ көшiнiң жолын жоңғар-қалмақтан басқа ешкiм кес-кестемеген бе екен? Бағзы мезгiлдер тарихын қопармасақ та, кейiнгi таяу ғасырлар көлемiнде, өзгелердi былай қойғанда, iргелес отырған көршiмiзден, күшi басым қауымдастардан қарапайым ел-жұртымыздың көрген құқайы аз ба едi? Өткен тарих қатпарларын қаза берсек, бүгiнгi тату-тәттi елдер арасына сына түседi-мыс, «орыстар ренжидi», әйтпесе «қырғыздар қырын қарап», «өзбектер өкпелейдi» деу – тарихи көзқарас емес, тоғышарлық тұжырымсымақ болар едi. Тарихи ғылымның идеологияға, саясатқа едәуiр кiрiптарлығы рас, бiрақ өмiрде болған шындық бәрiбiр өзгермейдi, болған күйiнде қала бередi. Оның үстiне, аумалы-төкпелi, алай-түлей, айқасты-шабысты замандарда тiрлiк кешкен ұлттар мен ұлыстардың қатардағы қарапайым тобына (қазақ па, өзбек пе, орыс па – бәрiбiр) тарих қашаннан айып тақпайды. Отаршылдық, үстемшiлдiк, басқыншылық қозғалыстардың басында негiзiнде билiк иелерiнiң (соның соңына ерушiлердiң) мүдделерi тұратыны белгiлi.

	Ендеше, ешкiмнiң көңiлiне қарамайтын, өтпелi саясатқа алаңдамайтын тарихты оқып, бiлуге әрқашан мүдделi болуымыз керек.

	Осындай талап тұрғысынан қарағанда, анау жоңғарлармен жүз елу-екi жүз жылға созылған ұзақ шайқастарда ақыры Қазақия жеңiске жетiп, азаттық жолына түскендей болған кезде, көп ұзамай, әуелi алып Ресей, артынан өзiмiздiң күнгей жағымызды жайлап жатқан дiндес, қандас туыстарымыз Қоқан мен Хиуа хандықтары тарапынан қомағай, қорқау дұшпандардың бас көтергенi белгiлi. Сөйтiп, ХVIII-ХIХ ғасырларда Қазақияның ұлы даласындағы жорық-жортуылдар толастамай, жалғаса бердi. Қоқан, Хиуа хандарының ХIХ ғасырдың басында Сыр бойын, Жетiсу аймағын басып алып, қалың елге көрсетпеген азап-қорлығы мен қиянат-қасiреттерi аз болмаған. Ең әуелi хиуалықтар өзге ағайындарынан бөлiнiп, жеке мемлекет құрып алады да, Мұхамед Рахым деген ханның (1806-1825) тұсында қатты желiгiп, қазақтың Кiшi Жүз бұтағы жайлап жүрген Сырдария өзенiнiң төменгi жағалауына қарай лап қояды. Ал Қоқан ханы Әлiм (1800-1809) тұсында Сырдарияның жоғарғы, ортаңғы жағалауын жайлап жүрген Ұлы Жүз бен Орта Жүз бұтақтарына қарай лап қояды. Сөйтiп, тағы да ондаған жылдарға ұзаған Оңтүстiк қазақтарының Отан соғысы басталып кетедi. Өкiнiшке қарай, бiздiң отандас тарихшыларымыз әлi күнге дейiн Қазақия тарихындағы осы қиын-қыстау кезеңге ат iзiн салмай жүр десек те өтiрiк емес. Мұның бiз жоғарыда атап өткен сылтау-себептерi бар.

	Тарихи деректер Қоқан ханы Омардың (1809-1822) тұсында сан жағынан есептегенде ол тұста қоқандықтардан әлденеше артық Оңтүстiк қазақтары бастарын қоса алмай, жiк-жiкке бөлiнiп жүрiп, жеке-жеке ұрыс-қақтығыстарда жарақты жаудан жеңiлiп, бiрте-бiрте бұқпантай, бағынышты тұрмысқа үйрене бастағандай едi. Сол тұста Шымкент, Сайрам, Түркiстан, Жаңақорған, Жөлек секiлдi ескi кент, қоныстар Қоқанның қолына өтiп, әскери бекiнiстерге айналады. Қараусыз, қарауылсыз қалған халықты қанау, аяусыз жаншып-басу, Мәдәлi (18221842), Құдияр (1845-1875) хандар билеген мезгiлдерде айрықша асқынып кетедi. Соның iшiнде түтiн басына салынатын мөлшерсiз алым-салықтар қарапайым қалың елдi бiржола «отыра зекет» қылып, тұралатып бiтедi. Сол уақыттарда қазақ тiлiне енген «Қоқан– лоққы» деген тiркес бар. Бұл сөз қазiр де жиi айтылады. Мағынасы: қорқыту, үркiту, доқ көрсету, айбат шегу. Қоқандықтар жай айбат шегiп қана қоймай, жазықсыз елдi талай мәрте қанға бөктiрiп, аяусыз жазалағаны тарих бетiне түсiп қалған. Олар әсiресе қазақ iшiндегi Қыпшақ тектестерге айрықша өшiгулi болыпты. Мәселен, Мұсылманқұл хан 1852 жылы Оңтүстiктегi қыпшақтарға қарсы жойқын жорық бастайды екен. Ташкент шаһарындағы Қоқан бегi Нұрмағамбеттiң бұйрығымен сондағы Қыпшақ тұрғындарының үй-жайы мен бау-бақшасын түгел өртеткiзiп жiбередi. Ал Балықшы қыстағында 1500 қыпшақты Сырдарияға лақтырып, қарап қылғаны деректерде жазылып қалған.

	Қоқан билiгi қарауына өткен қазақтарды негiзiнен рулық жүйе бойынша жiктеп, әр рудың басына өзiнiң датқаларын қойғаны белгiлi. Оңтүстiктегi, Сыр бойындағы Қыпшақтарды басқарған датқалардың iшiндегi ең атағы шыққандары Тұрғанбай Сiргебайұлы (1794-1850), Тұрсынбай Бүркiтбайұлы (1788-1863), Торғай Қуатбайұлы (1792-1872). Осылардың iшiнде екi датқа – Тұрғанбай мен Тұрсынбай қоқандықтар қолынан қаза тауып, азаттық құрбандары – шәйiттер қатарына қосылған.

	Тұрғанбай датқа Сiргебайұлының (тағы бiр деректерде Кеншiмбайұлы) өмiрi мен өлiмi бұрыннан-ақ ел iшiнде аңыз-әңгiмеге айналып, ақындардың жыр, дастандарына арқау болған. Бүгiнгi ұрпақтан гөрi сол заманға бiр табан жақын Сырдың сүлей ақыны Бұдабай Қабылұлы (1842-1912)жасынан ел iшiнде зор беделi бар Тұрғанбайдың екi хан арасында елшiлiкте жүрiп, хат-хабар жеткiзгенiн, осындай қатерлi жолда талай қиындықтардан аман өткенiн мадақтай келiп:

	Жол жүрiп талай қиын аман келдi,

	Ханына Үргенiштiң хабар бердi.

	Хан сонда ырза болып, Тұрғанбайға

	Һәм датқа, һәм пансат деп амал бердi, –

	деп жырлайды.

	Әрине, Тұрғанбайдың Қоқан әмiршiсiнiң бiр жауапты тапсырмасын тиянақтап орындағаны үшiн датқалыққа қолы жетпегенi түсiнiктi. Қоқан билеушiлерi ел iшiндегi аузы дуалы, iс-әрекетi уәлi, бәтуалы, көпшiлiктi соңына ерiте бiлетiн адамдарды ғана тартып, тiзгiн ұстатып отырған ( әр замандағы iшкi-сыртқы әмiршiнiң үйреншiктi әдiсi). Ендеше, әуел баста қолына амал тиген тұста өзгелер секiлдi Тұрғанбайдың да, Бұдабай ақын жырлағандай, Қоқан қоқиларына «Ләпбай тақсырлап» қызмет iстегенi күмән туғызбайды.

	Тұрғанбай сiрә әлденеше жыл датқалық амалын мiнсiз атқарған болуы керек. Оған датқалыққа қоса «пансат» атағы берiлуi, сол кездегi Қоқан билiгiндегi орталық шаһардың бiрi Түркiстанның бегi (ханның өкiлi) Иманбердi дегеннiң оң жамбасынан орын алуы осының айғағы. «Пансат» – Қоқан билiгiндегi үшiншi сатыдағы (хан-бек-пансат-датқа) дәреже болыпты. Оның өзге датқалардан артықшылығы – әскер, жасақ ұстауға, қылмыс жасаушыларды өз ықтиярымен жазалауға құқық берiледi екен. Сол құқықтарын пайдаланған Тұрғанбай датқа қол астына өткен елдiң iшiндегi әртүрлi дау-шараларды әдiлдiкпен шешiп отырады. Кейде шектен шығып кеткен ұры-қарыларды (қазақ арасында ең жиi кездесетiн барымташы-қарымташыларды) қатал жазалаған екен, «сол себептен өзге ұлыстар арасында да наразылықтар тудырыпты» деген сөздi бiз аракiдiк шежiрешi қариялар аузынан естiген де едiк. Оның үстiне, Қоқан қоқилары қазақ арасының тұтастығын бұзу үшiн мұндай ұрымтал тұстарды «ұтымды» пайдалануға тыраштанатыны белгiлi. Соның салдары болу керек, ел аузында сол заманнан екi жол өлең сақталып қалыпты:

	Бүйте берсе, бұл Қыпшақ бiр шабылар,

	«Алатаулап» Қоңырат бiр жабылар.

	Ал бiрақ осылайша бiрде бекiсiп, бiрде шекiсiп жүретiн ру, ұлыстар Тұрғанбай датқаның бастауымен басталған ең iрi қозғалыс, «Шiлiк соғысы» тұсында (шамамен 1850 жылдары) бәрi бiр тудың астына жиналыпты, бұлардың ұзын саны төрт мың сарбазға жуықтаған көрiнедi. Төрт мың – ол заманда едәуiр қалың қол, үлкен күш болған.

	Мұндай қозғалыстардың шығу себептерi де өзара ұқсас, үндес. Негiзгiсi – билеушiлер тарапынан тонаушылықтың, зорлық-зомбылықтың, қиянатшылдықтың шектен шығып асқындап кетуi әлеуметтiк ортада пассионарлық кернеулер туғызады да, соның ақыры әлеуметтiк жарылыстарға әкелiп соғады.

	Осы кезде Құдияр хан (1845-1875) қарауындағы қазақтарды басқаруда «осалдық» танытқан наместнигi Иманбердiнi орнынан алып, Рысбек деген бiр әпербақанын Түркiстанның бегi қылып тағайындайды. Бұл неме бектiк билiкке қолы жетiсiмен, бұрынғы қазақтармен өзiнше ымыраға келiп, айналасына беделдi билер мен ру басыларын жинап алып, бұлаң құйрық бұлтарма саясат жүргiзiп отырған Иманбердiдей емес, бiрден айналасына айдаһардай от шашып, жалаңдаған жалаң қылышқа жармасатын қу екен. «Иманбердi қазақтарды бетiмен жайылтып жiберiптi, Түскiстанды Қоқанның бегi емес, қазақтың биi басқарыпты», – деп хат жазып, хан иесiнiң қолтығына су бүркiп қызыдырмалата түседi екен.

	Шынында сол уақытта Түркiстан уәлаятында Тұрғанбайдың абырой-беделi ерекше әуелеп тұрғанын ел аузында сақталып қалған аңыз-әңгiмелер, өлең-жырлар да растайды. Өзiнiң пансат атағын, билiктегi құқын пайдаланған батыр бабамыз ордасының төңiрегiне жиналған нөкерлерi мен әскерлерi санын мүлдем көбейтiп, жарақты жасаққа айналдырып жiбередi.

	Мәнсүр ақынның (1875-1933) жырлауынша, Шiлiк шайқасының қарсаңында Тұрғанбайдың қосынына қосылған жиһангерлердiң саны бес жүзге жетiптi:

	Болыпты бес жүз жiгiт бес жүз қыран,

	Көбiнiң нәмi Қыпшак, Ойбас – ұран.

	Ат қылып айдаһарды мiнер едi,

	Қолына қамшы орнына ұстап жылан.

	Бәрi де болат шайнап, мұзды бүрiккен,

	Жау көрсе жiгiт емес тiзгiн iрiккен.

	Секiлдi Шәмбiлдегi Көрұғылындай,

	Нәсiлi қайсар қайтпас мүсiлiм түрiкпен.

	Мәнсүр ақын осы тарихи дастанында азаттық майданында елi мен жерiнiң намысын қорғап, жанқиярлықпен соғысқан Қыпшақ батырларының да атын атап, түсiн түстеп кетедi.

	Бар едi Өтеп, Жақап жақынынан,

	Ермек, Түйме, Кенбай бар ата ұлынан.

	Жаназар – Шағыр Қыпшақ, бұл жүзбасы,

	Қазақтың найза ұстаған батырынан.

	Сардарда жүз басылар осы айтылған,

	Осындай өңшең нарға қос артылған.

	Жақаптың мұнан басқа салтанаты

	Көбiсi шамаменен бос айтылған.

	Солардың бәрi аттанып елден кеткен,

	Жау шапқан оңашада келген шеттен.

	Малбике – Тұрғанбайдың бәйбiшесi

	Данышпан әйел едi ерден өткен...

	Сонымен, әлгi Рысбек деген әпербақан бегi Түркiстанға келiсiмен, ең әуелi уәлаят орталығын төңiректеп нан тауып жеп жүрген, күллiсi Тұрғанбай датқаны қара тұтқан қазақтың игi жақсыларын, билерi мен дiлмарларын, саудагерi мен майдагерлерiн түгел айдап қуып шығып, қызыл шапан, көк етiк киген Қоқанның шабармандары мен алармандарын атқа мiнгiзiп қояды.

	Мезгiлiнде алым-салық, зекет, ұшырларын төлеуге шамасы келмеген ауылдарға әлгiлер шабуыл жасап, шаңын аспанға шығарады. Сұлу, сылқым қыз-қырқындарға жаудай тиiп, аттарына өңгерiп алып кете барады. Орта Азиядағы осы ойранды сырттай бақылап отырған Ресей тарапынан: «Бәрiң – мұсылман халқы емессiңдер ме? Сендер неге қазақтарға мұншама шапқыншылық жасап жатырсыңдар?» – деп қойылған құйтырқы сұраққа өзбектер тарапынан: «Қазақтар әлi толық мұсылман болған жоқ. Осы күнге дейiн молаларды аралап, әруақтарға табынады. Бiз оларды толық мұсылман қатарына қосуға бәтуа жасадық,» – деген сыңайдағы жауабы жазбаға түсiптi. (В.Н. Басилов, Д.Н.Кармышева, Дiни нанымдар. А, 1995 ж.)

	Сонда Түркiстаннан кеткен Тұрғанбай датқа ата мекенi Шiлiкке барып, ту тiгедi. Көп ұзамай, оның айналасына Қоқаннан қорлық көрген бұқара жұрт жиналып, лезде қалың қолға айналады. Қолдарына қылыш, найза, айбалта ұстаған бұлар аяқтары жеткен ауыл, қыстақтарды аралап, әр жерде елден алым-салық жинап, жетiмжесiрдi жылатып жүрген Қоқанның қолшоқпарларын құрық салып ұстап алып, солардың iшiндегi ең қаныпезер қарақшыларын елдiң алдында қойша көгендеп тастап, табандарын тiлiп тұз құяды екен де, бақыртып-шақыртып келген жақтарына қуып жiберетiнге ұқсайды.

	Сөйтiп, Түркiстан төңiрегiн, Қарнақ, Шорнақ, Сайрам, Шәуiлдiр, Созақ жағын жаудан тазартқан әр рудан, әр тараптан жасақталған Тұрғанбай датқаның алабажақ қару асынған ала-қүла жасақтары бiраз күш алып, әруақтары көтерiлген тұста қазақтар Қоқанның билеушi бегi отырған Түркiстанға шабуыл жасау қамына кiрiседi. Бұл кезде жау жағы да қарап отырмай, Құдияр ханның пәрменiмен зеңбiректермен, өзге де озық оталғыш мылтықтармен мұздай қаруланған қоқандықтардың қалың әскерi Түркiстанға қарай тоғытылады. Үлкен шаһардың күнбатысынан басып кiрмек болған қазақ сарбаздары сонда күркiреген зеңбiрек оғының астында қалып, дүркiреп қаша бастайды. Жаужүрек батырлары қаншама айғай салып, қара әруақтарының атын шақырғанмен, күрсiлдеген зеңбiректердiң бұрқ-бұрқ жарылған тажал доптарының шабуылына шыдамаған әрi өте нашар, қарапайым қаруланған әншейiндегi дайындығы жеткiлiктi әскер санатынан емес, кәдiмгi шаруа қатарындағы қазақтар қалаға басып кiре алмай, лажсыздан кейiн қайтады да жауды сырттан торып, әлденеше күн сол маңда бекерден-бекер босқа шашылып жүредi.

	Осындай сәтсiздiктен кейiн Тұрғанбай бастаған сарбаздар соңына ерген жiгiттерiмен Шiлiк даласына қарай жылжи бастайды. Өкiнiшке қарай, Түркiстан түбiндегi жеңiлiстен соң талай боздақтарынан айырылған көтерiлiсшiлер арасында алауыздық, араздық туындап, бiраз батырлар мен билер өз ағайындарын соңына ертiп, қосыннан шығып кете барады. Сөйтiп, ақыр аяғында сол тұстағы күштi мемлекеттiк құрылымға айналған Қоқан хандығына қарсы тайсалмай соғыс ашқан қазақ датқасының қасында негiзiнен өзiнiң туыс Қыпшақтары, Мәнсүр ақын дәрiптеген «айдаһарды ат қылып мiнген», «болат шайнап, мұзды бүрiккен» серiктерi ғана қалады. Қатары сиреген Тұрғанбай Шiлiктi жерiндегi Былқылдақ өзеннiң бойында бұлардың арттарынан қуып жеткен Қоқанның қалың әскерiмен ұрысқа кiредi. Тарихта «Шiлiк соғысы» атымен белгiлi бұл шайқастың қанша уақытқа созылғаны жөнiнде нақты дерек жоқ. Қазақ баспасөзiнде осы оқиғаға арналып ең тұңғыш жарияланған мақалада да мақала авторы Қалжан Қоңыратбаев («Қазақ» газетi №24, 1916 жыл) бұл жайға егжей-тегжейлi тоқталмай, көтерiлiстiң жеңiлiске ұшырау себебiн ағайын арасындағы алауыздық пен күншiлдiктен болады деп бағалайды.

	Қалай бағаланса да, Шiлiк соғысы – қазақ жұртының ұлт-азаттық қозғалысындағы елеулi оқиға ретiнде зерттеле берiлуi керек.

	Бұл жолы да қаншама жанқиярлықпен, ерлiкпен айқасқан қазақ қолы күшi басым, айласы мол Қоқан әскерiне төтеп бере алмай, Қаратаудың етегiн жағалап, күнбатысқа қарай қозғала бастайды. Сол беттерiмен Жаңақорғанның күнбатыс шетiндегi Жетi төбе аймағынан бiр-ақ шығады екен. Оның артынан қуғын салған Рысбек бек те жетiп, егер Тұрғанбай датқа осы бағытымен ұзай берсе, Сырдың бойында отырған қалың елдiң iшiне кiрiп, қара үздiрiп, қолға түспей кетуi әбден мүмкiн екенiн ескерiп, қазақтың «бүлiкшiл батырының» артынан елшi жiбередi. Сондағы айтатыны: «Сен, Тұрғанбай, бар қателiгiңдi мойындап, өз аяғыңмен Түркiстанға келсең, Құдияр хан саған кешiрiм жасауға Алла атымен уәдесiн бередi. Ал бұған көнбесең, сенiң соңыңа ерген елдiң бәрi сойқан қырғынға ұшырайды. Бұған да Алла атымен уәдесiн бередi. Осыған тез жауап қайтар. Әйтпесе, көресiңдi көресiң!» – деп кәрiн төгедi. «Қазақ» газетiнiң жазуынша: «Тұрғанбай ендi сенуден кеткен едi. Бара қалса өледi, бармаймын десе, ел шабылып, бүлiкшiлiкке түскелi отыр. Айналдырған ат төбелiндей Қыпшақ көп жауға қарсы тұра алмайды. Не көрсем де өзiм көрейiн, ел-жұртым аман болсын деп, Тұрғанбай амалсыз керi қайтады».

	Елiнiң амандығы үшiн өз еркiмен жаудың қолына түскен Тұрғанбай датқаның аяқ-қолын кiсендеп, Ташкентке аттандырғалы тұрған Түркiстан бегi Рысбекке қасқая қарап тұрып, қазақ батыры сонда ең әуелi оны әкесiнен бермен қарай жағалатып қазақша ең боқтық сөздермен келiстiрiп боқтап алған едi деседi.

	Тұтқынның мұндай тұтқиыл мiнезiн көрiп, томырық сөзiн естiгенде, не харекет iстерiн бiлмей, есiнен танып қалған бек сонда сасқалақтап, қызарақтап, тұтығып тұрып:

	– Уәй, сен... дiнсiз кәпiр! Не гәпiрiп тұрсың?! –дегенде, байғұстың аузы-басы қисайып, аяқ-қолы дiрiлдеп кетедi екен.

	Сонда Тұрғанбайдың бетi бүлк етпестен, «бүлiкшiлердi» қирата жеңiп, көңiлi аспандап жүрген қоқи бектiң бетiне тура қарап, айрықша ащы мысқылмен, бұл жолы тым айқайға баспай, бiрақ нақпа-нақтап сөйлер едi.

	– Сен өзiң қазақ арасында билiк құрып, бишiгiңдiиiрiп жүрсең де, қарауыңда қамалған елдiң әдет-ғұрпын бiлмейдi екенсiң ғой! – деп ең әуелi бiр мұқатып алады да: – Бiздiң қазақ өзiнiң жиендерiн қисыны келген жерде оқсатып боқтай бередi! Сенiң анау шешең саған ұқсаған сасық сарттардың арасында өскен Қыпшақтың бiр сорлы қызы емес пе едi? Сенiң өзiң де таза өзбектiң нәсiлiнен емес, анау Әндiжанның құрама сартысың. Ендеше, сен мына маған дардай жиен боласың. Бүгiн боқтасам, жиенiмдi боқтап тұрмын ғой! – дептi.

	Қасындағы нөкерлерiнiң көзiнше бар абыройы айрандай төгiлген Қоқан бегi сонда қылышын қынабынан суырып алып, бiрақ аяқ-қолы кiсендеулi тұтқынды бiрден шауып тастауға дауаламай, жаман қатынша бажбаж етiп:

	– Ой, бәлен түген...! Тiлiңдi тарта сөйле! Сен мағанондай жалаңды жаппа! Ертең Құдай тағаланың алдында жауап бересiң... Өй, өй! – деп аузына басқа уәждi жөндi сөз түспей, өрекпи бередi.

	– Ә, Құдай тағаланың атын атап, мұсылман екенiңойыңа ендi түстi ме, жиенжан?! – деп Тұрғанбай есiрiк бектiң есiн жиғызбайды. – Менiң осы айтқаным өтiрiк болса, үйiңде әлi тiрi отырған анаңнан барып сұрарсың. Ал сенi дәп қазiр боқтаған себебiм: сен ғой кеше араға елшi салып, Құдай тағаланың атымен ант етiп, маған «өз еркiңмен берiлсең, өзiңе кешiрiм жасап, қалған елжұртыңа тиiспеймiз» деген жоқсың ба? Алла атымен берiлген антты бұзған сен нас кәпiр емей, кiмсiң?! Тозаққа мына сен түспегенде, елiм үшiн еңiреген мен жауапкер болам ба?! Өй, ант атқыр сарттан туған сарыала күшiк! – деп сөзiн аяқтайды.

	Шежiре қарттар аузынан бүгiнгi заманға келiп жеткен осы тақiлеттес әңгiмелер бойынша, Тұрғанбай датқаны өтiрiк уәдемен илалап қолға түсiрген Түркiстан бегiнiң анасы шынында да Қыпшақ қызы екен. Мұндай мысалдар қандас, тектес халықтар арасында жиi кездескен (Н.Веселовский. Ташкенттi жаулап алу. Қазақстанның өткен дәуiрi. Жәдiгерлер мен деректер. Жинақ II том. А., 1998 ж.)

	Бұдан кейiн қоқандар Шiлiк көтерiлiсiнiң көсемi Тұрғанбай Сiргебайұлын алдымен Қыпшақи ортадан жырақтау орналасқан Ташкент шаһарының абақтысына апарып қамап тастайды. Бұдан кейiн елдегi көтерiлiсшiлер арасына жарақты жасақтарын жiберiп, осы дүмпуiлге белсене қатысқан әскер басыларының, билер мен беделдi ру басыларының қолға түскендерiн қосақтап айдап, Ташкенттiң iргесiнде ағып жатқан Шыршық өзенi жағасына әкелген едi дейдi. Сол жерде ортаға Тұрғанбайды шығарып, Қоқан ханының пәрменi бойынша, iшiне бұрқылдап қайнаған су толтырылған қара қазаннан жендеттер шелектеп су тасып, айналасына қасқайып қарап тұрған, жауларының алдында иiлмеген, сынбаған қазақ батырының төбесiнен лақылдатып құя бастаған екен... Тұрғанбайдың артынан қоқандықтар Қыпшақтың 17 әскербасын дарға асып, 40 биiн iстiк қадаға отырғызып, азаптап өлтiредi. Бұдан соң да қызыл қанға мас болған «жеңiмпаз» қоқилар Түркiстан маңында отырған бейбiт халыққа қойға шапқан қасқырша тиiп, айрықша Шiлiк көтерiлiсiне белсене қатысқан Қыпшақтарға қатты өшiгiп, қаһарларын төгiп-ақ бағады. Солардың iшiнде Шiлiк соғысында елден ерек көзге түсiп, жанқиярлықпен ұрыс салған әрi өзгелерге қарағанда көбiрек шығынға ұшыраған Тұрғанбайдың қандас туыстары, Қыпшақтың Шаштылар әулетiн барынша қуғындап, ауылдарын шауып, малдарын айдап әкетудi әдетке айналдырады. Қоқанның тепкiсiне шыдамаған сол Шаштылар ақыр соңында ата қоныстарын тастап, төменгi жаққа қарай (Сырдария қазақтары ежелде ұлы дарияның күншығыс бетiн Жоғары, күнбатыс бетiн Төмен деп атайды) жылжып көше бастайды.

	Менiң шежiрешi әкем айтып отырушы едi:

	– Шығыс оқиясынан кейiн («оқиға» демейдi «оқия»дейтiн, соған қарағанда осы екi ұйқасқан сөздiң мағыналық өзгешелiктерi бар болуы керек – О.С.) бiздiң бабаларымыз Сырдың бойын жағалап отырып, осы күнгi Шиелi, Бәйгеқұм (Жөлек) маңына келiп тұрақтап қалыпты. Бәрi Сырдың күнгейiндегi тоғайлы, сулы, нулы мекендердi таңдап, әр ата баласы өзара мәмiлеге келiп, өзiнiң отырықшы жерiн бөлiсiп алады екен дейдi.

	– Бiздiң ата қонысымыз Түркiстан маңы, Шiлiктiекенiн қариялар айтып отырушы едi, – деп әкем әңгiмесiн әрi қарай жалғар едi. – Соның бiр дәлелi: мынау Отрақшыл маңындағы дария бойындағы Дәуiттiң ескi қорымы. Бұл бұрындары осы Шаштылар әулетi жерленетiн ортақ Қорым едi. Ал байқасам, мына менiң үшiншi атам Шоңайдың һәм одан iлгерi өткен бабаларымыздың сүйегi мұнда жоқ. Бабаларымыздың сүйегi сiрә сол Түркiстан жағында қалған болуы керек, – деп тұжырымдар едi.

	Шiлiк соғысынан кейiн Қоқан билiгi тарапынан көбiсi қуғынға ұшырап, зардап шегiңкiреген жетi ата Шаштының Айдарғазы әулетi едi деседi. Шыршықта iстiк қадаға отырғызылған 40 бидiң бәрi дерлiк Айдарғазы тумалары едi деген дерек бар (проф. Ә.Қоңыратбаевтың зерттеуi бойынша). Бұлардан басқа Құтым (Тұрғанбайдың өзi осы Құтымнан тарайды), Байсары ата ұрпақтарына да Қоқан жаудай тиген екен. Содан болуы керек, арада 160 жылдан астам уақыт өтсе де, Шашты Қыпшақтың өзге аталарына қарағанда (Шежiре құрастырушылардың есебi бойынша), бұл аталмыш ағайындылардың бүгiнгi түтiн саны басқалардан бiраз кем соғып жатады. Соғыс жаңғырығы дегенiмiз осы емес пе – жылжып жылдар озса да, соның салдары үзiлiп-созылып осылай жалғаса бередi екен.

	Тұрғанбай әулетiнiң талайлы тайғақ тағдыры мұнымен аяқталмайды. Батырдың қайғылы қазасынан кейiн оның туған iнiсi Басығара қасына елiнiң беделдi ақсақалдарын, ишан, молдаларын ертiп алып, Түркiстанға барып, қамауда жатқан ер-азаматтарға ежелгi дәстүрмен сауға сұрайды. Бек бұлардың тiлегiн қаперiне алмастан, Басығараны қаматып тастап, Құдияр ханға хабар бередi екен. «Осылай да осылай, қанды балақ қарақшының iнiсi өз аяғымен келiп қолға түстi. Бұл да кешегi күндерi бiзбен аяусыз айқасқан кәтта бұзықтың өзi. Ендi мұны қайтпек керек?» – деп сұрайды. Құдияр хан: «Қыпшақтармен қайта айналып соғыса беруге менiң мұрсатым жоқ», – деген сылтаумен Тұрғанбайдың iнiсiн қамаудан босаттырып жiбередi. Тұрғанбайдың iнiсi қамаудан босаған соң не iстейдi дейсiз ғой? Қасына Ордабай, Тiленшi атты жаужүрек iнiлерiн ертiп алып, қазiргi тiлмен айтқанда, Қоқан басқыншыларына қарсы «партизандық» (қазақшасы – «қаша соғыс» болуы керек) ұрыстарың бастап кетедi. Бiрақ 1854 жылы бұлардың үшеуi де жау қолынан қаза табады.

	Сөйтiп, ХIХ ғасырдың екiншi жартысында Түркiстан қазақтарының ұлт-азаттық көтерiлiсiн бастаған Тұрғанбай датқа Сiргебай (Кеншiмбай) ұлының әулетi түгелге жуық құрып кетуге айналады. «Түгелге жуық» дейтiнiмiзде мән бар, өйткенi Тұрғанбайдың бәйбiшесi Малбикеден туған жалғыз ұлы Баймырза (Құтпан) басынан талай хикметтi өткiзiп жүрiп, тiрi қалады емес пе? Осы Баймырза Тұрғанбайұлы (1817-1914) есейе келе Кенесары Қасымұлының әскерiне қосылып, кейiн бұл да қамауға алынады, Жетiсу жерiнде айдауда жүрiп дүниеден өтедi. Ал Тұрғанбайдың немересi, атақты дала батыры Иманжүсiп Құтпановтың (1863-1931) есiмi қазақ елiнiң азаткерлiк тарихында мәңгi қалғаны мәлiм.

	14.04.2013 ж.





ДАЛА БАТЫРЫ ИМАНЖҮСIП


	Қазақ даласына заманында атақ-данқы кең жайылған ардақты батырлардың бiрi Иманжүсiп Құтпанұлы едi. Иманжүсiп – елiнiң азаттығы үшiн арпалысып өткен ежелгi әулеттiң асыл нәсiлi болатын.

	Оның атасы Тұрғанбай датқа Сiргебайұлы (1794-1850) Қоқан хандығына қарсы азаттық қозғалысты бастап шығып, Ташкент маңында қапияда қазаға ұшырайды. Оның әкесi Құтпан (Баймырза) Тұрғанбайұлы (1817–1914) бастан-аяқ Кенесары ханның ұлт-азаттық соғысына қатысқан. Ақыр соңында балаларымен бiрге Жетiсуға жер аударылып, ұзақ жасап, айдауда жүрiп өледi.

	Ал Иманжүсiп Құтпанұлының (1863–1931) өзi өмiр бойы отаршылдық озбырлыққа қарсы алысып-арпалысып, ақыр сонында 1930 жылғы Мойынқұм шаруаларының көтерiлiсiне қатысып, бастаушы батырлардың бiрi ретiнде ОГПУ «сотының» үкiмiмен ату жазасына кесiледi.

	Атадан – балаға, баладан – немереге дейiн өсиет-анттай мұра болып қалған азаттық жолындағы қиян-кескi күрестер әрдайым жеңiске жеткiзбесе де, ежелден еркiндiк аңсаған елiмiздiң бүгiнгi егемендiгiн жақындата түскенi ақиқат.

	Бұл әулеттiң тарихнамасы әрiден басталады.

	Он тоғызыншы ғасырдың басында, дәлiрек айтсақ, Әлiм ханның тұсында (1800–1809) қалың қазақ жайлаған Сыр бойын Қоқан хандығының басып алғаны тарихтан мәлiм. Ал Хиуа хандығы Мұхамед Рахым (1806–1825) тұсында ерекше нығайып, кәдiмгiдей iргелi мемлекетке айналады. Хиуалықтар да қарап жатпай, Сырдың төменгi ағысында, Арал маңында көшiп-қонып жүрген қазақтар мен қарақалпақтардың мойнына құлдықтың құрығын салады?

	Қоқан, Хиуа билеушiлерiнiң озбырлығына төзбеген Сыр бойындағы Орта жүз бен Кiшi жүз қазақтарының 1812, 1816, 1820, 1850 жылдары қанды шайқастарға шығып, бiрде жеңiп, бiрде жеңiлiп жүргенi мұрағат деректерiнде сақталған.

	Қоқан ханы Омардың (1809–1822) тұсында осы күнгi Шымкент, Сайрам, Түркiстан, Жаңақорған, Жөлек, Ақмешiт секiлдi ежелгi қазақ мекендерi еркiндiктен айрылып, үй iргесiнен шыққан қандас, дiндес отаршылардың тепкiсiне түседi. Әсiресе Мәдәлi (1822–1842), Құдияр (1845–1875) хандар дәуiрiнде айрықша қасiрет тартады.

	Қоқан билеушiлерiнiң қазақ iшiндегi қыпшақтарға айрықша өшiгiп, бiрнеше мәрте қанды қырғындар жасағаны мәлiм. Мәселен, 1852 жылы Құдияр хан – Мұсылманқұл бастаған жаулар қыпшақтарға қарсы жойқын жорық бастайды. Артынша Ташкент бегi Нұрмағамбет осы шаһарды жайлаған қыпшақтардың төбесiне қылыш ойнатып, үй-жайы мен бау-бақшасын түгел өртеткiзiп жiбередi. Жалғыз ғана Балықшы қышлағында, мәселен, 1500 қыпшақты өлтiрiп, денелерiн Сырдың суына лақтырып тастайды...

	Сыр бойында мықтап табан тiрей бастаған Қоқан билеушiлерi өздерiмен бiрге қатал тәртiптерiн, сұрқия саясаттарын орнықтыруға әрекет етедi. Олар, мәселен, Сыр бойын жайлаған елдi ру-руға, жiк-жiкке бөлiп алады да, әрбiр 1000 үйдi басқаратын датқаларын тағайындауға кiрiседi. Сонда әрбiр 1000 үйдiң басына ел iшiнде абырой-атақтары бар көшелi кiсiлердi отырғызуға тырысады екен. Мәселен, Шымкент, Түркiстан, Жаңақорған, Жөлек аймағындағы Коңырат, Қыпшақ ұлыстарының арасын әдейi ажыратып, Қыпшақты беске бөледi де, соларды басқаратын датқаларын белгiлейдi, олары: Тұрғанбай Сiргебайұлы (1794–1850), Тұрсынбай Бүркiтбайұлы (1788–1863), Торғай Қуатбайұлы (1792–1872) болса керек. Бұлардан басқа әйгiлi шешендер Досбол мен Балаби де датқалық дәреженi иеленген деген сөздер бар. Жалпы, қоқандықтар датқалардың өзiн «бек», «пансат» деп екiге жарғаны байқалады. «Пансаты» – әскер басқаратын хұқысы бар, билiгi молдау әмiршiге ұқсайды.

	Қоқандықтар сонда қыпшақ датқаларының iшiндегi әрi батыры, әрi беделдiрегi – Тұрғанбайға «пансат» атағын бередi екен. Қоқанға қараған Сыр қазақтарының кiндiк қаласы Түркiстанға, осындағы ханның наместнигi (бегi) – Имамбердi дегеннiң қасына әкелiп отырғызады. Ел iшiнде бұрыннан ержүректiгiмен, әдiлдiгiмен аты шыққан Тұрғанбай датқа бiрте-бiрте бар билiктi өз қолына алып, Түркiстанның жеке-дара әмiршiсiне айнала бастаса керек. Онымен де қоймай, Қоқанның отаршылдық, озбырлық саясатына ашықтан-ашық қарсы тұрады. Уыстан шығып бара жатқан қазақ датқасын тежеу үшiн қоқандықтар күнгейдi жайлап отырған қазақтың екi ұлысын – Қоңырат пен Қыпшақты бiр-бiрiне қарсы айдап салып, қақтығыстар ұйымдастырып үлгергенi ел аузында сақталып қалған мынадай өлең жолдарынан да көрiнедi:

	Бұйте берсе, бұл Қыпшақ бiр шабылар,

	«Алатаулап» Қоңырат бiр жабылар.

	Әрине, Тұрғанбай Сiргебайұлының Қоқан билеушiлерiне қарсы бас көтеруi бiр бұл ғана емес едi. Ол бұған дейiн де бiрнеше рет атқа мiнiп, басқыншыларға қарсы соғыстарға қатысып, бозбала күнiнен батыр атағы шыққан. Сондай жорықтардың бiрiнде Тұрғанбайдың үй-орманы шабылып, тұңғыш перзентi Баймырзадан көз жазып қалады.

	Ақыр соңында, Қоқан ханы Құдияр Түркiстан бегi Имамбердiнi орнынан алып, Рысбек деген бiр қанышерiн «тәртiп орнату» үшiн Сыр бойына аттандырса керек. Рысбек Түркiстанға келiсiмен, қазақтың басына әңгiр таяқ орната бастайды: алым-салық ерекше молайып, зорлық-зомбылық асқындай түседi.

	Түркiстаннан қуылған Тұрғанбай датқа алысқа ұзамай, iргеде жатқан Шiлiкке барып ту тiгедi. Тарихи деректерде оның айналасына осы жолы төрт мыңға жуық сарбаз жиналғаны айтылады. Осы әскермен Тұрғанбай Түркiстанға аттанып, әлденеше күн соғыс салып, қаланы қамауға алады. Құдияр хан Сыр бойы қазақтарының кезектi көтерiлiсiн басу үшiн жақсы жарақтанған қалың қолын Түркiстанға аттандырады. Қоқан зенбiректерiнен қардай жауған оқтың астында қалған қазақ сарбаздары кейiн шегiнуге мәжбүр болады. Содан Былқылдақ деген өзен бойындағы қанды шайқаста қазақ қолы жеңiлiске ұшырайды да, жеңiмпаздар қазақтың қолға түскен қырық биiн iстiк қадаға отырғызып өлтiредi.

	Тұрғанбай батыр қасында қалған жiгiттерiмен Түркiстанның батыс жағындағы Жетiтөбеге жеткенде, оның артынан Рысбек бектiң елшiлерi қуып жетiп, сөз салады. «Сенi бек Түркiстанға шақырып жатыр. Өз аяғымен алдыма келсе, бар кiнәсi кешiрiледi, датқалық дәрежесi қайтып берiледi. Ал айтқаныма көнбесе, өзi бiледi... қалған қазақтың түгел көзiн құртамын!» деп қатал талап (қазiргi тiлмен айтсақ – ультиматум) қояды. «Тұрғанбай ендi сенуден кеткен едi. Бара қалса өледi, бармайын десе ел шабылып, бүлiншiлiкке түскелi тұр. Айналдырған ат төбелiндей Қыпшақ көп жауға қарсы тұра алмайды. Не көрсем өзiм көрейiн, ел-жұртым аман болсын деп, Тұрғанбай амалсыз керi қайтады» («Қазақ» газетi, № 24–29, 1916 жыл). Қоқандықтар уәдесiнде тұрмай, қолға түскен батырдың аяқ-қолын кiсендеп, бектiң алдына алып барады. Содан Құдияр ханның бұйрығымен 1850 жылы Шiлiк көтерiлiсiнiң көсемi Тұрғанбай Сiргебайұлын жендеттер азаптап өлтiредi. Сөйтiп, ел-жұртының еркiн өмiр сүруi үшiн бақ-дәулеттен, шен-шекпеннен бас тартып, жауына қарсы атой салған есiл ер небәрi 56 жасында жарық дүниемен қоштасады.

	Тұрғанбайдың туған iнiсi Басығара Сiргебайұлы қаншама тарту-таралғысын бөктерiп алып, ағасының артынан iздеп, Түркiстандағы бекке барып, сауға сұрамай ма? Бек сауға сұраған Басығараны абақтыға қамап тастайды. Бiрақ артынша Құдияр ханның жарлығымен Басығараны босатып жiбередi. Басығара 1854 жылы Арқада ақ патша (орыс) әскерiмен шайқасып жүрiп, қаза табады. Тұрғанбайдың Ордабай, Тiленшi атты iнiлерi де бала-шағасымен осы қырғын кезiнде құрбан болады. Сөйтiп, Шашты қыпшақтың Құтым тармағынан тарайтын бiраз әулетi 1850-60 жылдардағы Қоқан мен патшалық Ресей отаршыларына қарсы азаттық соғыстарында түгелге жуық құрып кетедi.

	«Түгелге жуық» дейтiнiмiзде мән бар. Өйткенi Тұрғанбай датқа Сiргебайұлының тұңғыш перзентi Баймырзаны құдай қолдап, тiрi қалады. 1820–1825 жылдар шамасында Тұрғанбайдың ауылын қоқандықтар шауып кетедi. Сол жолы Тұрғанбайдың бейбiшесi Малбике өз ұлы Баймырза мен қайнысы Басығараны (Тұрғанбайдың iнiсiн) алып қашып, Қаратаудың Өгiз Мүйiс деген жерiн барып паналаса керек. Бiрақ екi баланы бiрдей жетектеп жүрiп құтыла алмасын бiлген соң, Малбике өз ұлы Баймырзаны (болашақ Құтпанды) тас қоршаудың iшiнде қалдырып, қайнысы Басығараны ертiп Арқаға қарай кете барады. Тас қоршаудың iшiнде жылап отырған Баймырзаға Қыр мен Сырдың арасында жиi қатынап жүретiн керуеншiлер кездесiп, Торғай маңындағы Ерәлi, Шоқай деген кiсiлерге апарып тапсырады. Ерәлi, Шоқайдың Күрлеуiт Қыпшақта Дайрабай атты құдасы бар екен. Осы Дайрабай панасыз баланы асырап алып, ырымдап Құтпан деген ат қояды. Ыбырай Жайықбайұлы Қараөткелге (Ақмолаға) аға сұлтан сайланған тұста қыпшақтар Есiл бойына қоныс аударады да, Күйгенжар маңын мекен етiп тұрып қалады.

	Кейiн Кенесарының сарбаздары қатарына қосылатын Құтпан Дайрабайұлы осы – Тұрғанбай датқадан қалған жалғыз еркек кiндiк едi. Тұрғанбайдың Қоқан шапқыншылығынан соң қазiргi Шиелi маңына қоныс аударған туысқандары кейiнiректе Баймырза – Құтпанды артынан iздеп барған десе– дi. Бiрақ Кенесарының жорықтарында жүрген Тұрғанбай ұрпағы елiне қайта оралып келе алмайды. Өкiл әкесi Дайрабай да хан Кененiң қасында жүрiп, қанды шайқастардың бiрiнде қаза табады. Сөйтiп, Баймырза – Құтпан Есiл бойында қалып қояды.

	Жалпы Баймырза (Құтпан) Тұрғанбайұлы туралы архив деректерi мардымсыз. Оның аты баласы Иманжүсiпке қатысты қағаздардың әр тұсында кездеседi. Оның Жетiсуда, Лепсi үйезiнде (Қапалда) айдауда жүрiп, 1914 жылы қайтыс болғаны белгiлi. Құтпанның сүйегi Қарасу маңындағы Сыйқымбай қажы қорымында жатса керек.

	Ал Иманжүсiп туралы архив деректерi де, естелiктер де, ел iшiндегi аңыз-әңгiмелер де жеткiлiктi. Осы күнi әрқилы басылымдарда Иманжүсiпке қатысты «дейдi екендер дейдi екенге» ұқсас әралуан алыпқашпа әңгiмелер де жарияланып жүр. Солардың бiразында нақты шындықтан ауытқулар, әсiрелеулер де кездеседi.

	Осы жолдардың авторы 1985 жылғы 5 шiлде күнi «Қазақ әдебиетi» газетiнде «Иманжүсiп атымды хатқа жаздым» аталған көлемдi мақала жариялаған болатын. Бұл сiрә бiздiң ресми баспасөзiмiзде Компартия билеген дәуiрде әдеби газеттiң бас редакторы Ш.Мұртаза ағамыздың ержүректiлiгi арқасында Иманжүсiп жайында жазылған бас-аяғы бүтiн алғашқы мақала едi. Бiрақ ол кезде бiздiң қолымызға бiраз архив деректерi түсе қоймады, ал барының өзiн түгел пайдалануға цензурадан тайсақтадық. Кейiнiректе «Жазушы» баспасынан жарық көрген Зейтiн Ақышевтiң «Шынардың шыбығы» романының өзiнде Иманжүсiп Мойынқұм даласында қайдағы бiр басқыншы басмашылар қолынан қаза тапқан кеңесшiл белсендi ретiнде суреттелдi...

	Ал қазiр, құдайға шүкiр, мұрағаттардың құлыбы ашылды. Солардың iшiнде Иманжүсiп Құтпанұлына (құжаттарда «Құтпанов» деп жазылған) қатысты деректер де жеткiлiктi болып шықты. Мәселен, Алматыдағы Орталық Мемлекеттiк архивте Омбы дала губернаторлығының iс қағаздары iшiнен И. Құтпановқа қатысты бiраз құжаттар табылды (фонд 64, ОП 1., Дело № 2514). Сондай-ақ Жамбыл облыстық ұлттық қауiпсiздiк мекемесiнiң архивiнде Мойынқұм көтерiлiсiн тексерiстеген қылмысты iстiң (№ II–699) қалың тiгiндiсi сақталған. Сонымен бiрге, Иманжүсiппен әр кезеңде қоңсылас отырған, әйтпесе қасына ерiп жүрген қариялар аузынан жазып алынған естелiк әңгiмелер бар. Солардың iшiнде Иманжүсiптiң кенже баласы Нұрқан ақсақалдың кезiнде өз қолымен жазып, осы жолдар авторына тапсырып кеткен екi қалың дәптерге толтырылған естелiктерi де – бүгiндерi құнды дүниеге айналып отыр.

	Иманжүсiптiң өз кiндiгiнен қалған жалғыз көз – Күләнда шешемiз қазiр (1994 ж.) Шиелi ауданының «Қарғалы» ауылында тұрады. Жасы 93-те. Жасы ұлғайғанмен, жады сергек, сөзi ширақ. Бұл шешемiздiң естелiк әңгiмелерi де түгелге жуық қағазға түсiрiлген.

	Сонымен, елiнiң азаттығы үшiн құрбан болған Тұрғанбай батырдың туған немересi Иманжүсiп Құтпанұлының ақиқи өмiр тарихы қандай едi деген сұраққа толық жауап беруге қазiр мүмкiндiгiмiз бар.

	Тұрғанбай батырдан тiрi қалған жалғыз ұлдың туыстағы азан шақырып қойған аты өзгерiп, Құтпан Дайрабайұлына айналып, Сарыарқаны жайлап өткенi жайында жоғарыда айттық. Ал осы Құтпаннан тараған үш ұлдың ең кенжесi Иманжүсiп болса, құжаттарда оның 1863 жылы қазiргi Павлодар облысының Ақсу ауданындағы Алтыбай деген жерде дүниеге келгенi көрсетiлген.

	Иманжүсiп үш ағайынды екен. Ағалары Ақшабай мен Шоңай төңiрегiндегi елге белгiлi, беделдi, дәулеттi кiсiлер болған. Осы ағаларының арқасында Иманжүсiп бала жасынан ерке шолжың, айтқанынан қайтпайтын бiрбеткей, телi-тентектеу болып өседi. Иманжүсiптiң анасының аты – Үмiш (Ұрқия), туысы – Арғынның Бәсентиiн тармағынан.

	Ат жалын тартып мiнгеннен-ақ Иманжүсiптiң атағы күллi Сарыарқаға тез тарай бастайды. Құдай өзiне жұрттан асқан ерекше қайрат бередi әрi Тұрғанбайдың тәкаппар немересi басынан сөз асырмайтын намысқой, өжет жiгiт болып өседi. Бозбала күнiнде Арқаның кең даласына сыймай жүрген Қыпшақтың тағы бiр жас бөрiсi – Қажымұқан Мұңайтпасұлымен тiзе қосып, түздегi талай барымта-жортуылдарға қатысқаны да қоспасыз шындық.

	Сөйтiп, Есiл, Нұра бойын жайлаған Арғын, Қыпшақтың серi серкесiне айналған Иманжүсiп батырлық, балуандығымен қоса, әншiлiк, ақындық қабiлетiмен де көпшiлiкке таныла бастайды. Ақтау мен Ортауды, Бұғылы мен Тағылыны шарлап жүрiп, армансыз жастық дәуренiн құрса керек-тi.

	Абылай аспас Арқаның сары белi,

	Қуандық пен Сүйiндiк жайлайды елi.

	Қырық мың жылқы су iшсе лайланбас –

	Нияздың Аюлы мен Қара көлi.

	Көлденеңдеп Сарысу, аққан Нұра,

	Даланы тiлгiлеген қанша жыра.

	Сарыарқаның сыңсиды ен даласы,

	Шөбi болған – закускам, суы сыра.

	Мен елiмде жүргенде жұрттан астым,

	Менменсiген талайдың көңiлiн бастым.

	Жаныма ерген жiгiтке олжа салып,

	Бiр түнде сегiз қызды алып қаштым! –

	деп шырқап жүредi Иманжүсiп сол бiр тұстарда.

	Бiрақ көңiлi көкте шалқып жүрген серi жiгiттiң уайымсыз бейбiт дәуренi ұзаққа созылмайды. Қайтiп ұзаққа созылсын?! Тұрғанбай датқаның тәкаппар немересi шендi-шекпендiлерге, бай-болыстарға шекесiнен қарап, шенiне келтiрмей жүредi. Қорланған мен қорсынғандарды қасына жинап, олардың күштiлерде кеткен есесiн – берсе қолынан, бермесе жолынан деп, талай мәрте қайтарып әпередi. Асқынған немелердi алқымынан алып, жұрт көзiнше сабаған кездерi де болыпты.

	Иманжүсiптiң осы жүрiс-тұрысы қаладағы орыс ұлықтарына, даладағы қазақ бишiкештерiне әсте ұнамайды. Оның сыртынан әдейi «ұры, басбұзар бұзақы» деген әдеттегiдей қазақы ғайбатқа толы арыздар жiберiледi.

	Осындай арыздар әсiресе Иманжүсiп жақын ағайындарының үгiттеуiмен болыстық сайлауға түспекшi ниет бiлдiрген тұста үдеп кетедi. Ең қызығы – ел билеуге түк қыры жоқ жас батыр әйгiлi Ыбырай Жайықбаевтың баласы Рақымжан Жайықбаевпен дауысқа таласады емес пе? Әрине, жырынды Жайықбаев жоғарғы ұлықтардың тiкелей қолдауымен жеңiп шығады, аңқау батыр омақаса құлайды. Бiрақ осыдан соң-ақ екеуiнiң арасы асқынып, жамандыққа айналып жүре бередi.

	Ендi Иманжүсiптiң бәйбiшесi Зейнеп Бұланбайқызының архивте жатқан арыздарына назар аударайық. Арыздар түпнұсқадан орыс тiлiне аударылып тiркелгендiктен, сол күйiнше келтiрiп отырмыз.

	«В 1895 году по просьбе народа мой муж Иманжусуп Кутпанов захотел баллотироваться на управителя, но уездный начальник не допустил ему баллотироваться за недостижением совершеннолетия, а потому был избран управителем Жаикбаев. По окончании выборов Жаикбаев просил у моего мужа Кутпанова серого иноходца, стояшего 120 рублей якобы за убытки, понесенные Жаикбаевым во время выборов. Но иноходец не был ему дан. Рассердившись на это, Жаикбаев начал делать всякие притеснения моему мужу... После этого Жаикбаев научил других предъявлять на моего мужа ложные иски, что было исполнено».

	Рақымжан Жайықбаевтың әрекетi (дұрысы – қиянатшылдығы) де кiсi танқаларлықтай. Ол әуелi үйез бастығының қолдауымен 32 жастағы жiгiт ағасын «жасы толмаған» деген қисынсыз сылтаумен болыс сайлауына қатыстырмай қояды. Егер Иманжүсiп сайлауға қатысса, ел iшiнде атышулы беделi бар азаматтың тасы басым түсуi әбден мүмкiн едi. Әрi оның екi ағасы да қатардағы қарапайым шаруалар емес: Ақшабай – жылқылы бай болса, Шоңай – Арғын, Қыпшаққа танымал би екен. Олар iнiлерiн бақ таласына қосқанда, барын салғаны түсiнiктi. Бiрақ бәрiбiр ұлықтардың аузын алып қойған Рақымжан бұл жолы Тұрғанбай датқаның әулетiн жеңiп шығады.

	Жеңiп шығып қана қоймайды, жеңiлген Иманжүсiптiң соңына бұдан былай шырақ алып түседi. Бақталасының басын жалмап, құрығанда түрменiң түбiнде шiрiтудi ойлайды. Сөйтiп, Тұрғанбай датқа әулетi мен аға сұлтан Ыбырай әулетiнiң ұзақ жылдарға созылған итжығысы басталады.

	Орыс ұлықтарына да керегi осы емес пе? Қазақтың белгiлi аталарының баласы билiкке, беделге таласып, бiрбiрiмен осылай қырқысып жатса, бұлардың ешқашан бастары бiрiкпейтiнi, ортақ мүдделер жолында ынтымаққа келмейтiнi белгiлi. Мұндай жағдайда отарлаушы империяның ештемеден қауiптенбей, тыныш ұйықтауына болады...

	Артынша сол кездегi Ақмола үйезiнiң бастығы Чулаковтың әмiрiмен «бүлiкшi» Иманжүсiптi ұстау үшiн тұтас жасақ, барлығы 41 адам 1897 жылдың 1 қаңтары күнi Иманжүсiптiң қыстауы – Күйгенжарға аттанады. Сол күнi қарулы жасақ ерекше «ерлiк» көрсетiп, Иманжүсiптi тұтқынға алады да, Ақмолаға әкелiп қамап тастайды. Бiрақ Иманжүсiптiң ағалары Ақшабай мен Шоңай қарап жатпай, ұлықтарға арыз түсiрiп, қазақ арасындағы даудамайды қазақы билер сотының қарауына тапсыруды талап етедi. Ояз бұған келiсiм бередi. Сөйтiп, қырдағы билер сотының талқысына түскен Иманжүсiп бұл жолы құрықтан құтылып кетедi.

	Бостандыққа шыққан Иманжүсiптiң қарап жүрмегенi анық. Соңына түскен жауларына қырғидай тиiп, бiрiнiң басын жарып, бiрiнiң малын шауып әкетiп, ойран-топырын шығарады. Өзге момын көпшiлiк оны барынша қолдап, «батыр» деген атағын аспанға көтерiп әкеткенi тағы түсiнiктi.

	Ақыр соңында, Ақмола үйезiнiң бастығы 1898 жылдың 1 қазанында Омбының әскери губернаторының атына шағым-рапорт жазуға мәжбүр болады. Үйез бастығы бiрден:

	«На первых же днях вступления моего в управление Акмолинским уездом (августа 1893 г.) вырисовывалось весьма отчетливо неблагонадежность киргиза Акмолинской волости Иман-Джусупа Кутпанова... Проживая в 25 верстах от гор. Акмолинска у самого селения Александровского, им обкрадено поголовно и последнее, а путь между Акмолинском и Александровском стал не проезжим от вооруженных нападений Иман-Джусупа, разбойничия действия и личность которого в устах всего русского, так и туземного населения стали легендарными» деп сипаттайды.

	Үйез бастығы бiр жағынан дәрменсiздiк көрсеткендей, Омбыдағы губернаторға шағына сөйлейдi, орысқазақ арасында «аты аңызға айналған» деп өзi мойындаған Иманжүсiптiң басына бар пәленi үйiп-төгiп, әбден қаралайды: өкiмет орындарының өкiм-жарлықтарына пысқырып та қарамайды, мал ұрлайды, зорлық-зомбылық жасайды, т.б. деген секiлдi.

	Осы шағым-рапортында үйез бастығы Иманжүсiптiң сол тұстағы өмiр тарихына қатысты кейбiр маңызды мәселелердi де ашып көрсетедi. Дала батырының жақтастарын, қамқоршыларын тiзе келiп, ол:

	«Наконец у него были пособниками и соучастниками и русские даже в Александровском селении: крестьянин Сорокин (см. рапорт). В городе Акмолинске казак Ананин... в числе участников имеются русские: около селения Георгиевского мещанин Захар Колесников, в селении Александровском крестьянин Николай Пересыпкин, в городе казак Василий Ананышев» дейдi де, «бүлiкшi» Иманжүсiпке Омбы қаласында тұратын нотариус Телишевскийдiң, Ақмоладағы белгiлi адвокат Михеевтiң қамқоршы-қолдаушы екендерiн қатты қынжылып жазады. Бұдан Иманжүсiптiң үстiнен арыз жiберген қулардың «орысқа қарсы» деп саяси айып тағуға тырысуларының бос әлек, жалған жала екендiктерiн аңғарамыз. Иманжүсiптiң орыс поселкесiндегi ереуiлшiл «тентектер» мен қаладағы кейбiр зиялылармен достық қарым-қатынастарда болғаны да дәлелденген.

	Бұдан әрi патша ұлығы:

	«На его стороне стояли и покровительствовали ему в качестве укрывателя отец его Кутпан Дайрабаев, братья Чонай (народный судья), Акчабай, мать и жены их, все родственники его, а затем все воровские станции во всей степи», – деп зар еңiрейдi.

	Батыр бабамызды қуғындаған көрiнде өкiргiр Чулаков (фамилиясы да түсiнiксiздеу) мырзада түк ұят жоқ па, немене: тентек ұлдарын қолдаған кәрi әкесiн, ағаларын, шешесiн, әйелдерiн, туған-туысқандарын да айыптап көрсетедi. Кейiнгi большевиктiк жазалау заманында баласы үшiн әкесiн, ағасы үшiн iнiсiн, күйеуi үшiн әйелiн соттаған жендеттер осы ақ патшаның ұлығы Чулаковтың мирасқорлары болуы керек...

	Екi жыл бойы дала батырының соңына түсiп, талай мәрте әскер шығарса да, қолға түсiре алмағанын ақтау үшiн үйез бастығы Иманжүсiптi сонау Павлодар үйезiнен бастап Қарқаралы үйезiне дейiнгi байтақ жердi жайлап жатқан қазақ пен орыс мекендерiнiң түгел қолдайтынын, ал өкiмет жiберген адамдарға жәрдем бермек түгiл, аттарын ауыстырудан бас тартатынын айтады. Иманжүсiптiң жұрттан асқан балуан, ержүрек адам екенiн iштей жылап отырып мойындайды.

	«Легендарная сила Иман-Джусупа доходит до того, что он в селении Константиновском и Георгиевском появляется даже один, входит в любой дом, требует самогон и угощения, и все это исполняется беспрекословно и никто не сможет его взять». Тiптi батырдың 70 жастағы шешесi Үмiштiң де ерекше қайратты адам екенiн ескертiп: «Эти наемники и воры держались перед старухой в таком страхе, что благодарили за наезд моего помощника», – деп жазады.

	Иманжүсiптi қолға түсiре алмаған жазалаушы отряд әлденеше рет оның ауылын шауып, қартайған әкешешесiн, бала-шағасын таяққа жығып кетедi. Зейнептiң арызында көрсеткенiндей, 1894 жылдың 3 қазаны күнi Нұрсейiт Жантасов бастаған 18 жасауыл батыр үйде жоқта ауылға басып кiрiп, жазықты-жазықсызды түгел соққыға жығып кетедi. Иманжүсiптiң ағасы Ақшабайдың 209 жылқысын айдап әкетедi.

	Iс қағаздарында Иманжүсiптi қудалаушылар iшiнде Ереймен болысының қазағы Қасбұлақ Елкелдиев пен Ақмола болысының қазағы Сүлеймен Маркин дегендердiң де аттары аталады.

	Ақыры Иманжүсiптi күшпен ұстаудың қиын екенiне көзi жеткен ұлықтар айла-тәсiлге көшiп, Мәтiнiң Шәрiбi деген болыстың жәрдемiмен (дұрысы – сатқындығымен) қарусыз ұйықтап жатқан жерiнде батырдың үстiнен түсiп, қапыда тұтқынға алады. Сөйтiп, Ақмола мен Павлодар төңiрегiндегi шонжарлардың шырқын бұзған ноян жiгiттi тағы да темiр торлы абақтыға қамайды. Еркiн жарық дүниенi көруге зар болған Иманжүсiп сонда:

	Күнiм қайда баяғы таңдай атқан?

	Қараөткелдiң көшесiн дабырлатқан.

	Бидайықтай iлушi ем аққу, қазды,

	Жарғанат болғаным ба бұғып жатқан?

	Нем бар едi иесiз шөлге барып?

	Нем бар едi иесiз көлге барып?

	Айдауменен барамын, амалым жоқ,

	Ақ сауыт пеп ақ боз ат үйде қалып, –

	деп өлеңдетедi.

	Ендi бiрде ол өткен-кеткен күндерiн еске алып, сабыр-тоқтам iздегендей болады.

	Зая кеттi дүшпанға қылған ерлiк,

	Жасап едiм жасымнан көп есерлiк.

	«Мың асқанға – бiр тосқан» деген сөз бар,

	Соның бәрiн ақыры көзбен көрдiк.

	Мен қалайша жалғанда тұрақтайын,

	Өрт тиiп қаулап тұрған құрақтаймын.

	Аузы түктi кәпiрдiң талайларын

	Бақыртып бауыздаушы ем лақтайын.

	Iшiм өлген, дүние-ай, құр сыртым сау,

	Маған десең, төбемнен жаңбыр боп жау.

	Бүркiт ұстап басыңа шығар ма едiм,

	Көзiме бiр көрiншi, Ерейментау!

	Қанша батыр, қанша қайсар болғанымен, патшалықтың көр шеңгелiне мықтап түскен Иманжүсiп бұл жолы оңай құтылып кете алмапты. Ақыры Жайықбай әулетiнiң жаласымен, Өскемен үйезiне 5 жылға жер аударылады. Архив деректерiне қарағанда, әуелi оның аяқ-қолын кiсендеп, жалғыз өзiн этаппен айдамақ болады. Батырдың адал жары Зейнеп Бұламбайқызы ендi Ақмоладағы үйез бастығын, Омбыдағы генерал-губернаторды былай қойып, тура Петербургке, империяның iшкi iстер министрiнiң өзiне қатарынан үш арыз жiбередi. Онда Зейнеп империяның заңдарына сiлтеме жасап, өзi ойдан шығарған қазақтың әлдеқандай әдеттерiне («Киргизский обычай дает право оставленным женам и семьям их, при живых еще мужах, отсутствующих долго от семьи, переходить в новые семьи» деп жазады) сүйене отырып, сотталған күйеуiн әке-шешесiнен, бала-шағасынан бөлмей, бiрге жер аударуды, әрi оны этаппен айдамай, жер бетiмен жөнелтудi сұрайды. Жол қаржысын, қарауылдар шығынын түгел өз мойнына алатынын айтады. Ресейдiң iшкi iстер министрлiгi Зейнептiң бұл өтiнiшiн қанағаттандырады.

	Осы арада ескерте кететiн бiр жағдай – Құтпан балаларының ерекше тату, ынтымақшыл болғандығы. Олар малы үшiн жанын жалдаған қазақтың кейбiр сасық байларына ұқсамаған, «бүлiкшi», «бұзақы» атанған iнiден бойларын ешуақта аулақ салмаған. Ақшабай мен Шоңайдың Иманжүсiптiң жолында бар дәулетiн, абыройатағын, бас бостандығын құрбан етуге әзiр екендiктерiн дұшпандарына дейiн таң қала отырып мойындаған.

	Ереуiлшiлерге өшiккен патшалық өкiмет орындары оның әкесiн, екi ағасын талай мәрте тұтқынға алғанын құжаттар растайды. Үйез бастығы «Крадет единственно Иман-Джусуп» («Ұрлық жасайтын Иманжүсiптiң жалғыз өзi») деп жазады да, артынша: «Отец и два брата – Чонай и Акчабай Иман-Джусупа взяты мною в городе под арест» («Иманжүсiптiң әкесi мен ағалары – Шоңай мен Ақшабайды мен қалада тұтқынға алдым») деп хабарлайды. Билеушi өкiметтiң ырқына көнбей жүрген қайсар ұлды осыншама қорғаштаған әулеттiң тектiлiгiне қайтiп сүйсiнбессiз?!

	Жақша iшiнде айтсақ, қазақтың бiраз озық азаматтарын сол заманда күндеп, қуғындаған жақын ағайындары емес пе едi? Мәселен, Мәдидiң соңына шырақ алып түскен Қақабай болыс – әкесi Бәпимен бiрге туған ағасы болатын.

	Сонымен, қиянатшыл заманның жаласына ұшыраған Иманжүсiп Өскемен үйезiне 5 жылға жер аударылып кете барады.

	Ботықара, жолымда қаласың да,

	Ерейментау, Баянның арасында

	Тоғыз жасар Дәулетхан жетiм қалды,

	Тiрi жүрген қасқырдың баласындай.

	Қатар-қатар қаланған тастарын-ай,

	Мұнарланын көрiнген бастарын-ай!

	Еске түссе, қайтейiн, Ерейментау,

	Көзiмнен ақты парлап жастарым-ай! –

	деп толғайды осы тұста ерiксiз ақын, әншi болып алған Иманжүсiп.

	Иманжүсiптiң атағы, әндерi қазақ даласына кеңiнен тарай бастайды. Қалың көпшiлiк халық оны әдiлет iсi үшiн күресушi жеке батыр ретiнде бағалайды. Иманжүсiптiң осы дабысы – ата-бабасының қонысы Сыр бойына да жетедi. Қыпшақтың игi жақсылары Шиелiде бас қосып, Досбол шешеннiң бел баласы Әуезге: «Иманжүсiптiң артынан адам жiберу керек» деген тапсырма бередi. Әуез қасына Мәнсүр ақынды (Нартай Бекежановтың туған ағасы) алып, «Иманжүсiпке хат» жаздырады. Шиелiден шыққан ағайындары айлап жол жүрiп, айдаудағы Иманжүсiпке осы хатты апарып тапсырғанда, нар жiгiт еңiреп тұрып жылаған едi деседi. Мен осы өлеңнiң толық мәтiнiн елуiншi жылдарда Қалдыбай Тәшiмбетұлы деген халық ақынының аузынан жазып алған едiм.

	Бұл дастан-хатта ежелгi дәстүрмен Иманжүсiптiң атабаба тарихын хикаялап келедi де, оның өзiн көкке көтерiп дәрiптейдi:

	Осындай бекзатымның нәсiлiсiң,

	Шамшырақ гәуһарымның асылысың.

	Сол шамның жарығынан майда болып,

	Көрiнбей басың қалай жасырынсын?

	Ақ балдақ алмасымның сынығысың,

	Шынардың көлеңкелi шыбығысың.

	Бәйге аттай жұрттан озған заманында,

	Арда емген арғымақтың құлынысың!

	Өскеменде 5 жыл айдауда болып, Есiл бойына қайтып оралған Иманжүсiпке Жайықбай әулетi бәрiбiр тыныштық бермейдi. Тағы да алыс-жұлыс күндер басталады... Сұрапыл қайрат иесi Иманжүсiп зорлықшылардың өзiне зорлық iстеуден тайынбаған. Архив деректерiнде оны жөнге салуға келгендердiң талайы оңбай таяқ жеп, жарақаттанғаны айтылады. Оны ноян серiнiң өзi де жасырмайды.

	Тумай жатып өш болды маған болыс,

	Аударылды сол үшiн талай қоныс.

	Сатырлатып сабаушы ем шеттерiнен,

	Мынау ояз демеушi ем, мынау болыс!

	Асыл тұқым алдырдым Қызылжардан,

	Өншең жүйрiк шал құйрық, қызыл нардан.

	Таң мезгiлi болғанда тас буынып,

	Болысекеңнiң аулына ойран салғам...

	Шиелi қыпшақтары сол тұста Иманжүсiптiң Өскемен маңынан айдаудан қайтқанын естiп, 1911 жылы Қобыланды, Жүсiп атты аталас туысқанын Арқаға аттандырады. Кобыланды Қараөткелде Иманжүсiппен, оның ағалары Ақшабай, Шонаймен кездесiп, елдегi туысқандардың сәлемiн жеткiзедi. 1850 жылғы Шiлiк қырғынынан кейiн Шашты Қыпшақ әулетiнiң Шиелiге қарай ауа көшiп, бүгiндерi Сырдарияның жағасындағы Домалақ Тоғай, Ошақты көл, Әулие Тораңғыл деген жерлердi мекен етiп жатқанын, бәрiнiң Тұрғанбай датқаның артында қалған тұяқтарды көруге ынтазар екендiктерiн құлақтарына құйып кетедi. Содан 1913 жылдың күзiнде Сырдағы ағайын-жұртымен танысып қайту үшiн Иманжүсiп Шиелiге келедi. «Қазақ» газетiнiң жазуы бойынша: «Жұрт оны айрықша ардақтап, зор құрметпен қарсы алады. Басында салт атты, сабау қамшылы болып келген адам қайтарында елдей көшiп» мол олжаға кенелiп аттандырса керек-тi.

	Бiрақ Қараөткелге қайтып келiсiмен, Иманжүсiптiң мойнына тағы құрық түсiп, бала-шағасымен түгелдей Жетiсуға, Лепсi үйезiне үш жылға жер аударылады. Бұл жолы ағасы Шоңай би де ақ патша өкiметiнiн қырына iлiнiп, әзiрше бiзге белгiсiз себептермен iнiсiмен бiрге қосақталып айдалады. Ақшабай Арқада қалып қояды (деректерде «аурулығы себептi» деп жазылған).

	1914 жылы әбден қартайып, жасы жүзге таянған шағында Кенесары ханның сарбазы Құтпан (Баймырза) Жетiсуда Шұбар Ағаш деген жерде дүниеден өтедi. Денесi Ақсу өзенiнiң бойындағы Сыйқымбай қажының зиратына қойылған. Ал 1915 жылдың басында Иманжүсiп айдаудан босанып, сол жылдың жазында бала-шағасымен Шиелiдегi ағайындарының арасына көшiп келедi.

	Сөйтiп, Иманжүсiптiң 13 жылға созылған (1928 жылға дейiнгi) өмiрi Шиелiдегi ағайындарының ортасында өтедi. Жасы ұлғайған соң дала батыры бұрынғы шәлкемшалыс мiнездерiнен арылуға тырысып, Сыр бойында сол тұста ерекше атақты болған дiндар кiсi Ақишанға қол берiп, мұсылмандық жолға бiржола бет бұрғандай сыңай танытады. Ораза, намаз ұстап, ел арасындағы әрқилы дау-жанжал, талас-тартыстардан да бойын аулақ сала бастайды. Осының арқасында пып-пысық шаруаға айналған Иманжүсiпке аз жылдың iшiнде мал бiтiп, кәдiмгiдей орташа дәулеттi болықтар қатарына қосылыпты. Бiрақ бәрiбiр аңшылығынан, саясатшылығынан қол үзбеген. Қай жерде жүйрiк ат, қыран тазы, алғыр құс барын естiсе, әкесiнiң құнын сұраса да сатып алып, еншiсiне айналдырғанша тыным көрмейдi екен...

	Балуан, батыр, әншi, өлеңшi ғана емес, Иманжүсiптiң жұрттан асқан атбегi, құсбегi болғаны да мәлiм. Сыр бойында жүргенде талай жүйрiктердi баптап ұстаған сейiстiң Сейiл Торы аталған аты сол төнiректе өткен бәйге-бәсекенiң бәрiнде шашасына шаң жұқтырмай, мәреге жалғыз шауып келедi екен.

	Осы Сейiл Торының тарихы қазiр қызық хикаядай естiледi. Бiздiң қолымыздағы Нұрқан Иманжүсiпұлы ақсақалдың естелiк жазбаларында бұл турасында былай делiнген: «1916 жылы әкем қасына Қыпшақтың тентек жiгiттерiн ертiп, Бұқарға аттанады. Ондағы ойы – баяғыда қоқандықтар қолынан қаза тапқан атасы Тұрғанбай датқаның кегiн қайтармақ екен. Ол тұста Қоқан хандығы тарап кетсе керек. Бұқарда өзбектiң әмiрi отырады екен. Әкем ретi келсе сол әмiрдi өлтiрiп, бабамыздың өшiн алмақ қой! Бiрақ Бұқарға баруын барғанымен, әмiрдi өлтiрудiң сәтi түспейдi. Өлтiрмек түгiл, әмiр сарайының маңына да жуи алмайды. Содан бұлар, лаж жоқ, өзбектiң базарын аралап, елге мата-бұл алып қайтады емес пе? Сол жолы әкем Бұқардың мал базарын аралап жүрiп, көтерем тайын өткiзу үшiн өкiртiп мақтап тұрған бiр сартқа жолығады.

	– Әмiрдiң сейiлге мiнетiн тор атының тұқымы! – депайғайлайды екен әлгi сарт.

	Әкем соның қасына барып саудаласа бастайды.

	– Әй, имансыз! Өтiрiк айтып тұрсың-ау! – дейдi.

	– Олла, бiллә! Құран ұстайын... Бұл әмiрдiң торыатының тұқымы! – деп сарт айтқанынан қайтпайды.

	Бағасын сұраса, сарт бес аттың құнын атайтын көрiнедi. «Өтiрiк болса, неге мұнша қымбат болады» деп ойлаған әкем тәуекелге бел байлап, сол жерде әлгiнiң көтерем тайын әлденеше есе бағасына сатып алады. Содан аяқ-қолы тәлтiректiп жүруге жарамайтын көтерем тайды түйенiң үстiндегi қоршауға салып, аман-есен елге алып келедi.

	Сырға келген соң әкем әлгi көтеремге жеке үй тiктiрiп, өзгелерден ерекше күтiмге алады. Жас жоңышқа, сұлы берiп семiртедi. Келесi жылы Бәйгеқұмда өткен бәйгеге әкелiп қосқанда Бұқардың базарынан сатып алған жетiмек тай жұлдыздай ағып отырып, мәреге бiрiншi болып келедi.

	Осы Сейiл Торы он жыл бойы алдына қара салдырмай, бәйгеден озып келедi де отырады. Әкем бәйгеде Сейiл Торының үстiне ағам Сейiтханды ғана мiнгiзедi екен. Ағам айтып отыратын: жануар ерекше мiнездi жылқы екен. Бiрде қапталдап келiп, сауырынан қамшымен тартып жiберген көтермешiнi Сейiл Торы артқы аяғымен теуiп кетiптi... Ал мәреге жеткенде екi жақта қаптап тұрған халыққа қарай мойнын бұрып алып, арқырап кiсiнеп өтедi екен жануар!

	Сейiл Торының қазасы да қайғылы болған. Әкем 1927 жылы атының атын шығару үшiн Жаңарқаға келiп, Сырда озып жүрген жүйрiгiн қырда өткен бәйгеге қосады. Үстiне тағы да ол кезде алпамсадай жiгiт болып қалған Сейiтхан ағамды отырғызады. Бiрақ бұл жолы Сейiл Торынын басынан бағы қайтып, бiрiншi айналым тұсындаақ аяғын тобылғының түбiртiгiне кақтырып, жарақаттайды да, жануар жаман кiсiнеп, топтан жырылып қалып қояды. Бiрақ бәрiбiр Жаңарқада өткен бәйгеде Сыр бойынан келген өзге жүйрiк – Көкшұнақ атты бестi айғыр қара үздiрiп озып келедi. Баласы мен атына ренжiген әкемiз сол жолы «көзге күйiк болғанша» деп аяғынан қалған Сейiл Торыны сойып тастайды».

	Сыр бойын жайлап жүргенде Иманжүсiп халқадерiнше қараша халқына жәрдем көрсетiп, ретi келгенде әдiлеттiң сөзiн сөйлеп, азаматтық iс-әрекеттер үлгiсiн де талай көрсеткен. Мәселен, 1917 жылы (әйгiлi Жыланда) Сырдың елi жұтқа ұшырап, су да жетiмсiз болып, еккен егiн-тегiнi күйiп кетедi. Кедейлер жағы ашаршылыққа ұшырай бастайды. Осындай тұста бұл жақтағы елге де ерекше сыйлы, беделдi болуға айналған Иманжүсiп жергiлiктi бай-бағландардың басын құрап, қыруар қаржы жинайды да, қасына қосын ертiп, астық алып қайту үшiн Арқаға аттанады. Ол кезде астықтың бәрi дерлiк қазақтың шұрайлы жерлерiне қоныс аударып, егiн салып, отырықшы тiршiлiк етiп отырған қара шекпендердiң қолында екен. Иманжүсiптiң атын естiсе, тiзелерi дiрiлдей бастайтын қара шекпендер астық сұрап барған батырға елеулi қарсылық көрсете алмай, қамбадағы қапқап бидайын арзан бағамен Сырдан келген кiрекештердiң арбасына артып берген деседi (Жиенбай ақсақалдың естелiгiнен).

	Иманжүсiп Сырға көшiп келгелi берi ағайын арасындағы дау-шардан бойын аулақ ұстауға тырысқанымен, ел тағдырына, жер тағдырына қатысты мәселелерге араласуға мәжбүр болған. Соның ең бастысы – Алла тағаламыз әуел баста қазақ жұртының еншiсiне бөлiп берген Жерге иелiк ету едi.

	Иманжүсiптiң өзi де түптеп келгенде орыстың патшалық өкiметiне, қазақтың сатқын, мұнафық билеушiлерiне жеккөрiнiштi болып, өмiрiнiң көбiсiн айдауда, қуғында өткiзсе, оның жалғыз ғана «кiнәсi» – туып өскен жерiн, жаз жайлауын, қыс қыстауын бөтеннiң иелiгiне бергiсi келмеген қайсарлығы едi.

	Арқадан Сырға пана iздеп, қоныс аударған даланың көкбөрiсi көп ұзамай, мұндағы байырғы халықтыңда басынан бағы тайып, құнарлы, шұрайлы жерлерден бiртебiрте айрыла бастағанын көзiмен көредi. Дәл Арқадағы секiлдi, су бойындағы сыңсыған тоғайлар мен балығы жыртылып айрылған көгiлдiр көлдер бiрте-бiрте қара шекпендердiң иелiгiне көшiп, мал баққан шаруа Қызылдың құмына қарай ығыса бастапты. Орынбор-Ташкент темiр жолы салынғалы берi iшкi Ресейден босқындар ағылып келiп, шойын жолдың бойында бой көтере бастаған жана поселкелерге, бекеттерге қоныстануды үдетiптi. Тарихи деректерге сүйенсек, сол кездегi Сырдария облысында 1892 жылға дейiн негiзiнен iшкi ресейлiктер мекендейтiн 37 поселке (қыстақ) салыныпты. Мұндай отарлаушы, озбырлық саясаттың жер иесi жергiлiкгi халықтың наразылығын тудырмай қоймайтыны мәлiм. Осындай наразылықтар туғызған кақтығыстардан жасының ұлғайып қалғанына қарамастан, Иманжүсiптiң сыртқары тұра алмағаны тағы акиқат.

	Осындайда оның есiне Арқада жер мен қонысының азаттығы үшiн арпалысып өткен есiл жылдары талай түссе керек. Әкесi Құтпан заманында хан Кененiң қасында жүрiп соғысып, ақыр соңында қырғыз манаптары тұтқынынан әзер қашып құтылғанда, үй-орманының жұртын iздеп таба алмай, ақыр соңында Ертiс даласынан бiр-ақ шыққан деседi. Сол жақта Ұрқияға (Үмiшке) үйленiп, көп ұзамай, етi тiрi жiгiт мыңғырып байып кетпей ме? Содан Есiл-Нұра бойында Қараөткел дуанына қарайтын қырық жетi болыс елге аға сұлтандық әмiрiн жүргiзiп отырған Қыпшақ сүйектесi Ыбырай Жайықбаевқа барып, жаңа қоныс сұрамай ма? Ыбекең, обалы не керек, қайырымды әрi парасатты кiсi екен: бiр ауыз сөзге келмей, Күйгенжар жанындағы шөбi шүйгiн, суы балдай Қара Тоғайды Құтпан әулетiне бөлiп бередi. Ал соның ақыры не болды? Ақмола даласына қаптап қоныс аудара бастаған қарашекпендер әуелi Қара Тоғайды тартып алады. Бұлар көп жылқысымен Қарасуға қарай қоныс аударып едi, көп ұзамай орыс өкiметi оны да көпсiнедi. Сонда Иманжүсiп не iстедi? Көшiруге келген стражниктердi, олардың итаршыларын көкала қойдай қылып талай сабайды... Алысты, жұлысты, атысты, шабысты. Талай мәрте тас түрмеге қамалды, көрмеген құқайы, азабы жоқ. Бiрақ қазақ жерiн жалмап жұта бастаған жетi басты айдаһардың жолын кес-кестегенiмен, бәрiбiр тоқтата алмады. Ендi өзi туып-өскен даласын тастап, Сырға көшiп келгенде, Арқада қалған ағалары Ақшабай мен Шоңай да Есiл, Нұра бойынан оңтүстiкке қарай жылжи-жылжи, сол тұста Бұғылы мен Тағылы маңына, Қарқаралы округiнiң Шет ауданына келiп тұрақтаса керек-тi.

	Сыр бойындағы өмiрi салыстырмалы түрде сырттай тыныш өтiп жатқандай көрiнетiн Иманжүсiптiң басына 1927–28 жылдары тағы да қара бұлт төне бастайды. Осы кезде қазақ даласына бұрын көз көрiп, құлақ естiмеген жаңа жұт келедi, оның аты – атышулы Кәмпеске едi. Патшалық билiктiң көзiн жойып, шексiз, шектеусiз үстемдiкке қолы жеткен большевик «жолдастар» құрылықтың алтыдан бiр бөлiгiн алып жатқан империяда тепе-теңдiк қоғам орнату үшiн әуелi сол тепе-теңдiктiң таразысын бұзып тұрған тамағы тоқ, көйлегi бүтiн пенделердi тегiс тонауға кiрiседi. Осындай тарихи науқан кезiнде таяқтың бiр ұшы Иманжүсiпке тимеуi мүмкiн емес едi. Датқаның тұқымы, байдың баласы. Өзi де аштың, нашардың қатарында жоқ, қайта орташадан жоғары тұр: ауылнайдың тiзiмiне қарағанда, Көкқасқа айғыр мен Бозжорға айғырдың екi үйiр жылқысы бар, одан басқа 20 нары, 3 бұзаулы сиыры, 100-ден астам қой-қозысын балалары бағып жүргенге ұқсайды. Рас, кiсi жалдамайды, ешкiмдi қанамайды... Бiрақ бәрiбiр «күдiктi элемент», былайша қарағанда, бай-құлақ, тап жауы. Ал ол заманда тап жауымен сөз қысқа. Үстiнен арыз түсiрiп, әуелi «ұры» деген жаман атақ тағып, Иманжүсiптi Шиелiдегi абақтыға апарып қамап тастайды. Бiрақ артынша Қызылордадан арнайы тергеушiлер шақырылып, Құтпанұлы «ұрлап әкеттi» деп арызда көрсетiлген мал Иманжүсiптiң өзiнiкi екенi анықталған соң, бұл жолы тұтқыннан босанып шығады.

	Бiрақ заманның бетi тағы құбылып, бұзылғаны анық едi. 1928 жылы iрi байлардың мал-мүлкiн тәркiлеп, тартып алудан басталған науқан артынша-ақ орташаларды, кәдiмгi тамағы тоқ қара шаруаларды алқымнан ала бастады. Бұрындары да өкiметтiң қудалауымен қазақ даласын бiраз шарлаған Иманжүсiп қартайған шағында бiржола құрықка түсiп, құрдымға кетпеу үшiн ата-бабасы мекендеген Сырдың бойынан тағы да түз-дәмi көтерiлгендей болып, Арқаға қарай беттейдi. Тергеушiге берген жауабында ол 1928 жылдың басында қырда тұратын туыстарына көшiп баруды ойластырғанын айтады.

	Бiрақ жасы ұлғайған батыр Сырдың күнгей жағындағы Домалақ Тоғайдан Қаратауды бетке алып бiрден қозғалғанымен, одан әрi жүрiсiн баяулатып, артындағы елiне көп-көп қарайлап кеткенi аңғарылады. Осы жерде Иманжүсiптiң Сыр бойында өткен өмiрiндегi жақсы таныстарының бiрi, өзi де жасында белгiлi жортуылшы болған марқұм Есiркеп Қабылбайұлының аузынан 1969 жылғы 9 желтоқсан күнi жазып алған естелiкке назар аударайық. «1928 жылдың жазы едi. Бiр топ шаруа балықшылар әртелiн құрып, Сырдың бойында жаттық. Әртелiмiздiң бастығы Әшiр Төре. Соның жұмсауымен бiр күнi салт атқа мiнiп, айдалада жалғыз жортып келе жаттым. Сонда сонау алыстан бiреу қылаң етiп көрiнгендей болды да, артынша жер жұтқандай iзiм-қайым жоғалып кеттi. Көңiлiме аздап үрей кiрген соң, атымды тебiнiп, желдiрте жөнелдiм. Қайдан шыға келгенiн бiлмеймiн, сол кезде аяқ астынан мойны жуан, өкпесi аяққаптай теңбiл көкке мiнген бiреу жолымды кесе көктеп, көлбеңдеп тұра қалсын. Қолында шошайған бердеңке мылтығы бар.

	– Тоқта! – деп айғай салды.

	Мен оның Иманжүсiп екенiн бiрден танып, қуанып кеттiм.

	– Аға, мен Есiркеппiн ғой! – деп тепеңдеп қасынабардым.

	– Есiркеп?.. Әй, сен мұнда неғып жүрсiң? – депИманжүсiп бердеңкесiн иығына асынып алды.

	Жарықтық мұрнынан сөйлейтiн кiсi едi.

	– Осында әртел құрып, күн көрiп жатырмыз, аға! –деп мен байғұс әлi де қорқасоқтап тұрмын.

	– Жөн, жөн. Ал бастықтарың кiм? – деп сұрады.

	– Бастығымыз Әшiр Төре.

	– Онда сен, Есiркеп, Әшiр Төреге менiң сәлемiмдiжеткiз. Мен мына бәлшебектердiң қысастығына шыдамай, Арқаға қарай ақырын жылжып барамын. Қатын-баланың бiразы – қасымда. Қалғандарын Сырға тастап кеттiм. Бiр-бiрiмiздi қайтып көремiз бе, жоқ па, оны бiр Алла бiледi... Әшiр Төре мәрттiгi бар жiгiттердiң бiрi едi. Егер мүмкiндiгi болса, маған аздап ұн, қант-шәй жеткiзiп берсiн. Түсiндiң бе? – деп ежiрейдi сонда маған Иманжүсiп.

	– Түсiнуiн түсiндiм-ау... Бiрақ сiздi қайдан табамыз?– деп сұраймын ғой.

	– Оған көп уайымдама. Менi осы қазiр кездестiргенжерiңнен iздеп табасың. Ал жөнел! – деп қолын сiлтедi Иманжүсiп.

	Мен керi қарай далақтап шаба жөнелдiм. Қосынға келiп, Әшiр Төреге көрген-бiлгенiмдi түгел баяндап бердiм.

	– Арыстаным-ай! Қор болған екен ғой... – депӘшiрТөре бiр ауыз сөзге келмей, сол жерде әртелдiң азық-түлiгi есебiнен жарты қап ұн, жарты дорба қантшәйдi менен берiп жiбердi.

	Уағдалы жерде Иманжүсiп күтiп тұр екен. Әшiр Төренiн сәлем-сауқатын бөктерлеп алды да, «шу!» деп жөнеп кеттi. Содан қайтып оны көргенiм жоқ. Кейiн Шу бойында ұсталыпты деген ұзын хабарын естiдiк».

	Содан Арқаға қарай көшкен Иманжүсiп 1928 жылы Қарқаралы округiнiң Шет ауданында қыстап шығады. Ал 1929 жылы Жаңа Арқа ауданының 4-ауылына қоныс аударып, 1930 жылдың мамырына дейiн тұрақтайды. 1930 жылы Мойынқұмға бет алып, осындағы 6-ауылда сол жылдың 1 қазанына дейiн отырса керек. Одан әрi тағы көшу... Дұрысы – қашу.

	1930 жылғы желтоқсан iшiнде Әулие Ата үйезiне қарасты Қосқұдық темiр жолының Томар стансасы маңында құм iшiнде көшiп жүрген Иманжүсiп Құтпанұлын оны арнайы iздеп шыққан ОГПУ жасағы тұтқынға алып, қазiргi Тараз қаласындағы абақтыға (бүгiнгi темiржол милициясының жалғыз қабат кеңсесi мен КПЗ үйiтүрмесi) әкелiп қамайды.

	Бұдан кейiнгi Иманжүсiптiң артында қалған бала-шағасының ахуалын оның кiшi ұлы Нұрқан ақсақал (1988 жылғы 26 қарашада жазған естелiгi) былай сипаттайды: «Содан кейiн барлық мал-мүлкiмiз тәркiленiп, бiзге томар тасу үшiн екi түйе, шиеттей бала-шағаға жалғыз киiз үйдi қалдырды. Жерге қар түскен соң, отбасымыздың тоз-тозы шықты. Ағаларымыз Дәулетхан мен Сейiтхан қамалды. Өгей шешемiз Гүлжамила бiздi далада қалдырып, пойызға мiндi де, Сыр бойындағы төркiн жұртына кетiп қалды. Сейiтханның әйелi Зылиқа көп ұзамай, шешек ауруынан қайтыс болды. Өзгемiзден ересектеу Шолпан деген апамыз аштан өлмеу үшiн Жақып деген Қыпшаққа тұрмысқа шығып кеттi. Мен панасыз үш қарындасыммен азынаған жұртта қала бердiм».

	Сөйтiп, саналы өмiрiнiң көпшiлiгiн арпалыста өткiзген Иманжүсiп Құтпанұлы ақыр соңында қызыл империяның қанды қылышы – ОГПУ (Бiрiккен Саяси Бас басқарма) органдарының қолына түседi. Артынша №4256 қылмыстық iс қозғалып, Мойынқұм даласында 1929–30 жылдарда болған шаруалар көтерiлiсiнiң басшысы Орынбай Әуесбековтiң сенiмдi серiгi, батыр мергенi болған «банда» ретiнде қатал жауапқа тартылады. Өзге серiктерiмен бiрге И.Құтпанов та РСФСР Қылмыстық кодексiнiң 58-2 статьясы бойынша айыпталады да, 1931 жылдың 2 наурызында ату жазасына бұйырылады.

	Елi мен жерiнiң еркiндiгi үшiн шыбын жандарын шүберекке түйiп аттанысқа шыққан үш ұрпақтың соңғы өкiлi Иманжүсiп сол жылы 68 жаста екен.

	Өмiрiн даланың серi-селтеңi, телi-тентегi болып бастаған батырдың ақыр соңында қолына қару алып, өкiметтiң жiберген жазалаушы жасағымен шайқасқа түскен кәрi сарбазға айналуын түсiндiру де, түсiну де қазiр пәлендей қиын шаруа емес. Мәселе – Иманжүсiптiң Мойынқұм көтерiлiсiнiң басшысы Орынбаймен құда-құдандалы болып туысуында емес, әрине. (Иманжүсiптiң баласы Сейiтхан қарап жүрмей, Орынбай «бандының» туған iнiсiнiң қызына үйленсе керек-тi).

	Мойынқұм көтерiлiсiнiң себеп-салдары 1929-31 жылдар аралығында бүкiл қазақ даласын қозғалысқа түсiрген үлкендi-кiшiлi екi мыңға жуық шаруалар дүмпулерiмен сабақтас, негiздес болғаны ақиқат. Қияндағы құмның iшiн жайлаған малшы елдiң былайша қарағанда аяқ астынан дүр көтерiлiп, дүрбелеңге түсуiнiң де себеп-салдары ортақ едi. Бiрiншiсi – күнi кеше ғана қалың бұқараны жетiстiремiз, жарылқаймыз деп жалғанға жар салған Кеңес өкiметi ендi буыны қатайып, қабырғасы бекiне бастаған соң әуелгi кезде ұран-үндеуге елiктеп-елiрiп, қызыл тудың астына жапа тармағай жиналған аңқау, момын жұртты аяусыз талай бастайды. Алдымен iрi байлардың мал-мүлкiн тәркiлеудi қолға алады да, артынша көп ұзамай, кедейлерге ауыз салады. Малынан айрылған қазаққа бiрден аштан қырылып өлу қаупi төнедi. Екiншiсi – большевиктер алым-салықты үстемелеп көбейтiп жiбередi. Малы таусылған елге ендi мыңдаған, миллиондаған пұт астық тапсыруды мiндеттейдi. Елге қарулы жасақтар шығарып, бергеннiң – қолынан, бермегеннiң – жолынан дегендей, шаруаның талғажу етiп отырған арпа, бидай, тарысын тапа-тал түсте тартып әкетiп жатты. Үшiншiсi – қазақты атам заманнан берi жайлап келе жатқан жер-суы, қыстау, жайлауларынан айырып, бәрiн қойдай тоғытып, колхозға кiргiзе бастайды. Малжан түгелдей ортақтасып, шын мәнiсiнде жаңа отаршыл өкiметтiң меншiгiне айналған едi.

	Сол тұстағы Ресей қарамағында отырған мұсылман халықтарының сан жағынан, сапа жағынан ең көбi, көрнектiсi – қазақ ұлтының басына жиырмасыншы ғасырдың 30-жылдарында тағы бiр Ақтабан Шұбырындының төнгенi акиқат едi.

	Сол тұстағы кеудесiнде намысы бар, ата-бабасының еркектiк қасиетiн бойларына сiңiрген ер-азаматтың атқа қонып, жауға қарсы аттануы да – заңды құбылыс болды.

	Осы кезеңде кек қуып шыққан тектi жiгiттердiн қасына жасы ұлғайып қалған Иманжүсiп Құтпанұлының келiп қосылуы да, әрине, кездейсоқтық емес-тi.

	Мойынқұм көтерiлiсiнiң қысқаша тарихы мынадай. 1928 жылы Қазақстан Орталық Атқару комитетiнiң (КазЦИК) декретiне сәйкес Сарысу ауданындағы белгiлi байбағлан Әуесбек Қожантаев кәмпескеге ұшырап, өзi Оралға жер аударылады. Бiрақ Әулие Ата түрмесiнде, Оралға жiберер алдында, ол Ахметжан Мықановпен танысып, соның көмегiмен тұтқыннан қашып шығады. Содан Бетпақдалаға жетiп, Шығарлы деген жерде Кеңес өкiметiнен зорлық-зомбылық көрген жiгiттердiң басын қосып, алғашқы жиын-кеңесiн өткiзедi. Жиынға қатысқан жiгерлi жiгiттер, олардың iшiнде Жаңа Арқа ауданынан келiп қосылған Мақажан Бимағамбетов, Мақажанов Оспан, Жүсiп Жақиевтер бар, халықты қаруландырып, көтерiлiске шығуға қарар қабылдайды. Орталарынан басшылыққа (сардарлыққа) Әуесбек Қожантаевтың ұлы Орынбай Әуесбековтi сайлап алса керек. Бұл көтерiлiске Әуесбектiң үш ұлы бiрдей қатысады, олар: Орынбай, Қоңырбай, Нарынбай едi.

	Одан әрi қылыш, найза, сойыл, шоқпар, бiрлi-жарым винтовка, бердеңке мылтықтармен қаруланған кектi жiгiттер ауылдарды аралап, қызыл белсендiлердiң зәресiн ұшырады, елдiң талан-таражға ұшыраған малмүлкiн қайтарып алуға әрекет жасайды. Ақыр соңында, 1930 жылдың жазында ОГПУ-дiң жазалаушы жасағымен екi рет ұрысқа түсiп, үш сарбаз тұтқынға алынады, бiр сарбаз шәйiт болады. Қалғандары жарақты жауға төтеп бере алмай, құмға қашады.

	Деректерден байқалатыны: Мойынқұм көтерiлiсшiлерi iргедегi Созақ көтерiлiсшiлерiне қосылуға бiрнеше рет әрекет жасап, ол мақсаттарына жете алмайды. Ал 1930 жылдың қараша, желтоқсан айларында көтерiлiс басшылары, қатардағы сарбаздар жаппай тұтқынға алынып, жазалана бастайды.

	Әуесбек Қожантаевтың туған құдасы, күллi қазақ даласына аты мәлiм батыр Иманжүсiп Құтпанұлының да осы қозғалыска қосылғанын ОГПУ жансыздарының опоңай дәлелдеп шыққаны көрiнедi. Өкiнiшке қарай (әлде шыны солай ма?), тiптi сардар Орынбай Әуесбековтiң өзi де көтерiлiстiң көсемi ретiнде Иманжүсiптi көрсетуге тырысыпты. Куәлардың айтуынша, Иманжүсiп қару-жарақ жинаумен, тiптi сатумен айналысқанға ұқсайды. Мәселен, Орынбай «Иманжүсiптен патрондары бар бiр винтовканы атан түйеге айырбастап алдым...» дейдi... Оның үстiне, батыр бабамыз ОГПУ жасағының жүрiс-тұрысын алдын ала хабарлайтын шолғыншы қызметiн де қоса атқарғанға ұқсайды.

	Кiшкене ғана деталь. ОГПУ тергеушiлерi Қожантаевтың немересi, көтерiлiс басшысы Орынбайдың ұлы, буыны бекiмеген бозбала – Оспанды бiраз қыспаққа алып, едәуiр тiлiн шығарып, сөйлеткенге ұқсайды. Әйтеуiр ол 18.10.1930 жылғы тергеу үстiнде көтерiлiсшiлердiң iсәрекеттерiне қатысты бiраз құпиялардың бетiн ашып тастайды... Бұл кезде көтерiлiс басшыларының бiразы әлi де құм iшiнде жасырынып жүрген едi.

	Ал Иманжүсiптiң өзiнен екi-ақ рет жауап алынады (Тергеушiсi Айтжанов). Бiрiншiсi – 1930 жылғы 20 желтоқсанда толтырылған хаттама. Онда Иманжүсiп 1928 жылы Шиелiден көшкен соң Ақмола маңындағы туыстарын iздеп қайда барып, қайда қоныстанғанын, мал-жан басын түгендеп айтумен шектелiптi. Өзi және балалары Әуесбек Қожантаев пен Орынбай Әуесбековтiң «бандысына» қатыспаған. Бар мойындағаны – ортаншы ұлы Сейiтханның Әуесбектiң бiр ұлы Қоңырбайдың қызына үйленгенi рас... Бiрақ бұл турасында Иманжүсiп кезiнде ештеңе бiлмептi-мiс, өйткенi Сейiтхан «Бөрi Қазған» деген жерде бөлек тұрады екен. Ал өзi үлкен ұлы Дәулетханмен бiрге Қосқұдықта томар тасып жүрiптi. Бұрын сотталмаған, кедей шаруадан шыққан, қарапайым малшы Дәулетханның үйiндегi келiнiнiң аты Бибайша, өзiнiң әйелi Күлжәмила, балалары Нұрқан, Күлзағипа, Ұлбибi, Гүлхадиша – бәрi бiрге тұрып, адал еңбекпен күн көрiп жүрiптi.

	Екiншiсi – 1931 жылғы 17 каңтарда толтырылған хаттама. Араға екi айдан аса уақыт түсiп, қаншама азап-қорлық көрсе де, Иманжүсiп бәрiбiр бұрынғыша өзiн айыптымын деп санамайды, ешнәрсенi мойындамайды, ол тiптi Қожантаев Әуесбек дегенiңдi бiлмейдi, танымайды, жүзбе-жүз көрмеген. Балаларын да көрiп-бiлмеген. Бұл жолы батырдың туған құдасын көрмеген кiсiсi етiп көрсетуi... әрине, ОГПУ тергеушiлерiн ашық мазақтау, келемеждеу едi.

	Ажал алдында тұрып, мұндай қайсарлық көрсету –

	тек Иманжүсiптiң, Тұрғанбай датқа немересiнiң қолынан келген мiнез болса керек.

	Дәл осындай қайсарлықты оның қамауда жатқан үлкен ұлы Дәулетхан да (ол кезде 32 жаста) танытыпты. 1931 жылғы 28 ақпанда және 17 қаңтарда берген жауаптарында ол «ештеңе бiлмеймiн», «ешкiмдi танымаймын» деген сөзден танбапты. Кейiнiрек қамауға алынған Сейiтхан да осындай мiнез көрсетiптi. «Қайран батырлардың ұрпақтары-ай!» деп сүйсiнбеске лажың жоқ.

	Сөйтiп, 1930 жылғы Мойынқұм көтерiлiсiнiң басшыларына № 4256 жеке ашылған қылмысты iс 1931 жылғы 27 каңтарда аяқталып, сол күнi Оперативтiк топтың бастығы Катков деген қол қойған, машинкаға бастырғанда 6 беттiк айыптау қорытындысы шығарылған. Бұған Қазақстан ОГПУ органының төтенше бөлiмiнiң бастығы Саенко, ССУ бастығы Шешкин дегеннiң алдыңғысы

	«келiсемiн», соңғысы «бекiтемiн» деп қолдарын қойыпты. Ал 1931 жылғы 2 наурызда ПП ОГПУ үштiгiнiң отырысы өтiп (хаттама № 60/к), Мойынқұм көтерiлiсiнiң басшылары Орынбай Әуесбековке, Құрманәлi Ақкөзиевке, Ахметжан Мықановқа, Иманжүсiп Құтпановқа, Жұдырық Бұқарбаевқа, Әбен Бекмолдаевқа барлығы – 6 адам, үкiм шығарылып, бұлардың алғашқы бесеуi ату жазасына бұйырылыпты да, ең соңғысы Әбен Бекмолдаев 10 жылға айдауға кесiлiптi.

	Хаттамада үштiкке қатысқан жендеттердiң атыжөндерi көрсетiлмеген, үштiктiң хатшысы Русаков деген бiреу қолтаңбасын сүйкей салыпты.

	Сол тұста әдiлетсiз қатал жазаға ұшыраған Орынбай – 44 жаста, бұрынғы бай, Сарысу ауданының тұрғыны, сауатсыз, 2 әйелi, 9 бала-шағасы бар; Құрманәлi – 54 жаста, кедей, Мойынқұм ауданының тұрғыны, мұсылманша сауатты, 7 бала-шағасы бар; Ахметжан – 37 жаста, қызметкер, Әулие Ата қаласының тұрғыны, сауатты, 3 балашағасы бар; Иманжүсiп – 66 жаста (қате: 68 жаста), орташа, Жаңа Арқа ауданының тұрғыны, мұсылманша сауатты, 7 бала-шағасы бар; Жұдырық – 58 жаста, орташа, Сарысу ауданының тұрғыны, сауатсыз, 6 бала-шағасы бар; Әбен – 23 жаста, байдың баласы, сауатсыз, 3 балашағасы бар деп көрсетiлген.

	Бүгiн бостандыққа қол жеткен тұста, қола мүсiндерi өздерi туған жердiң төрiнде төбесi көк тiреп тұруға лайықты Алаштың алты арысының қысқаша тағдыр-тарихы осындай.

	Әлбетте, бұлардың iшiнде Иманжүсiп Құтпанұлының тұлғасы айрықша бөлек, асқақ биiк көрiнетiнi сөзсiз. Өйткенi оның атасы, әкесi, өзi – үш бiрдей ұрпақ туған елiнiң еркiндiгi жолында қатерге бас тiгiп, өмiрлерiн құрбан еттi.

	Ал азаттық құрбандарын ұмытқан ұлтта – келешек жоқ.

	1994 ж.





СЫРДЫҢ СҮЛЕЙ АҚЫНЫ


	 Сыр бойы, оның iшiнде Шиелi жерi ежелден-ақ тарихы шежiрелерге бай, қордалы, құнарлы аймақ екенi белгiлi. Ұзын аққан ұлы дарияның екi жағалауын сан ғасырлар бойы жайлап келе жатқан бiздiң ата-бабаларымыздың басынан талай қилы кезеңдер, қырғын оқиғалар, тағдыр-талайлар шұбатылып өттi десек болады. Солардың бәрiн хатқа түсiрiп, халықтың жадында сақтаған кiмдер едi? Әрине, сол қалың жұрттың ортасында өмiр кешiп, қайнаған тiршiлiктiң қазанын қанып iшкен, әрқашан зердесiнен өткiзiп, таразыға тартып, парқын ажыратып беретiн айтулы ақындары едi. Ақынның да ақыны бар. Қашан да шындықтың бетiне тура қарайтын, «Тура биде туған жоқ, туғанды биде иман жоққа» саятын қағидатқа берiк ақын-жырауларымыздың артында ескiрмейтiн естi сөздерi уақыт шежiресiнiң ала-құла беттерi қалды.

	Соның бiрi – Сырдың сүлей ақыны Бұдабай Қабылұлы едi. Оның атақты «Әйекенiң жоқтауы» атты ұзақ толғау-жыры заманында қазақ даласына кеңiнен тарап, ауыздан-ауызға жетiп, жатталып айтылып жатты. Мұның ең басты себебi де бiз жоғарыда айтқанымыздай, Сыр сүлейi Бұдабай ақынның үлкен әлеуметтiк дүрлiгу кезеңiнде туғанына тартпай, тура шындықты таңдап алып, бүлiнуге бет алған екi ұлыс елдiң арасын бiтiстiрiп, мәмiлеге келтiргенi екен. Бұл өзi шын өмiрде болған, тарихи деректерi сақталған оқиғадан тарайтын әңгiме. Оның қысқаша мазмұн желiсi мынаған саяды. Өткен он тоғызыншы ғасырдың 1880 жылы сол тұстағы Шиелi болысының волостной управителi, ел iшiнде абырой-беделi артық Әйекенi болыс сайлауы кезiнде Тұрсынбай датқаның бел баласы Әлмембет атып өлтiредi екен. Осы қанды оқиғадан соң Арқа жайлаған Арғын жағы әйгiлi Ағыбай батырдың соңына ерген қалың қолмен Сырды жайлаған қыпшақ жағын шабуға аттанбай ма? Сонда Ағыбай батырдың алдынан шығып, қасқайып тұрып Әйекенiң жоқтауын айтқан Бұдабай ақынның жырын тыңдаған әйгiлi дала батыры:

	– Менiң iнiмдi бiр қыпшақ өлтiрсе, бiр қыпшақ қайта тiрiлткен екен. Әйекенiң құны осымен бiтсiн! – деп кесiмдi шешiмiн айтады.

	Бұрынғы замандарда ақындардың уәждi сөзiн аузы дуалы батырлары сыйлайды екен.

	Бұл тарихи әңгiменiң егжей-тегжейiмен оқырман қауым менiң 1980 жылы жазылған «Тамыр» повесiм арқылы танысуына болады.

	Жалпы, Бұдабай ақын шығарған «Әйекенiң жоқтауы» авторының көзi тiрiсiнде, 1883 жылы Ташкент шаһарында «Киргизская хрестоматия» атты жинақта жарияланыпты. Бұдан кейiн белгiлi шығыстанушы ғалым Ә.Диваев бұл жоқтауды 1904 жылы «Сырдария облысының материалдары мен мәлiметтерi» көптомдығына (ХI) кiргiзген. Содан берi «Әйекенiң жоқтауы» көптеген жинақтарда кейде толық, кейде үзiндi ретiнде үздiксiз жарияланып келедi. Әдебиеттанушы ғалымдар мен зерттеушiлер қазақ әдебиетiнде бұрынды-соңды кең өрiс алған поэтикалық жоқтау үлгiлерiнiң iшiнде Бұдабай ақынның осы жоқтауын классикалық нұсқалардың бiрiне жатқызады.

	Әуелi Алла жаратқан,

	Екiншi сөзiм – Мұхаммед.

	Бейнеттi басқа бiр өлiм,

	Мұхаммедке болса үмбет.

	Жылады деп сөкпеңiз,

	Жиналып келген әлеумет.

	Ақырын Құдай бермесе,

	Орнады бiзге бiр нәубет.

	Қарадан шығып хан болса,

	Қиын екен хұкiмет.

	Хұкiметi құрысын,

	Тартқызып кеттi-ау қасiрет!

	Осы арада бiр айта кететiн жағдай – күнi бүгiнге дейiн Сыр бойында Бұдабайдың осы жоқтауын домбыраға қосып айтушы жыршы, жыраулардың мәтiнiнде әртүрлi нұсқалар кездесе бередi. Бұл сiрә ауызекi фльклор дәстүрiнен шығатын өнеге болуы керек.

	Бұдабай – кең өрiстi, кемел ойлы ақын. Өмiр сүрген заманына, өсiп-өнген ортасына қатысты ол жырламаған тақырып кемде-кем. Әлеуметтiк тартыстар, теңдiк пен теңсiздiктiң арақатынастары, өлiм мен өмiр, мәңгiлiк пен өткiншiлiктiң парқы ақынның бiзге жеткен өлеңдерiнде қысқа да нұсқа қайырылып отырады. «Кең дүние» атты өлеңiнде:

	Кең дүние тарылады қаза келсе,

	Жоқ қылмыс табылады жаза берсе.

	Болса да таудай биiк құлатады,

	Кемештеп айналасын қаза берсе.

	Жүйрiкке жалғыз томар кезiгедi –

	Айрықша жеке шауып оза берсе.

	Пендеге пешенесi бағынбайды,

	Өмiр – келте қамшының сабындайды.

	Алланың бергенiне шүкiрлiк қыл,

	Жоғалтқаның бәрiбiр табылмайды.

	Өткенiң өкiнгенмен қайтып келмес,

	Сырдағы сусып аққан ағындайды, –

	деп толғайтыны бар. Осындай жолдарда қаншама өсиет, өнеге идеялары жатқаны түсiнiктi.

	Немесе:

	Қара бақыр түспейдi қалтасына,

	Жел сөздiң жүредi ақын арқасында.

	Бұл күнде байдың малын сұрағанша,

	Иттен – сүйек, есектен – арпа сұра!

	Бұл қайырымдарда күнi бүгiнгi дейiн маңызын жоймаған ащы мысқыл, кермек шындық барын байқау тағы қиын емес.

	Бұдабайдың айтыс, ақындық жарыстары бiр төбе. Осылардың iшiнде халық арасына кеңiрек тарағаны – Бұдабай мен Қарлығаштың сөз бәсекесi. Бiр өкiнiштiсi – деректерде әлденеше айларға созылған деп айтылатын осы ұзақ айтыстан бiздiң заманымызға ауызша жеткенi қысқалау үзiндiсi ғана. Соның өзiнде де қыпшақ айтыскерi Бұдабай мен қаңлы айтыскерi Қарлығаш қыздың уәжге, қалжыңға, уытқа толы ақындық қуаттары анық байқалады.

	Қарлығаш айтады:

	Жүзiме күлiмдеген қуанасың,

	Балаша жылап қойған жұбанасың.

	Сандалмай сен тезiрек жөнiңдi айтшы,

	Қаңғырып қайдан дүрген дуанасың?

	Бұдабай айтады:

	Бұдабай менiң атым, түбiм – Шашты,

	Өлеңмен – ерiтемiн қара тасты.

	Жарымай әрiптеске жүргенiмде,

	Құдайым кез келтiрдi Қарлығашты.

	Айтыс бiрте-бiрте өрлей бередi.

	Қарлығаш айтады:

	Дегенде өзiңбiсiң, Бұдабайым?

	Басында жаулығы жоқ құдағайым.

	Сен өзiң еркекпiн деп көп есiрме,

	Бiр күнi алып кетер «тәжiк» байың.

	Бұдабай айтады:

	Қарлығаш, бiр сөз айтсам қасарасың,

	Көзiңе долылықпен жас аласың.

	Кiсiнi жарап жүрген қатын дейсiң,

	Адамдай ұстап көрген қасабасын.

	Бұдабай ақын арнау өлеңдердi де аз шығармаған көрiнедi. Бiрақ соның ешқайсысы қазiргi кейбiр ақындарша арзан мақтау, мадақтау үлгiсiнде емес, өмiрлiк шындық аясынан аспайды, адамгершiлiк, татулық, ауызбiршiлiк, түсiнушiлiк тақырыптарын қозғайды, бақталастықты, күншiлдiктi, дүниепарастықты, малқұмарлықты, мақтанқұмарлықты айыптайды. Әрi осы сөздерiн өзiне көңiлi жақын, ағайын адамдарына арнап айтады. Мұндай өлеңдердiң бiразын ол сол тұстағы ел iшiндегi аузы дуалы, ғадiлетшiл боп танылған аға досы Әлмембет Тұрсынбай датқа баласына (1829-1909) қаратып жазады.

	Әкең – бай, ағаң болыс, атаң – датқа,

	Сендер бiр жолығып ең қалың баққа.

	Шатасып өздi-өзiңмен өзiңдi ұстап,

	Жүрмеңдер шiкәс қылып әруаққа.

	Пiрназар, Смайыл мен Жүсiпназар,

	Тiл алсаң мұндай iстi қой, мырзалар.

	Тоқталып өзiңдi-өзiң байқап қара,

	Топтанып тозған қудан қарға да озар.

	Араздық сақтамаңдар iштерiңе,

	Құдайға сендiң бе әлде күштерiңе?

	Атаның өстiп жүрiп әруағы.

	Жүрмесiн кiрмей кетiп түстерiңе...

	Бұдабай Қабылұлы жазған осындай өлең хатты оқыған Тұрсынбай датқа балалары бұдан былай өзара басараздықтан тыйылып, қайтадан татулық тiзгiнiн ұстаған екен деп әңгiмелер едi кешегi өткен көнекөз қариялар.

	Қалың елдiң мүддесiн қорғап, әдiлет, адамшылық туын көтерiп жүрген Бұдабай ақынның атағы кезiнде өз айналасына, әсiресе Сыр бойын жайлаған елдiң арасына кеңiнен танымал болғаны анық. Бұған сол заманның айтулы жүйрiк дiлмәрларының аузымен айтылған жолдар дәлел:

	Қарадос, Өске, Бұдабай,

	Серәлi, Садыр, Орынбай –

	Татауы жоқ сөзiнде,

	Шұбырған көштiң жолындай.

	(Базар жырау)

	Осы заман iшiнде

	Аттары мәлiм дүрлер бар.

	Алшаңдаған әр топта

	Бедеудей қойған тағалап.

	Шәдi менен Ерiмбет,

	Әзiлкен, Абай, Бұдабай –

	Бұлардың айтқан сөздерi

	Әр жұртты кеткен аралап.

	(Кете Жүсiп)

	Халық iшiнде қадiрлi,

	Үнемi басқан қадамы –

	Тимеген жерге табаны,

	Теңселген небiр жорғадай.

	Шернияз, марқұм Бұдабай,

	Кетпеген сөзi ұнамай.

	(Шораяқтың Омары)

	Қыпшақтан шыққан Бұдабай –

	Хан ұрдырған қоңыраудай,

	Оятқан көптi гүмбiрi.

	(Тұрмағамбет)

	Аманжол Қара Кете Шегебайда,

	Құрайтын терме, толғау сөз құрағын.

	Орта жүз Қыпшақтағы Бұдабайдың

	Артық дейдi әркiмнен дүрлiк жағын.

	(Қарасақал Ерiмбет)

	Ендi Сыр сүлейi Бұдабай ақынның қысқаша өмiрбаянына тоқталып өтсек керек. Архив бумаларында Бұдабайдың немере iнiсi Ордаұлы Қанжар келтiрген нақты деректер бойынша ақын 1842 жылы қазiргi Қызылорда облысының Шиелi ауданы жерiндегi Керделi мекенiнде туып, 1912 жылы 70 жасында қайтыс болады. Сол Керделiде жерленедi.

	Қазақы Шежiре дәстүрiмен таратсақ, Бұдабай – Орта жүздiң Қыпшақ ұлысына жатады, оның iшiнде – Торы, оның iшiнде Шашты, оның iшiнде – Малайдың Бектемiр әулетiнен. Әкесi – Қабыл, момын, қара шаруадан шыққан адам екен. Өзi айрықша қайырымды, тақуа кiсi болған көрiнедi. Мәселен, осы Қабылдың мал дегенде жалғыз қара нары бар екен. Отағасы сол қара нарын жетектеп, базар күндерi ауылдың ортасына шығып: «Ей, кiмге қандай көлiк керек? Мiне, менiң мына қара нарымды ақысыз-пұлсыз пайдалана берiңдер. Күшi – сендердiкi, сауабы – менiкi!» – деп айқайлап тұрады екен.

	Осындай қайырымды, қарапайым отбасында туыпөскен Бұдабай жасынан алғырлық пен зеректiк танытып, ауыл молдасынан оқып, ертерек хат таниды. Шығыс ақындарының өлең, дастандарын қотарып оқи бастайды. Өзiнiң де он төрт, он бес жасында өлеңшiлiк, ақындық әуестiгi байқалып, ауыл-үй арасындағы той-томалақтарда қыз-қырқынға әзiл айтып, айтысып, тартысып жүредi. Кейiн есейе келе, уәлаятқа аты белгiлi дүр ақынға айналады.

	Бұдабай ескiше сауаты болғандықтан, өлеңдi жазып та, айтып та шығарады екен. Өкiнiшке қарай, ақынның өзi дүниеден өткен соң көп ұзамай, оның үйiндегi сүйек сандықта сақтаулы жатқан бума-бума қолжазбалары ұшты-күйлi жоғалып кетедi. Осы оқыс оқиға жөнiнде ел аузында әр түрлi жорамал бар. Соның бiрi мынаған саяды: Бұдабай ақынның ауылдасы Палымбет деген қария бiрде бұған келiп: «Жасың пайғамбар жасынан асып барады. Ал сен әлi күнге дейiн даңғарыңды қағып, өлеңдетiп жүрсiң. Шайтанның iсiнен тыйылсаң қайтедi?!» – деп кейiстiк бiлдiредi. Дiндар, тақуа Қабылдың баласы осы әңгiмеден кейiн «түзу жолға» түсiп, өлеңнен қол үзiп кеткен едi деседi. Архив дерегiне түскенiне қарағанда, Палымбет молда мен ақын Бұдабайдың арасында осындай бiр әңгiменiң болғанына күмән келтiру қисынсыз. Әйтеуiр ақынның сандық толы қолжазбасының ұшты-күйлi жоғалып кеткенi өкiнiштi шындық.

	Бұдабайдың жары Балторы ақылды, көркем әйел болған екен, үш қыз, бiр ұл көтерiптi. Ұлы Бақбердi ержетiп, жiгiттiк жасқа аяқ басқанда қаза тауыпты, артында ұрпақ қалмаған. Бұдабайдың бiр қызынан Кеңестiк кезеңдегi белгiлi жазушы, аудармашы Қалмақан Әбдiқадыров туады. Ақынның өзi төрт ағайынды: iнiлерiнiң аты-жөндерi Ордалы, Әйтiмбет, Назар. Ақынның көзiн көрген көнекөз қариялар оның ұзын бойлы, етжеңдi, толық бiтiмдi, ақсары кiсi болғаны жөнiнде деректер қалдырған. Өзi күнделiктi тұрмысқа икемсiз, мал жинамаған, кедей торылау өмiр кешiптi. Мұны оның ауқатты туыстарына қаратып жазған хаттарынан да аңғару қиын емес. Мәселен, «Мәлiбекке» деген өлеңiнде:

	Мәлiбек болысымыз, жаздым арыз,

	Көбейiп Бұдабайда кеттi қарыз.

	Қыз ұзатып, балаға қалың бермек –

	Ата мен анасына екен парыз.

	Бiр келiн алайын деп жүрушi едiм,

	Соған да келмей жатыр халiм нағыз.

	Әр жерге өлең жаздым басты-басты,

	Көбейiп қарыз-қауға, қарным ашты.

	Жайымды саған айтпай, кiмге айтайын,

	Әрi бай, әрi болыс, әрi Шашты? –

	деп шағынғандай болады. Осындай ақындарды осылай сөйлетiп қойған сұм заман-ай!

	Жалпы, Бұдабай Қабылұлының мол мұрасы бiзге толық жетпегенмен, оның шығармашылығы өткен ғасырдың отызыншы-қырқыншы жылдарының өзiнде ғалымдардың назарын аударып, ғылыми айналымға кiре бастаған. Сол жылдарда ақынның ел арасынан жиналып, жазып алынған өлеңдерi Қазақстан Ғылым академиясының қолжазба қорына тапсырылыпты. Бұл iске мұрындық болғандардың алғы сапында белгiлi түрколог Ә.Қоңыратбаев тұрса, одан кейiн О.Шипин, И.Жылқыайдаров,

	М.Байдiлдаев, Б.Адамбаев, т.б. бар едi. Бiрақ Бұдабай ақын шығармаларының толық нұсқасы тұңғыш рет 1994 жылы басылып шыққанын айтуымыз керек (Бұдабай Қабылұлы. Шығармалары, «Мұраттас», 1994, Алматы). Бұл жинақты құрастырғандар: Нұрмақан Қасымұлы, Мәдiахмет Аяпұлы, Мұхамедрақым Жармұхамедұлы. Шиелi ауданының тумалары әрi тиянақты зерттеушiлерi ретiнде бұл авторлардың тындырған еңбектерiн ерекше бағалауға тура келедi.

	Бiрақ Бұдабай ақынның көбiнше әуелi ауызша жатталып, кейiнiректе қағаз бетiне түскен шығармалары бүгiнгi күнi толық жинақталды деп айтуға әлi ертерек. Кейiнгi жылдардың өзiнде ел жадында сақталып қалған бiрлi-жарым өлеңдерi табылып жатыр. Ал уақтысында Алаш зиялыларының баспанасына, астанасына айналған анау Ташкент шаһарында шығып тұрған қазақ тiлдi басылымдардың – газет, журналдардың тiгiндiлерiн ақтарып, мұрағаттарын сүзгiлеп шыққан көзi жiтi, көңiлi сергек оқымыстыларымызды талай қымбат олжалар күтiп тұруы әбден мүмкiн.

	Мына бiздер, «алпысыншы жылдардағы қазақ әдебиетiнiң түлектерi» атанған ұрпақ, бүгiнгi аға буын әу баста ауылда туып, ескi қоғамның етегiне оранып, жаңа қоғамның бесiгiнде тербелсек те, бәрiбiр сол баяғыдан қалыптасқан байырғы көне тұрмыс, көне танымтүсiнiктiң ортасында жүрiп, сөз ұғатын жасқа келгенде ауыз әдебиетiмен ауызданып, сол бұрынғы ақын, жыраулардың әуездерiн құлаққа сiңiрiп, көкiрегiмiзге түйiп өстiк. Сондықтан да бiз қазiргi «интернет ақындарға» жақынбыз. Өйткенi бiздiң бүгiнгi мың сан ой азаптарымыздың тамыры тым әрiде жатыр. Бүгiнгi мың сан талқылауларымыз бен сан сапалақ сұрақтарымыздың бiраз жауаптарын да сол жақтан табуға болады деп ойлаймыз.

	2012 ж.





ҚАЛМАҚАН АҒАМЫЗ ТУРАЛЫ


	Жазушы Қалмақан Әбдiқадыровты мен, ұмытпасам, 1954 жылдың жаз айында көрдiм, бiлем. Онда жетiжылдық мектептi бiтiрiп, демалысқа шыққасын, осы күнгi «Қызылту» колхозында тұратын туысымыз Қоспамбетов Ақпамбет ақсақалдың үйiне қыдырып барғанмын. Кейiнiректе 83 жасында дүниеден өткен, аудандағы белгiлi қарттың бiрi, жасынан кеңестiк тұрмысқа белсене араласқан Ахаң көп бiлетiн, тiлдi, шешен кiсi едi. Ахаңның қыза-қыза келгенде жанынан суырып салып өлең айтатын да әдетi бар... Бала күннен менiң өлең-жырға, әңгiме-хикаяттарға құмарлығым мол болушы едi, бұл жолы да айтары көп ақсақалға әңгiме тыңдау үшiн әдейi келгенмiн. Ахаң есiгiнiң алдында бесқанатты боз үй тiгiп отырады екен. Үй iшiнде төрт-бес кiсiнiң қарасы көрiнедi. Босағадан аттасымен, «Ассалаумағалейкүм!» деп дабыс берiп, ауыл баласының әдетiмен қолымды ала жүгiрiп, жұртпен жағалай амандасып шықтым. Содан кейiн төменiрек барып малдасымды құрып, томпиып отыра қалдым. Ымырт түскен, кешкiлiк мезгiл едi. Аздап маса-шыбын бар. Ортада пырылдап ондық шам жанып тұр. Кешкi асты күткен қонақтар өзара даудырласып, әңгiмелесiп отырды. Мен де үлкендерге құлақ тосудан танар емеспiн.

	Сөз ыңғайы өткен-кеткенге ойысқан секiлдi. Ортада отырған танауы қусырылып кеткен, жұқа селдiр шашы түп-түгел ағарған, кiшкене денелi кiсi әр жайды қозғап:

	– Бұл Сырдың бойы тұнып тұрған тарих қой. Оныңбәрiн жазып шығу бiр кiсiнiң қолынан келе бермейдi, – деп бiр тоқтады.

	– Сәбит Мұқанов жазды... – деп облыстық газеттеқызмет iстейтiн жергiлiктi тiлшi жiгiт қопаңдап қалып едi, әңгiмешi кiсi қабағын шытыңқырап отырды да:

	– Сәбит бүгiнгi күндi айтады. Ал бiздiң гәбiмiз басқа... – дедi.

	 Осы жолғы танауы қусырылған арық қара атақты жазушы Қалмақан Әбдiқадыров ағамыз екен. Тiрi жазушыны өмiрiмде бiрiншi көруiм едi. Азаннан кешке дейiн кiтап оқып, үй тiрлiгiне мүлдем қырым болмай, талай кейiс естiп жүрген жазған басым бүгiнгi отырыста пәленбай кiтап жазған жазушының сұхбатын естiп, көңiлiм едәуiр көтерiлiп қалды.

	Құрапатқа жиналғандар сол жолы Қалекеңнен әр нәрсе жайын қазбалап сұрап отырды. Қалекең соның бәрiне асықпай-саспай жауап бередi. Үлкен кiсiнiң осы қарапайым мiнезiне, кiшiпейiлдiлiгiне бiраз етiм үйренген соң, мен де қарап отырмай, тыпыршып бiрер сұрақ қойсам керек. Сол тұста шимайлап өлең жазып, редакцияларға жiберiп жататынмын. Ұмытпасам, төртiншi иә бесiншi сыныпта оқып жүргенiмде «Қазақстан пионерi» газетiне кiшкене мақалам басылып, бұған бүкiл мектеп болып дүрлiгiп қуанғаны бар. Содан дәнiгiп, «Қаз. пионерге» ай сайын өлең жолдаймын, бiрақ оның ешқайсысы газет бетiне шықпай қойды. Газет қызметкерi С.Сарғасқаев жауап хатында: «Сiздiң өлеңдерiңiздiң стильдiк жағы нашар» дептi. Менiң ол тұста стиль-мстильмен шаруам жоқ... Тағы сол стилiнiң не екенiн бiлмеушi едiм. Ретi келiп тұрғасын, кiтап жазатын «дәудiң» өзiнен сұрап, бәрiн бiлiп алмаққа бекiндiм. Жұрттың әңгiмесi саябыр тартқан бiр тұста:

	– Ағай (онда жасы үлкеннiң бәрi бiзге «ағай»), осыстиль деген не нәрсе өзi? – деп сұрамаймын ба?

	Облыстық газетте iстейтiн әлгi пысықай жiгiт маған алара қарап:

	– Әй, соның саған не керегi бар? – деп кейiп тастады.

	Жазушы болса, сәл оңтарылып отырды. Сонан соң үй иесiне мойнын бұрып:

	– Бұл қай бала едi? – деп сұрады. Даусы жұмсақ,мейiрiмдi естiлдi.

	Ахаң көзiн сығырайтып, төменгi жақта отырған маған қарады.

	– Е, бұл... осындағы бiр iнiмнiң баласы ғой, – дедi.Сонан соң желдiртiп мақтай жөнелдi. Сөзiнiң соңында: – Өлеңге, сөзге әуестiгi бар, – дедi.

	Қалекең сол арада маған, жетiншi сыныпты бiтiрген жасөспiрiмге әдеби стиль, тiл өнерi жайында бiраз әңгiме айтып бердi. Сөйтiп, кiтап жазғыш «дәудiң» назарына iлiккенiме мәз болып жүрдiм.

	Елу төртiншi жылдың жазындағы сол кештен бастап мен азды-көптi Қалекеңмен араласып тұрдым. Ол кiсi дүниеден қайтқанда шығарып салушы көптiң iшiнде жүрдiк. Мен онжылдық мектептi бiтiрiп, КазГУ-ге түсуге талап қылғанда, бiр көмегi тиер ме деп Қалекең жазып берген шығармашылық мiнездеме осы уақытқа дейiн архивiмде сақтаулы... Қалекең, бiз бiлгенде жұмсақ мiнездi, бiрақ тұйықтау кiсi едi. Ол кiсiнiң едәуiр мұсылманша сауаты бар-тұғын, Шығыс әдебиетiн өте жетiк бiлетiн. Сiрә, Шығыс философиясынан да бiраз нәр алған болуы керек.

	Мынадай оқиға еске түседi. Алматыда оқып жүргенде, жазғы демалысқа шығып, ауылға қайтайық десек, пойызға билет жоқ. Мен Қалекеңнiң қаладағы үйiне анда-санда қатынап тұратынмын. Әрi-берi екi-үш күн жүгiрiп билет таппағасын, ақырсында қасыма жолдас жiгiтiмдi ертiп алып, Карл Маркс көшесiнiң бойындағы Әбдiқадыровтың үйiне бардым. Қалекең, сәтi түскенде, үйiнде екен. Бiздiң арызымызды тыңдап болды да, сөзге келместен тiлдей қағазға бiрдеме жазып маған бердi де:

	– Мынаны «Темiр жолшы» газетiнде iстейтiн ағаңаапарып бер, иншалла, сол билет тауып берер, – дедi.

	Айтқандай-ақ, газетте iстейтiн Базарбай ағамыз билет тауып бердi. Ойлап отырсаңыз, үлкен кiсiнi мазалауға тұрмайтын ұсақ-түйек нәрсе. Бiрақ Қалекең iрiсiнбей, уақытын қиып, осындай болар-болмас iске де араласар едi.

	Жазушы сол елуiншi жылдардың екiншi жартысында өзiнiң туған жерi – Шиелiге бiржола қоныс аударып, көшiп келдi. Алғашқыда ол Октябрьдiң 14 жылдығы атындағы қазақ орта мектебiнiң батыс жағындағы бiр жалғызiлiктi кемпiрдiң үйiн жалдап тұрып жатты. Сол мектепте оқитын бiз (өлең, әңгiме жазуға талабы бар екiүш бала) анда-санда Қалекеңе соғып тұрамыз. Жазушы тұрған мекен сырт көзге көрiксiз, қам кесектен соғылған ескi там едi. Осы жұпыны үйдiң iшiнде Шығыстың ұлы қазынасы «Мың бiр түндi» қазақ тiлiне тұңғыш аударған, «Қажымұқан», «Келес қызы» секiлдi жұртқа белгiлi кiтаптардың авторы тiршiлiк еттi. Қалекеңнiң тұрмыс, жағдай таңдамайтын қарапайымдылығы өз алдына, ол тұста қарақан басы ғана көшiп келген кексе жазушы қолына дорба-тор ұстап, базарға барып шәй-қант, картоп сатып алып жүрер едi... Бiрақ артынша Қалекеңе сәулеттi кең үй берiлiп, тұрмыс халi бiраз түзелiп қалды. Дегенмен, ол кiсiнiң бiз бiлетiн өмiр дағдысы өзгерген жоқ. Бұрынғыша орташа ғана тiрлiк кешiп жатты. Тiптi Қалекеңнiң үстiне киiп жүрген киiмдерi де арзанқол, жұпынылау едi. Әрине, бұдан жазушы қартайған шағында кедейшiлiкке ұшырады деуге болмас. Ол «Мың бiр түннiң» төрт томы түгел басылып шыққан тұс, артынша «Қажымұқан» келдi дүниеге...Әрине, жазушыда күнкөрiстiк жағдайы бар едi.

	Осы Шиелi төңiрегiндегi ел Қ.Әбдiқадыровтың атқа мiнiп, балық аулап, тiптi колхозға барып, күрiш орып жүргенiн де талай көрдi. Кейбiреулер мосқал жазушының осы жүрiс-тұрысына таңданып, таңдай қағатын. Ал жазушы болса, оның ешқайсысын елең қылмайды. Өмiрiнiң соңғы жылдарында Қалекең «Сырдың сыры» деген төрт томдық кiтап жазбаққа ниет етiп, соған материал жинап жүрдi. Ол кiтаптың алғашқы тараулары жазылып, аудандық газет бетiнде жарияланды да... Бiрақ денсаулығының күрт төмендеуiне байланысты, жазушы бұл ойын iске асыра алмай кеттi.

	Қалекеңнiң қартайған шағында дарияның арғы бетiнен малшы балаларына арнап мектеп салдыра бастауы да тосын, қызық мiнез едi. Үлкенердiң айтуына қарағанда, оның әкесi молдалығы бар, қайырымды адам болыпты. Ол кiсi қайда бұзылған көпiр, өткел бар ма – соны iздеп тауып, ешкiмнiң көмегiнсiз өз бетiмен оңдап, жөндеп жүредi екен. Әке бойындағы осы қасиет балаға да көшуi ықтимал-ды. Бұдан, бiрақ, Әбдiқадыров баласы мүлдем мiнсiз адам едi деген пiкiр тумайды. Талай сұхбатта бiрге отырып, әңгiме үстiнде Қалекеңнiң өзi бiзбен тең кiсiше сөйлескесiн, кейде пiкiрiмiздiң үйлеспейтiн тұстары да болатын... Жасыратыны жоқ, қайырымды қартпен қаншама тәуiр қатынаста жүрсек те, оны мен өзiме пәлендей ұстаз тұтқан емеспiн. Бiз басқа заманда, кейiнiрек оқып бiлiм алдық, өскен ортамыз басқалау едi, бiзге тәлiм-тәрбие берген ағалардың жөнi бөлек болды. Жас айырмамызға, кейбiр ой-пiкiр айырмамызға (өнер, әдебиет айналасындағы) қарамастан, сол тұста өлең жазып жүрген жасөспiрiмдер Қалекеңдi шын пейiлмен сыйлаушы едiк. Қалекең өзiмен араласып жүргендердiң iшiнде Сейтқасым Сейтеновты туған iнiсiндей тәуiр көретiн. Баспадан шыққан кiтаптарына қолтаңба жазып, елден бұрын сол iнiсiне сыйлайтын.

	Жұртқа мәлiм, «Мың бiр түн» хикаясы кейiнiректе орыс тiлiнде 8 том болып басылып шықты. Ал Қ.Әбдiқадыров аударған қазақшасы – небәрi 4 том. Қазақша аудармада түпнұсқадағы бiраз хикаялар түсiп қалған. Бiрде Қалекеңнен осы жайында сұрағанымда:

	– Шырағым-ау, оны қайбiр жетiскеннен сөйттi дейсiң! – дегенi бар. – «Мың бiр түндi» дiн, шариғат, ескi уағыздан бiраз арылтуға тура келдi... Уақыт талабымен санасу керек болды. Әрине, оны қазiр аударсам, бәлкiм, қол тигiзбес едiм. Бiрақ оған шама қайда?..

	 Бұл шынында, ақылға қонымды пiкiр. «Мың бiр түндi» түп-түгел қайта аударамыз деп жүрген жолдастар бiрақ Қ.Әбдiқадыровтың көлеңкесiнде қалып қоймасына кiм кепiл?

	Қ.Әбдiқадыровтың артында қалдырып бара жатқан мұрасының iшiндегi ең елеулiсi осы «Мың бiр түн» екенiн анық бiлемiн. Өзi аударған кiтапты өзi қайта-қайта оқып, ескi шығыс данагөйлiгiне таңданып, ұзақ әңгiмелеп отырушы едi. Бiрде тiптi «Мың бiр түн» жайында ұзақ әңгiмеден соң көзiне жас алғаны бар... Өмiрiнiң соңғы жылдарында Қалекең әйтеуiр көнеге көп үңiлдi. Өлең жазудан мүлдем тыйылып, төрт-бес тарихи аңыз-хикаяны аудандық газетке бастырып кеттi.

	Замандас жазушылары туралы бұл кiсi шешiлiп әңгiме айтпайтын. Оның егiлiп еске түсiретiн жалғыз кiсiсi бар едi, ол – ақын Иса Байзақов. Исаның адуын мiнезi, ақындық тентектiгi жайында бiраз әңгiмелер ортаға түскен. Қалекең туасы әңгiмешiл, тiлi жұғымды кiсi едi. Сөз арасында жиi-жиi әлдекiмдердi мысқылдап, мiнеп, тұтқиылдан тауып айтып, жұртты күлкiге кенелтiп тастайтын. Жазушының халық тiлiн жетiк бiлетiнi, әжуаәзiлге бай екенi «Мың бiр түнде» де айрықша айқын көрiнедi емес пе?

	1973 ж.





ДОСТЫҚ ДӘНЕКЕРI


	Уақыт ұзап, жылдар жылжып өткен сайын әрбiр жұмыр басты пенденiң бұрынғы көргендерi, бастан кешкендерi әрдайым жарқын, жағымды құбылыстардай танылып, есте сақталар естелiктерге, кейде тiптi сартап сағыныштарға айнала бастайтыны бар. Әдетте бүгiнгiсiне көңiлi толмай, айналасынан сүйеу боларға жарарлық тұғыр-тұрлау таппағандар кәдеге асар құндылықтарды өткен шақтан iздейдi емес пе? Сол өткен шақтың iшiтысы таңдай қағарлық тамашаға толып тұрмағанын бiлсе де, бәрiбiр адам баласына қашан да бүгiнгiсiнен бұрынғысы... сынық сүйем сүйкiмдiрек көрiнедi. Адам жанының жаратылысы осындай.

	Дәл осыған ұқсас қисын тұрғысынан қарағанда, мына бiзге, жастары ұлғайып, кәдiмгiдей шау тартып қалған жазушыларға, кешегi Кеңес дәуiрiндегi руханият ошақтарында – шығармашылық одақтардағы, баспа, баспасөз айналасындағы өмiр-тiршiлiк қызу да қызғылықты, мағыналы да мазмұнды көрiне беретiнi рас. Ондаған жылдар бойы саяси билiк тарапынан бiрде қатайып, бiрде бәсеңсiп тұратын қысым мен бақылауға әбден еттерi үйренiп, «ойын тәртiбiн» игерiп алған жазушылар әулетi, мәселен, сол қатал заманның өзiнде де халықтың мұңын айтып, жоғын жоқтайтын шығармаларын жазып, жариялап жатты. Басқаларын бiлмеймiз, ал өзiмiздiң жазушылар ұйымында, баспа, баспасөз айналасында әрбiр елеулi кiтаптар мен елеулi жарияланымдарды талдап, талқылап, ақ тер, көк тер болып айтысып, мүйiздесiп жататын ағаларымыздың ортасына кейде жаңа талап жастарымыз да қойып кетер едiк. Ол кезде халықтар достығы мен интернационализм ұраны тудай желбiреп тұрған кез. Жазушылар одағында қазақ қаламгерлерi ғана емес, орыс, ұйғыр, кәрiс жазармандары бас қосатын жанрлық кеңестер жұмыс iстер едi. Алматыдағы «Жазушы», «Жалын», «Қазақстан» баспаларында көптiлдi әдебиеттердi жариялап тұратын редакциялар, өзге де арнайы газеттер, журналдар бар.

	Былайша қарағанда, осы интернационализм ұранында ешбiр оғаштық та, сөкеттiк те жоқ. Қайта керiсiнше: халықтардың өзара достықта, келiсiмшiлiкте, бейбiтшiлiкте өмiр сүруi ежелгi мұраты, iзгiлiктi арманы емес пе? Құдай тағала әу бастан ешбiр халықты бiр-бiрiнен артықкем жаратпаған. Халықтарды артық-кемдiк әрекетке жеке тұлғалар, олардың жетекшiлерi, жетекшiлердiң саяси, әлеуметтiк, азаматтық, тiптi құлқы-пейiл, психологиялық бiтiм-болмыстары, ұстанымдары, мақсат-ниеттерi бастайтын болар-ақ. Ондайда, бәлкiм, интернационализм емес, осындай ұранды жамылып, өзге ұлттарды (бiздiң жағдайымызда азсанды халықтарды) жұтып қоюды жоспарлаған залым идеология кiнәлi шығар. Қалай тарқатсақ та, кешегi Кеңес дәуiрiнiң осы ұрандамасынан тапқан пайдамыз да жоқ емес. Соның ең опалысы – ұлттық әдебиетiмiз бен өнерiмiздiң өсiп-өркендеп, оның нағыз профессионалдық көркем бiтiмiнiң қалыптасуына, толысуына, жаңа биiктерге көтерiлуiне көп тiлдi, көп бояулы руханият үлгiлерiнiң әсер-ықпалы болғаны өтiрiк емес. Осылардың iшiнде әрқилы тағдыр-талайдың жетегiмен кең-байтақ Қазақияны мекендеп келген әр ұлыс, әр тайпа өкiлдерiнiң өрелi еңбектерiнiң де орны бар едi.

	Солардың арасында өзiмiзбен қандас, дiндес, тiлдес туысқан ұйғыр ағайындар ортасынан шыққан қазақстандық жазушылардың ат-есiмдерi де елiмiзге белгiлi. Әрi бұлардың көпшiлiгi, сонау зиялы Зия Сәмәди ақсақалдан бастап, Хизмет Абдуллин, Шайым Шаваев, Мұрат Хамраев, Пәтигүл Сәбитова, Ахметжан Аширов, Тұрған Тоқтамов т,б, қазақ қаламгерлерiмен қоян қолтық қызмет iстеп, өзара достық, туыстық қарым-қатынастарда болғанын бiлемiз. Жазушылар одағының съездерiнде, пленумдарында, шығармашылық кеңестерде ғана емес, қазақұйғыр жазушылары әрқилы сапарларда, оқырман конференцияларында, саяхат-серуендерде, тiптi кафе-барларда да бiрге жүрiп, әр түлi әңгiмелерiмен, әзiл-қалжыңдарымен төңiрегiн шат-шадыманға толтырып жiбергендерiнiң талай мәрте куәсi болдық. Әлде қызыл империялар қоластында өмiр сүрген кiрiптар ұлттардың ең озық, саналы ұл-қыздарын сол кезде ортақ тағдыр, ортақ мүдде iштей бiрiктiрдi ме екен, кiм бiлсiн. Әйтеуiр бiздiң арамыздағы ұйғыр зиялылары сол кезде нағыз достық дәнекерлерi болып көрiнетiн.

	Солардың бiрi ұйғырдың көрнектi жазушысы Тұрған Тоқтамов едi. Мен өз басым «Жазушы» баспасында бас редактор болып (1987-1993) қызмет iстеген жылдарымда осы Тұрған бастаған қардаш қаламгерлермен қоян қолтық араластым десем болады. Ол тұста республикамыздағы ең үлкен, беделдi баспа орнындағы ұйғыр әдебиетiнiң редакциясын Тұрған Тоқтамов басқаратын. Әрi баспа жанынан «Парваз» атты әдеби-көркем, саяси бағыттағы журнал шығып тұрады. «Жазушы» баспасындағы осы ұйғыр әдебиетi редакцияның сол кездегi ұйғыр зиялыларының бас қосып, жиi мәслихат құратын орталығы болғаны түсiнiктi. Сол жылдарда бiз ұйғырдың белгiлi ақын, жазушыларымен жақсы араластық. Бұған редакция меңгерушiсi Тұрған Тоқтамовтың кең пейiл мiнезi, мәмiлегершiлiгi, бiлiмдiлiгi, қандас қаламгерлерi арасындағы абырой-беделi игiлiктi ықпал еткендiгi сөзсiз. Әдетте, жазушы ағайындар жүрген жерде жарыс, бәсеке-таластың, кейде тiптi күншiлдiк, қызғаныштың да кездесiп қалатыны, оның аяғы асқына берсе арыз-құрызға, айтыс-керiске ұласып кететiндерi де бар. 1986 жылғы белгiлi оқиғалардан кейiн Қазақстанда қызыл насихат ушығып, идеологиялық мекемелерге қысым айрықша күшейе бастаған тұста, сол саяси науқанның салқыны баспагерлерге де тиiп, әр түрлi тексерiс, жиын-жиналыстар көбейе бастаған тұста осы Тұрған Тоқтамовтың төңiрегiне жиналған жiгiттер тарапынан шаң шығып, жайсыз мiнездер көрiнбегенiн айтуымыз керек.

	Ол уақытта халықаралық әдеби, мәдени байланыстарға зор көңiл бөлiнер едi. Шет жақтардан келген жазушыларды, баспагерлердi жиi қарсы аламыз. Астанамыз Алматының, қала бердi Қазақстанның көрiктi, көрнектi жерлерiн аралатып, социализм саясында гүлденген, түрленген елiмiздiң тұрмыс-тiршiлiгiмен таныстырамыз. Сондай кездерде алыстан келген аңқау қонақтарымызды таң қалдыру үшiн қонақжай қазақтың көл-көсiр кең дастарқанын жайып тастап, олардың өңi түгiл түсiне кiрмеген қазы, қарта, жал, жаяны ауыздарын толтыра асатып отырып, қымыз бен қымыранға сылқитып тойдырамыз-ақ. Сылқиып тойып алған қонақтар, әрине, бiздi өкiртiп мақтай бередi, газеттерге сұхбаттар берiп, алғыстарын жаңбырдай жаудырады... Сөйтiп, бiз Компартияның көмекшiлерi, саяси ұпайлар қоржынын толтыра беремiз. Сонда, шетелдiктер алдында саяси беделiмiздi үстемелеп жүргендегi бiр байқағанымыз: бiздегi, осы Алматы төңiрегiндегi, анау Жаркент жақтағы ұйғыр ағайындар нағыз қазаққа ұқсаған қонақжай, ал ас-ауқат түрлерiн дайындау жағынан қазақтан асқан аспаз, нағыз шебер қазаншылар екенiн көрдiк. Бұрындары Ахметжан Аширов пен Тұрған Тоқтамовтың үйiне барып, анда-санда тәттi лағман жеп қайтатын тамақсау басымыз Тұрған әкамның бастауымен ұйғырлардың небiр шебер аспаздарының қолынан шыққан атын, түсiн бiлмейтiн тағамдарды жеп отырып, мақтау, марапаттау жағын өзiм ертiп апарған қасымдағы поляк, чех, эстон, латыш қонақтардан да асырып жiбергенiмiз есiмде.

	Ал ежелден-ақ дала халқында дастарқан басында, ас үстiнде жарасқан көңiлдердiң баянды достыққа айналып кететiнi белгiлi дәстүр емес пе?

	Өткен ғасырдың 90-шы жылдарында екi мәрте Қытай мемлекетiне жолымыз түстi. Қасымызда Тұрған Тоқтамов, Рымғали Нұрғалиев, Қалдарбек Найманбаев, Жәкен Қалиев, Қазықан Әшенов бар. Бұл сол тұстағы әжептәуiр маңызды сапар болғанын кейiнiрек бiлдiк. Бiздердi Пекинде Үкiмет үйiнде, Кеңестiк елшiлiкте қабылдады. Кеңестiк елшiлiктiң бас кеңесшiсi Қасым-Жомарт Тоқаев сонда бiзге кәдiмгiдей жол-жосық көрсетiп, саясаттың қиыр-шиырларын түсiндiрiп жүрдi. Сөйтсек, Қазақстан мәдениетi қызметкерлерiнiң бұл жолғы сапары арада отыз жыл өткеннен кейiн ұйымдастырылып отырған барыс-келiс жоралғысы екен. Бұл жоралғының жалғауына Пекин мен Үрiмжiдегi қазақ, ұйғыр тiлдi баспалардың басшылары мұрындық болыпты. Ол сапарларда бiз Қытай астанасының тарихи, мәдени ошақтарымен танысып, жазушылармен, баспагерлермен кездесiп, келiсiм шарттар жасасып қайттық. Бiздiң әсiресе қытайлар Шыңжаң атап кеткен, жергiлiктi ұйғырлар Шығыс Түркiстан аталатын өлкеге жасаған саясатымыз ерекше есте қалыпты. Сондағы ресми билiктiң бекiтiп берген маршруттарын сақтай отырып жасаған қыдырыстарымыздың өзi қызғылықты өттi деуге болады. Осы жолы Шығыс Түркiстанды әлiмсақ заманынан берi мекендеп келе жатқан ежелгi түрiк ұрпағы ұйғыр халқының өмiртiршiлiгiмен шет пұшпақтап болсақ та таныстық, ғажайып әншi, әртiстерiнiң өнерiн тамашаладық, өзiмiздiң қандас қазақтарымызбен жолығысып, көзайым болдық. Арғы бетте отырған екi туысқан елдiң бiр-бiрiне деген ыстық ниетiн, мүдделестiгiн танығандай бодық. Ешқайсысы «бiз дос, бауырлас, тағдырлас жұрттармыз» деп ашық айтпаса да (оған мүмкiндiктерi жоқ қой, әрине) олардың ықылас-пейiлдерiн ән-әуен ырғақтарынан, дауыстарынан, көздерiнен оқығандай едiк.

	Шынында дүниедегi суперэтностардың, империялардың қарауында, немесе солардың арасында өмiр сүрiп отырған аз санды ұлттар мен ұлыс-тайпалардың бiрбiрiмен ынтымақтас, ниеттес, бiрлiкшiл болуы – солардың жер бетiнде сақталып қалуының кепiлдiгi емес пе деп iштей түйiп қайтқанбыз.

	Қытайда жүрiп те, елге қайтар жолда да бiздер, әсiресе Рымғали, Тұрған, мен үшеуiмiз – осы жайлар төңiрегiнде пiкiрлесiп, бiраз гөй-гөй айтыстық. Әсiресе Рымғали Нұрғалиев туысынан, тәрбиесiнен алашшыл, ұлтжанды жiгiт едi, ол тiптi қыза-қыза келгенде, Пекиндегi ұлттар институтының студенттерiмен кездесу үстiнде Қазақстандағы қайта құру, демократиялық үрдiстердiң дамуына тоқталып, Алаш арыстары Мағжанның, Шәкәрiмнiң, Мiржақыптың, Жүсiпбектiң ақталып, кiтаптары жариялана бастағанын жариялап жiбергенде, сонда қатысып отырған бiраз кiсiлердiң төбе шаштары тiк тұрып, қытай телевидение қызметкерлерiнiң қолдарындағы аппараттарын Рымғалиға қарай бұрып алып, сырылдатып жаза бастағанын да көзiмiзбен көргенбiз.

	Жолсерiгiмiз әрi бастығымыз Қалдарбек өте сақ жiгiт едi. Былайырақ оңаша қалғанымызда, Рымғалиға қарап:

	– Реке, соны қайтесiз?... Ондай әңгiменi ауылға барғанда-ақ айтамыз ғой, – деген едi.

	Рымғали қолын бiр-ақ сiлтедi.

	– Мұндағы жастар да ести берсiн, – деп.

	Қазақта: «Жол-сапар жiгiттi табыстырады иә кемiстiредi» – деген сөз бар. Құдайға шүкiр, бiздiң жолсапарларымыздың көбi бiздiң қатарларымызды сетiнетпей, бекiттiре түскенi өтiрiк емес.

	Ал өз шығармаларында тағдырлас қазақ-ұйғыр халқы өкiлдерiнiң айшықты бейнелерiн жасаған Тұрған Тоқтамовтың жеке бастық өмiр тарихы да, шығармашылық өмiрбаяны да бiз қатарлас қазақ қаламгерлерiнiң бастан кешкен, көрген-бiлген, тапқан, таныған өткелектерiне ұқсас. Ол да кешегi жаһандық жалмауыз соғыс алдында Талдықорған облысының шеткерiректегi шекараға жақын Садыр ауылында қарапайым шаруа отбасында дүниеге келiптi. Әкесi Қасымды соғыс жұтып, шешесi Мәликенiң қолында қалған жетiмек бала сол тұстағы басқа түскен тауқымет-бейнеттiң бәрiн өзi секiлдi өзге де қара сирақ, аш құрсақ балалармен бiрге көтерiп, қазағы бар, ұйғыры бар, дүнгенi бар – өзi қатарлас құрбы-құрдастары секiлдi күнi-түнi колхоз даласында, егiн басында әлдерi келгенше еңбек етiптi. Одан кейiнгi жылдардағы өмiр өткелдерi де әдеттегiдей, үйреншiктi: оқу iздеп, Алматыға келедi, Абай атындағы педагогикалық институтты тәмамдайды, одан кейiн туған ауылында мұғалiм, аудандық «Жаңалық жаршысы» газетiнiң қызметкерi, одан кейiн наны жүрiп республикалық «Коммунизм туы», «Жаңа өмiр» газеттерiн iлгерi қарай сүйреп, әдебикөркем «Парваз» журналының бас редакторы, «Жазушы» баспасы ұйғыр әдебиетi редакциясының меңгерушiсi лауазымдарын атқарады.

	Оның жазушылық, шығармашылық өмiрбаяны да осы төңiректен өрбидi. Бұл да өзге қазақ қаламгерлерi секiлдi, өзiнiң балалық, жасөспiрiмдiк шағында басынан өткергендерiн, көрген-бiлгендерiн желiге түсiрiп, алғашқы әңгiмелерi мен повестерiн жаза бастайды. Жолы оңғарылып, алғашқы «Ескi диiрмен», «Әкемнiң соңғы хаты» аталған повестерiн оқырман қауым ықыласпен қабылдап, орыс тiлiне аударылады да, «Молодая гвардия» журналында басылып шығады. Бiраз әңгiмелерi қазақ тiлiне де аударылып, «Жұлдыз» журналында жарияланады. Кейiнiректе Тоқтамовтың тарихи тақырыпта жазған «Назугум» романы Қабдеш Жұмадiловтiң аудармасымен қазақ оқырмандары арасында кеңiнен тарап кетедi.

	Жалпы, ұйғыр жазушысы Тұрған Тоқтамов (19402009) артына елеулi мұра қалдырған көркемсөз шеберлерiнiң бiрi. Әсiресе оның ұйғыр ұлтының басынан өткерген қиын да қилы тарихи кезеңдерiн қамтыған «Сергелдең», «Ипархан» романдарының орны бөлек деуге болады. Мәселен, соңғы романында жазушы Қытай императоры Чанлуң Ханнiң заманында өмiр сүрген Қашқар аруы Ипарханның ширек ғасыр бойы жеке басының азаттығы, елiнiң ар-намысы үшiн арпалыспен өткен қаһармандық тарихнамасын суреттейдi. Бұл ретте «Ипархан» (Жұпархан) жазушының бұрынырақта жарияланған «Назугум» романымен сабақтас, тамырлас екенiн айтуымыз керек. Оқығандарыңыз бар шығар, бұл шығарманың қысқаша желiсi мынадай едi ғой: ұйғырдың ержүрек, өркеуде сұлуына қытай-қалмақтың бiр шонжарының көзi түсiп, оны ерiксiз айтқанына көндiрiп, зорлап алмақшы болады емес пе? Сонда жауға қарсы тұрарлық өзге амалы қалмаған Назугум Қашқардағы Тәңiр тауынан бермен қарай асып, Iле өзенiне жетiп, қамыстан жасаған қайығына отырып, қашып кетпеушi ме едi? Жәй кетпейдi, өзiн зорлап қатын етпекшi болған дәу ноянды бауыздап өлтiрiп кетедi. Бұрынғы атастырған ақ некелi азаматына адалдығын сақтап, дiнiн, дiлiн өле-өлгенше сатпауға ант етедi. Содан түркiқанды, мұсылман жанды қайсар қыз тау-тасты, ну жынысты паналап, аққұстардың арасында жүре бередi. Ақыры осы хабар анау алыстағы боғдыханға жеткенде, ол жедел бұйрық шығарып, зорлықшыға көнбей «жаман үлгi» көрсеткен ұйғыр қызын ұстауға арнайы жасақ аттандырады екен де, сол жазалаушылар Назугум жасырынып жүрген қау қамысқа от қойып, өзiнiң аяқ-қолын кiсендеп, Құлжа қаласына алып келедi. Бiрақ Назугум жат алдында басын имейдi, иiлiп кешiрiм сұрамайды, айтқанынан қайтпайды. Ақырында қысық көз жендеттер бүкiл халықтың алдында қаһарман қызды балтамен шауып өлтiредi. Өмiрде дерегi бар оқиғаны жазушы Т.Тоқтамов осылайша тарихи, әдеби идеялық-көркемдiк шындыққа айналдырады.

	Жалпы, Шығыс Түркiстанның өткен-кеткен тарихында батыр тұлғалы ер-азаматтармен қатар қаһарман бiтiмдi қайсар әйел-қыздардың да қызметтерi құрметтi, еңбектерi ерек болғанын аңғарамыз. Кезiнде қазақ әдебиетiнiң классигi Сәбит Мұқановтың «Жұпархан» атты эпикалық дастанын қызыға оқыдық. Мұнда да сол ұйғыр аруы Ипарханның ерлiгi дәрiптелетiн. Бүгiнгi таңда Қытайда тұратын үлкен жазушымыз Қажығұмар Шабданұлының алты томдық «Қылмыс» романында қызыл империяның қарауында қалған қазақ, ұйғыр, татар, т.б. ұлттардың бастан өткерген тар жол, тайғақ кешулерi суреттелсе, солардың iшiнде адамшылық, арлылық таразысына түсiп, бағаланатын сан қилы әйел бейнелерiн танимыз. Осылардың арасында ұр да жық солақай саясаттың талқысын талақ етiп, адам суреттi қасқырлардың озбырлығына қасқайып қарсы шыққан татар қызы Сәйданың рухани ерлiгiне таңырқамасқа шараңыз жоқ («Қылмыс», 5-кiтап, 157-162-беттер). Әрi осы Сәйдалар – ойдан шығарылған әдеби кейiпкер емес, өмiрде болған, бәрiмiз секiлдi ет пен сүйектен жаралған, өмiр сүргiсi келетiн, жар сүйгiсi, бала сүйгiсi келетiн тiрi пенделер сапынан. Былайша айтқанда, өзiмiз секiлдi адамдар. Бiрақ бәрiбiр бұлар бiз секiлдi емес. Баяғы Назугум, Жұпархан, кешегi Әлия мен Мәншүк, бүгiнгi Сәйда... бұлардың тағдыры да, жаратылысы да бөлектеу. Бұлар әдетте мың-мыңдардың арасынан жырылып, ерекшеленiп шығады. Сондықтан да олардың аттары аңызға, өздерi әдеби қаһармандарға айналады.

	Қысқаша қайырсақ, ел мен елдiң арасында достық дәнекерi бола бiлген жазушылардың да, солар жазған кiтаптардың да мәртебесi әрдайым биiк көрiнедi.

	2010 ж.





АДАМЫ ЖОҚ ҚОҒАМДА АДАМ IЗДЕП ЖҮРГЕН ЖIГIТ


	Қазақта «замандас» деген мағыналы, жақсы сөз бар. Бiр мезгiлде дүние есiгiн ашып, қатар өмiр сүрiп келе жатқан тұрғыластарды осылай атай бередi. Тұтастай қарағанда, замандастар бiр-бiрiн жақын тұтып, жанашырлық көрсетуге бейiм тұрады емес пе? Өйткенi бұлардың өзара түсiнiсiп кетуi әдетте пәлендей қиынға түспейдi. Бұлардың өскен ортасы, тәлiм-тәрбие өнегелерi, әлеуметтiк өрiс-қоныстары әуел бастан ұқсас болса, тiл табысуы, үйлесуi, үндесуi, тiптi шын жолдастық, достық қатынастарға ұласуы жиi кездесетiнi белгiлi. Әрине, кiлтипан мүлтiксiз болмайтыны тағы түсiнiктi. Осындай замандастар арасында анық қимастық асыл қасиеттер ғана емес, сүйкiмсiз құлық-пейiлдер мен жағымсыз мiнездер де ара-тұра шаң берiп, оның аяғы күншiлдiкке, бәсекеге, теке-тiрестiкке айналып кететiн жағдайлар да баршылық. Пендешiлiк тiршiлiктегi бүгiнгi бiтiспес жаулар – бұрынғы достар деген де пiкiрлер бар екенiн бiлемiз. Сол бұрынғы достарың – шетiнен бұрынғы әрiптестерiң мен замандастарың екенi рас. Әдетте шынайы достық та, жаман пиғылды жаулық та өз ортаңнан шығатынын талай көрдiк. Жетпiстен асқан қария мен отыздан асқан жiгiттiң бiр-бiрiмен алты аласысы, бес бересiсi жоқ, ендеше нағыз бәсеке, нағыз жарыс сол отыздан асқандардың өз ортасында жүрмекшi, ал бәсеке бар жерде – жасампаздық алауыздықпен қатар өмiр сүре бередi.

	Бiздiң бұл гәбiмiздiң ерекше шығармашылық ортада өмiр сүрiп, нан тауып жүрген қауымға тiкелей қатысы бар екенiн мына бiз, қолымызға қалам ұстап, қағаз бетiн шимайлай бастағандар сонау алпысыншы жылдарда-ақ айқын көре бастағанбыз. Әлi есiмде: 1962 жылғы күз айларының бiрiнде сол тұстағы Қазақстан комсомолы Орталық комитетiнде құрылған шығармашылық жастар кеңесiнде менiң «1961 жыл» атты публицистикалық «Сары ауыз» дастаным талқылауға түскен тұста, елдiң бәрiнен бұрын менiң университетте бiрге оқитын құрдасым әрi жерлесiм орнынан ұшып тұрып, екi қолын ербеңдетiп:

	— Бұл поэмада оқушыны елең еткiзетiн түк жоқ! – деп айғай салғаны бар емес пе?

	Мен де ол кезде қайбiр сын көтергiш, сабырлы «автормын», сол жерде аудиторияда күнде кездесiп, әжептеуiр шүйiркелесiп жүрген әлгi замандасымның мұндай жылдамдығын ұнатпай:

	— Поэзия мiндеттi түрде оқушыны елең еткiзуi керек пе екен? – деп қарсы сұрақ қоймаспын ба?

	Анау да:

	— Әрине, солай, – деп қасарысып тұрып алсын.

	— Онда сенiң ту сыртыңнан бiр дәу қара есек ақырып кеп жiберсе, сен жалт қарап, елең етер едiң. Бiрақ дәу қара есектiң ақырғаны поэзияға жатпаса керек, – деп мен сонда менi сынағыш замандасымның бетiн қайтарғандай болып, жетiсiп отырған тұсым едi.

	Әйткенмен, бұл өмiрде замандастарыңның, қатарластарыңның бар болғаны жақсы. Замандастарың бар болса, бұл өмiрде тiлеулестерiң мен жанашырларың да азаймақ емес. Қанша айтқанмен, көз көргенге не жетсiн!

	Менiң де сондай жақсы замандастарым бар. Солардың бiрi – сонау алыстағы Орал қаласын жайлаған жақсы жiгiт Базарғали Қуатов. Жай замандас, қатар өскен құрбы-құрдасым ғана емес, жақсы жолдас, тiлеуқор, ниеттес досым десем жарасады. Журналист, ақын, көзi ашық оқыған азамат, нағыз зиялы қазақ. Қазiргi заманғы коммуникация тұсында сапар-саяхат қаншама жетiлiп кеттi десек те, Жетiсу мен Жайықтың арасы мыңдаған шықырымдық қыруар қиыр жер, оның үстiне, бүгiндерi мына бiздiң орнымыздан оңай көтерiлiп, жеңiл желiп кете беретiн шағымыз емес. Сондықтан жиi көрiсiп, дидар ғайып жасап тұратын жағдайымыз жоқ екенi белгiлi. Бiрақ осы кезге дейiн, қарап отырсақ, Базарғали екеуiмiз бiр-бiрiмiзден көз жазып қалмаған екенбiз (ал көз жазып, қарасын көрсетпей кеткен замандастарымыз да жеткiлiктi). Келген-кеткеннен бiр-бiрiмiзге сәлем жолдаймыз, жағдай сұрасамыз, хат жазысамыз, телефон шалысамыз... әйтеуiр бiр-бiрiмiзден хабар үзбеймiз, күдер үзбеймiз. 1957 жылы Алматыға келiп, КазГУ-ге оқуға түскен екенбiз, содан университеттi бiтiрiп, әрқайсымыз өз ауылымызға, мен – Сыр бойына, ол – Жайық бойына қайтып кете барғанбыз. Екеуiмiз де қызметтi жергiлiктi жердегi мектептерге мұғалiм болып сабақ оқудан бастаған екенбiз. Арада талай жылдар (жарты ғасырға жуық) өтiп, талай оқиғалар өтiптi. Бiз бәрiбiр анда-санда, бiрде Оралда, бiрде Алматыда Базекеңмен кездесiп, сөйлесiп жүремiз. Сондағы байқағаным: Базекең бәз-баяғы қалпы, өңi, жүрiс-тұрысы, сырты өзгергенiмен, iшi өзгермеген... бәз-баяғыша iшкi сарайы тап-таза, мөлдiр, тұнық.

	Сол жас күнiнен берi алдымен ар-ожданын ту қылып ұстаған иманды, кiсiлiк қалпы. Ешкiмге жалтағы жоқ, жалпаңы жоқ жақсы жаратылыс, жарқын жүз. Тек бұрынғыға қарағанда оқығаны, тоқығаны, көргенi, түйгенi көбейген кекселiк пайым, кең пiшiмдi парасаты тереңдей бастаған. Қариялық биiк, батагөйлiк бiтiм десе жарасады.

	Базарғалидың маған пошта арқылы жiберiп тұрған кiтаптары мен облыстық баспасөз беттерiнде жарияланған мақалаларын, естелiк-эсселерiн оқыған кездерде тағы бiр байқағыным бар – мұның ұлттық, қазақы бiлiкке, бiлiмге, мiнезге бұрынғыша бай екендiгi, оның iшiнде өмiр-болмыстағы әрбiр құбылыс-ықылымдарға баға бергенде таразыны тең ұстауға қабiлеттiлiгi, жамандықты жатырқай отырып, жақсылықты көре бiлгiштiгi, таба бiлгiштiгi дер едiм. Оның осы қасиетi жазғандарынан ғана емес, өзiнiң өмiр сүру әдiстерiнен, адамгершiлiк ұстанымдарынан да анық көрiнедi.

	Қатар өскен замандасыңның озғанына, еңбегiнiң жанғанына, жақсылығына қуана бiлу, тiптi мақтан ету, сүйсiну, ақ адал ниет-пейiлдерiңдi жасырмай, жария ету бiздiң мезгiлiмiзде азамат бойынан жиi табыла бермейтiн құбылысқа айналғаны рас. Кiшкене бiр мысал келтiре кетейiн. «Ал мен болсам, өлең өлкесiнде солардың iзiн баса көрiнiп, кейiнiрек проза жанрына өзiндiк өрнегiмен келген Әбiш Кекiлбаев пен Мұхтар Мағауиндi және Орекеңнiң өзiн қоса айтар едiм. Өйткенi, бұлар университетте бiр топта оқыған студенттер болғанымен, сол кездiң өзiнде-ақ тiсқақты ақын-жазушылардың қай-қайсысымен де әдебиет теориясы туралы да, тiптi әлем әдебиетi жөнiнде пiкiрталасқа түсе алатын таланттар болатын. Кейiн үшеуi де... бiрқатарынан оқ бойы озып шығып, Мемлекеттiк сыйлыққа ие болғандығы өмiр шындығы», – деп Б.Қуатов баяғыда өзiмен бiрге оқыған жолдастарын көтермелей келiп, өзге озық жiгiттердi де ұмытпайды: «Сөз ретi келген соң айта кетейiн, мен кейде өткен өмiр жолымды еске түсiргенде осы үшеуiмен тайдай тебiсiп, университетте бiрге оқығанымды мақтан ететiнiм бар. Әрине, бiздiң топта басқа да талантты жастар бар едi. Мысалы, көкшетаулық Сонарбай Таңқаев философия ғылымдарының, омбылық Сейiлбек Исаев пен шымкенттiк Сапархан Мырзабеков филология ғылымдарының докторы атанса, сырттай естуiмше, мемлекеттiк қауiпсiздiк комитетiнде iстеген Тұрғанбай Дiлдәбеков пен Айтбай Рамазанов полковник дәрежесiне дейiн көтерiлген сыңайлы», – деп жазады («Дидар», № 22. 2009 ж.).

	Бiр бұл ғана емес, Базекең қисыны келсiн-келмесiн, жастық дәуренi туралы бiрдеме жаза қалса, әлгi айтқан үшеуiн (ауызша әңгiмесiнде «үш ноян» деп күлетiнi бар) тiлге тиек етуден танбайды. «Соңғы жылдары маған бiрқатар таныстарым кездесе қалса: «Ой, сiз Әбiш Кекiлбаевпен бiрге оқыған екенсiз ғой. Студент кезiңiзде Мұхтар Мағауин, Оразбек Сәрсенбаев, Сайын Мұратбеков жене басқа да атаулы сөз зергерлерiмен достасып, өнер жұлдыздарымен де сырлас болған көрiнесiз», – деген көтерме сөздердi көп айтатын болып жүр. Бәрi рас», – деп куәлiк бергендей болады. Тағы да: «Бiрiмiз Оралда, бiрiмiз Алматыда тұрғанымызбен, араға жылдар салып болса да, анда-санда хабарласып тұратын осы Оразбек қана. Рас, Әбiшпен де ара-тұра жүздесiп жүремiз. Бiрақ ол келген сайын қатаң жұмыс кестесiмен жүредi де, кең отырып шүйiркелесе әңгiмелесетiн мүмкiндiк бола бермейдi», – деп өкiнiшiн де бiлдiредi («Дидар», № 5, 2009 ж.).

	Шынында да бiз, Базарғали айтқандай, тай-құлындай тебiсiп өскен замандастар едiк. Бiрте-бiрте ауыздықпен алысқан тұлпарлар қатарына қосылуға асыққан алпысыншы жылдардың аңғал да албырт ұрпағының алдыңғы (бәлкiм, кейiнгi) легiнде жүргендей едiк. Бәрiмiз бiрдей бәйгеден келiп, жүйрiктер қатарына қосыла алмағанымыз шындық, бiрақ сол кездегi жастардың көбiнiң талабы таудай, көңiлдерi кiршiксiз таза болды. Әлемдiк алапат соғыстан кейiн, айнала тегiс аш-арық теңшiлдiк тұрмыстың қайнаған ортасынан, алыс ауылдардан жеткен жеткiншек ұрпақтың әлi кiрленiп, түрленiп үлгермеген шағы. Сталиндiк қатал қыстың құрсауынан шығып, аз күндiк жылымық көктемнiң туған шағы. Елдiң бiразының еркiн сөйлеп, еркiн ойлауға үйрене бастаған шағы.

	Бiз астана асып, оқуға түскен мезгiлде артымызда қалған ауыл жағы бұрынғыша тым-тырыс, бұйығы көрiнгенiмен, Алматының iшiнде, әсiресе оқыған азаматтар жиналған өнер, бiлiм ошақтарында едәуiр қозғалыстар мен өзгерiстер басталғанын кең-байтақ жерiмiздiң тұс-тұсынан келiп, әртүрлi конкурс, екшеулерден сүрiнбей өтiп, жоғары оқу орындарына түскен алпысыншы жылдардың сергек ойлы студент жастарының көп ұзамай, көздерi жетiп, осы айқай-шуы, талас-тартысы молайған қанқызу ортаның бiр шетiнен кiрiп: «Ау, мына жақта бiз де бармыз. Бiздiң де айтарымыз бар!» деп өрекпiген топтың қатарына қосылған жiгiттердiң қатарында сол тұста КазГУ-дiң филология факультетiнде оқитын бiздiң жiгiттерiмiз жүрдi. КазГУ-дiң аудиториялары мен жатақханаларының iшi қым-қуыт айтысқа тұнып тұрған кез. Әдебиет, саясат, тарих, ұлт тағдыры, тiл тағдыры... ұшан-теңiз тақырыптарды қозғап, ит тiстеген терiдей жұлмалап, жан-жаққа сүйреп әкетiп жатамыз. Топ-топқа, жақ-жаққа бөлiнiп айтысамыз. Кейде тiптi өзара жаға жыртысып қалған тұстарымыз да болды. Осы Базарғали айтады: бiрде жеке пәтер жалдап тұратын бiр студентiмiздiң бөлмесiнде түске жақын басталған, Әбiш Кекiлбаев пен Нұрмахан Оразбековтың арасындағы дау-дамай кешкi ай қараңғысында әрең аяқталса керек-тi. Ал менiң замандасым Әбiш Кекiлбаев айтады (ол бұл туралы жазды да), екi дүлейдiң (Әбiш пен Оразбек) арасындағы бiр айтыстың соңы... кiшiгiрiм шарт та шұртпен әзер бiтiптi. Сонда сiрә бiр-бiрiмiздi «сен орысшылсың», «сен әсiре ұлтшылсың» деп кiнәлайтын болуымыз керек – егжей-тегжейi есте қалмапты. Бiрақ сол айтыстардың ешқайсысы бiздiң тату достығымызға көлеңке, кiрбiң түсiрген емес. Бiз бәрiбiр жұбымызды жазбадық, өйткенi бiздiң ниетiмiз түзу едi – қайтсек те қасiрет шеккен ұлтымыздың, қыспаққа түскен руханиятымыздың, әдебиетiмiздiң мүддесiне қызмет етiп көрсек деп талаптанған буынның сөзiн сөйлеуге ұмтылдық. Кейiнгi жылдарда, әрқайсысымыз хал-қадарымызша, жазған кiтаптарымыз бен күнделiктi қоғами қызметтерiмiзде сол баяғы жастық күндерiмiзде ойымызды он саққа бөлiп, көңiлiмiздi күптi қылған тақырыптарды игеруге, жазуға, айтуға тырысып бақтық.

	Бiздiң буынның азаматтық және шығармашылық өмiрбаяны өткен ғасырдың алпысыншы жылдарында басталды дейтiнiмiз сол себептен. Бiз мақтауды да (азырақ), сынауды да (көбiрек) естiп өстiк. Егер сол алпысыншы жылдардағы қазақша шығатын басылымдарды ақтарып қарайтын бiр зерделi зерттеушi шыға қалса (ондайлардың бiрен-сарандарының төбелерi көрiнiп те жүр), талай қызық құбылыстардың бетi ашылары сөзсiз. Сол тұста атақты ағаларымыздың сыни тезiне ұшыраған бiздiң замандастарымыз Әбiш Кекiлбаев, Жұмекен Нәжiмеденов, Сабырхан Асанов, Асқар Сүлейменов, Қалихан Ысқақ, Рамазан Тоқтаров, Жүсiп Қыдыров т.б. кейiнiректе қазақ әдебиетiнiң көлiктi көшiне келiп қосылғаны қазiр екiнiң бiрiне белгiлi.

	Бiздiң буынның өсiп-өркендеген әдеби, мәдени ортасы, марапаттаушылар мен сынаушыларымызды бiрге қосып есептегеннiң өзiнде, жемiстi де жеңiстi ұрпақтардың бас қосқан жерi едi. Бiз аға буын, ала-құла классиктерiмiздiң көзiн көрiп, сөзiн тыңдап өстiк, соларды сырттай сынай жүрiп, тәрбиесiн, өнегесiн – ерiктi, ерiксiз түрде – бойымызға сiңiре бастағанымызды көп ұзамай-ақ аңғардық.

	Оның үстiне, бiздiң сол тұста Алматының жоғары мектептерiнде оқыған қатарларымыз, замандастарымыз ерекше қабiлеттi, пассионар толқынның өкiлдерi болды. Кiлең шабандардың ортасынан жүйрiк шықпайды, қаптаған қара қоғаның ортасында сүйрiк өспейдi. Бұл да табиғи үйлесiмнiң бiр түрi. Осы реттен қарағанда, бәрiбiр сол тұста бiздiң айымыз оңынан туғанға ұқсайды. Базекең өз естелiктерiнде өте дұрыс жазады: бiздiң айналамызда талантты, қабiлеттi жiгiттер көп-ақ едi. Түптен келгенде, бiздiң алғашқы тыңдаушыларымыз, сыншыларымыз, жанашырларымыз, арқа сүйерлерiмiз де осылар едi.

	Солардың iшiнде маған көңiл күйi жақындардың бiреуi осы Базекең, Базарғали Қуатов болды. Шағын денелi, қағiлез, шымыр, тастүйiн жүретiн тындырымды жiгiт. Өзi спортшы, әрi боксер, әрi балуан, денешынықтырудың осындай екi түрiнен де алған разрядтары бар көрiнедi. Өзгемiз секiлдi айтыс-тартыстарға араласа бермейдi, көбiнесе сырттай бақылайды, жөнсiз килiкпейдi, ал ара-тұра килiге кетсе – бiлiмiнiң, бiлiгiнiң молдығы байқалады, бiрақ өзгелерiмiзге ұқсап, өзiн көрсеткiсi, ерекшелегiсi келмейдi, «поза» жасамайды, сыланбайды, сыпайы, елеусiз жүредi. Бiрақ ұяң мысқылға, оспаққа, әжуаға шебер. Кейде майдалап отырып-ақ, майын шығарып айтатыны бар.

	Осы Базарғалимен менiң iштей ұғысуым, туысып кетуiм, ұмытпасам, сол 1957 жылдың күзiнде басталды ғой деймiн. Сол тұстағы Қазақстанның жалғыз орталық университетiне оқуға түскен бiздi тамыз айының басында Ақмола облысына «тың игеруге» жiбердi. Содан бiр топ филолог студенттер Ақмоланың iргесiндегi Бабатай станциясына бары түстiк емес пе? Бәрiмiздi шағын бөлмелерге бөлiп тастаған барак пiшiмдес үйлерге орналастырды. Әлi бiр-бiрiмiзбен жете танысып үлгермеген кезiмiз. Сонда Базарғали екеуiмiздiң темiр кереуетiмiз қатар тұрды. Байқаймын, бұл да мен секiлдi алыс ауылдан келген қара шаруаның баласы. Әуелде мiнезi тұйықтау, үндеместеу көрiнген. Кешкiлiкте, жұмыстан қайтқан кезде жатағымызда бiрден басталып кететiн қызу айтысталастардан бойын аулақ ұстап, оқшаулау отырады. Ал мен болсам... әуелгiде жiгiттердiң аңысын аңдып, әңгiмелерiн тыңдап, бiраз үнсiз жүрдiм де, көп ұзамай-ақ бойым үйрене бастады ма, әлде «сендердiң де озып бара жатқандарың шамалы көрiнедi ғой» деген пенделiк ойдың жетегiне ердiм бе екен, әйтеуiр «бiлгiштердiң» ортасына бiлек сыбанып кiрiсiп кетсем керек-тi. Осындай қызу айтыс-тартыстың соңынан төсегiмiзге келiп қисайғанда, менiмен қатар жатқан Қуатов: «Жалпы, сенiң айтқандарың дұрыс», – деп менi қуаттай бастайды. «Әй, Қуатов тамаша жақсы жiгiт екен!» – деп мен де бұдан былай оралдық студентке кәдiмгiдей iш тартып, жақын көре бастағаным түсiнiктi емес пе? Бұдан былай Қуатов екеуiмiз бiрге жүретiн болдық. Жұмысымыз – Бабатайдың үлкен қырманында таудай үйiлiп жатқан астықты темiр жол бойымен қатынаған вагондарға тиеу, әйтпесе астық тазалағыш машиналарға күрекпен бидай шашып тұру. Өмiрiмде диқан әкемнiң соңына ерiп қауын егуден басқа кәсiптi бiлмейтiн, өзге қара жұмыстардың ешқайсына құлқым да, қабiлетiм де болмаған маған осы жұмыстар өте ауыр соқты. Тез шаршап, болдырып қалар едiм. Осындайда қасымдағы серiгiм, студент жолдасым Қуатов әжетке жарады, өйткенi бұл маған қарағанда шымыр, қайратты, ең бастысы – төзiмдi жiгiт болып шықты.

	Екеуiмiз кейде түнгi кезекте қырманды күзетуге барамыз. Сонда таудай үйiлiп жатқан мол астықтың жыпжылы арасына кiрiп алып, аспанға қарап, жұлдыз санаймыз. Әңгiме шертемiз. Көбiнесе ауылды, ауылда қалған ағайындарды, сағынған дос-жарандарды еске түсiремiз. Бiрден байқағаным: ауылда өскен екеуiмiздiң өмiрбаяндарымыз да ұқсас, тоқайлас жағдайлар баршылық екен. Менiң әкем елге белгiлi дiндар, сопы кiсi болса, мұның әкесi де тахуалықтан құралақан емес көрiнедi. Менi оқытып жүрген – ауылдағы қоймашы ағайым Ахат көкем болса, мұны оқытып жүрген – қаржыгер ағасы Мизамғали көкесi екен. Менiң әкем аймаққа аты белгiлi диқан, қауыншы болса, мұның әкесi – аймаққа есiмi белгiлi жылқышы, атбегi екен. Базарғалидың өзi де бес жасынан бастап аттың құлағында ойнаған, асау үйреткен, талай мәрте бәйгеге қатысқан. Мысалы, Торыалаяқ атты жүйрiктiң үстiне мiнiп, бес жыл бойы 40–45 шақырымға жiберiлген аламан бәйгеде мәреге бiрiншi болып келетiн батырың осы екен. Соңғы рет 1954 жылдың қараша айында Октябрь төңкерiсi мейрамына орайлас

	өткiзiлген бәйгеде сол жүйрiгi далада жатқан iнге сүрiнiп құлағанда, жарыстың соңында қалып қойған бала Базарғалидың бiр жылағаны бар екен.

	Екiншi рет сол Торыалаяқ аттың тағдырына қатысты КазГУ-дiң студентi Б.Қуатовтың қатты күйзелiп отырғанын оның кейбiр курстастары, 1958 жылғы қара күзде болуы керек, өз көзiмiзбен көрдiк. Сонда университеттiң баспасөз кабинетiне газет, журналдар қарауға барған бiз алдына әлдеқандай газеттiң бумасын ашып, қарап отырған Қуатовтың кенет солқылдап жылай бастағанын байқап:

	— Әй, саған не болды? – деп қасына жетiп бармаймыз ба?

	Базарғали алдында ашық жатқан газеттiң бетiн сұқ саусағымен шұқылай бередi:

	— Мында, мында... бәрi жазылған, – деп әзер сөйлейдi.

	— Иә, сонда немене?

	— Әйтеуiр аманшылық па?

	— Жақын бiреуiң өлiп қалғаннан сау ма?

	Бiздiң жапатармағай сұрақтарымыздан соң есiн жинай бастаған жолдасымыз сонда даусы үзiк-үзiк шығып болған жағдайды түсiндiрген. Аудандық газеттiң жазуынша, сол жолы елiне қыдырыстап барған халық әртiсi Роза Жамановаға жерлестерi баяғы Торыалаяқты сыйға тартып мiнгiзбей ме? Сонда аяқтан қалған жүйрiктi алып кетудi қиынсынған (әлде басқа да себебi болды ма, кiм бiлсiн) атақты әншi апай аттың ақшадай құнын қалтасына салып, Алматыға қайтып кетiптi. Аудандық газет тiлшiлерi осы турасында жазса керек.

	– Онда тұрған не сөкеттiк бар екен?

	— Сен баптаған жүйрiктi соғымға сойып жесе қайтер едiң?! – деп бiз сонда Базарғалиға жұбату сөздер айттық бiлем.

	Бiрақ бiздiң досымыз:

	— Қайран Торыалаяқ... – деп бiразға дейiн басылар болмады.

	Осылай жасынан жүйрiк баптап өскен Базарғали Қуатов университеттегi оқуын тәмамдаған соң өзгелерiмiз секiлдi, Алматыда алған бiлiмi мен табақтай дипломын құшақтап, туған ауылына қарай тартып кетпей ме? Содан барған бетiнде орта мектепке мұғалiм болып орналасады. Бiрақ көп ұзамай, қолынан жазу-сызу келетiн қабiлеттi жiгiттiң тасы өрге қарай домалап, облыстық «Орал өңiрi» газетiне қызметке шақырылады. Содан ұзақ жылдар бойы осы Оралдың облыстық газетiнде корректорлықтан – бас редактордың орынбасарына дейiн, аудандық «Ақжайық», «Рауан» газеттерiнiң бас редакторлығына дейiнгi сатылы мансап жолдарынан өтедi. Қазiр зейнетке шықса да, қолынан қаламы түспеген, сиясы мен қуаты құрғамаған дер шағында – жасы жетпiске келген Базекең жазып жатыр, жазып жатыр.

	Өзi айтпақшы, бұл Базарғалидiң Қазақстанның батыс аймағында бармаған жерi, баспаған тасы жоқ. Соңғы жарты ғасырға жуық аралығында осы аймақта өткен-кеткен үлкендi-кiшiлi оқиғалардың бәрi Базарғали жазған мақалалардың, очерктердiң, сұхбат-кеңестердiң тақырыбы болды десек, артық айтпаймыз. Мұның журналист ретiндегi бiр ерекшелiгi – бұл өзге көп әрiптестерiне ұқсап, сан сапалық сандарды қуалап, жетiстiктер мен табыстарды санамалап кетуге ежелден құлықсыз болса, көбiне-көп көпшiлiктiң көкейiнде жүрген түйткiлдердi, «әттеген-айларды», күрмеуi қиын мәселелердi көтерумен (әлi де сол танымынан танбаған) жүрдi. Әрине, Б.Қуатов жазарман ретiнде жақсы жаңалықтарды, жағымды құбылыстарды көре бiледi. Айрықша iзгiлiктi iстерге мұрындық болып, маңдай терлерiн төккен айтулы азаматтардың өнегесiн айтудан, таратудын жалықпайды. Бiрақ әрбiр құбылысқа ой көзiмен, сын көзiмен, шындық көзiмен қарауға ұмтылу – сақа журналист Б.Қуатовтың өмiрлiк ұстанымы десе болады.

	Шағын ғана мысал келтiрейiн. Бiздiң бәрiмiз сонау 1991 жылы Орал қаласында, күздi күнгi өткен әлдеқандай жайсыз оқиғалар, дүмпулер жайында естiдiк. Мемлекеттiк тәуелсiздiкке қол жеткiзу алдында елiмiздiң батысын жайлаған казак-орыстардың бүлiнiп, бүлiк шығарып жатқанын, бұған жергiлiктi қазақ жiгiттерiнiң қарсылық көрсетiп, атқа мiнуге әзiр екенiн ұзынқұлақ, ұбақ-шұбақ хабарлардан тыңдағанымыз бар. Сонда көбiмiздiң көңiлiмiз қобалжып, тiптен үрей жайлағаны да бар. Өйткенi сол кезде анау Жаңа Өзен жақта, анау Өскемен жақта әртүрлi дүмпу-дүбiрлер жиiлеп кеткен. Мұның бәрi байырғы қазақ жерiн билеп-төстеуге үйренiп алған отаршылдар мен әртүрлi келiмсектердiң қызыл көз империяның күйреуi алдындағы жандалбаса әрекеттерi екенiн түсiне бастасақ та, дәл сол тұста, бәрi белгiсiз, бәрi алмағайып қыл өткел үстiнде тұрып, алаңдамау, уайымдамау мүмкiн емес едi. Әрi ешкiм бiзге ақиқат шындықты, не болып, не қойып жатқанын ашық айтып берген жоқ. Әлi күнге дейiн солай – бiз, мысалы, 1991 жылғы 13–15 қыркүйек аралығында Оралда өткен оқиғалар жайында жөндеп ешнәрсе бiлмеймiз. Бұл ретте оралдық озық журналист Базарғали Қуатовтың «Уақыт iздерi» (2008) атты кiтабына енген, кезiнде облыстық газет бетiнде жарияланған «Азаматтық өлшем қайда, әрiптес?» атты жақсы мақаласы да толық ақиқатты ашып бере алмаған. Бiрақ осы мақаланы оқып шығып, сол «Орал оқиғаларының» мән-мағынасын түсiнiп, сол оқиғалар төңiрегiнде болған талас-тартыстар мен әрқилы пiкiрлермен танысамыз.

	Базарғали Қуатов 1991 жылы газетте жарияланған осы мақаласында (өзi «бiр сөзiн де қайта қарап, өзгерткенiм жоқ» деп жазады) Орал оқиғаларын бағалауда сол кезде республикалық «Егемен Қазақстан», «Халық кеңесi» газеттерiндегi кейбiр мақалаларда Орал оқиғаларына қатысты бiржақты, субъективтi баға берiлгендiгiне қынжылып, өзi бәрiн көзбен көрiп, бел ортасында жүрген оқиғалардың анық шындығын жеткiзуге тырысады. Оқып көрейiк: «Өткен жылы жаз ортасында облыстық партия комитетiнде болған кезектi бiр баспасөз конференциясында казактардың тарихи-мәдени қоғамының бағдарламасы туралы әңгiме қозғалды. Мен оны облыстық газеттерде жариялауға қарсы болдым. Казактар туралы айтқан сайын олардың битi семiре бередi, бәрiбiр олардың бағдарламасы мен iс-әрекетiнiң арасында байланыс болмайды, одан да Конституцияға қарсы iсәрекеттерiн айыптап, жазаға тарту керек дегенге сайдым. Облыстық ардагерлер кеңесiнiң төрағасы Қ.Ғайсин ақсақал менi: «Сен, iнiм, дұрыс түсiнiп тұрған жоқсың. Халық олардың бағдарламасын бiлгенi жақсы», – деп тойтарса, Н.Есқалиев: «Мен Водолазовпен сөйлестiм, екеуiмiз бiршама түсiнiстiк, ендi бағдарламадан ауытқып, ештеңе жасамауға тиiс», – деп түсiндiрдi» («Уақыт iздерi», 89-бет).

	Бiрақ түптiң-түбiнде облыс билiгiн ұстанғандардың емес, журналист Қуатовтың болжамдары дұрысқа шыққанын аңғару қиын емес. Келер жылы-ақ шовинист казактардың арандату әрекеттерi басталады. «Облыстық Кеңестiң сессиясынан соң да алаңдаушылық басылған жоқ. Бастапқыда ойға алған мақсаттары орындалмаған соң, арандату әрекетiн жалғастыру мақсатында экстремистер бiрқатар кәсiпорындардың еңбек ұжымдары арасында «Оралдан орыстарды жаппай жер аударғалы жатыр» деген алыпқашпа сөздер тарата бастады» (Сонда, 93-бет.).

	Сiрә, Оралдағы «казактар қозғалысына» қатысты кезiнде әртүрлi көзқарастар, пiкiрталастар болғанға ұқсайды. Сол кездегi облыстың бiрiншi басшысы Н.И. Есқалиев әуелгi кезде бiраз солқылдақтық, тiптi жалпақ шешейлiк танытқанымен, отаршыл ұлыстың ұр да жық бұзықтары шектен шығып, есiре бастаған тұста мемлекет ұлт мүддесiн қорғау жолында принципшiл, жiгерлi қадамдар жасаған ба деп ойладық. Бiрақ оның бұл әрекеттерi ел iшiндегi кейбiреулерге онша ұнай қоймаса керек. Солардың бiрлi-жарымы республикалық баспасөз беттерiнде шындыққа сәйкес келмейтiн (Б.Қуатовтың пiкiрiнше) мақалаларын бастырып жiберiптi. «Сондай-ақ республикалық баспасөзде жарияланып жүргенiндей, казактарды мәдениет сарайына қамап алып, манифестанттарды оған жiбермей қойды дегенге де келiсу қиын, – деп жазады Б.Қуатов. – Егер олар көшеде салтанат құрып жүрсе, ал оған жаңағыдай намысы бар студент жастар араласса, не болар едi?... Сондықтан казактарды қамап ұстаған да дұрыс болды дер едiм» (Сонда, 92-93 беттер).

	Бiз, әрине, нақты жағдайдың қалай болғанын толық бiлмеймiз. Әйткенмен, асқынған казактарды көшеге шығармай, мәдениет сарайына қамап ұстаған облыстық билiктiң әрекетiн күстәналап, баспасөзде жариялаған, әйтпесе жергiлiктi жердегi жиындарда сынап сөз сөйлеген қазақ жiгiттерiнiң iс-әрекетiн түсiну қиын.

	Базарғали тоқсаныншы жылдардың басында болған осы оқиғаларды жазғанда, бiр ғана газети қысқа мақаламен шектелiп қалмауы керек едi. Арнайы кiтап шығарғаннан кейiн осы күрмеуi көп күрделi оқиғаларды жанжақты зерттеп, бүгiнгi күн тұрғысынан зерделеуi керек едi. Оған оның толық мүмкiндiгi бар: бәрi өзiнiң көз алдында өтiп, өзi де азамат, журналист, патриот қазақ ретiнде тiкелей басшылық жасамағанмен, тiкелей қатысы болды емес пе?

	Әрбiр оқыған азаматтың, оның iшiнде ана тiлiнде сөйлеп, жаза бiлетiн қаламгердiң туысынан ұлтжанды, елшiл болатыны әркiмге-ақ түсiнiктi. Оның үстiне, жүздеген жылдар бойы отарлық, бодандық қамауында өмiр кешiп, ендi-ендi ғана егемендiктiң дәмiн тата бастаған тұста көкiрегi ояу, көзi ашық азаматтарымыздың ұлттық руханият бойындағы бұрынғы-соңғы жақсы дәстүрлерiмiздi iздеп түгендей бастауы да – табиғи құбылыс. Бiз түгiл, өмiрiнде өзгенiң есiгiнен сығалап, құлдық кiрiптарлық қамытын киiп көрмеген, қайта өзгелерге үстемдiк етiп, аждаһадай жұтып жатқан супер-этностар, ежелгi империялар бiздiң заманымыздағы жаһандану, жақындау үрдiстерiнiң ықпалымен ұлттық ерекшелiктерiнен, бiтiм-болмыстарынан ажырап қалмау үшiн әрекеттенiп жатқан жоқ па? Ал бiзде әлi де самарқаулық, енжарлық басым. Әсiресе қалалық тұрмысқа көшiп, урбанизацияға бiржола қадам басқан қазақтарымыз қамсыз. Мемлекетшiлдiктiң, елшiлдiктiң жалауын көтерiп, шырылдап жүрген аз ғана қауымның iшiнде сол баяғыша ақындар, жазушылар, журналистер жүр. Бұларға аратұра саясатшылар, тарихшылар, бiрлi-жарым өнершiлдер қосылып кетедi. Тәуелсiздiктiң алғашқы жылдарындағыдай жаппай энтузиазм, жаппай көтерiңкi көңiл байқала бермейдi.

	Бiрақ бәрiбiр елшiлдiк туын көтерiп жүрген ерендерiмiздiң бiразы алған беттерiнен қайтпай, кейiнгi өрендерге үлгi шашудан шаршар емес. Осы шерудiң iшiнде бәрiнен де журналистердiң қатары мол көрiнедi. Қазiр журналистердiң заманы туып тұр. Әсiресе кейiнгi буын жазармандардың қарқынынан жел еседi... Аға буын жазармандардың да айтары бар. Солардың iшiнде осы Базекең, Базарғали Қуатов секiлдi жетпiстiң желкесiне шығып отырған, өмiрде көргенi, түйгенi, бiлгенi көп замандастарымыздың жүргенi қуантады. Бұл жазымпаз жолдасымыз соңғы екi жылда екi кiтап шығарып үлгерiптi («Ардагерлер әлемi», «Уақыт iздерi»), апта аралатып Оралдық көпсанды газетте («Дидар») әртүрлi мақалалар, естелiктер бастырып тұрады екен. Журналистiк қызметпен қатар, сыншылық талантын да танытып, республикалық газеттен ақындар Жұбан Молдағалиев, Қадыр Мырзалиев жайында жазылған пiкiрлерiн оқып, сүйсiнiп қоямыз. Ара-тұра ақындықтан да құралақан еместiгiн байқатады.

	Адам керек сау өткен қат қамалдан,

	Ешкiмдi де орынсыз даттамаған.

	Адалдықты өмiрлiк ту қып ұстап,

	Ала жiбiн ешкiмнiң аттамаған.

	Адам керек жоқтыққа жасымаған,

	Тоқ боп жүрсе, байлыққа тасымаған.

	Адам керек танылған ел-жұртына

	Беделi бар, кәдiмгi асыл адым

	Ойлағанда «бiз қайда барамыз?» деп,

	Бүйте берсек, кенжелеп қаламыз деп.

	Жүрем мен де осылай ертелi-кеш

	Адамы жоқ қоғамнан Адам iздеп.

	Бұл өлең бе? Өлең. Жақсы, ойлы өлең.

	«Менi бiреулер ақын деп те, жазушы деп те жатады. Бiрақ мен оларға ақын да, жазушы да емеспiн, қатардағы журналистпiн деп дәлелдеймiн», – деп өзi жазғандай, Базарғали өзiнiң журналистiк қызметiн бiрiншi кезекке қояды. Ортаңқол жазушы болғаннан гөрi ортан жiлiктей мығым, мықты журналистiң артықшылығын жақсы бiледi. «Қатардағы журналистпiн» дегенi әншейiн сыпайыгершiлiк екенi түсiнiктi. Бұған көз жеткiзу үшiн Б.Қуатовтың «Уақыт iздерi» жинағының негiзiн құрайтын «Шешендер шен-шекпенге қарамаған», «Әзiлiң жарасса, атаңмен ойна», «Қайғысыз қара суға семiредi», «Баланы – жастан», «Қызға – қырық үйден...», «Досыңыз бар ма?», «Тегiңiздi бiлесiз бе?», «Қанағат қарын тойғызады», «Баталы ұл арымас», «Той дегенде», «Әке көрген оқ жонар», «Қазақ атты қалай қояды?», «Алласын ұмытпаған адам қайғы-қасiреттi аз кешедi» т.б. ондаған мақалаларында ол өз ойларын қысқа да нұсқа қайыра отырып, атан түйеге жүк боларлықтай салмақты, зiлмауыр тақырыптарды көтередi. Әсiресе бiздiң заманымызда, ұлттық ұлық дәстүрлер бiрте-бiрте көмескiлене бастаған кезеңде, өмiрлiк тәжiрибесi мол, бiлгенiн, көргенiн, түйгенiн айта бiлетiн, жаза бiлетiн осындай аға буын, зиялы қауым өкiлдерiнiң аузынан шыққан өнегелi сөздердi кейiнгi өскелең ұрпақ құлағымен ғана емес, жүрегiмен тыңдап, тал бойларына сiңiрiп өссе, қанеки!

	2009 ж.





АЛДЫМЕН – АДАМ, СОНАН СОҢ МАМАН


	Әрбiр ұрпақ өзiне дейiнгi нәсiлдiң iзбасары болып қана қалмай, жаманын қайталамай, жақсылығын жоғалтып алмай, уақыт-мезгiлiмен бiрге iлгерi жүретiн, уақытмезгiлмен бiрге түлейтiн, сөйтiп адами заттың миллион жылдарға созылған, миллион жылдарға созылатын жалғастығын үзбей, үдере көше беретiн керуеннiң қарасын көбейтедi, оза шапқандары сол керуеннiң алдына түсерi, бастаушысы, ноқта ағасы болады деп үмiт етедi.

	Бiздiң сол мирасқор нәсiлiмiз қалай өсiп-өнiп келедi? Бүгiнгi ересек ұрпақтың қолындағы желбiреген қызыл туды күнi ертең өз қолдарына ұстайтын ұл-қыздарымыздың адамгершiлiк болмысы, тәлiм-тәрбиесi, бiлiм-бiлiгi қалай? Олардың бiзге ұқсайтын жерi қайсы, ұқсамайтын жерi қандай? Әкелер мен шешелер, бiз соны бiлемiз бе? Бүгiнгi егде ұрпақты негiзiнен өмiрдiң өзi өсiрдi. Әкелерiмiз бен ағаларымыз кешегi қанды майдан мен маңдай терiн бұршақтап төктiрген ауыр еңбек мектебiнен өтсе, бiздiң өзiмiз де қаршадайымыздан қара нанның қадiрiн, иығымызға батқан қара кетпеннiң салмағын тәп-тәуiр көрiп-бiлiп өстiк. Ал қой үстiне бозторғай жұмыртқалаған мамырайқан заманда өмiр кешiп отырған балаларымыз бен немерелерiмiздiң өтiп жатқан мектептерi қандай? Тоқтықтың арты тоқмейiлдiкке, тонның жылылығы – тоғышарлыққа, тойқұмарлықтың арты – топастыққа соғып жатқан тұстар жоқ па? Әкелер мен шешелер, бiз соны бiлемiз бе?

	Бiздiң бала күндерден бiлетiнiмiз мыналар едi: мектепте оқып жүргенде, сабақтан соң көшеге шығып асық ойнасақ, доп қуа бастасақ: «Асық ойнаған азар, доп ойнаған тозар!» деп алдымен әке-шешемiз ұрса бастайтын, содан соң мұғалiмдерiмiз жазалайтын. Мәселен, 1947 жылы үлкен үзiлiс кезiнде мектеп алдында асық ойнағанымыз үшiн сол кездегi мұғалiмiмiз Жәли Меңлiбеков бiздi, бiр топ баланы, кешке дейiн отын сарайына қамап қойғаны әлi есiмде. Артымыздан үлкендер келiп өтiнiш етсе де, Жәли ағай сонда бiздi қас қарайғанша қамаудан босатпай қойған. Сонда бiрде бiр ата-ана мұғалiмге ренжiген жоқ, үстiнен арыз жазған жоқ. Осы оқиғаны менiң шешем осы күнге дейiн айтып отырады. Сiрә, бiздiң мектеп алдындағы тақырға асық ойнап, тәртiп бұзғанымыз – сол тұста ерекше оқыс оқиға болғаны ғой!

	Ал қазiр ше? Мен, мысалы алпысыншы жылдардың ортасында аудан орталығындағы орта мектептердiң бiрiнде мұғалiмдiк қызмет атқардым. Бiздiң мектебiмiз алдыңғы қатардағы тәп-тәуiр бiлiм ошақтарының санатында жүрдi. Тәжiрибелi ұстаздар ұжымы бар едi. Сонда мектепке барысымен байқағаным: жоғарғы класта оқитын ер балалардың бiразы бұрқыратып шылым шегедi екен. Үзiлiс кезiнде мектеп сыртындағы әжетхананың есiгiнен пештiң аузынан шыққандай көкала түтiн бұрқырап жатады... Тiптi арақ iшкен шәкiрттерiмiздi iздеп тауып, педсоветке салғанымыз бар. Мұндай сұмдықтар, әрине, соғыстан кейiн мкетеп есiгiн ашқан бiздiң замандастарымыздың түсiне де кiрмеушi едi. Ендi ше? Ендi ондайларға «Тартпа, iшпе! Денсаулыққа зиян...» деп үгiт айтатын болдық.

	Әрине, Чернобыльда апат өртiн сөндiрiп, Ауғанстан жерiнде қанқұйлы дұшпандармен ұрыс салушы – қазiргi жас ұрпақ. Ерлiкке қашан да, қай заманда да жер кең. Елiм деп еңiреп туатын ерлер қашан да, қай заманда да табылады. Бiздiң мүддемiз, тәрбие атаулының мүддесi – ерлердiң өнегесiн алған өсер ұрпақтың өркенiн жайдырып, өрiсiн кеңейту.

	Қазiргi жас ұрпақтың тәрбиесiнде күрделi де қиын проблемалардың бар екенi даусыз. Осыдан үш жыл бұрын қабылданған мектеп реформасы да түптiң түбiнде жаппай тәрбие жұмысын жақсартуға қызмет етуге тиiс. Тек Мектеп реформасы ғана емес, қазiргi қайта құру кезеңiнiң талаптары да оқу-ағарту саласына түбегейлi жаңалықтар қосуға тиiс.

	Бiрақ, бiздiң байқауымызша, нақты өмiрде Мектеп реформасының қажеттi қағидалары өте шабан қарқынмен жүзеге асуда. Бұл жөнiнде өзiмiздiң баспасөз органдары дәлелдi жазып-ақ жатыр. Әсiресе мектепте қызмет етiп жүрген ұстаздарымыздың алаңытуы көп. Басқа қыруар мәселелердi былай қойғанда, мектеп әлi күнге дейiн осы заман талаптарына сай келетiн оқулықтарды ала алмай отыр.

	Былайша қарасаңыз, оқу-ағарту саласында өтiп жатқан жиналыстар мен кеңестерде қисап жоқ. Әйтеуiр сөз жағы жеткiлiктi. Бiрақ, бiздiң байқауымызша, мектепте елеулi өзгерiстер жүрiп жатқан жоқ. Мектептiң материалдық базасы баяғыша – нашар. Соның салдарынан отыз жыл бойы айтылып келе жатқан – бiр ауысымдық оқыту жүйесiне көшудiң ауылы әлi көрiнбейдi. Шәкiрттердiң жиырма-отыз жылдан берi оқып келе жатқан кiтаптары анда-санда жетiлдiрiлген болады, бiрақ түбегейлi өзгерiстер аз. Жиырма-отыз жылдан берi басшылыққа алынып келе жатқан бағдарламалар анда-санда толықтырылып, жетiлдiрiлген болады, бiрақ түбегейлi өзгерiстер аз. Ал мектепке, жалпы тәрбие жұмысына түбегейлi өзгерiстер қажет-ақ.

	Тәрбие атаулының бастау көзi – отбасы. Бiрақ отбасылық тәрбиенi реформалар арқылы жөндеу қиын. Ал мектептегi тәрбиенi реформалар арқылы жақсартуға әбден болады. Бiз бұл арада тәрбиенiң басқа компоненттерiн сөз етiп жатпаймыз. Эстетикалық, гуманитарлық тәрбиеге қатысты, оның iшiнде қазақ әдебиетiн оқыту-үйрету төңiрегiндегi кейбiр ой-тұжырымдарымызды ортаға салмақпыз.

	Бiздiң алдымызда Қазақ ССР Оқу министрлiгi бекiткен, 1986-87 оқу жылына арналған «Сабақ жоспарлары» жатыр. Мұнда жалпыға бiрдей бiлiм беретiн орта мектептiң әр класында әр аптада әр пәнге бөлiнген сағаттар саны көрсетiлген. Осынау сан сапалық цифрларға қарап отырып, бiз бiр ғана нәрсенi iздеймiз: Мектеп реформасы қабылданғалы берi гуманитарлық пәндердiң, онiң iшiнде қазақ әдебиетiнiң ахуалы қандай екен? Ең құрмаса, апталық сабақ кестесiнде олардың алатын үлессалмағы бiр мысқал болса да молайды ма екен? Ондай нышанды көре алмаған соң, оныншы класқа (болашақ он бiрiншi класқа) бөлiнген 35,5 сағатты екi жiкке топтап, санамалай бастаймыз. Сонда гуманитарлық пәндердiң (қазақ әдебиетi, орыс әдебиетi, орыс тiлi, тарих, қоғамтану) үлесiне тигенi – 11 сағат, өзге пәндердiң үлесiне тигенi – 24,5 сағат болады. Мұның сыртындағы факультативтiк, қоғамдық пайдалы еңбек сағаттарын есептемей-ақ қояйық. Сонда адам болуды үйрететiн пәндерге аптасына – 11 сағат, маман болуды үйрететiн пәндерге аптасына – 24,5 сағат бөлiнген. Дәл осы «арифметикада» бiраз сырлар бар. Кез келген сабақта (әдебиет пе, математика ма – бәрiбiр) оқыту мен тәрбие жұмысы бiрдей жүргiзiлуi керек дейтiн педагогикалық бiрыңғай талап барын бiз жақсы бiлемiз. Бiрақ практикада әдебиетшi көбiне өзiнiң әдебиетiн, математик өзiнiң математикасын оқытады. Ал қалай оқытса да, адам тәрбиесiн аттап өте алмайтын дара пән – әдебиет. Ал сол әдебиетке 4-класта – 2 сағат, 5-класта – 2 сағат, 6-класта – 2 сағат, 7-класта – 2 сағат, 8-класта – 2 сағат, 9-класта – 2 сағат, 10-класта – 3 сағат бөлiнген. Салыстыру үшiн келтiрейiк: математикаға 1-кластан 8-класқа дейiн аптасына – 6 сағаттан, 10-класта, физикасына қоса есептегенде, 8 сағат бөлiнген. Математика – ғылымдардың атасы, оған ешкiмнiң дауы жоқ. Ал көркем әдебиет – ғылымдардың ғана емес, жалпы өнер-бiлiм атаулының анасы емес пе? Атаны сүйген мектеп шәкiртi ананы да сүйiп өсуге тиiс қой!

	Гуманитарлық пәндердiң, идеологиялық ең өткiр құрал екенiн бұл жерде айтып жатудың өзi артық. Онда неге гуманитарлық пәндер ондаған жылдар бойы аптасына 1 сағат, 2 сағат, зорласа 3 сағаттан аспай келедi? Немене, әдебиет, тарих, қоғамтану т.б. пәндер қазақша қайырсақ, «тоқалдан туып па?». Мiне, нағыз реформаның, нағыз өзгерiстiң керек тұсы осы!

	Жиырмасыншы ғасырдың ең ұлы физигi Альберт Эйнштейн ақсақалдың өзi: «Бүгiнгi адамзаттың болашағы түптiң түбiнде ғылыми-техникалық прогреске емес, сол адамзаттың адамгершiлiк негiздерiне тәуелдi болмақ» – деп жазыпты. Бұл пiкiрдi бiздiң бүгiнгi әңгiмемiзге иiп әкелсек, маман алдымен – адам болуы керек – деген әркiмге түп-түсiнiктi қағида шығады. Ал көркем әдебиет – адамтану iлiмi. Көркем әдебиеттен хабарсыз маманның құны – бес тиын!

	Мектеп шәкiрттерiнiң бойына эстетикалық, гуманитарлық тәрбиенi молырақ сiңiрудiң бiр жолы – орта мектеп программаларында қазақ әдебиетi мен орыс әдебиетi сағаттарын көбейте түсу болса, бұдан да оңайырақ тәсiл – гуманитарлық пәндердi кеңiнен оқытатын арнайы мектептер ашу. Бiзде қазiр не жоқ: музыка мектептерi бар, спорт мектептерi бар, тiптi ағылшын тiлiне баса назар аударатын мектептер бар. Бiрақ әлi күнге дейiн ана тiлi мен әдебиетi бағытында ашылған бiрде-бер мектеп жоқ. Бiздiңше, республика астанасында ана тiлiмiз бен әдебиетiмiздi жап-жақсы оқытатын, болашақ тiлшiлердi, зерттеушiлердi дайындауға негiз болатындай арнайы мектеп керек! Егер Алматыда қазақ тiлi мен әдебиетiнiң үлгiлi мектебi ашылса, Қазақстан жазушылары ол мектептi қамқорлыққа алуға, тiптi сабақ беруге, факультативтiк, немесе тәрбие сағаттарын өткiзуге әзiр.

	Мектеп реформасына сәйкес, 1987 жылдан бастап қазақ әдебиетi мен әдебиеттiк оқу кiтаптарының жаңа оқулықтары шығуы керек. Бұл оқулықтар 1990 жылға дейiн түгелдей мұғалiмдер мен шәкiрттер қолына тиетiн болуы керек. 11-класқа арналған екi оқулықтың конкурстан өтiп қабылданғанын естiдiк. Қалған кластардың (5– 10) оқулықтары, хрестоматиялары қайта толықтырылып, жетiлдiрiлiп, кейбiреулерi түбегейлi өңделiп жатқанын естiдiк. Олардың сапасы қандай болып шығатынын уақыт көрсетедi.

	Жалпы бiлiм беретiн қазақ орта мектептерiнiң 5–11кластарына арналған қазақ әдебиетi жоба ретiнде ұсынылып отырған жаңа программаларына жүгiнсек, бұл оқулықтарда едәуiр жақсы өзгерiстер болатынға ұқсайды. Программада мектеп шәкiрттерiнiң жас ерекшелiктерi мен бiлiм дәрежесiн ескере отырып енгiзiлген толықтырулар кездеседi, 5–8-кластардың әдебиеттiк оқу кiтаптарында бұрыннан бар хрестоматиялық үлгiлермен қатар, қазiргi қазақ ақын-жазушылары Қ.Исабаевтың, С.Мұратбековтың, С.Сарғасқаевтың, С.Бақбергеновтың, М.Шахановтың, Ә.Кекiлбаевтың, М.Мақатаевтың, Ш.Мұртазаевтың, М.Мағауиннiң, С.Сматаевтың, С.Жүнiсовтың, Қ.Мырзалиевтың т.б. шығармаларын оқыту көзделген. Оқу материалдарын топтауда, жинақтауда қолданған жақсы, жүйелi әдiстер кездеседi. Осы программада тұңғыш рет XV-XVIII ғасырлар аралығындағы қазақ әдебиетiнiң кейбiр өкiлдерiмен таныстыру жекелеген үлгi-үзiндiлердi оқып-үйрету көзделген. Мәселен, 9-класта Асан Қайғы, Қазтуған, Доспамбет, Шалкиiз, Жиенбет, Ақтамбердi, Үмбетай жыраулардың еңбектерiн талдауға, жалпы шолуды қосқанда, 4 сағат берiлген. Әрине, 4 сағат – тым аз. Бiрақ бұл жоқтан тәуiр.

	Дәл осы жерде, 9-кластың «Қазақ әдебиетiне», ХIХ ғасырдың екiншi жартысындағы бөлiмге ұлы Абайдың алдындағы қазақтың аса iрi ақыны Дулат (1802-1874) туралы жеке монографиялық тарау енгiзу керек деген ұсыныс айтамыз. Кезiнде солақайлық, тұрпайы социология салдарынан «Зар заман» ақындарының қатарында қиянат көрiп келген Дулаттың қалың бұқара сөзiн сөйлеген, үстемдiк етушi топтарды өлтiре сынаған ақын екенiн марқұм Қ. Өмiрәлиев өзiнiң «Қазақ поэзиясының жанры және стилi» атты монографиясында («Ғылым» баспасы, 1983) бұлтарғысыз, бiржола дәлелдеп бердi, бес ғасыр iшiндегi әдебиеттi сөз ете отырып, Бұқар мен Махамбетке ғана жеке тарау арнау – шектен шыққан сараңдық болар едi.

	Осындай «сараңдық» 11-класқа арналған программада да шаң берiп қалады. Бұл класта түгелдей қазақ кеңес әдебиетi оқытылады. Тұтастай қарасаңыз, программада қазақ кеңес әдебиетiне қатысты құбылыстардың барлығы дерлiк қамтылған С.Сейфуллин, Б.Майлин, I.Жансүгiров, Ж.Жабаев, С.Мұқанов, М.Әуезов, Ғ.Мүсiрепов, Ғ.Мұстафин секiлдi қазақ әдебиетi тұлғаларына бұрынғыша жеке монографиялық тараулар арналған. Оқулықтағы жаңалық – шолулардың көбеюi. Мәселен, кiрiспе бөлiм – 2 сағат, 1917–29 жылдардағы әдебиет – 2 сағат, 1930-41 жылдардағы әдебиет – 2 сағат, Ұлы Отан соғысы жылдарындағы әдебиет – 2 сағат, соғыстан кейiнгi дәуiрдегi әдебиет – 2 сағат, 60–80-жылдардағы қазақ әдебиетi – 14 сағат, туысқан халықтар әдебиетi – 4 сағат, кеңес әдебиетiнiң дүниежүзiлiк маңызы – 2 сағат, әдебиет тарихын, теориясын қайталау – 3 сағат.

	Сонда есептеп жiберсек, 11-класта 33 сағат шолу сабақтары белгiленген. Осы класта қазақ әдебиетi пәнiнiң аптасына 3 рет өтетiнiн ескерсек, шәкiрттер 10 апта бойы шолу сабақтарын тыңдайды екен. Әрине, программа авторларының (Т.Ақшолақов, Ә.Дайырова, С.Тiлешева, Р.Құтқожина) ниеттерi дұрыс: қазақ кеңес әдебиетiн дәуiрлеу жағынан, тақырып жағынан тұтас қамту, қазақ әдебиетiнiң белгiлi өкiлдерiнiң шығармаларын атаусыз қалдырмау.

	Ал бiрақ, бұрынғы мұғалiм ретiнде пiкiр айтсам, сабақ практикасында осы 33 сағаттың берерi шамалы болмақ. Көркем әдебиеттi оқытудың ең негiзгi принципi – алдымен мәтiндi оқыту, талдау дегенге мүмкiндiк жоқ. Басқасын былай қойғанда, тарихи және тарихи-революциялық тақырыптар бойынша шолуда көрсетiлген (өте дұрыс көрсетiлген) I.Есенберлиннiң 3 томдық «Көшпендiлерiн», Х.Есенжановтың 5 томдық «Ақ Жайығын», Ш.Мұртазаевтың 3 томдық «Қызыл жебесiн», Ә.Нұрпейiсовтiң 3 томдық «Қан мен терiн», М.Мағауиннiң 2 томдық «Аласапыранын», Ә.Кекiлбаевтың 2 томдық «Үркерiн» т.б. ондаған кiтаптарды осы шолу сағаттарда талдауға, оқытуға уақыт бар ма? Әрине, кез келген «данышпан» мұғалiмнiң өзi мұндайда тек хабарламадан асырып ештеңе айта алмас едi. Ал 60–80-жылдардағы қазақ әдебиетi бойынша оқуға ұсынылған 26 автордың кiтаптарын оқуды оқушыдан талап ету оңай, бiрақ жүзеге асыру – қиын. Қосымша оқуға ұсынылған кiтаптар түгiл, программада 12 сағат берiлген М.Әуезовтiң, 9 сағат берiлген С.Мұқановтың шығармаларын қазiргi шәкiрттерге оқыту оңай емес екенiн әрбiр мұғалiм жақсы бiледi. Техникалық ақпарат жаңбырының астында қалған балаларға өкпелеу де қиын...

	Ендеше, Мектеп реформасынан кейiн жасалатын программаларда, жазылатын оқулықтарда формализм элементтерi мүлдем ұшыраспауы керек деп ойлаймыз. Формальды түрде қамтылған ақпарат – оқушыға жанжақты бiлiм берудiң жолы емес.

	Әрине, бiз шолу атаулыға қарсы емеспiз. Бiрақ орта мектеп программаларында шолулар көбейiп кетпегенi жөн. Әлеуметтiк, философиялық, көркемдiк талдауларға негiзделген ұзақ шолулар сiрә жоғарғы оқу орындарына көбiрек жарасса керек. Әлгi 33 сағатты бiраз қысқартсаңыз шолудың iшiнде жүрген Х.Есенжанов, Ә.Тәжiбаев, Қ.Бекқожин, I.Есенберлин, Ә.Әбiшев секiлдi көрнектi жазушылардың әрқайсысына 3–4 сағаттан жеке монографиялық тарауға да орын табылып қалар едi. Өскен, өркендеген әдебиетiмiзге жылдар бойы «сараңдық» жасай берiп қайтемiз?

	Осы күнi қазақ мектептерiнде оқытылып жүрген қазақ әдебиетi оқулықтарының көпшiлiгi осыдан 20–30 жыл бұрын жазылған. Әлбетте, осы оқулықтар iшiнде де бүгiнгi күн талаптарына белгiлi дәрежеде жауап беретiн тәуiр еңбектер аз емес. Мәселен, 4- класқа арналған «Әдебиеттiк оқу кiтабы» (авторлары Т.Әбдiрахманов, Ә.Дайырова), 8-класқа арналған «Қазақ әдебиетi» (авторлары Қ.Жұмалиев, Т.Ақшолақов) жазылуы жағынан да, құрастырылуы жағынан да көңiлге қонымды. Дегенмен, көпшiлiк оқулықтар (хрестоматияларын қоса қарағанда) бүгiнгi көркем әдебиетiмiздiң, әдебиет зерттеу ғылымының өсу-өркендеу дәрежесiнен, эстетикалық биiк талаптар деңгейiнен кейiндеп, кешеуiлдеп қалғаны рас. Мәселен, 6-класта жиырмалаған жыл бойы «Сырдария» атты өлеңi оқылып келе жатқан Ә.Тәжiбаев, 7-класта жиырмалаған жыл «Ұлытау» атты өлеңi оқылып келе жатқан Қ.Бекхожин кейiнгi он-он бес жыл көлемiнде олардың «көкесiндей» жақсы өлеңдер жазды. Қазақ әдебиетi кәсiби шеберлiк жағынан қарқындап өстi. Ұлы Отан соғысынан кейiн келген Ә.Нұршайықов, Ә.Нұрпейiсов, Т.Ахтанов, С.Мәуленов, Ғ.Қайырбеков, Х.Ерғалиев, С.Шәймерденов, Т.Әлiмқұлов қазiрде қазақ әдебиетiнiң көрнектi ақсақалдары қатарына қосылды. Бiрақ бұрынғы оқулықтарда қазақ әдебиетiндегi бүгiнгi құбылыстар мен табыстар жан-жақты көрiнбедi; хрестоматияларда нағыз хрестоматиялық үздiк үлгiлер аз болды; оқулықтардың жазылу стилiнде идеялық-көркемдiк талдау орнына тақырыптық мазмұндау басым жатты. Бұрынғы оқулықхрестоматиялардағы ең зор олқылық, бiздiңше, қайталаулардың көптiгi едi. Ең жақсы мен ең үздiктiң өзiн жыл сайын, 4-кластан 10-класқа дейiн қайталай берусiз, баланың жалыға бастайтынын, бала психологиясы әрдайым жаңаны, тың құбылысты iздейтiнiн бiлсек те, бiлмегендiк. Тәжiрибелi мұғалiмдердiң мұндайда программаны белден басып, 10-кластың оқулығында жеке тарау ретiнде берiлмеген Қ.Аманжоловты жеке оқытып, кейбiр сағаттарды қысқартып жүргендерiн мына бiздер өз көзiмiзбен көргенбiз.

	4-кластан 10-класқа дейiнгi оқулықтарды алдыңызға жайып тастап, тек мазмұнда берiлген тiзiмдердi тiркеп шығыңызшы. Бәрi дұрыс, бәрiн оқыту керек сияқты. Бiрақ осы тiзiмнiң ұзын саны – бес-он автор. Ұлы, кесек тұлғалар. Өмiр бойы оқып, үйренетiн тұлғалар. Бiрақ 4класта да, 5-класта да, 6-класта да, 7-класта да, 8-класта да, 9-класта да, 10-класта да баланың көз алдындағы авторлардың көбiнiң аты да, заты да өзгермейдi. Әрине, әр класта әр автор еңбегiнiң әртүрлi дәрежеде оқытылатынын, баланың жасы өскен сайын оқыту жүйесiнiң де тереңдеп, күрделене түсетiнiн, демек, әр класта белгiлi бiр автор жөнiнде жаңа пiкiр, тың талдаудың болуға тиiс екенiн бiз жақсы бiлемiз. Әдiстемелiк талаптар осындай. Бiрақ, кез келген мұғалiм (әсiресе тәжiрибесi аз жас мұғалiм) ондай қағидаларды орындай бермейдi. Оқулықта не жазылса, соны оқытып, «шаруам бiттi» деп текке жүретiндер аз ба? Демек, қазақ әдебиетiнен берiлетiн жүйелi бiлiм негiздерi оқулықтардың өзiнде жатуы керек. Әрi ол бiлiм осыдан жиырма-отыз жыл бұрынғы ахуалды емес, дәп қазiргi жеткен жетiстiктер деңгейiн танытуы керек.

	Бұрынғы оқулық-хрестоматиялардағы (5–6–7-кластарға арналған) тағы бiр олқылық – әрбiр ақын-жазушы туралы берiлген түсiнiктемелердiң жұтаңдығы едi. Әрi ол түсiнiктемелерде жүйелiлiк, бiр iздiлiк жоқ. Бiрде сол ақын-жазушылар туралы әркiмнiң әр кезде жазған мақалаларынан, естелiктерiнен үзiп-жұлып үзiндiлер келтiрiлсе, бiрде оқулық авторларының өзi сипаттама жазған болды. Мәселен, 5-класқа арналған «Әдебиеттiк оқу кiтабында» (авторлары Ш.Кәрiбаев, С.Тiлешева) бүгiнгi қазақ поэзиясындағы сатира жанрының негiзiн қалаған А.Тоқмағамбетов туралы: «Асқар Тоқмағамбетов – қазақтың көрнектi ақындарының бiрi. Ол – көптеген өлең кiтаптарының авторы. Ақын – мысал жанрының да айтулы шеберлерiнiң бiрi. Мысал ақын шығармашылығында елеулi орын алады» деп жазылған. Осымен бiттi. Саңлақ ақынға берiлген бар бағаның сиқы осы! Осы оқулық-хрестоматияда Ғ.Ормановқа, Т.Жароковқа, С.Мәуленовке жарты жол да түсiнiктеме жоқ. Ал 6-класқа арналған «Әдебиеттiк оқу кiтабындағы» (авторлары Ш.Ахметов, Ш.Аманов) жiбi түзу түсiнiктемелер Ж.Жабаев, Н.Байғанин, I.Жансүгiров, Қ.Бекхожиннiң еңбегiне қатысты берiлген. Оның есесiне, М.Әуезов, С.Мұқанов, Ғ.Мүсiрепов шығармашылығын сипаттаған кiрiспелер сын көтермейдi. Сондай-ақ, 7-класқа арналған «Әдебиеттiк оқу кiтабындағы» (авторлары Ш.Кәрiбаев, Н.Ғабдуллин) I.Жансүгiров, Ж.Жабаев еңбегiне берiлген анықтамалар осылар жөнiнде 6-класта жазылған түсiнiктемелерден көп төмен шыққан. Сонда, авторлар алдыңға кластардағы оқулық-хрестоматияларды оқымай ма? Әлде бұған оқыту программасы кiнәлi ме? Әйтеуiр 6 және 7 класқа арналған оқулық-хрестоматияларда оқушылардың кластан-класқа көшудегi оқыту принципi қатаң сақталмаған. Алдыңғы класта өткен автордың шығармашылығын толығырақ, тереңiрек үйрету талабы ескерiлмеген. Тек 7-класта хрестоматиялық шығармалардың көлемi көбейе түскен.

	Таза оқулық кiтаптардың iшiнде көңiлге қонымдыларының бiрi – 9-класқа арналған «Қазақ әдебиетi» (авторлары Қ.Жұмалиев, С.Қирабаев) деуге болады. Мұндағы жаңалықтай көрiнетiн бiр нәрсе – монографиялық тараудағы тақырыпшалар бұрынғыдай әлеуметтiк талдау негiзiнде ғана берiлмей, көбiнесе талданып отырған шығармалардың өзiнен алынатындығы. Мәселен, алпысыншы жылдардағы мектеп оқушылары Абай шығармаларын оқып үйренгенде: «Абайдың әлеуметтiк лирикасы», «Абайдың көңiл-күй лирикасы», «Абайдың табиғат лирикасы» т.б. тақырыпшалар бойынша дайындалушы едi. Ал бiз сөз етiп отырған оқулықта «Қалың елiм, қазағым», «Өлең – сөздiң патшасы», «Болыс болдым, мiнеки», «Сегiз аяқ», «Ызалы жүрек, долы қол», «Шығысым Батыс боп кеттi» т.б. тақырыпшалардың көбi Абай өлеңдерiнiң атауы, не Абайдың өз сөзi болып келедi. Өзге монографиялық тарауларда да осы әдiс ұтымды қолданылады. Бұл, бiрiншiден, шығарма мәтiнiн талдауды бiрiншi планға шығарады; екiншiден, шәкiрттердi қиялдауға, өз бетiнше ойлауға итермелейдi. Болашақ оқулықтарға да осындай ұтырлы түр-тәсiлдер керек-ақ!

	Бiрақ дәл осы оқулықта ХIХ ғасырдың екiншi жартысындағы ХХ ғасырдың басындағы қазақ әдебиетi өкiлдерiнiң шығармаларын талдау үстiнде: «Мәдениеттен кенже қалған қараңғы ауыл», «Жүрегi надандық торына шырмалған халық», «Қаймағы бұзылмаған қараңғылық», «Рухани жүдеткен қараңғылық пен надандық», «Қазақ халқының қоғамдық өмiрiнiң мешеулiгi», «Ескi қазақ ауылындағы тәрбиесiздiк, қоғамдық мешеулiк», «Қазақ халқының қараңғылық пен надандықта шырматылып отырғаны» т.б. жиi қайталанатын қалың қара бояуларды сұйылту керек деп ойлаймыз (Мұндай сипаттамалар өзге оқулықтарда да кездеседi). Әрине, ескi феодалдық-патриархалдық қоғамның кертартпалығы мен қырсығын сынаған дұрыс. Бiрақ халықты жалпылама «қараңғы», «надан», «мешеу», «тәрбиесiз» деп айыптай беру дәп қазiр жараспайды. Сол халықтың ортасынан Абай, Махамбет, Шоқан, Сұлтанмахмұт шыққан жоқ па едi? Сол халық милолиондаған жыл ауыз әдебиетi үлгiлерiн, мыңдаған ән-күй тудырды емес пе? Ол заманның байы, болысы надан, мешеу, тәрбиесiз болған шығар. Бiрақ халқы жаппай надан едi деп қазiргi мектеп шәкiртiн адастырмағанымыз дұрыс. Болашақ оқулық авторларының ескеретiн бiр тұсы осы.

	Қазақ әдебиетiнiң оқулықтарын жақсарту мәселесi бiраз жылдардан берi сөз болып келедi. Бiр кезде «Қазақ әдебиетi» газетiнiң бетiнде осы жөнiнде пiкiрсайыс ұйымдастырылды. Қазақ ССР Баспасөз комитетiнде үлкен жиын өттi. Осыдан үш-төрт жыл бұрын Қазақстан Жазушылар одағы қазақ әдебиетi оқулықтарына қайта айналып соқты. Байқап отырсақ, осы талқылаулардың негiзгi бастаушылары – жазушылар екен. Бiр жиында: «Жазушылар оқулықтарға кiруге мүдделi, сондықтан жұртқа маза бермейдi» деген тыжырынды сөздi де естiгенбiз. Ал жазушылар оқулық мәселесiн ғана көтерiп жүрген жоқ. Биыл жыл басында мектептер мен жоғары оқу орындарындағы еңбек тәрбиесiн жақсарту туралы конференция өткiздiк. Сонда, немене, бiздiң қаламгерлерiмiз профтехучилищелердiң тарихында қалу үшiн «тыраштанып» жүр ме екен? 1984 жылдың декабрь айында жасы сексеннен асқан Ғ.Мүсiрепов қазiргi қазақ тiлiнiң тазалығы жайында екi жарым сағаттық баяндама жасады. Жазушылар одағының Ағалар алқасы жер-жерде, еңбек ұжымдарында ардагерлер кеңесiнiң құрылуына мұрындық болды. Сонда, немене, бiздiң ақсақалдарымыз әлдебiр тiзiмге кiру үшiн түн ұйқысын төрт бөлiп жүр ме екен? Жоқ. Осының бәрi, түптеп келгенде, халықтың, қауымның қамы. Жазушы тек кiтап жазбайды, ол өзiнiң күнделiктi азаматтық белсендiлiгiмен де қайта құру кезеңiнде өмiр кешiп отырған социалистiк қоғамға қызмет етедi. Өкiнiшке қарай, осындай белсендiлiк тiкелей жұмыс бабында бiзден бұрын мүдделi болуға тиiс кейбiр мемлекеттiк ведомстволар тарапынан байқала бермейдi.

	Айталық, биыл Қазақ ССР Оқу министрлiгi мен Ы.Алтынсарин атындағы педагогикалық ғылымдар институты бiз жоғарыда сөз еткен «Жалпы бiлiм беретiн қазақ орта мектептерiнiң V-XI кластарына арналған қазақ әдебиетiнiң программалары» жобасын жасап шықты. Бiрақ әлi, оқу жылының жарымы өтiп кетсе де, осы программаны басшылыққа алып, ең құрмаса тәжiрибе ретiнде сабақ өткiзiп жатқан әзiр бiрде-бiр мектеп, бiрдебiр мұғалiм жоқ. Сонда осы программалардың жетiстiккемшiлiгi, сол программалар бойынша жазылатын, жетiлдiрiлетiн оқулықтардың, хрестоматиялардың жетiстiк-кемшiлiгi қашан анықталады? Кез келген оқулық мектеп практикасынан, мұғалiмдер практикасынан өткен соң ғана жарамды деп танылуға тиiс емес пе? Әрбiр оқулықтың қайта жазылуына, толықтырылуына орта мектептерде ондаған жыл жемiстi қызмет етiп келе жатқан қазақ әдебиетi пәнiнiң озық мұғалiмдерi қатысуға тиiс емес пе? Келесi жылдан бастап шығатын жаңа оқулық, әйтпесе оқулық-хрестоматия авторларының iшiнде мұғалiм-практик бар ма?

	Қазақ тiлi мен әдебиетiн оқытудың проблемалары оқулықтарды жақсартумен ғана шектелмейдi. Мәселен, осы кезде мектептерде шығарма жаздыру мүлдем сиреп кеттi. Шығарма жазуды «үйге тапсырма» ретiнде беретiн «бiлгiштер» көбейдi. Қай бала үйде өз бетiмен шығарма жаза қойсын? Әрине, бiреуiнiң әкесi, бiреуiнiң ағасы, бiреуiнiң көршiсi көмектеседi. Үйде шығарма жазу – тап-таза халтураның өзi. Бiздiңше, мұндай оңай «әдiстеменi» тоқтату керек.

	Екiншiден, орта мектептi бiтiрушiлердiң мемлекетiк сынағында қазақ тiлi бойынша бiрде-бiр сұрақ жоқ. Неге? Ал университет пен институттың қабылдау емтиханында қазақ тiлi бойынша 2 сұрақ (бiрi – ереже, бiрi – сөйлем талдау) қойылатыны белгiлi. Осы күнгi мектептерде 8-кластан соң қазақ тiлi жүрмейдi (ал орыс тiлi жүредi). Ендеше, өткендi пысықтап еске түсiру үшiн де, алдағы ЖОО-ға дайындалу үшiн де, ауызша сынақ кезiнде қазақ тiлiнен сұрақтар болуға тиiс қой.

	Айта берсек, сөз көп. Жүйесiмен айтылған сөздiң өзi – iс, жұмыс. Бiрақ жүйесiн таппаған жұмыстың бәрi – iс емес. Өйткенi адамды адам еткен әйтеуiр еңбек емес, саналы еңбек.

	1974 ж.





САТИРА ШАЛҚАРЫ


	Шағын форманың шалқары туралы сөз еткенде, бiз сатиралық повесть, әңгiмелердi де ұмытпауымыз керек. Бұл салада iрi табыстарымыз болмағанымен, сөз етуге тұрарлық кiтаптар баршылық. Солардың бiрi – Оспанхан Әубәкiровтiң «Ымды бiлесiз бе?» атты әңгiмелер жинағы.

	О.Әубәкiровтiң сатиралық жаңа жинағын оқығанда көңiлге түйетiнiмiз – жазушы талантының бұрынғыдан да толыса, кемелдене түскенi дер едiк. Автор күнделiктi тұрмыста кездесетiн кем-кетiк, мiн-мiнездердi сатира тезiне салып, аяусыз әшкерелейдi, iшек-қарнын ақтарып, «абыройын төгедi». Ол от басы, ошақ қасынан бастап үлкен әлеуметтiк мән-мағынасы бар жайларды қозғайды, соның қайсысында да Әубәкiровке тән, тек соған ғана жарасатын қалыпты, қанықты стильдi танимыз.

	Жинақтағы әңгiмелердi оқығанымзда ең әуелi – күлмеуiңiз мүмкiн емес. Ол әдеттегi арзан ыржақай емес – уытты, өткiр күлкi, мағыналық сықақ. «Дiгiдiк, дiгiдiк» әңгiмесiндегi көкмылжың лектор Көкiман, «Ду қолшапалақ» әңгiмесiндегi ел аралап, жылу жинап жүрген халтурщик Дегiш, «Терезеден секiру ойыны» әңгiмесiнде бастығы үшiн командировкаға шығып жүретiн ынжық Көдiкбай бейнелерi көз алдыңыздан кетпей қояды. Бұлардың iс-әрекеттерi, құлқын-қылықтары бiр жағынан ызаңызды келтiрсе, екiншi жағынан рақат күлкiге кенелтедi. Күлiп отырып ызалану, ызаланып отырып ойлану деген осы болар.

	«Аш түлкiнiң айласы», «Шатақ қалай шатасты?», «Шау қарғаға дау бар ма?» деген үш мысал әңгiме де тапқырлыққа, нұсқалылыққа кенде емес. Әсiресе, шабақ туралы мысалда бiраз астарлы әдемi ой бар секiлдi. Өзi туған өзенде емiн-еркiн жүзiп жүрген шабақ балық басқа жерде, басқа көлде «тұратын» Жайын туысқанынан хат алады. Онда Жайын Ботана деген көлге ауып келгенiн, ендi осында: «суымыз лай болса да, тұрмысымыз ығай да сығай. Ағайларыңның алды кеме, арты қайық мiнiп жүр» деп мақтанып, шабақ сорлыны қасына шақырады. Жайынның азғыруына ерген ақылсыз шабақ, өзендегi өзге серiктерiнiң сөзiн тыңдамай, өзге жақтағы «тамаша өмiрге» жету үшiн жолға шығады. «Жетуiн жетiп алды. Бiрақ жеткен бойы бел шешiп демалмай, Жайынның көмейiне жылт етiп кетiп қалды». Мысалдың аяқталуы да қызық: «Ар жағын Шабақтың өзi бiлетiн шығар» дейдi. Бұдан асқан ащы мазақ бола ма! Шет елдерден, «демократиялық» батыстан бақталай iздеген кейбiр «аңқауларды» онда не күтiп тұрғанын сатирик тұспалдап отырып жақсы аңғартқан. Бұл ретте «Шабақ қалай шатастыны» саяси памфлет деп атауға да келедi.

	О.Әубәкiров кiтабының тақырыбы әр алуан. Ол кей тұста белгiлi классикалық үлгiлермен де жарысқа түседi екен. Мысалы, «Айырпылан» әңгiмесiнiң бас кейiпкерi Бөденнiң (бөден – туасы, Әубәкiров әңгiмелерiнiң көбiсiнде бой көтерiп жүрген жиынтық образ) өтiрiгiн оқып отырып, атақты алдауыш Мюнхаузеннiң қисындарын еске түсiресiз. Бiздiңше, Бөденнiң өтiрiктерi Мюнхаузен мырзаның қиялынан әсте кем түспейтiн секiлдi. Жалпы алғанда, сатирик Әубәкiров сюжет құруға өте шебер. Ол қиыннан қиыстырып, жұғыспайтынды жұғыстыруға келгенде – алдына жан салмайтын ұшқырдың өзi. Шынында, қиялы жүйрiк, фантазиясы мол болмаса, «сатирикпiн» деудiң өзi артық. Бiздiң бүгiнгi сатирамыздағы ең «сүйiктi» тақырыптың бiрi – бюрократизм, төрешiлдiк сарқыншақтарын сынау ғой. Бұл тақырыпта Оспанхан да «Ауыр қарғыс» деген әңгiме жазыпты. Бұл басқаларға ұқсамайтын, нұсқалы дүние болып шыққан. Жазушының оқиға құрудағы тапқырлығы бұл жерде де көмегiн тигiзген. Жинақтың тiл шеберлiгiн ерекше атап өтудiң жөнi бар. Автор халық тiлiнiң байлығын, реңк-бояуларын барынша өнiмдi, орынды пайдаланады. Мақалмәтелдер, қанатты сөздер, ұтқыр теңеулердiң бәрi – осында. Рас, кейде автор өткiр, уытты сөйлеймiн деп тұрпайылап та жiбередi. Бiрақ ондай оғаштықтар көп кездеспейдi. Оның үстiне, сатирада кейбiр ондай тұздығы мол тiркестердiң, жанр ерекшелiгiне қарай, сөлекет көрiнбейтiнi де бар. Тым сыпайы, аузы-басы жып-жылтыр стильден сықақ тумайтыны анық.

	Бiрақ, әрине, «Ымды бiлесiз бе?» жинағына енген әңгiмелер түп-түгел төрт аяғын тең басып тұр десек, артық айтқандыққа жатар едi. «Иесiз үйдiң есiгi», «Бiр қап ұн», «Бөден қалай ақын болды?» «Әйел арманы», «Пилорама» атты әңгiмелер автордың өзге өткiр, тапқыр шығармаларына қарағанда, осалдау көрiнедi. Мәселен, редакцияның тапсырмасымен совхозға iссапармен келген Бөденнiң қонақ үй таппай, әйелдер босанатын үйге түнеп шығуы («Бiр қап ұн»), әйтпесе пiшеншiлердiң бәрiн жығып, ақырысында аспазшы әйелмен күрескенде «бiр кезде күлiп жүрген Бөденнiң балағы жағына қатынның қарау қолы лып ете қалды, ыржалақтап күлiп жүрген Бөден шыңғырып шалқасынан түсетiнiне» құрылған тұрпайылық («Қазақша әдiс»), Лопе де Веганың «Собака на сене» (пьесасын қазақшаға аудара алмай әуреге түскен журналистiң әрекетi), «Бөденнiң иттерi» онша күлкi тудыра алмайтын әдiстерге ұқсайды. Әрине, бұл әңгiмелердi түкке алғысыз деген ниеттен аулақпыз. Егер соларды Оспанхан Әубәкiров жазбай, басқа ортаңқол автордың бiреуi ұсынса, басымызды изеп, көзiмiздi жұмудан әрiге бармас едiк. Ал талантқа қойылатын талап та биiк болады.

	Оспанхан Әубәкiров шығармашылығы, бiздiңше, бүгiнгi қазақ сатирасындағы ерекше қызық құбылыс. Кейде ұлттық топырағымызда сатираның жанр ретiнде дербес өмiр сүрiп, өсiп-өркендеп келе жатуының өзi осы секiлдi таланттардың арқасы-ау деген ой келедi. Өйткенi бұл кезде жанрлар қоян-қолтық араласып, бiрiгiп, бiтiсiп кеттi емес пе? Осы күнi таза сатирик, таза эпик, таза лириктi табу қиын. Бiр суреткердiң бойынан осы аталған белгiлердiң бәрiн ұшыратуға болады. Ал сатирик Оспанханды ешкiммен алмастыру мүмкiн емес.

	1978 ж.





АЛУАН-АЛУАН ЖҮЙРIК БАР


	Әдебиетiмiзге алпысыншы жылдардың басында келiп қосылған қаламгерлерiмiздiң iшiнде өзiнiң сыпайы, сырбаз мiнезiмен, айрықша ұстамдылығымен көзге түскен жастардың бiрi Бек Тоғысбаев едi. Ол тұста өзге бiразымыз кеуде соғып, аз уақыт iшiнде тау тұрғызатындай асығып-аптығып жүргенiмiзде, Тоғысбаев әнiн айтып, жырын жырлап дегендей... пәлендей бой көрсеткен жоқ. Содан берi жиырма жыл өтiптi. Содан берi Тоғысбаев о бастағы өнегелi мiнезiнен – қарапайымдылығынан айнымаған секiлдi. Әлi де елден ерек, көптен озық көрiнгiсi келмейдi. Талай кiтаптар жариялап, талай пьесалары сахнада қойылып жатса да, сыбағаға таласып, сұңғыла болып жүргенiн тағы бiлмеймiз.

	Әдетте шығармашылық адамының бар бiтiм-болмысы оның қолынан шыққан шығармаларында көрiнедi дейтiнiмiз бар. Бұл қағиданың қаншалықты ақиқатпен сәйкес келетiнiн анықтап айту қиын. Ал дәл осы жолы – Б.Тоғысбаев шығармашылығын сөз еткенде, сондай сәйкестiктi танимыз. Б.Тоғысбаев жазған ондаған повесть, әңгiме, пьесаларға жақсы мағынасындағы қарапайым реалистiк стиль, ұстамдылық, байсалдылық тән. Ол жазушы ретiнде әрқилы тақырыптарды таңдағанда, ел таңқаларлық әлеуметтiк, көркемдiк биiктердi «жаулап алып», өмiр-тiрлiктiң қиын қыртыстарын аударып тастауды мақсат етпейдi екен. Ол сол өмiр-тiрлiктiң бiр үзiгiн арқау етiп, зерделi оқырман көңiлiн қозғарлық сыр айтуға дағдыланып алған. Бұл, бiздiңше, өмiр танып, өнер тапқан автордың машықты стилiне жатады.

	Б.Тоғысбаев бүгiнгi отбасы, сүйiспеншiлiк тақырыбына арнап бiрнеше повесть, әңгiмелер жазған. Осылардың iшiндегi ең шұрайлылары – «Үмiт», «Ақиық» және «Той үстiнде» повестерi болса керек. Сырттай қарағанда, бұл шығармалардың тақырыбында сюжеттiк желiсiнде анау айтқандай жаңалық байқалмайтын секiлдi. Шынында, «Үмiт» повесiнде айтылатын қос ғашық Ертай мен Балжанның, «Ақиық» повесiнде айтылатын қос ғашық Өмiртай мен Ақтотының, осы екi повесте ғашықтардың арасына түсетiн ұнамсыз кейiпкерлер Кәдiрбай мен Сақтағанның әрекеттерi сәйкес көрiнедi. Бiрiншi повестегi Балжан өзi сүймеген адамына тұрмысқа шықса, екiншi повестегi Ақтоты да өзi сүймеген адамына тұрмысқа шығады. Екеуi де бұғаудан құтылып, жар қызығын табуға әрекет етедi. Бiрақ мұның бәрi – сырт ұқсастық, жай ғана фабула екенiне әр шығарманы мұқият оқып шыққаныңызда оңай көзiңiз жетедi. Жазушы әр повесiнде әрқалай тұжырымдама ұсынады. Мұндағы кейiпкерлер де, түптеп келгенде, бiр-бiрiн қайталамайтын дара образдар болып шыққан.

	Мысалы, «Үмiттегi» Балжанның тағдырына үңiлiп көрейiкшi. Тұрмыс талқысы қақапақылдай отырып, Кәдiрбай секiлдi ожар, қызғаншақ отағасының қармағына iлiктiргенде, ойда жоқта өзiмен теңдес, мұңдас жас жiгiтке кездеседi. Тозақтан құтылып, ендi жарық дүниеге шығуға ретi келгенде, алдынан тағы бiр тосқауыл күтiп тұрады. Баласын соңына ертiп келген келiнiн енесi үйiне кiргiзгiсi келмейдi. Ақырысында Балжан үйден кетiп, Әмiртай оқудан қуылып тынады. Бiр қызығы – осында ененi де, келiндi де, баланы да, тiптi анау ожар Кәдiрбайды да жазғыру қиын. Повесте әр кейiпкердiң өзiнше ниеттерi түзу, кiнәсiз көрiнедi. Кәдiрбайдың кiнәсiз болатын себебi – әйелiне әуелi Бекен деген iшкiш жiгiт, артынан өзi құдайдай сенiп жүрген жиен iнiсi Әмiртай қол салса, байғұс қайтiп бүлiнбесiн? Ененiң кiнәсiз болатын себебi – жанындай жақсы көретiн жалғызы жақынының отбасын бұзып, әйелiн «тартып әкелсе», қайтiп бүлiнбесiн?! Ал екi жаста мүлдем жазық жоқ екенi бесенеден белгiлi. Бiзге оқырман ретiнде қатты ұнағаны – автордың кейiпкер мүсiндеудегi дәл осы ұстанымы болды. Өмiрде кiнәсiз адамдар арасында да драма жасала бермек – повестегi идеялық-көркемдiк жаңалық, бiздiңше, осы.

	Ал екiншi повестегi Әмiртай мен Ақтоты бiр-бiрiмен қосылып тынады. Ғашық жандар, демек, бар мұрат-мақсаттарына жеткен секiлдi. Бiрақ повестiң соңында сондай бақытты отбасын көре алмаймыз. Неге, деген сұрақ туады. Әншi, аңшы, серi жiгiт майданнан мүлдем өзгерiп қайтады. Қуаныш, қайғының ешқайсысына селт етпейдi. Ертелi-кеш дыбысын шығармайды, көңiлiн көтермекке келген жора-жолдастарымен де, жанында бәйек болған жарымен де жөндеп тiлдеспейдi. Әмiртайды ендi жұрт есi ауысқанға санай бастайды. Повесте бас кейiпкердiң бүйтiп аяқ астынан өзгерiске ұшырауына берiлген тура жауап та жоқ. Аңғырттау оқырманға осының бәрi қисынсыз, дәлелсiз көрiнуi әбден мүмкiн. Дегенмен, «Ақиық» повесiнiң осылай аяқталуы әбден қисынды едi. Әмiртай о бастан әсершiл, серi-селтеңдеу жiгiт. Әсiре қызылдың тез оңатыны бар. Бұл – бiр. Екiншiден – майдан даласында талай сұмдықты, өмiр мен өлiмнiң айқасын көрген азаматтың елге келгенде бiрден есiн жия алмай, жеке басының кiшкентай қызығын ұмыта бастауы да заңды. Оның тұғырда тұрған ақиық қыранды қайта баптап, жемтiкке салудың орнына: «Қош ендi, ақиық қыраным. Он бес жыл осы үйдiң босағасында бас еркiңнен айрылып, сарғайып ең. Ендi бостандықта өмiр сүр, ұя бас, өзiңдей қыран құстарды өсiр!» деп қоя беруi де тегiн емес. Осындай ыстық-суық сезiмдерге сала отырып, жазушы кейiпкер мiнезiнiң әртүрлi құбылымдарын ғана айшықтап қоймайды, оның адам ретiндегi, азамат ретiндегi қалыптасу кезеңiн сипаттайды. Әмiртай әлi толып-пiсiп жетпеген, әлi кiм болып шығатыны беймағлұмдау жiгiт ретiнде суреттеледi. Автордың осылай өз кейiпкерiн дайын тұрған образ ыңғайында емес, эволюция үстiндегi жанды бейне етiп қағазға түсiруiн барынша құптауымыз керек.

	Жазушының қарапайым сюжет, қарапайым тартыстар арқылы адам тағдырын, адам психологиясын бейнелеуге төселiп қалғанын «Той үстiнде» повесiнен де анық байқаймыз. Ауылда өткен комсомолдық той үстiндегi елеусiз оқиға (күйеу жiгiт Аршатайдың Бижамал апайды шақыртып алдыруы) шиыршық атып үдей түсудiң орнына, қайта финалдық қызмет атқарады: оқырман осыдан кейiн кейiпкерлер арасында ұзақ жылдарға созылған әртүрлi қатынастарды бiле бастайды. Аршатайдың әкесi Жаңабек пен шешесi Күлия, Бижамал апайдың басындағы хал-жайлар шығармада барынша нанымды бейнеленген. Повестегi он шақты кейiпкердiң iшiнде әсiресе Бижамалдың бойы озық тұр. Былайша қарасаңыз, тiрлiкте жолы оңғарылмаған, жастай жесiр қалып, шын құлап сүйген адамына қосыла алмаған әйел тағдыры аянышты-ақ. Дегенмен, әркiмдердiң мазағына көнбей, өмiр бойы ар-намысын жоғары ұстап келген қайсар адамның тұлғасы аса сүйкiмдi көрiнедi. Еңбегi жанған, елiне сыйлы Жаңабек те, адал жар Күлия да моральдық биiктiгi жағынан осы Бижамалға теңесе алмайды. Өмiрде осындай парадокстiң кездесетiнi рас: ешқашан қателеспейтiн, ешқандай кемшiлiгi жоқ адамдардан кейде қателесетiн, кемшiлiгi де бiр басына жеткiлiктi адамдар сын сағаттарда озып кетедi. Адамшылық, азаматтық тұғырдың бiрiншi кезекке шығатын тұсы да сол.

	Б.Тоғысбаев бүгiнгi ауыл тiршiлiгiне арнап та бiрнеше повесть жазған. Солардың iшiндегi маңыздырағы «Намыс» пен «Көктемнiң сол күндерi» атты шығармалары. «Көктемнiң сол күндерiнде» ауыл ағалары атанып жүрген Серiкбол, Сұлтанғазы, Гүлсiм, Сейiлбек арасындағы қым-қиғаш қатынастар, әртүрлi пейiл-құлықтар сипатталады. Әдеттегiдей күнделiктi шаруа қамымен басталатын үйреншiктi әңгiме шиеленiсе келе, совхоздың көзi ашық, көкiрегi ояу жас басшысы Серiкбол мен ел iшiнде беделдi, бiрақ бағы қайтқан қария Сұлтанғазы арасындағы жаулыққа айналады. Осы повестегi ұнамсыз кейiпкер Сұлтанғазы – бұрын талай жазылып жүрген сүйкiмсыз кертартпа надан феодал әулетiнен емес. Ол заманында «колхозды өгiздей өрге сүйреген», өз сөзiмен айтқанда, «қарақан басының қамын күйттемеген, не бiр алған абыройы жоқ, өзге бастықтардай сегiз бөлмелi үй де салдырмаған, тiптi жеке меншiк мал жинауды да есiне алмаған» ескi белсендiнiң өзi. Кейде осы Сұлтанғазыға бүйрегiң бұрып, жаның да ашиды. Баласын тастап кеткен келiнiнiң ендi директормен оңаша сайран құра бастағанына назасы келiп, Серiкболға қамшы жұмсауы да – образ бiтiмiне әбден сиысатын әрекет. Қайта, Сұлтанғазыдан гөрi ұнамды қаһарманымыз дөкiрлеу, бiрбет көрiнедi. Ол Сұлтанғазыны алғаш көргенде-ақ: «Сiз қоғамға, өкiметке кесiрiңiз тиiп жүрген адамсыз» деп дүрсе қоя бередi. Сөйтiп, баяғының белсендiсiне қарағанда, бүгiнгiнiң жас белсендiсi атүстiлеу, демагогтау болып танылады. Мұның өзi образ түзудегi авторлық тұжырымдама тәрiздi әсер қалдырады. Жазушы мiн-мүлтiгi жоқ идеал кейiпкер жасағысы келмейдi: жақсы мен жаманды өмiрдегi қалпындай, шындық аясында бейнелейдi.

	Тақырып жағынан топтағанда, прозашы Тоғысбаев шығармашылығында өткен күн оқиғаларын өзек еткен шығармалары елеулi орын алады. «Шалғайда», «Сүйiндiк батыр», «Итемгеннiң iзiмен», «Боз жорға» аталатын повесть, әңгiмелерден жазушы шеберлiгiнiң кемелдене түскенiн аңғару қиын емес. Әсiресе, «Шалғайда» повесiнде қиын тартыстар мен қызық характерлер бар. Жиырмасыншы жылдардағы қазақ ауылында болған өзгерiстер мен әлеуметтiк топтардың қақтығыстарын бейнелейтiн бұл шығарманы Б.Тоғысбаевтың шығармашылық жолындағы ең сәттi қадамы ретiнде бағалауға лайық.

	Мұнда жалшы жiгiт Ақжанның кеңес өкiметi арқасында теңдiкке қолы жетiп, Бәйкен секiлдi саналы, оқыған большевиктiң соңынан еруi, бай-манаптардан кек қайтару үшiн күреске аттануы, осы кезеңде бастан кешiрген қияметтерi қоспасыз, боямасыз реалистiк әдiспен суреттеледi. Ақжанның адалдығы ғана емес, аңқаулығы, кейде тiптi ожарлығы ұтымды штрихтер арқылы көрiнiп, тұтас характер биiгiне көтерiледi. Оның әуел баста теңдiк алғанның жөнi осы екен деп көрiнгенге мылтық ала жүгiруi, бай атаулыны жоймақ болып асығуы, кейде асыра сiлтеуге ұрынуы да, кейiн талай шайқасты бастан өткерiп, тап тартысының сырын тереңiрек ұғына бастауы, сөйтiп саналы революционерлер қатарына қосылуы да айшықты, нанымды бейнеленген.

	Повесте әрқилы тағдырлар бар. Соның iшiнде Ноғайбек тағдыры анық трагедия деңгейiне жеткен. О баста ниетi түзу, революция iсiне алаңы жоқ осы жiгiт Шалабай секiлдi жасырын жау, зымиян жағымпаздың ықпалына түсiп кетiп, ақырысында қалың елге зорлық жасай бастайды, жазықсыздардың қанын төгiп, жас әйелдердi мазаққа ұшыратады. Ноғайбек сол зорлығының жазасын тартады: өшiккен ауыл жiгiттерi оны ойыққа батырып өлтiредi.

	Ең тәуiрi – бұл повесте үйреншiктi оқиға, қалыптасқан штамп жоқ. Жазушының идеялық-көркемдiк iзденiстерiнiң бiр парасы да «Шалғайда» повесiнде шаң бередi. Жеке образдардың эволюциясы арқылы тұтас шығарма бiтiмiн пiшу – бiздiңше, Б.Тоғысбаевтың бүгiнгi күнге дейiнгi iрiлi-ұсақ шығармаларына тән құбылыстар. Жазушының композициялық жаңалықтар iздеуi («Той үстiнде», «Әкең де бала болған» повестерiнде), қара сөзбен жазылған шығармалардың әр тұсына өлең, әндердi молынан енгiзуi («Ақиық», «Көктемнiң сол күндерi», «Өр қайың», «Шарапат» т.б. повесть, әңгiмелерде), кей тұстарда көркем баяндауларға, ал бiрде қысқа, шымыр диалогтарға ден қоюы – осының бәрi әрқилы характерлер жасауға бағышталғандай көрiнедi. Б.Тоғысбаев жазушы ретiнде ұзақ экспозицияларға, яки публицистикалық шалқуларға бармайды. Оның кейiпкерлерi ойсыз адамдар емес, бiрақ әр ситуация соңынан әдейi ой айтып, яки таразылап-толғанып жатпайды. Мұндай әдiстi мақтауға да, даттауға да болмайды. Әрбiр жазушының оң жамбасына келетiн әдiсiн айырып айтсақ та жеткiлiктi. Кез келген әдеби әдiстiң бағы жанып кетуi – жазушы шеберлiгiне ғана тәуелдi.

	Б.Тоғысбаев ондаған талантты прозалық шығармалардың авторы ғана емес, қазiргi танымал драматургтерiмiздiң бiрi. М.Әуезов атындағы академиялық театр сахнасында жүрiп жатқан «Тасқын», өзге де театрлар сахнасында қойылған «Алтыннан ардақты», «Ақын Сара», т.б. алты-жетi пьеса жазған автордың еңбегi жеке сөз етуге тұрарлық.

	Әр ұрпақ өзiнiң өмiрбаянын жасайды десек, бiздiң ұрпақтың көркем өмiрнамасын жасаушылардың қатарынан қашан да замандас жазушымыз Бек Тоғысбаевты көре беретiнiмiзге сенiмiмiз кәмiл.

	Б.Тоғысбаевтың алғашқы әңгiмелерiнiң бiрi «Аққу көлi» («Боз жорға» жинағында «Шал мен көл» деп аталған) бұдан жиырма жыл бұрын адамзатты алаңдатпаған табиғат қорғау проблемасын көтерген екен. Қазiргi уақытта бұл проблема күн тәртiбiндегi ең күрделi мәселенiң бiрi. Б.Тоғысбаев тақырыпты лирикалық планда шешуге тырысқан: аудан басшыларының бiрi малды ауылдарды аралап жүргенде айдаладағы көлге кездеседi. Таң салқынында аққу да, үйрек те жүзiп жүр екен. Әңгiме кейiпкерi қызығып кетiп үйрек атады. Оқ дауысынан шошыған аққулар қайырылмасқа ұшып кетедi. Мал бағып жүрген Өтеғали қария көл тыныштығын бұзғаны үшiн әлгi жiгiттi сабай жаздайды... Таныса келе, Өтекеңнiң жас кезiнде күйшi болғанын, жалғыз қызының бұл күнде балерина екенiн, «Аққу көлi» балетiнде билейтiнiн есiтедi. Әлгi көлдi Өтекең бейсеубет аңшы, бұзақылардан қызғыштай қорғап жүредi екен... Айналасы оншақты бет әңгiмеден бiз адам мен табиғат жарастығы жайында терең сыр ұққандаймыз. Баспасөз бетiнде бұл әңгiме жайында талай жылы лебiздер айтылған-ды. Заманымыздың аса көрнектi суреткерi Шыңғыс Айтматов болашақ жазушының алғашқы қадамын құттықтап, жеке өзiне хат жазғанын бiлемiз.

	Бұл тақырыпқа Бек кейiн қайта оралды. «Өр қайың» әңгiмесiнде туған жерге көп жыл өткен соң оралған әншi Нұрлан баяғы өзiнiң бала кезiнде асыр салып ойнаған тау беткейiндегi топ қайыңның жоғалып кеткенiн көредi. Сөйтсе, өзiн қонаққа шақырып отырған ферма бастығы Тоқсейiт қайың тоғайын мал қораға жаратып жiберiптi. Екi-ақ түп шыбық ғайыптан аман қалған.

	«Нұрлан қос балауса қайыңның жанына тоқтады. Қыр желiне балапан бұтақтары майысып, жапырақтары күн сәулесiне шағылысып ойнап тұр. «Ағатайлар, ендi бiзге тимеңдершi!» деп жалынатын сияқты. Бiрiне-бiрi арқа сүйеген қос жетiм құсап жәутеңдей қарайды... Нұрланның әсершiл жүрегi елжiреп, көзiне жас үйiрiлдi. Беткейде жуырда ғана қиылған қайыңдардың түбiртектерi кетиiп жатыр. Соны көргенде Нұрланның көзiне қан майданнан бiр аяғын кестiрiп оралған жарымжан әкесi елестеп кеттi». Осы бiр үзiндiнiң өзiнен-ақ автордың табиғат-анаға деген ыстық мейiрiмiн сезгендеймiз.

	Туған жерге деген өшпес махаббат, елжiреген жүрек сезiмi «Туған жер», «Досекең», «Шарапат» тәрiздi әңгiмелерiнде анық байқалады. Уақыт желi алыс аймаққа алып кеткен Есбол пенсияға шыққан соң өз ауылына оралады. Алтай тауларының кәусар бұлағына қанып өскен баласы Ерлан машина рулiнде отырып, әкесiнiң шаңытқан шөл далаға шығып, кеудесiн керiмсал желге неге тосып тұрғанына түсiнбейдi. «Рульге басын сүйеп отырған Ерлан терезе әйнегiн алып, әкесiне бiрдеңе дегiсi келiп едi, ысқырып өте шыққан машина сөзiн қағып әкеттi. Сау етiп iшке кiрген шаңнан жиiркенiп, Ерлан терезенi қайта жауып алды. Шал жолдан ұзап барады. Оқта-текте арық денесiн бүгiп, төмен еңкейедi. Әлденеге үңiлiп ұзақ тұрады. Әлдеқандай қураған шөптi жұлып алып, танауына тақап иiскейдi. Қу шөпте қандай қасиет барын бiле алмай, Ерлан отыр. Кезерген ернiн жалап қояды. Ел-суға ертерек жетiп, шөл басқанда болатын едi. бiрақ әкесiн асықтырғаннан пайда жоқ». Автор мұнда «Туған жер-ай, сағындырдың-ау» деп шалқымайды, нақтылы көрiнiс, деталь арқылы Есболдың iшiндегi ала-құйын сезiмдердi бiлдiредi.

	«Шарапатта» Алматы қаласында ұзақ тұрып, көп жылдар бойы елiне қатынай алмаған Арқа қазағы Әйтекең ауырып өлейiн деп жатқанда көз алдына туған жерiн, өскен елiн елестетедi. Көршi бөлмеде дуылдап, сауық құрып жатқан студенттер шалдың көңiл-күйiмен, хал-жайымен санаспай, осы күнгi даңғаза әуендерге басып жатқанда, Әйтекең пәтерде тұратын жiгiттi шақырып: «Анауың Мәдидiң әнiн бiле ме екен сұрашы» дейдi. Шалдың көкейiнде – Қарқаралы... Мiне, автор осылайша туған жерге деген ыстық сезiмдi сыздықтатып нәзiк жеткiзген.

	«Операция», «Туысқан» атты әңгiмелерiнде жазушы адамдар арасындағы күрделi қарым-қатынастарды ашады. «Операцияда» алыс ауданға жолдама алып келген жас хирург Досбол адал қызмет iстеймiн деп, бас дәрiгер Бақтыгерейдiң «беделiне» нұқсан келтiрiп алғанын аңғармай қалады. Бұл араға бұрыннан орнығып, тамырын тереңге жайған Бақтыгерей жас маманды бiрден омақастыра құлатпақ болады. Бiрақ алғыр да өжет Досбол ыға қоймайды. Партия ұйымының хатшысы Крымова оған жақ... Оқиғада онша жаңалық болмағанымен, автордың ауыл адамдарын жетiк бiлетiнiне, жас маманның алғашқы адымдарын жақсы зерттегенiне сүйсiнемiз.

	Б.Тоғысбаев прозасындағы сүбелi саланың бiрi – деректi повесть, әңгiмелер. Журналистiк бiлiм алған, ұзақ жылдар газет-журналдарда қызмет iстеп, жер-жердi көп аралаған автор оқиғаларды, адамдар арасындағы қатынастарды әсiрелемей, боямай, оқырманға сол қалпында баяндап берудi де мақсат еткен. Жай очерктерiн былай қойғанда жазушының көркем туынды дәрежесiне көтерiлген деректi дүниелерi бiрсыпыра баршылық. Мұның басы – осыдан жиырма жыл бұрын «Лениншiл жас» газетiнде iстеп жүрген балғын қызметкердiң сонау Арал теңiзi жағасындағы шағын балықшы поселкесiнде тұратын жас ақын Зейнолла Шүкiровтi iздеп барған сапары десек қателеспеймiз. Бала кезiнен төсек тартып жатқан кәрiп жiгiттiң өмiрi қандай қиын болса да жасымай, жабықпай, өршiл өлең жазуы жас тiлшiнi қатты тебiренткен тәрiздi. «Лениншiл жастың» бiр бетiн тұтас алған «Өмiр жыры» атты деректi әңгiменi оқығанда бiз де қатты толқығанбыз... Кейiн қазақтың көрнектi ақын, жазушысы болған Зейнолла Шүкiров туралы көп айтылды, көп жазылды. Бiрақ осынау бiр қарлығаш тәрiздi Арал жағасынан ерте ұшып келген очерк әлi күнге дейiн жадымызда.

	Жазушының бұдан басқа да «Сүйiндiк батыр»,

	«Итемгеннiң iзiмен», «Талас жiгiтi» тәрiздi ардагер азаматтар туралы бiрнеше деректi әңгiмелерi бар. Солардың iшiнен «Сүйiндiк батырды» бөлек атаған жөн. Сәкен Сейфуллиннiң «Тар жол, тайғақ кешу» атты мемуарлық еңбегiнде «Сүйiндiк батыр» атты шағын тарау бар. Онда революционер ақынның ажал вагонынан қашып шығып, Сарыарқада сандалып келе жатқанда Сүйiндiк Сапақов деген кедей жiгiтке жолыққанын, оның Сәкендi шала қатқан жалпақ мұздан тапқырлықпен, ептiлiкпен аманесен алып өткенi, бiраз уақыт жолдас-серiк болғаны қысқаша баяндалған. Бұл оқиғадан кейiн қырық жыл өткенде Сәкен ағамыздың сол кейiпкерi арамызда тiрi жүр деп ойламаппыз. Сүйiндiк қарияны Бек Шу бойының алыстағы бiр түкпiрiнен – Ұланбел жағынан iздеп тауыпты. Бiз ендi қиын-қыстау күндерде Сәкен ағамызға жолбасшы, серiк болған қарияның өз өмiрiнен мол хабар алдық, кезiнде ұры атанған, кейiн революционер ағамыз көзiн ашқан Сүйiндiк Кеңес өкiметiн нығайтуға белсене атсалысыпты, бейбiт күндерде еңбек ардагерлерi қатарынан берiк орын алыпты. 1970 жылы осы әңгiмесi бойынша Б.Тоғысбаевтың өзi жазған радиопьеса Қазақ ССР-iнiң Телевидение және радиохабарларын тарату жөнiндегi комитетi жариялаған конкурста бас бәйге алғанда әлгiндей оқиғаның сонылығы, тақырып татымдылығы ескерiлсе керек.

	«Алдыңғы толқын» атты деректi повесi – бұл жанрдағы жазушы iзденiсiнiң белесi дерлiк. Мұнда автор Жамбыл облысының Мерке, Свердлов, Сарысу, Луговой аудандарында елу жыл бойы еңбек еткен ардагер азамат Төлеген Ақтанбердиевтiң өмiрiн негiзге алған. Қарапайым жалшы, батырақ Кеңес өкiметiнiң арқасында көрнектi басшы қызметтерге көтерiледi. Ақтанбердиевтiң өсу жолы арқылы автор жаңа замандағы ауыл-ел өмiрiндегi зор өзгерiстердi жанды көрiнiстермен бейнелеген. Повестен талай-талай тартыс-қақтығыстарды, адамдардың алуан мiнез-құлқын көремiз. Б.Тоғысбаевтың суреттеу тәсiлiнде очерктiк баяндаудан гөрi көркем проза нышандары анық байқалады.

	Кеңес Одағының Батыры Сәду Шәкiров, Социалистiк Еңбек Ерi Қати Сауранбеков туралы жазған деректi дүниелерi де жазушының көркем проза кiтаптарына енiп жүр. Себебi бұларда да болған оқиғаны сыдырта сипаттаудан гөрi кейiпкердiң iшкi жан дүниесiне үңiлу, мiнез-құлқының қалыптасу процесiн зерделеу жағы басым.

	Б.Тоғысбаев – ондаған талантты прозалық шығармалардың авторы ғана емес, қазiргi танымал драматургтерiмiздiң бiрi. М.Әуезов атындағы академиялық драма театры сахнасында жүрiп жатқан «Тасқын», Шымкент, Жамбыл, Жетiсай театрларының сахнасында қойылған «Алтыннан ардақты», «Ақын Сара», «Ақжардағы айқас», т.б. пьесалар жазған, бiрнеше радиопьесасы эфир арқылы тараған автордың еңбегiн жеке сөз ету лайық деп есептеймiз.

	Ол үлкен драматургияға бiрден емiнiп кiрген жоқ, жиырма жылдай тәжiрибе жинақтап, ара-арасында сәтсiз қадамдар жасап барып бiр-ақ келдi. Оның есесiне, алғашқы пьесасы «Тасқынның» өзi-ақ автордан көп үмiт күтуге болатынын аңғартты. Ұлттық драматургиямыздың М.Әуезов, Б.Майлин, Ғ.Мүсiрепов сынды классиктерiн алғаш сахнаға шығарған театр ұжымының тұңғыш пьесасына назар аударуы автор үшiн үлкен табыс болды. «Академиялық» деген үлкен аты бар жалғыз театрымыздың бұл пьесаны сахнаға шығаруы тегiн емес: мұнда бүгiнгi күннiң өткiр проблемалары көтерiлген. Адамдар арасындағы қым-қиғаш қатынастар сөз таласымен емес, қат-қабат астармен, iшкi иiрiмдермен ашылған. Қазақстанда қой санын елу миллионға жеткiзу жөнiнде партиямыз зор мiндеттер жүктеп отырғанда, алыс аймақтағы малшы ауылына су жетпеуi, жергiлiктi белсендiлердiң «бастама» көтерiп, аудандағы жалғыз өзен Көкөзектi байлап тастауы пьесада нақтылы драмалық коллизиялар арқылы бой көрсетедi. Жаңалық үшiн жанын сала күресiп жүрген совхоз директоры Жарас Iлесов аудан басшыларының бiрi, қазiргi заманның «шолақ белсендiсi» Хасен Асановпен ашық айқасқа шығудан тайынбайды. Жергiлiктi «ноян», қарт коммунист Аманның да бетiн қайтаруға мәжбүр болады. Жас директор аяққа тұсау болғандарға қанша қатты келгенiмен, адал еңбек иесi – Жайлыбай сияқты қарт шопандарға әрдайым қамқор. Автор жас директордың мiнез-құлқын, ой-өрiсiн, кескiн-кейпiн келiстi бейнелеген. Мұнда да туған жер, өскен елге деген ыстық сезiмнiң, таза махаббаттың лебi ескендей...

	Автордың Шымкент облыстық драма театры қойған «Алтыннан ардақты» пьесасы да күрделi оқиғаны қамтиды. 1928 жылы кәмпескеге iлiнген байдың отбасын Ордабек деген «шолақ белсендi» шәт-шәлекейiн шығарып, дүниесiн талап, өздерiн қаңғытып жiбередi. Байдың жас тоқалы Назыгүлге зорлықпен үйленедi. Оны байдан ұрлап алған алтынымен алдаусыратпақ болады. Бiрақ жыртқыш аңға қанша әшекейлi жабу жапқанмен, күндердiң күнiнде тырнағын көрсетпей тұрмайды. Көп қорлық көрген Назыгүл Ордабектiң бұғауынан құтылып шығады, жаңа өмiрдiң жарқын жолына түседi. Адамның ғазиз басы ең қымбат заттардан, алтыннан да ардақты – автордың айтпақ ойы осы. Жетiсай музыкалық драма театры 1980 жылы шымылдығын Б.Тоғысбаевтың «Ақын Сара» атты драмалық поэмасымен ашты. Халқымыздың аяулы қызы, қараңғы заман тақсiретiн көп тартқан Сара Тастамбекова туралы бiздiң бiлетiнiмiз аз. Тiптi ол жайында кiтаптарда, газет-журналдарда жазылған мақалазерттеулер бiрiне-бiрi қайшы. М.Әуезов, С.Мұқанов, Ғ.Мүсiрепов сынды академик жазушылар Сара

	Бiржанмен айтысқан десе, «ондай айтыс болмаған, Сара деген ақынды естiген емеспiз, айтыс басқа бiреудiң қолымен жазылған» деп керi бағушылар арамызда әлi де бар. Б.Тоғысбаев дау-дамайдан бойын аулақ ұстап, Сараның өмiр тарихын өз бетiнше зерттеген, ақын қыздың ауыл-аймағын асықпай аралап, зердер адамдардан көп жайларға қанған. Оның драмасы «Бiржан-Сара» операсындағы оқиғаға мүлде жанаспайды, автор бұл тақырыпқа тыңнан келген. Қалың жұрт көп бiле бермейтiн талай жайттардың сырын ашқан.

	Кемшiлiк iздесе, кiмнен де болса табылады. Б.Тоғысбаевтың жеке шығармаларындағы iшiнара кездесетiн мiн-ақаулар жайында бұрын айтылғандықтан, бiз оларды қайталап жатуды жөн көрмедiк. Негiзiнде бүгiнгi өмiрдi, замандастар бейнесiн өз шығармаларына өзек еткен жазушының тақырып аумағы кең. Әр ұрпақ өзiнiң өмiрбаянын жасайды десек, бiздiң ұрпақтың көркем өмiрнамасын жасаушылардың қатарынан қашан да замандас жазушымыз Бек Тоғысбаевты көре беретiнiмiзге кәмiл сенемiз.

	 1981 ж.





«ҚОҢЫР ҚОЗЫ» ТУРАЛЫ



	Бүгiнде бiздiң есiмiзге Меңдекеш Сатыбалдиевтiң «Қоңыр қозы» аталатын повесi түседi. Бұл да қазiргi ауыл, замандас өмiрiне арнап жазылған тәуiр шығарма болатын.

	Повестiң бас қаһарманы – Жұпаргүл. Бұл сырт көзге қазақтың кәдiмгi қарабайыр әйелi болып көрiнуi мүмкiн. Елден ерек ештемесi жоқ секiлдi. Сүйген серiгi Сегiзбекке тұрмысқа шыққанына мәз-мәйрам. Тiптi күйеуiнiң тойға жалғыз атын сойып шашылғанын жақтырыңқырамайды. Дүние-малға жақын әйел мiнез. Жұрт қатарлы тiршiлiк етсе, соған разы секiлдi. Бала тапса, байын күтсе, көйлегi бүтiн болса... Әйел бақыты үшiн осыдан артық не керек?

	Егер Жұпаргүл басына қилы-қилы тауқымет түспесе, етегiне сүрiнген көп әйелдiң бiрi болып қала берер ме едi, қайтер едi. Сегiзбек екеуiнiң тұнып тұрған тiршiлiгi кенет сiлтiдей бұзылды да жүре бердi – ана жақта сұрапыл соғыс басталды. Ел басына күн туды. «Елiм, жерiм» деп еңiреген еркек азамат бес қаруын асынып, майданға аттанды. Солардың қатарында алғашқылардың бiрi болып Сегiзбек кеттi. Жалғыз перзентi Жұлдызды құшақтап жас келiншек қала бердi.

	Жұпаргүл бастан өткерген жиырма жылға созылған ұзақ хикмет өмiр осылай басталған едi.

	Қазақтың қарапайым әйелi осы жиырма жылдың iшiнде кеудесiн тағдырдың жел-құзына тосқан қара жартасқа айналады. Жұпаргүл жарық дүниедегi жалғыз жұбанышы – баласынан айрылады. Жалған жаламен түрмеге айдалады да, нағашы жұртына жiберген баласы ұшты-күйлi жоғалып кетедi. Осы баласын сорлы ана он жетi жыл iздейдi. Ақыры оны Маңғыстауда бұрғышы болып жүрген жерiнен iздеп табады. Баласының бұл күнде басқа ата-анасы бар (балалар үйiнен алып асыраған, бағып-қағып адам еткен). Алтыншаш секiлдi жақсы жары бар. Жұлдыз осы өмiрiне риза секiлдi. Қартайған, қажыған анасына жылы сөз айтып, «анашым» деп еркелеуге де жарамайды. Түр-пошымы кешегi Отан соғысында қазаға ұшыраған әкесiнен аумайды екен, бiрақ мiнезi мен құлқы басқа топырақтан жаралған секiлдi. Қайтесiң, жаңа ұрпақ қой. Айтқан ақылың, аталы сөзiң бойына дари бермейдi. Осы Жұлдыз үшiн Жұпаргүл ана қанша тауқыметтi екi иығымен көтермедi! Қанша жердiң топырағын баспады! Қазғалдақтай желкiлдеген күллi қызық дәуренiн құрмалдыққа шалмап па едi?! Адалдығы мен пәктiгiн сақтамап па едi?! Соның бәрi кiм үшiн едi? Мына томырықтау жат ұлдан ендi Ақиiстiң қарнынан жарып алған жетiмек сәби әлдеқайда ет бауыр жақын көрiнедi екен. Айқай, дүние-ай... Қарап отырсаң, өмiр шiркiн қас қағым арасында осылай өте шығыпты.

	Жұпаргүл ана жеке басының мұңын ғана жоқтап жүрген адам емес және. Маңдайының терiн сығып, еңбек еткен үлкен қайрат иесi. Соғыс кезiнде ауыл, үйдi аралап, майданға көмек ретiнде қаржы жинап жүредi. Сол қаржысын кассаға ендi өткiзбекке ниет қылғанда, Азынабай ағасының үйiндегi Ақмамыр жеңгесi қақшып кетедi. Ондағы ниетi көп ақшаға қарық болу емес, ойнас жасап жатқан жерiнде үстiнен шыққан қайын сiңлiден алған кегiнiң сиқы. Ақырында Ақмамырдың өзi тұтылып, ашынасы Амандос та оңбай қалады. Бiрақ не пайда, адал адамның тiршiлiгiн лайлап кетедi.

	Повесте кейiпкер саны көп емес, небәрi төрт-бес адам. Азынабай, Сегiзбек, Ақмамыр, Күләйiм, Шәриман. Бәрi дара-дара кесек бейнелер. Әсiресе ақылгөй, данагөй Шәриман қарттың образы иықты, өзгелерiнен ерекше көрiнедi.

	Кiтаптың тiлi кестелi де көркем. Автор әсiресе табиғат суреттерiне, диалог құруға шебер. Жұпаргүл ана Маңғыстауға келе жатқан фельдшер бала екеуi боранда қалады. Осы боран суреттерiнен кейбiр мысалдар келтiре кетейiк: «Таң жеткiзер емес. Құлаққа щаң-шұң дыбыс емiс-емiс iлiнедi. Боран әлi даланы кезiп, далақтап тентiреп жүр... Демiмдi сәл iшiме тартып, даладан дыбыс тыңдаймын. Желiкпе жел жалпылдап келiп, бiздiң машинамызды сабап-сабап қайқаяды. Кейде ұры ит секiлдi қай тұстан келгенiн бiлдiртпейдi, бiрақ тiлiн салақтатып iшiп-жемге әнтек сұғына бергенде тұмсығына таяқ тиiп, құйрығын бұтына қысып, қыңсылай жөнеледi... Мүлгiп кете жаздаған мезеттерiмде, әбден белең алып бебеулеп соққан борасын менiң жанымды мың сан сүлiктей сорып-сорып сылқ түсiп қылжиып тынған тәрiздi едi. Тiптi мезгiлдi барлаудан да қалдым. Бар бiлетiнiм – айналам ақ шаңыт, ақ тозаң. Түн екенiн, күндiз екенiн айырып болар емес. Тұтасқан ақ желектiң ортасындамын».

	Повестiң композициясы ширақ. Оқиға бiрiншi жақ, «мен» арқылы айтылады. Айтушы – Жұпаргүл ананың өзi. Бiр ерекшелiк – осында автордың (жазушының) сөйлеу тәсiлiнен гөрi кейiпкердiң сөйлеу тәсiлi басымырақ жатады. Автор дүниеге көбiне Жұпаргүлдiң көзiмен қарайды. Жұпаргүл ойына iлесiп отырады. Мұның бәрi дара кейiпкер, дара характер жасауға септiгiн тигiзген. Рас, кей-кейде ретсiз екпiндей суреттеу, екпiндей сөйлеу ұшырасады.

	Меңдекеш Сатыбалдиев бiз бiлетiн жалғыз прозалық шығармасы «Қоңыр қозыда» Жұпаргүл секiлдi әйел-ананың есте қаларлық сом бейнесiн жасап кеткен едi. Бiздiңше, талантты ақын болған жастың бұл повесi оның шығармашылық өмiрбаянында елеулi орын алса керек-тi.

	1981 ж.





«САРЖАЙЛАУ» ТУРАЛЫ


	Бүгiнгi күн тақырыбына арнап көркем шығарма жазудың қаншалықты жауапкершiлiктi қажет ететiнiн қазiр әркiм-ақ бiлетiн секiлдi. Өйткенi жұрттың бәрiне таныс, өздерi ортасында жүрген тұрмыс-тiршiлiктi өзек еткен шығармаларға баға беретiн, таразыға салатын сыншы көз қашан да қасыңда. Мұндайда өтiрiк айту, боямалау-сырлау қиынға түспек. Замандас туралы жазылған шығарманы бағалайтын да замандастың өзi.

	Осы тұрғыдан қарағанда, Қ.Жұмадiловтiң жаңа кiтабына қойылар талаптың үлкен екенiн айтқымыз келедi. «Саржайлау» түгелдей бүгiнгi күн тақырыбына арнап жазылған повесть, әiңгiмелерден құралады екен. Мұнда қазiргi дала, қала өмiрi қамтылады, малшы, егiншi, жұмысшы, интеллигенция өмiрi сөз болады. Алдын ала айтарымыз – автор осындай жауапты тақырыптарды еркiн, батыл игерген, өзiнше жаңалық көрiнетiндей идеялық-көркемдiк шешiмдер iздеген, есте қаларлық образдар, мiнез-характерлер жасаған.

	Жинақтағы ең сүбелi, көлемдi дүние «Саржайлау» повесi. Сырттай қарағанда осы повестiң фабуласында, оқиға жүйесiнде пәлендей нұсқалылық, өзгешелiк жоқ секiлдi көрiнуi мүмкiн. Шынында, кеңес әдебиетiнде керкеткен, бюрократ бастықты жөнге салған парторгтар туралы айтарлықтай жазылған. Өзбек жазушысы А.Қаһһардың «Титiмдей құсы» («Птичка-невеличка») кезiнде одақтық сында жоғары бағаланғанын бiлемiз... Бiрақ Қ.Жұмадiловтiң «Саржайлау» повесiн өткен жолды шиырлау, әншейiн қайталау десек – қиянат болар едi. Алдымен, бұл повесть – қазақ топырағында туған, соған лайық ұлттық характерлер, тiптi ұлтқа тән әрекетқимылдар көрiнетiн дүние болып шыққан.

	Повестiң арқауына зер салсақ, бұған көз жеткiзу қиын емес. Бұрынғы әдебиет пәнiнiң мұғалiмi, кейiн аудандық партия комитетiнде нұсқаушылық қызмет еткен етi тiрi, адал жiгiт Дәнеш Досболовты аупартком бюросының шешiмiмен «Жартас» аталатын совхозға партком секретары етiп жiбередi. Ауылға келе көзi жеткен кем-кетiктердi жоюға кiрiскен Досболов совхоз директоры Машановтың қарсылығына ұшырайды. Бұдан кейiнгi негiзгi тартыс екеуiнiң арасында өтедi. Оншалық жаңалық болып көрiнбейтiн осы текетiрестi автор барынша ұтымды пайдаланады. «Қызғалдақ» ансамблiнiң әншiсi, ерке сұлу Әсемдi аламын деп қаладағы жайлы орнынан қуылған Машанов «Жартасқа» төмендеп барғанда, ендi қайтып сүрiнсе – бiржола аяғы аспаннан келетiнiн бек түсiнедi. Сондықтан ол осындағы тiрлiгiнiң өрге басуы үшiн барын салып жүр. Ол да совхоздың бар жоспармiндеттемесiн орындап, ауданның алдына шығуына мүдделi. Досболовтiкi де, түптеп келгенде, сол ниет. Екеуiнiң ниеттерi бiр секiлдi, бiрақ соған жету үшiн таңдап алған тәсiлдерi басқа-басқа. Машанов қалай да, қандай жолмен болса да, көрсеткiштердi көтерiп, көзге түсудi күйттейдi. Оның Жанұзақ шопанды көтермелеп, алтын жұлдыз алып бермек ниетi де қызық. Бұл араға тағы рулық намыс араласады... Досболов, әрине, мұндай көзбояушылыққа қарсы тұрады. Жанұзақ шопанның өтiрiгi өрге баспайды, ол бәрiбiр жарыстасы Көкбаевтан қалып қояды. Машанов пен Досболов осы тұста ғана емес, «Жартас» совхозының келешегiне байланысты да келiспей, ақыры керiсiп тынады. Бұл күресте парторгтың сенiмдi серiгi – бас агроном Сарыбай болса, директордың сөзiн сөйлеушi – жергiлiктi кәсiподақ комитетiнiң председателi Айтқұлов болады. Осында әсiресе Айтқұловтың мiнезi айшықты жасалғанына дау жоқ. Айтқұлов – тек қазақ ауылына тән, күштiнiң қолтығына кiрiп алып, бас шұлғумен күн көрген, қолынан басқа қайрат келмейтiн жылпос қу, жексұрын жағымпаздың жаңа типi секiлдi әсер қалдырады. Айтқұловтың осы сырын Машанов ешкiмнен кем бiлмейдi, бiрақ дәл осындай адам оған қолайлы, ыңғайлы көрiнедi. Айтқұловтар жөнiнде оның өзiнiң философиясы бар...

	Повестегi қосалқы моральдық желi – Әсем тағдыры. Бiр кезде аңдаусыз қақпанға түскен әйел ақыр соңында үйiрiн iздеп табады, сүйген жiгiтiмен бiрге тайып тұрады. Сөйтiп, Машанов байғұс тапа-тал түсте әйелiнен айрылып, бiр сорласа, аудандық партия комитетiнiң бюросына шақырылып тағы күйрейдi... Рас, повесте ол бюроға Машановтың орнына Досболов кетедi. Бiрақ Машановтың осы жолы күйрейтiнi шығарманың күллi логикасынан белгiлi болып қалады. Өйткенi әдiлдiк – Досболов жағында. Досболовтың жеңуi – ойдан қиыстырылған қисын емес, схематизм емес, өмiр шындығы, көркемдiк шындық екенiне оқырман ретiнде сенемiз. Сендiру, иландыру деген – бүгiнгi тұрмыстан жазылған шығарма үшiн аз табыс емес.

	Дегенмен «Саржайлау» повесi кем-кетiктерден де құралақан емес. Автор бүгiнгi совхоз тiршiлiгiн, шаруа қамын егжей-тегжейлi суреттеудi мақсат еткендiктен бе екен, повестiң кейбiр беттерi тым созылып, шұбатылып кетедi. Әсiресе партком секретары Досболов шаруашылықты аралаған тұстарда артық-ауыс тәптiштеу, түсiндiрулер молырақ, қайталаулар да кездеседi, диалогтар тым ұзақтау көрiнедi. Мұның өзi повестiң композициясына әсерiн тигiзiп жатыр. Бiздiңше, «Саржайлаудың» оқиғасын әлi де ширата,қоюлата түсудiң артықтығы жоқ. Мәселен, шығарманың екiншi жартысынан ауғанда басталатын малшылар тойы тым ұзақ баяндалады. Егер осы жолы Әсем «Қызғалдақ» ансамблiмен бiрге келген сүйген жiгiтiмен қашып кетпегенде, бәлкiм, бұл тойдың ештемеге қатысы болмас та едi. Шығарма аяқталар кезде, орта жолдан қосылған жазушы Жұмаш идеялықкөркемдiк жүк көтеруге тиiс кейiпкер екенi түсiнiктi, бiрақ әзiр оның таңданып-тамсанудан басқа бiтiрiп жүргенi шамалы.

	Повестiң әр жерiнде ойласа түсудi керек ететiн эпизодтар бар. Мысалы, «Жартас» совхозының кәсiподақ басшысы Айтқұлов алғаш танысқанда-ақ парторгқа ауылдық кеңестiң жұмысын жамандай бастайды: «Солардың жарты ғұмыры әр түрлi анықтамалар жазумен кетедi. Жұмыстарына қарап отырып, жаның ашиды. Мысал үшiн олар: Әбдiманап Айтқұлов деген азамат Жартас совхозында тұрады деп те анықтама жазады, Айтқұловтың жетi баласы бар деп те анықтама жазады» деп орынсыз кiнәлай келiп: «Тiптi мен сиырымды базарға апарып сату үшiн де бұл – Айтқұловтың өз сиыры деп солар куәландыруы керек» деп жала жабуға дейiн барады. Рас, Айтқұлов – ұнамсыз кейiпкер. Ол аузына келгенiн айта беруi мүмкiн. Бiрақ оның сиырын базарға сату үшiн ауылдық кеңестен анықтама алатынын бiлмеуi оқырманды сендiрмейдi. Жиырмасыншы-отызыншы жылдардың практикасын жетпiсiншi жылдарға әкелiп телудiң ешбiр қисыны жоқ едi.

	Досболовтың Қилыбаевқа «коммунист, яғни большевик екенiңiз рас болса, алдымен партия ұйымына қол ұшын беруiңiз керек» деуi дұрыс-ақ, бiрақ осында коммунист пен большевиктi бөлiп айтудың ретi келмейдi. Туасы, Қилыбаев жолдастың кейбiр монологтары iш пыстырады. Әрине, қызық образ болып шыққан Қилыбаевты «әдемiлеудiң» не қажетi болды? Өзiнiң келешегiн ойлап қамыққан Машановтың кiнәлiнi жоғарыдан iздеуi де ақылға сия бермейдi. «Бiздiң басқару аппараты кейде ештеңе сезбегендей, бiлмегендей ұзақ уақыт үнсiз тұра беретiнi бар! Бiр кезде қозғалысқа келiп, айналады да кетедi. Мұндайда арасына түскен адамды ұн қылып жiберуi мүмкiн».

	Күнi кеше ғана сол «басқару аппаратында» қызмет еткен Машановтың бүйтiп «философия» соғуына дәлелi жетпей тұр.

	Қ.Жұмадiловтiң тiлге шебер прозашы екенiн бұрыннан бiлушi едiк. Жаңа кiтабында да ол сол биiгiнен көрiнедi. Ол сөздi үнмедеп, өлшеп жұмсайды, арзан жылтыраққа, орынсыз шешендiкке әуестiгi жоқ. Ретi келгенде мақал-мәтелдi, қанатты сөйлемдердi қолданудан қашпайды. Баяндауға, суреттеуге келгенде де көп мүдiрмейдi. Мұның бәрi, әрине, төселген, кәсiби прозашыға лайық жақсы қасиеттер.

	«Саржайлау» кiтабына бұдан басқа автордың төрт әңгiмесi енiптi. Бiзге оқырман ретiнде олардың iшiндегi «Момын», «Қоңыр күз» деп аталатын әңгiмелер айрықша ұнады.

	«Момында» өмiр бойы елеусiз тiрлiк кешкен, аяқ киiм фабрикасының жұмысшысы Қозыбай деген жiгiттiң ойламаған жерден қатты ширығып, шұғыл әрекетке көшкен бiр тұсы сөз болады. Шынында, қой аузынан шөп алмайтын, адал еңбектен басқаны бiлмейтiн, бiреудiң бетiне тiкелей қараудан да жасқанатын жұмысшы жiгiттiң бүйтiп бүлiнуiнiң жөнi бар екен. Артист әйелi ертеден кешке дейiн «өйтпедiң, бүйтпедiң, қолыңнан түк келмейтiн ақымақсың!» деп құлағының құрт етiн жегенi бiр сәрi екен, ендi келiп белiнен шыққан баласы «ақымақсың, дураксың!» деп балағаттаса, бойында намыстың сарқыты бар еркек адам оған қайтiп шыдасын! Баласы мен әйелiн қос қабаттап сабаған Қозыбайдың дөкiрлiгiн қуаттауға болмас, бiрақ оның хал-күйiн әбден түсiнуге болады, әрине. Ең жақсысы – Қозыбай бұл күйiнше қалмайды. Фабриканың кәсiподақ жиналысында сөз сұрап, жұмыстағы кем-кетiктердi де аяусыз сынға алады. Көпшiлiк әуелде Момынның бұл оқыс әрекетiне таңданғанымен, артынан бәрi шындыққа көшiп, қолдайды. Ол ғана емес, ендi Қозыбай кәсiподақ комитетiнiң мүшелiгiне де сайланып кетедi. Отбасындағы қырбайлық та ретке келедi... Қозыбайдың әрекетiнде ешбiр жасандылық жоқ, бәрi бойына, ойына шақ жасалған. Әңгiмеде әдемi лиризм де, жылы юмор да жеткiлiктi.

	«Қоңыр күз» – өмiр жайында, бақталастық, мансап, әдiлет турасындағы нанымды ойларға толы, философиялық тiнi бар келiстi әңгiме. Әңгiменiң бас кейiпкерi Әбдiрасылды бiз қызметтен босап, зейнеткерлiкке шыққан, бұрынғы сый-құрметтен адалана бастаған, екi иығын ауыр ойлар басқан алмағайып бiр шағында көремiз. Қаладағы құрылыс мекемелерiнiң бiрiн басқарған (дұрысы – орынбасары болған) Әбекең жасы жетiп зейнеткерлiкке шыққан соң ғана айналасына ой көзiмен қарап, алыс-жақынын ажырата бастайды. Үйiнде текшеленiп жинаулы тұрған кiтаптарды оқып, ондағы қат-қабат тереңдiктерге таңқалып, өз өмiрiнен де соған үйлесiм, үндестiк тапса, көшеге шыққанда жапырақ жайған ағашқа, су атқылаған фонтанға көзi түсiп, табиғат, сұлулық дегендi тұңғыш көргендей халде болады... Ақыр соңында бiр кезде өзi қуғындаған Мақсұт деген жiгiтке жолығып, тағы бiр пара күй кешедi. Мақсұттың Әбекеңнiң орнына тұрып, жоғарыдан бекiп қайтқан бетi екен. Бiрақ ол сыр бермей, бұрынғы бастығымен дос адамдардай шұрқырасып сөйлеседi. Содан Әбекеңнiң көңiлi жайланып, шүкiршiлiкке келе бастайды. Кешқұрым үйiне бала-шағасы келгесiн, тiптi қуанып кетедi. Әңгiменiң аяқталуы да әдемi, – бас кейiпкердiң бұдан былайғы қанағатшыл тiршiлiгiнен хабар беретiн сарын бiрте-бiрте биiктеп, реквиемге айналғандай әсер етедi.

	«Еменнiң бiр бұтағы», «Шарайна» деп аталатын әңгiмелер де, бiздiңше, жарамды дүниелер.

	«Адамның кейбiр кездерi» әңгiмесi олқылау шыққан. Жазушы Жарқынның iс-әрекеттерi мен түйсiк-сезiмдерiнде жасандылық, жаттампаздық бар. Оның ағасының үйiне баруы, одан соң Абай мен Алтынсариннiң атыжөнiн шатастыратын жеңгесiнiң филология ғылымдарының кандидаты атағын алуына таңдануы, обком хатшысы Сабырдың бақытсыздығын айтып торығуы, содан он бала өсiрген етiкшiнiң әңгiмесiн тыңдауы, осыдан соң жаңа шығармасына тақырып тауып астанаға қайтуы – бәрi-бәрi оңай қиыстырылған ситуациялар. Ең бастысы – әңгiмеде ширығу әлсiз. Бiз бұл арада оқиғалық қимылды ғана емес, психологиялық тартысты iздеп отырмыз.

	Ал, тұтас алғанда, Қабдеш Жұмадiловтiң «Саржайлау» кiтабы – бүгiнгi күн тақырыбына арналып жазылған шығармалардың көш басында тұруға лайық, көркем, көрiктi дүние.

	1978 ж.





«АЙТҰМАР» ТУРАЛЫ


	Мен бiраз жылдардан берi Жанат Ахмадидiң қаламынан шыққан дүниелердi қадағалап оқып жүретiн ағаларының бiрi едiм. Оның қиын-қыстау белестерге толы өмiр тарихынан да хабардармын. Өткен ғасырдың алпысыншы жылдарының басында Арғы жақтан Бергi бетке – өзiнiң атамекенiне аман-есен жеткен өзге де жерлес тұрғыластары секiлдi, оның бұл жақта да бiрден майшелпек жайылған дастарқанның үстiнен түсiп, мырық болып кете қоймағаны әркiмге түсiнiктi болса керек. Тiршiлiк талабының, тұрмыс жағдайының оңайлықпен оңалып жүре бермегенiн айтпағанның өзiнде, Ж.Ахмади әлдебiр жала-жаба тоқудың кесiрiнен сол тұстағы кеңестiк идеологияның қармағына iлiнiп, ұзақ жылдар бойы қуғынсүргiнге ұшырайды. Жетпiсiншi жылдардың басында абақтыға да қамалып, жындыханаға да жатқызылып (диссиденттерге қолданылатын жаза-жапаның қалыпты бiр түрi едi ғой), ақыр соңында Қазақстанның алыс аудандарының бiрiне жер аударылады. Содан елiмiздiң тәуелсiздiкке қол жеткiзуiнiң қарсаңында, пәле-жалалардан бiржола ақталады да, қой бағып, қотан күзеткен, кiрпiш арқалап, құрылысшы болған жылдарда сырт көзден жасырынып жазып жүрген қолжазбаларын құшақтап, Алматыға келедi.

	Жанат Ахмадидiң «Дүрбелең» атты тұңғыш кiтабы 1990 жылы «Жазушы» баспасында жарияланып, белгiлi әдебиет талғампаздарының назарына iлiне бастағанын бiлген соң, менiң де «қалай екен?» деген оймен оның осы романмен танысқаным бар. Сөйтiп, бұрын әдеби ортада аты-жөнi мәлiм бола қоймаған, шығармашылық жолын әдегеннен-ақ күрделi эпикалық жанрдың құлағынан ұстаудан бастаған «жаужүрек» автордың сөз саптасы, баяндау машығы, ең бастысы – жазып отырған нысанасын жете бiлуi ұнағандықтан, ауызша болса да авторға жылы ұшырай сөйлеп, өзiмше пiкiр айтсам керек-тi. Осы алғашқы кiтабы арқылы әдеби ортаға еркiн кiрiп, оқырмандар назарына iлiнген жазушы содан бергi жылдарда өнiмдi еңбек етiп, әлденеше кiтаптарын жариялап үлгердi. Олардың iшiнде айрықша тарихи тақырыптарды қамтыған «Шырғалаң» (1997), «Есенгелдi би» (2004), «Жарылғап би» (2008) романдары көзқарақты оқырмандардың назарын аударғаны тағы анық.

	Осы кiтаптарды, өзге де повесть, әңгiмелерiн оқып шыққаннан кейiн мен жазушы iнiмнiң шығармашылық жетiстiктерiн қолдап, қолпаштай отырып, оның көркем прозаға ең алдымен қойылатын қатал талаптар төңiрегiне көңiл бөлуiн ескерткенiм де есiмде. Қазақтың көне сөйлеу жүйесiн, ойлау, бейнелеу тәсiлдерiн өзгелерден жетiк меңгерген жазарман драмалық тартыстарды, психологиялық иiрiмдердi, кейiпкерлердi даралауда кейде асығыстық жасап, лекiлдеген сөз тасқыны, тiл музыкасын үдетiп жiбередi екен де, кәдiмгi суреткерлiк, шыншыл, шынайы шеберлiк жағына онша мән бермейтiнi байқалған.

	Ал осыдан соңғы жарияланған шығармаларында, мәселен, «Жүрек қартайса, ажал аңду салады», «Зар-зарауха», «Құс жолы» аталатын повесть, әңгiмелер жинақтарында Жанат жан-жақты iзденiмпаздығының, талапшылдығының, талғампаздығының арқасында нағыз кең қолтық, төселген, ысылған шебер жазушылар қатарына келiп қосылғанын әбден таныта түстi десек, артық айтпаймыз.

	Ендi, мiне, бiз осындай мақтаулы жазушымыздың «Айтұмар» атты жаңа романымен танысып отырмыз. Ежелгi қазақ-қалмақ соғыстарына қатысты жазылып жүрген өзге де тарихи романдардан бұл шығарманың айтулы өзгешелiктерi бар деуге болады. Бiрден көзге түсетiнi – романда шежiре хаттамалардан аттары белгiлi баяғы хандар мен сұлтандар, атақты батырлар мен шешендер шығармада негiзiнен қосалқы кейiпкерлер ретiнде қатысып отырады да, ал ең тұлғалы бас кейiпкерлер, халықтың өз ортасынан қайнап шыққан қатардағы батыр жiгiт Дәулет пен оның қандыкөйлек жолдасы Сәмен. Романның басты кейiпкерi – халық десек болады.

	Сонау жоңғар шапқыншылығы кезiндегi қазақ жұртының басына түскен қилы-қилы тағдырлары, былайша қарағанда, атақ-даңқы ауыл-аймақ айналасынан ұзап кетпеген Дәулеттiң бастан кешкендерi, көргентүйгендерi арқылы суреттеледi. Ол жұртының нағыз елшiл, жершiл, жанпида, қазiргi тiлмен айтқанда, патриот тұлға болып сомдалған. Оның өмiр тарихы – сол тұстағы жаппай жұрттың өмiр тарихы, тағдыры мен талайы ретiнде көрiнедi. Осыдан ба екен, сол жаугершiлiк замандағы қалың қазақ шаруасының басына түскен ауыр зұлмат, отаршылық езгi, ұлттық қасiрет суреттерiнiң барлығы да қатардағы қарапайым қауымның күнделiктi тұрмыста көрген құқайлары, тартқан азаптары арқылы шынайы, шыншыл сипатта бейнеленген. Мәселен, отаршылық қарауында қалған қазақ ауылдарының еркiндiктен айрылып, тiптi алдындағы өздерiнiң малжандарына ие бола алмауы, жаудың қарауына өткен өз малдарын солардың басыбайлы малайлары ретiнде өздерi бағып жүрiп, аштықта, жалаңаштықта, қорлықта өткен өксiкке толы өмiрлерi романда нағыз реалистiк машықта өте нанымды, көзбен көрiп, қолмен ұстағандай айшықты эпизодтар, әсерлi суреттер арқылы көрiнедi.

	Сондай-ақ сол замандағы игi жақсылардың ел iшiндегi үлкендi-кiшiлi оқиғаларға, дау-дамайларға, айтыстартыстарға белсене қатысып, бұқпантайламай, бой тасаламай, әрқайсысы өз елiнiң, ұлыс, руының мүддесiн қорғап жататыны да оқырман жадында қалады. Осындағы үлкендi-кiшiлi кейiпкерлердiң – билердiң, шешендердiң, бай-бағландардың, көршi-қолаң қара шаруалар бейнелерi де аса шыншыл, әсерлi, дара-дара болып шыққан. Әсiресе мұндағы әйел-аналардың өжет, қайсар, батыр тұлғалары ерекше есте қаларлықтай сұлу бейнеленедi екен. Бұлардың iшiнде Шақылдақ әже атанған Күндеқыз, Алуа, Бәтiш, Балақыз, Айша бибi, Барпыәпшенiң iс-амалдары ерекше шеберлiкпен өрiлген десе болады. Мәселен, Шақылдақ әжеге аз-кем тоқтала кетейiк. Ел iшiнде ойыннан от шығып, бәдiк айтыс өткен кештiң бiрiнде күнi бұрын айттырып, қалыңмалын төлеп қойған Күлби атты қызды өзге бiр жiгiт алып қашып кетедi де, содан аяқ астынан алабүлiк дау туады. Адырқара атанған бисымақ сонда дау-дамайды қыздырып, отты үрлеп, тұтата бередi. Бұл неме Байғазы бидiң әдiл шешiмiне тоқтамай, өзiнше қасқыр ауыз, түлкiқұйрық мiнезiне бағып, қалай да пайда түсiру жағын көздейдi. Дәлел-куәларымен бiткелi тұрған әңгiменi әдейi шиырылып, қиындата түседi. Соны көрген Шақылдақ әже қатты ашуға мiнiп, әлгi Адырқараға қарай бұрылып:

	«Ей, балам! Сен Құдайдан қорықпай, қайда беттеп барасың? Қу – өтiрiк тұлданады... Сен өтiрiк дерттi болып, екi жақтан бiрдей пара жеудiң амалын iздеп отырсың. Жаның ауырып отырған жоқ, қу нәпсiң ауырлатып отыр. Жаз бойғы әрекетiңнiң бәрi баяғы өзiңнiң қу нәпсi, қу құлқын, қу кеңiрдегiңнiң қамы. Заты жаман адам Құдайға құл болғаннан гөрi, нәпсiге құл болады. Әркiмнiң дауын даулап, шолақ байтал алып қайтатын әдетiңе басып отырғаныңды кiм бiлмейдi деп ең? Бай болмаған бай болса, қонбаған сайы қалмайды, би болмаған би болса, айтпаған сөзi қалмайды. Дау жапсарымен, сөз қисынымен болмас па? Жақсының бетi жарық, жаманның бетi – көн шарық. Бетiңе көн жамап отырсың! Баяғы аш нәпсi, сұқ назарыңа құл болып отырсың. Құныққан байдан, тоқмейiл кедей артық. Назары аш, көзi тоймай тiленген обыр ниет – байдан шығады. Дау кемiрген жiгiттен, сүйек кемiрген ит артық дегендi мен айтқаным жоқ, атаң қазақ айтқан. Қайық ұрлағанды қырдан iздегеннiң керiн келтiресiң. Көпке жақпағанның бағы жанса да, бейбақ аты қалмайды. Мына отырған Байғазы бидей жақсының сүйегi жерде қалса да, аты елде қалады. Ал сен сияқты жасыңа жетпей, аспандағына арбап, жердегiнi жалмап, қорқауға айналған обыр өлсе, сонылаған малың өрiсте, соқа басың керiсте қалады. Жаугершiлiк болса, артқан жүгiң теңкиiп түйеде қалады, түйең теңкиiп қияда қалады. Елге жапқан жалаң балада қалады, қатын-балаң елден бөлiнiп, далада қалады. Құрмет – ойсызды тәкаппар етедi. Жөнiңе кел!», – деп тоқтайды. Осы Шақылдақ әженiң жеңгесi, жасы жетiп жағы түсiп отырған Балақыздың тағдыры да қилы-қилы, үлгi, өнеге, өсиетке кенде емес. Баяғы заманда он екiде бiр гүлi ашылмаған жас, күнiнде бұл бiр аяғын жоңғар соғысына берген, өзi ересек жiгiтке тұрмысқа шығады? Қыздың өз әкесi осы мүгедек жiгiттiң дүние салған әкесiмен дос болған екен. Жастайынан ауыл молдасынан дiн оқуын тәмамдаған Балақыз алғашында қанша ренжiсе де, әкесiнiң көңiлi үшiн амалсыздың күнiн кешедi. Осылай көкiрегiне шер толып өскен қазақтың қайсар әйелi бiр жорықта жоңғар дойырымен жекпежекке шығып, шауып өлтiредi. Ал бас кейiпкер Дәулет пен оның неке қосқан жары Алуа да (бұл Шақылдақ әженiң немересi) сұлулық пен нәзiктiктiң, әдептiлiктiң, кеңдiктiң, төзiмдiлiктiң өнегесiндей болып шыққан. Естi қыз Айшабибiнiң де ұзатылу үстiндегi елi-жұртымен қоштасуы, арыз өлеңi және қош-қош айту аужары, шешесiнен бастап, ет жақындарымен сыңсып көрiсуi – адамның жан жүйесiне қозғау салатын суреттер. Жалпы, қазақ әйелдерiнiң толымды образдары – «Айтұмар» романың ең үздiк табыстары қатарына жатады деп айтуға болады.

	Сондай-ақ осы романнан қарақан басының қамынан аспайтын, сырты күлiк, iшi – бүлiк байшiкештер мен бишiкештердiң есте қаларлық мiнез-құлықтарын көремiз. Қазақ пен қырғыз арасындағы құн дауында сыртынан қарағанда қой ауызынан шөп алмайтый жұп-жуас, бiрақ түбi көрiнбес қара судай, жылым, жымысқы Бекташ би, мәселен, бұдырсыз, буынсыз сөзуарлықтың нұсқасына ұқсайды. Келедегi бурасы адам өтiрген Атеке жырықтың анасы Барпы сонда қазақ-қырғыз арасындағы тағы бiр даудың байламын өзi айтпаушы ма едi? Сонда бiр тiзерлеп жайғасқан қалпында көлдей көк торғын көйлегiнiң етегiн шұбалдыра түсiрiп, Барпы ана баласы Атекеге қарап отырып:

	«Ей, дүнияда қанағатменен өмүр өткүзуге ешнәрсе жетпейд. Башыңа бәле келсе, балалап келер анасымен келед. Жаңа тонға ескi түйме қадаған, тау жайлаған қырғыз-қазақпыз. Екi жағың да жаның ауырмайтын боп тарқағыла. Жақшылар талашса, сыр шығад, жамандар талашса, кiр шығад. Қазақ менен қырғыз бiр түйенiң өркешiндей, бiр биенiң екi емшегiндей, бiр-бiрiнен бөлiнбейтiн елдер деп ұққыла! Түйедегi екi өркеш бiрi кетсе, бiрi дерт, биедегi екi емшек бiрi кетсе, бiрi дерт. Дүниеқоңыздар құсалы, армандұұ болып өтед. Көзi тойбастың қабы толбойд. Балам, сенiң бергiң келмей, талашып отырғаның жиырма беш жылқы екен, жарымын қазақ туғаның айдап қайтсын. Түйең адамын өлтүрүп қойғаны рас. «Үй өртенсе үй тұрғызады, адам өлсе кiм тұрғызад» деген ғо... Бооурдаш қазағыңның жақшы азаматын жаман хайуаның мерт қылып қойғон екен. Адам дертi – мал дертi емес. «Жауыздың мышығы қоян алад» дегенге оқшоп, түйеңе адам өлтүртiп қойғаның рас пы?... – деп баласына қадала қарады да: – Ал, қазақ туғандар, сiздерге айтарым, қырсық шалған қыздың өз үйiнен күндес табылад дегенге оқшоп, өздөрүң баққан бiр сiңбе сартың екi орталарыңа от жаққан екен. Андай заты башқа эменi мындай қиын жерде сыр сақтайтын араға қошпағыла, садағаң кетейiндер. Жолға шықса, ешегi жатамын дейтiн, өзi кетемiн дейтiннiң тұқымы қазаққа бооуыр болатын бэлэ? Дiлiнiң қаттылығына қарабай, тiлiнiң тәттiлiгiне қараған деген ұшұ сiздер болыпсыңдар. Сыр сақтар жерде досыңның өзiн дұшпаныңдай көргенiң жақшы. Екi жылдан берi орталарыңда дау болұп жатқан жылқының оны менiң балама жетед, он бешiн сiзлер айдай қайтып риза болуп аттанғыла!» – дейдi ғой. Тап-таза қырғызша сөздi баяғының қазағы да, бүгiнгiнiң қазақ оқырманы да осылай оп-оңай түсiнедi.

	Автор этнографиялық роман атаған шығарманың тағы бiр ерекшелiгi – мұнда қазiрде ұмытылып, ескiре бастаған, бүгiнгi ұрпақ тек кiтаптардан оқып танысып жүрген қазақтың ежелгi салттары, көне дәстүрлерi (қыз ұзату, бәдiк айтыс, жаңа туған баланың рәсмиаттарын өтеу үрдiсi, бақсы ойыны, неке қию, хан көтеру т.б.) өте нақты, нағыз қалыптасқан халықтық сипаттарда суреттеледi. Әрi солардың бәрi шығарманың оқиға желiлерi аясында жымдасып, етене кiрiгiп отырады. Сонымен қатар, бала жасынан шырқы бұзылмаған қазақи кеңiстiкте өскен жазушы әзелден туа бiттi бойына дарыған шешендiк пен дiлмарлықтың неше түрлi үлгiлерiн, мақал-мәтелге сұранып тұрған қанатты, бейнелi сөзуарлықты молынан пайдаланды. Мәселен, Нұрбай атты жас жiгiттi ұлы жүзге хан сайлар кезiнде, Бұқар жырауға оның бар тұрпаты ұнағанда, былайша толғайды емес пе:

	«Алла бақ берер адамына күнi бұрын дес бередi. Десiң де жетедi, соған сай есiң де жетедi екен, балам. Бақ бiр келуiн келiп тұр, Нұрбай балам... Бiрақ «жiгiт бақтың келгенiн бiлмейдi, кеткенiн бiледi» деген тағы бар. Бақ дегенiң өзi де шамшыл, бағалаған адамын ғана паналайды. Қазақ атаң «ауру құйғып келiп, iлбiп қайтады, бақ iлбiп келiп, құйғып қайтады» дегендi басынан кешкен соң айтқан. Сол үшiн ең алдымен келiп тұрған, Алла берген бағыңды бағала. Лаулап болып басылатын, тез сөнетiн тоқмейiлдiктен бақ жеридi. Бақ деген адамға қанша ыстық болса, арт жағында сонша аязы да тұрады. Ұстай алмаған кiсiнi тақырға тастап, сенi қашан көрдiм деп сытылып шыға бередi. Қолға қонған жыл құсындай бақ құсын сылап-сипап күте алмаған адам оны жын құсы ғып ұшырады. Бақ бойкүйездiктi, керенаулықты, самарқаулықты көтермейдi. Дарыған адамына қанша дос болса, сонша кiнәмшiл, кiршең келедi. «Бақ – келгенде тесiкке сияды, қайтқанда есiкке сыймайды» дейтiнi сол, жай кетпей, жаралап кетедi. Адамды арманды етiп, iшiңнен мертiктiрiп кететiн киесi бар. Онан гөрi алғыс та жоқ, қарғыс та жоқ, қара суыңды тыныш ұрттап, жай жүрген баяғы күнiң жақсы. Орман жолбарысты қорғаса, жолбарыс орманды қорғайтыны сияқты, қара ормандай халқыңды қорғасаң, ол сенi қорғайды», – дейдi.

	Осында жазушының тiл бояуы, сөз саптауы өзгелерге ұқсай бермейтiн өзiне тәндiгi, өзiне жарасымдылығы бiрден танылады. Кiтаптағы табиғат суреттерi де оның шебер машығынан хабардар етедi. Мысалы: «Төбеде көк шыны алып күмбездей алқаракөк аспан төңкерiлiп тұр. Әсiресе Алуадай жар сүйiп, баға жетпес бақытқа кенелген Дәулет көкек айының аяқ шенiндегi құлпырған Нұра өңiрiн шат көңiлмен құшқан. Тоғай-тоғайды қуалап, мына әлемнiң кiп-кiшкентай жыршы құсы – бұлбұл сайрайды. Ол тамылжыған үнiмен ғана емес, таңырқатар жерi – бiр қайырған үн буынын қайталамай, үстi-үстiне өзгерте төгiп мөлдiретедi. Ынтызар, құмар, шаттық үнiн сонау таң бозынан, бiр қараңғы, бiр жарықтан бастағаннан жағы сембей, ел ұйқыға кеткенге дейiн тербелтедi. Бәлкiм, мына елбiреген көкмұнар көктем мезгiлiн сұлу үн, сұлу сазды шырылымен жар салып, соның шаттық мадағын дәрiптегiсi келер ме?».

	Немесе романдағы Күйiк бақсының ахуал-күйiн баяндайтын мына көрiнiске назар аударып көрiңiзшi: «Жаз ортасында хан ордасы байырғы жайлау қонысы Аққысаң шатқалында отырған болатын. Осы кезде Күйiк бақсы ойда-түсте жоқ тағы бiр жарықшақ, ақаулы қылық шығарды. Түн iшiнде қобызын сарнатты. Нұрбай бастаған жұрт қобыздың зарлы сарынынан қорқып: «тағы не болды?» дескен. Хан шапанын желбегей жамылып далаға шыққан. Тас қараңғы шатқал iшiнен қарағанда, аспан әлемi самсаған жұлдыз жарығымен ерекше жарқырап көрiндi. Жұлдыздар далалы жерден қарағандағыдай емес, мына көр сайдың түбiнен көз салғанда, сонау түпсiз заңғар ғарышта орын таласа құжынап, көк төсiнде тұтасымен гауһар жанғандай екен. Нұрбай амалсыз қобыздың үнiне құлақ салды. Бұл жолы бұрынғы сарын тағы да өзгере түскен тәрiздi ме, қалай? Аңыраған шырқау, азалы бiр зарменен тыныш бiр түндi жаңғырта, өлшеу бермес, тiл жетпес күңiренiспен бебеу қағып, боздап кетедi. Сондай қасiреттi тебiренiспен лашын тиген топ аққудай қиқулап, азынап барады, үдеп барады. Мимек жүректi сезiм тiкеншелерiмен шабақтағандай. Соның зарынан мынау қап-қара ұры түндегi орманды тау, шатқал-сай бiр сәт iшiн тартып тынып қалғандай». Әдемi, шебер қолдан шыққан нақыш екенi анық.

	«Айтұмарда» бүгiнгi сауатты оқырманға белгiлi тарихи оқиғалар, әйгiлi соғыс-шайқастар, сол замандардағы Қазақия төңiрегiндегi саяси ахуалдар бiршама қамтылады десе болады. Атақты Төле, Қазыбек, Әйтеке билер, әз Тәуке, Абылай, Әбiлқайырлар қатысады. Сол оқиғалардың бiразы егжей-тегжейлi баяндалмағанымен (автор ондайды мақсат етпеген), эпизодтық өтпелi көрiнiстердiң бояулары әбден қанық шыққан. Қазақ елiнiң ғасырларға созылған азаттық майданының жаңғырықтары күнi кешегi жат империя билеген уақыттардағы отаршылдық тауқыметтерiмен де үндесiп жатады. Яки бүгiнгi және келешек ұрпақ жұртымыздың басынан қандай зар замандар өткенiн бiр жағынан осындай көркем шежiрелер арқылы да пайымдай бермекшi. Автордың тiлiмен айтқанда, «мың сайдан құралып, бiр сайда бас қосқан» ежелгi нәсiлiмiздiң өжеттiгi мен өрлiгi, күрескерлiгi қашан да мақтаныш сезiмiн тудырмақшы.

	Ал «Айтұмардағы» қарадан хан сайлау оқиғасына келсек, Ұлы жүздiң Жолбарыс ханы Ташкентте қаза тапқан соң, сондай қысылтаяң кезеңде Үйсiн ұлысының бiр бөлiгi уақытша болса да иесiз қалмай, өз араларынан Нұрбай деген өткiр жiгiттi хан сайлауға мәжбүр болған көрiнедi. Мұндай дәстүр қазақ тарихында ара-тұра кездескен. Мәселен, 1916 жылғы ұлт-азаттық көтерiлiсi заманында, Арқадағы қыпшақтар Нияз бидiң ұрпағы Әбдiғаппарды хан сайлап алғанын бiлемiз. Сондай-ақ 1930 жылы Созақ көтерiлiсi тұсында сондағы тамалар Сұлтанбектi хан көтердi деседi. Қарадан туған Нұрбайды хан сайлау оқиғасы да дәл осы сарындас екенi түсiнiктi. Ал романның «Айтұмар» аталуының себебiне келсек, қазақ ру-ұлыстарының бағы заманнан берi әрқайсысына меншiктi таңбалары болатыны мәлiм. Сондай-ақ жиырма жастағы жас жiгiт Нұрбайды Ұлы жүздiң игi жақсылары ақ киiзге отырғызып хан сайлаған тұста оның тума тегi Шапыраштының елтаңбасы осы айтұмар болғанын ескерсе керек. Оның үстiне, айтұмардың символдық, бейнелi мағынасы бар екенi де белгiлi: ай да, тұмар да – мұсылмандықтың бiр нышаны емес пе?

	Қысқаша қайырып айтсақ, Жанат Ахмадидiң бұл шығармасы тәуелсiздiк жылдарында жазылып жатқан тарихи романдардың iшiндегi эпикалық кең тынысты, әрi көркем, әрi соқталы дүниелердiң бiрi де бiрегейi болып шыққан. Ұлттық әдебиетiмiздiң салқар көшiне келiп қосылған жасампаз жазушымыздың әлi де оқырмандарын қуантып, құрсан қыла беретiнiне сенiмiмiз кәмiл.

	2010 ж.





ЖАСТЫҚҚА ЖАҢАШЫЛДЫҚ ЖАРАСАДЫ


	Әдеби сын – әдебиетiмiздiң дербес жанры дедiк. Ендеше, оның бүгiнгi жай-күйiн дербес әңгiме етудiң маңызы зор. Бұл ретте «Қазақ әдебиетiнде» жарияланып жүрген мақалалар қалың оқырманды бүгiнгi әдеби сынымыздың жай-күйiнен хабардар етiп қана қоймай, көркем сөзiмiздiң көкейкестi зәру мәселелерiне де назар аудартуға тиiс деп ойлаймыз.

	Бiздiң ана тiлiмiзде сыншы деген – ежелден жасап келе жатқан ұғым. Қазақ сыншы деп бүгiнгiдей әрбiр шығарманың жетiстiк-кемiстiгiн айырып берушi әдебиетшiнi атамаған. Күнi кешеге дейiн бiздiң ата-бабаларымыз адам бойындағы барша озық, яки тозық қаситтердi айырып беретiн, оның арғы-бергi тiршiлiгiн бағамдап, болашағын болжап отыратын кемел ойлы кемеңгер азаматтарын осылай атап келген.

	Өздерiнiң үмiткер ұл-қыздарын елдi аузына қаратқан атақты сыншылардың алдына апарып сынатып отырған. Халық ұғымында – сол сыншылардың аузынан шыққан сәуегей сөз естен қалт кетпесе керек-тi.

	Ана тiлiмiзде бұрыннан бар осындай кең мағыналы, әмбебап сөздi әдебиет сыншысы деген атаққа әкелiп телiген ағаларымыздың ниетi о бастан дұрыс болған, әрине. Сыншы деген әмбебап атаққа лайық әдебиет қайраткерлерiмiздiң еңбегiн бүгiнде мақтан етемiз. Осы арада айта кететiн бiр қызық жағдай – бiзде тек бiрыңғай сын жанрымен айналысқан кәсiби сыншыларымыздан гөрi, проза, поэзия, драматургия саласында тозбас мұра қалдырған аға буын жазушыларымыз қазақ әдеби сынын бiраз биiк асуларға шығарыпты. Басқасын былай қойғанда, туған әдебиетiмiздiң қос алыбы Әуезов пен Мұқанов әдебиет сыны саласында ұдайы қажырлы еңбек етiптi. Қазақ кеңес әдебиетiнiң өсу, кемелдену жолын түсiнгiсi келген әрбiр сауатты адам бүгiнде Әуезов пен Мұқановтың сыни мұрасына соқпай кетуi мүмкiн емес.

	Бiздiң заманымызда ең жақсы жазушыларымыз ең жақсы сыншыларға айналыпты. Бұл әрi тек қазақ әдебиетiнде болып жатқан құбылыс емес. Мысалды алыстан iздемей-ақ қояйық. Туған әдебиетiмiзде Ахтанов, Нұрпейiсов, Мұхамеджанов, Әлiмқұлов, Мырзалиев, Кекiлбаев, Досжанов секiлдi әр буын өкiлдерiнiң елеулi еңбек етiп жүргенi мәлiм. Осынау қаламгерлердiң қолынан шыққан мақалалардан да олардың жазушылық талантынан кем түспейтiн сыншылдық ойды танимыз. Мәселен, Қ.Мырзалиев «Сөз сиқыры» атты кiтап жариялады. Осы кiтаптың iшiнде оның Ж.Қыдыров, О.Асқар шығармашылығына қатысты айтқан пiкiрлерi әсiресе дiттеген жерден шықты ғой деп ойлаймыз. Мырзалиев осы мақалаларында, шын мәнiсiнде, оқырманға есiмдерi бұрыннан мәлiм, бiрақ кәсiби сыншылар назарынан қағыстау қалып келген екi ақынның шығармашылық ерекшелiгiн алғаш рет ашып көрсеттi, өзiнiң бiлiктi ақын ғана емес, бiлгiр сыншы екенiн тағы дәлелдедi. Осындай ақын сыншылар, прозашы сыншылар қатары көбейе берсе екен деймiз.

	Ал ендi осындай құбылысты қалай түсiндiруге болады? Бұған, әрине, бiр ауыз сөзбен жауап беру қиын. Ең басты себеп, сiрә, бiздiң уақытымызда бiрыңғай сынмен айналысатын кәсiби сыншылар қатарының азая бастауы шығар. Әуел баста шығармашылық қызметiн күнделiктi әдеби сынмен бастаған қабiлеттi әдебиетшiлерiмiздiң көпшiлiгi келе-келе, ғылыми атақ-дәреже жолын қуып кетедi де, әдебиет тарихшысына, зерттеушiсiне айналады. Әдебиет тарихшысы болу да – аса қажет, аса құрметтi еңбек. Бiрақ әдебиетiмiздiң бүгiнгi зәру мәселелерiне белсене араласатын беделдi сыншыларымыз қайда? Екiншi себеп – сөз өнерi кез келген сауатты оқушыға ұғынықты болғанымен, кез келген сауатты әдебиетшiнi жалынан ұстата қоймайтын қиын әлем. «Малдың сырын баққан бiледi» деген мақалды сәл өзгертiп алсақ: «Кiтап сырын жазған бiледi». Рас, кез келген жазушы сыншы емес, сондай-ақ кез келген сыншы да – жазушы емес. Туасы, сыншылық талант жазушылық талантқа қарағанда әлдеқайда сирек ұшырасады. Тiптi ұлы орыс әдебиетiнiң «алтын ғасыры» атанған ХIХ ғасырда ондаған классик жазушылар өмiр сүрсе, Белинский, Чернышевский, Добролюбов (бұлардың қатарына, бәлкiм, Писаревтi қосуға болар) секiлдi үш-төрт классик сыншылар ғана өнiмдi еңбек етiптi. Ендеше, жазу өнерi жайында жазушы жазбағанда қайтедi?

	Бiрақ, бәрiбiр кәсiби сынның орны бөлек. Қанша айтқанмен, жазушы жазған сында қаншама бiлгiрлiк, байқампаздық мол болғанымен, субъективизм элементтерi кездеспей қалуы мүмкiн емес. Өйткенi әрбiр жазушының жанына жақын тақырыбы, қалыптасқан эстетикалық мұраттары, өзiнiң оң жамбасына келетiн көркемдiк тәсiлдерi бар. Жазушының бiразына, шынтуайтқа келгенде, өзiнiң дүниетанымына, көркемдiк танымына ыңғайлас келетiн жазушы көбiрек ұнауы мүмкiн. Бiрақ Толстойға Шекспир ұнамаған екен деп, Шекспирдi жылы жауып қоямыз ба? Бiзге Толстойдың Толстой, Шекспирдiң Шекспир екенiн дәлелдеп, талдап беретiн «ара ағайынның» – кәсiби сыншының сөзi керек!

	Бiздiң бүгiнгi әдебиетiмiзде жоғарыда айтқан, қазақы ұғымдағы сыншылар көп болмағанымен, барды бардай, жоқты жоқтай түгендеп бере алатын сарапкерлерiмiз баршылық. Оқырман қауым, сөз жоқ, Қаратаев, Қирабаев, Бердiбаев, Серiкқалиев, Тоқбергенов, Әшiмбаев секiлдi кәсiби сыншыларымыз «не айтты екен?», «не айтар екен?» деп күтiп жүредi. Осы аға буын, орта буын сыншылардың соңында iзбасар жеткiншектерi өсiп келедi. Бұлардың арасында, әрине, әйтеуiр қара көбейту үшiн, қатарға қосылу үшiн жүргендер де жоқ емес. Дегенмен, көпшiлiгi сөз өнерiнен басқа алаңы аз, албырттығына қоса алымдылығы да бар жас сыншылар, жас сарапкерлер. Сан жағынан салыстырғанда, бұлардың қатары аға буыннан, орта буыннан әлдеқайда көп. Рас, ұдайы сын жазып жүрген осынау жиырма-отыз жiгiттiң iшiнде ерекше «мен мұндалап» тұрғандары әзiр байқала бермейдi. Әйткенмен, оқырман қауым С.Жұмабеков, Т.Мәмесейiтов мақалаларындағы өткiрлiкке, Б.Ыбырайымов, Қ.Ергөбековтiң мақалаларындағы байсалдылыққа, Ж.Дәдебаев, Ә.Бөпежанованың мақалаларындағы байқампаздыққа назар аударып үлгiрдi ғой деп ойлаймыз.

	Қазiр баспасөз бен баспалар тарапынан жас сыншылар еңбегiне көрсетiлiп отырған ықылас-iлтипат та жеткiлiктi. 1981 жылдың өзiнде ғана «Жазушы», «Жалын» баспаларынан жас сыншылардың бес кiтабы жарық көрiптi. Осы жинақтарды оқи отырып, бiздiң жас әдебиетшiлерiмiздiң өрiсi мен өресi, танымы мен талғамы туралы сөз етуге әбден болады.

	Осылардың iшiнде арнайы тоқтауға татитын «Жастар жастар туралы» («Жалын» баспасы, 1981) деп аталған ортақ жинақ. Бұған 16 жас автордың әр түрлi тақырыпқа жазылған, әр қилы дәрежедегi мақалалары топтастырылған. Жинақтың аңдатпасында мұның алғашқы қадам екенi, оның кейiн ұдайы басылып тұратын дәстүрлi еңбекке айналатыны айтылған. Несi бар, «Жалын» баспасының бұл еңбегiн, бұл бастауын әбден құптауға болады.

	Ал осы ортақ жинақтың ортақ кескiн-келбетiне келсек, ең алдымен, оның композициялық жағынан дұрыс құрастырылғанын (құрастырушы С.Әшiмбаев) айтуымыз керек. Жалпы, мұндай кiтап шығарғанда оның тақырыбын, композициясын табудың едәуiр маңызы бар. Өйткенi жеке тұрғанда тәп-тәуiр оқылатын мақалалар жинақтың әр жерiнде шашырап жатса, бұлардың басын бiрiктiретiн ой-идея көрiнбесе, онда ондай кiтаптан тұтас әсер ала алмайсыз. Бiздiңше, осындай ортақ жинақта ортақ ой-идеяның болуы мiндет. Жазушының жеке кiтаптарындағы идеялық-көркемдiк бiрлiктi iздеп табу қиын емес. Ал әр түрлi авторлардың басы құралған ортақ жинақтарда ең құрымаса тақырыптық, идеялық мақсат айқын болғаны жақсы. Бұл ретте «Жастар жастар туралыға» тағар мiнiмiз жоқ. Жинақ төрт бөлiмнен тұрады да, оның әрқайсында қазiргi жастар прозасы, поэзиясы жеке-жеке талдауға түседi. Сонымен қатар, қазiргi фантастикалық әдебиет туралы екi мақала, сатира жайында бiр мақала жарияланған. Жинақтың авторлары да жастар, талқыға түскен шығармалардың авторлары да жастар. Сөз өнерi үшiн жас болу – артықшылық та, кемшiлiк те емес. Жастықтың бiр-ақ кемшiлiгi болуы мүмкiн, ол – тәжiрибенiң жетiмсiздiгi. Әйтпесе, жас күнiнде де жақсы шығармалар жазып, жасамыс ойлар айтуға ешкiмнiң бөгетi жоқ.

	Бұл ретте «Жастар жастар туралы» жинағынан өмiр танымы, өнер танымы кәдiмгiдей қалыптасып қалған буынның қолтаңбасын танимыз. Б.Әлiмжановтың «Оқиға және баяндау», Н.Ақышевтiң «Өнегесiмен өмiршең», Б.Сарбалаевтың «Өзiңдi өзiң таптың ба?» секiлдi мақалаларында бүгiнгi жастар прозасы мен поэзиясының көкейкестi мәселелерi қозғалады. Сонымен бiрге, осы авторлардың бүгiнгi сөз өнерiне қатысты кейбiр пайымдаулары да қызықты, құнды көрiнедi. Б.Әлiмжанов «Оқиға және баяндау» атты мақаласында, мысалы, қазiргi қарасөз жанрындағы көркем баяндауға қатысты: «Көркем шығарманың өзi – оқиғаны автордың баяндауы ғой!.. Бүгiнгi баяндауға көп жағдайда көркемдiк тәсiлдердiң бiразы, соның iшiнде психологиялық талдау да кiрiгiп, жымдаса келе оның қызметiн күшейте түскенiн көремiз» – деп өте орнықты пiкiр айтады. Шынында, қазiргi прозамыздағы зор стильдiк кемшiлiктiң бiрi – шолт-шолт еткен қысқа сөйлемдер мен ұзақ сонар диалогтардың қаптап кетуi, көркемдiк баяндаудың жетiмсiздiгi. Прозашының таланты қысқа қайырылатын «телеграф стилiнен» емес, әрбiр оқиға-ситуацияны, әрбiр образ-тұлғаны кейде көркемдiк штрих-детальдар арқылы, кейде авторлық баяндау-суреттеу арқылы, iшкi монолог, психологиялық иiрiмдер арқылы көрсетуiнен көрiнбеушi ме едi? Толстой, Чехов, Әуезов жасаған реалистiк әдебиет дәстүрi осындай.

	Н.Ақышев болса, «Өнегесiмен өмiршең» атты мақаласына әдебиеттiң тәрбиелiк мәнiн өзек етiп алады. Сыншының пайымдауынша, көркем әдебиеттiң тәрбиелiк мәнiн педагогикалық-дидактикалық қызметпен шатастыруға болмайды: «Жазушы оқырманға жадағай ақыл берiп, өсиет айтпайды, жөн сiлтемейдi. Әр шығарманың тұтастай идеялық-эстетикалық деңгейiнен бастап, әрбiр жеке сөздiң өзi қолданылуына қарай оқырманның ой-сезiмiне, жан дүниесiне, көркемдiк қабылдауына әсер етуi тиiс». Бұл, әрине, жаңа пiкiр емес. Бiрақ соңғы кездерде онша көп айтылмай жүрген пiкiр. Оның себебi – бiр кездерде тұрпайы социология әдiсiнен орасан көп зардап шеккен әдебиет пен оның жасампаздары кейiнгi тұстарда өнер атаулыға утилитарлық талап қойылған жерден мүлдем ат-тонын ала қашатын болды. Бiр жағынан, бұл дұрыс та. Өйткенi көркем өнерден түсетiн «пайда» қолма-қол емес, оның пайдалы әсер коэффициентiн шотқа салып есептеу қиын, оның өз заңдылықтары, ерекшелiктерi бар. Дегенмен, әдебиеттiң оқырманға етер ықпал-әсерi анық болса, ол, сөз жоқ, тәрбиелiк, өнегелiк сипатта көрiнуi керек. жазушы жақсылық туралы жаза ма, жамандық туралы жаза ма, бәрiбiр, ол оқырманын жақсыдан үйренуге, жаманнан жиренуге үйретедi. Жас сыншының осы мәселеге көңiл бөлiп, замандас жазушылар жазған әңгiмелердiң тәрбиелiк сипаттағы жетiстiк-кемшiлiктерiн талдап көрсетуi дәлелдi шыққан.

	Сондай-ақ, осы жинақтағы Ж.Дәдебаевтың «Тарихи прозадағы жастар iзденiсi», Қ.Ергөбековтiң «Күлкi сыры» атты мақалалары да бiзге пiкiрлiлiгiмен ұнады. Қ.Ергебеков, мысалы, әдеби сында көп сөз болмаған сатиралық поэзияға қатысты ойларын ортаға салады. Сыншы жекелеген сатирик ақындардың шығармашылығын талдай отырып, жалпыға тән кемшiлiктердi дұрыс тауып көрсеткен. Соның бiрi, сыншының айтуынша: «астарсыз ашық айту, ұрсу». Ал «жанр iзетi – ишара, уытты астар» деп бiледi.

	«Жастар жастар туралы» жинағы кемшiлiктерден де құралақан емес. Кейбiр авторлардың мақалаларында жинақтаушы пiкiр, көркемдiк талдау жағы жетiспейдi, оның орнын құр мазмұндау, құрғақ тамсану жеңiп кетедi. Жалпы таным-түйсiктерi күмән туғызбағанымен, Т.Мәмесейiтовтiң «Жас жазушы және жұмысшы тұлғасы», Н.Мұраталиевтiң «Әңгiме туралы әңгiме», С.Дәуiтовтiң «Табиғаттан сыр тартып» атты мақалаларында прозалық, поэзиялық шығармалардың мазмұнын айтып шығу көбiрек кездеседi. Әрине, мазмұндау – әдеби сынға мүлдем жат құбылыс емес. Егер ол сыншылдық ойларды дәлелдеуге қызмет етiп жатса! Жас сыншы С.Негимов осы жинақта жарияланған «Ақындық мәдениет» (қандай жауапты тақырып!) атты мақаласында жас та жақсы ақындарымыздың бiрi Н.Жақыпбаевты «шөптiң түрлерiн жақсы бiлетiндiгi» үшiн (153-бет) мақтаса, С.Дәуiтовтiң «айды – ожауға, жұлдызды – қызға» балағаны үшiн «табиғатты көркемдiк-эстетикалық тұрғыдан игерiп, ажарлы, айшықты тiлмен... жеткiзген» (159-бет) деп мақтайды. Сыншы айтқан ақындық мәдениет сырларын тек осындай аумақтан iздейтiн болсақ, оның пәлендей қиындығы жоқ екен де! Сондай-ақ Р.Баймахановтың «Жүгi ауыр жанр» аталатын тұтастай қарағанда сауатты көрiнетiн мақаласында бүгiнгi сауатты оқырманға баяғыдан белгiлi жайлар тәптiштелiп кетедi екен. Қазiргi қазақ фантастикасы мәселелерiн нақтырақ сөз етудiң орнына, автор фантаст жазушылар еңбегiн тiзбелейдi, бұл жанрдың ғылыми және әлеуметтiк-социологиялық болып жiктелетiнiн, бұлардың iшiнде де пәлен пункттi салалары бар екенiн түсiндiредi: «Түптеп келгенде, мынадай төрт түрлi бағыт бар екен, олар: 1. Драмалық бағыт. 2. Сатиралық бағыт. 3. Детективтiк бағыт. 4. Философиялық бағыт» (172-бет). Бәлкiм, осылай-ақ шығар. Бәлкiм, сынның танымдық, насихаттық қызметi болатынын ескерсек, мұндай түсiндiрулер қажет те шығар. Ал бiрақ сонда... қазақ әдебиетiндегi фантастика жағдайы не болды? Оның бүгiнгi ахуалы, келешек бағдары қандай? Әсiресе жас талапкерлерiмiз соңғы жылдарда бiраз әңгiме, повесть жазып тастағанға ұқсайды (оның көбiсi осы мақалада тiзiлген). Солардың идеялық-көркемдiк бiтiмдерi қандай? Осындай сұрақтарға мақаладан тиянақты жауап таппайсыз. Сыншының логикасы мүлде қызық: «Алғашқы қадам талпыныста жазылғандықтан, бұлардың қайқайсына да терең талдау жасау әлi ертерек» (174-бет) деп құтылады. Т.Мыңжасаров та «Келешек көкжиегiне көз жiберсек» мақаласында осы фантастикалық әдебиет жайын сөз етедi. Мұнда да өткен-кеткенге қатысты едәуiр шолу бар, дегенмен, қазақ әдебиетiнде туған нақты шығармаларға азды-көптi талдау жасалады.

	Бiр қынжыларлығы – жас сыншылар шығармашылығынан әжептәуiр хабардар ететiн осы жинақтың көркемделуiне (суретшiсi С.Ким) қарныңыз ашады. Жұқа мұқабаның бiрiншi бетiне салынған көк алма мен оған сүйеулi тұрған ағаш сатының қандай «терең» ойды бейнелейтiнiн түсiну қиын. Шынында бұл – ойсыздықтың, талғамсыздықтың белгiсi болып шыққан.

	Әдеби сынға белсене бел шешiп араласып жүрген жастардың бiрi – Б.Ыбырайымов. Оның «Көркемдiк көкжиегi» («Жазушы» баспасы, 1981) атты тұңғыш кiтабын оқи отырып, жас сыншының таным-бiлiгiне кәдiмгiдей ден қоямыз. «Таным диалектикасы және образ шындығы», «Көркем шығарма және концепция», «Тақырып және шешiм» секiлдi үлкен тақырып атауларының өзiнен-ақ автордың алдына iрi-iрi мақсаттар қойғанын аңғару қиын емес. Бұл тарауларда Бекен негiзiнен 70–80жылдарда жарық көрген прозалық шығармалар туралы айта отырып, қазақ әдебиетiндегi идеялық-көркемдiк iзденiстерге шолу жасайды, өзiндiк нұсқалы, жинақтаушы пiкiрлер айтуға тырысады. Ең сүйсiнерлiгi – сыншы өзi талдап отырған шығармалардың көлеңкесiнде қалмай, сол оқыған-тоқығаннан түйген ойларын ортаға салып отырады, сол ойларын теориялық биiкке көтеруге тырысады. Әрине, соның бәрi жаңа, тың пiкiр көрiнбеуi мүмкiн, дегенмен, жас сыншының кейбiр әдебикөркемдiк құбылыстар тамырын дәл басып табуының өзi табыс қой. Оның әсiресе типтiлiк, психологиялық, әлеуметтiк талдау, суреткерлiк концепция, тақырып, көркемдiк шешiм туралы пайымдаулары көңiлге қонады. Бiрер мысал келтiрейiк. Бiзде әдетте тақырып жөнiнде көп айтылады, оны ауыл тақырыбы, жұмысшы тақырыбы, интеллигенция тақырыбы деп жiк-жiкке бөлiп жатамыз. Рас, тақырыптың үлкен-кiшiсi болады, рас, белгiлi бiр кезеңде маңыздырақ, қажеттiрек көрiнетiн мәселелер бар. Ал бiрақ жазушы үшiн ең маңыздысы сол тақырыптың көркемдiк игерiмiн табу ғой. Осы жөнiнде Б.Ыбырайымов «Тақырып дегенiңiз қаламгер үшiн – әлеуметтiк-көркемдiк фон дер едiк. Фоннан әр түрлi идеялықэстетикалық белгiлер-қасиеттер табуға болады» деп жазады. Мейлiнше дұрыс пiкiр. Өйткенi әрбiр қаламгердiң шама-шарқына қарай сол әлеуметтiк-көркемдiк фоныңыз идеялық-эстетикалық белгi-қасиетке айналуы да, айналмауы да мүмкiн.

	Әйтпесе, типтiлiк туралы. Типтiлiк – мейлiнше кең мағынадағы категория. «Типтiлiк дегенiмiз – шығармашылықтағы бiр-бiрiне үнемi ықпал етушi, бiрақ өзара қарама-қарсы ұғымдардың: көркемдiк жинақтау мен объективтiк мазмұндағы жеке құбылыстардың бiрлiгiнен тұратын күрделi процесс» («Философиялық сөздiк, 456бет, М. 1963»). Маркстiк эстетика, демек типтiлiктiң жалпы мен жалқыдан құралатынын, мұнда объективтiк және субъективтiк элементтердiң кездесетiнiн ашып айтады. Өкiнiшке қарай, осы жайлардан хабарсыз кейбiр дүмшелер әдебиеттiң типтiлiгi туралы үлкен ұғымды жөндiжөнсiз сiлтейтiн қаруға айналдырғысы келедi. Осы себептi жас сыншының «Типтiлiктi көркемдiк өлшем ретiнде емес, шығарманың бүкiл компоненттерiне қатысты шамадан асырмайтын, шектен шығармайтын тапжылыс темiр құрсау көретiн, характер логикасын сол құрсау iшiнде ғана түсiнетiн жағдайлар кездеседi» деген пiкiрiне бiз де қол қоямыз.

	Дегенмен, «Көркемдiк көкжиегiнде» дәлелдеуi аз, таза теориялық жағынан қарағанда қайшы пiкiрлер де кездеседi екен. Сыншы бұл кiтабында әрбiр шығарманың әлеуметтiк сыр-сипатына көбiрек тоқтайды, онысы, әрине, дұрыс талап. Шынында, әлеуметтiк жүк көтермеген, адамгершiлiк мәселелерiн қозғамаған, адам тағдырына құрылмаған өнер тумасының өмiрi пәлендей ұзақ болмайды. Бiрақ көркем әдебиет социология емес, оның өз ерекшелiгi, өз мiндетi бар. Бекен кейде осы екi ұғымды бiр-бiрiне қосып, теңестiрiп қарайды. Мысалы: «Өмiр құбылыстарын бейнелеуде талдау мен жинақтауды тығыз бiрлiкте ала отырып, танымдар диалектикасын ашу (?) – бiздiңше, қоғамдағы сана диалектикасын ашу» (35бет). Осы сөйлемдегi «бейнелеу» сөзiнен басқасы түптүгел социология, психология iлiмiне қатысты құбылыстар болса керек. Әйтпесе: «Болмыс пен тiршiлiктi зерттей тану арқылы жазушы алуан құбылыстар мен жағдайлардың себеп-салдарын ашып, қайсысының қаншалықты көкейкестi мәселе екендiгiне байланысты таңбалап көрсетедi» (49-бет) деген пiкiр, былайша қарағанда, дұпдұрыс секiлдi. Ал бiрақ «себеп-салдарын ашып», «қаншалықты көкейкестi мәселе екенiн таңбалап көрсету үшiн» ойлы социолог, очеркист, публицист болса да жетiп жатқан жоқ па? Сол сияқты «Суреткердiң... күн тәртiбiнде тұрған ең жауапты, ең көкейкестi мәселелердiң шешiмiн табуға ұмтылуы оның шығармашылығында iз қалдыратыны хақ» (67-бет), «Әдебиеттiң әлеуметтiк-қоғамдық қилы құбылыстарды реттестiруде» (104-бет), «Жалпы өнердегi iзденiс бағдарын айқындайтын қоғамдық қажеттiлiк қой» (105-бет) секiлдi пiкiрлер де дәл, анық емес. Әдебиетте өмiр-тiрлiктiң проблемалары көрiнетiнi, көрiнуге тиiс екенi бесенеден белгiлi. Бiрақ соның бәрi көркем образдар арқылы бейнеленетiнiн бiр сәт ұмытпауымыз керек.

	Осы кiтапта бiр-бiрiне қайшы, жаңсақ болжамдар да кездеседi. Оқып көрейiк: «Бiздiңше, шығармадағы сыншылдық – кейiпкерлердiң жаратылысындағы, тәнi мен жанындағы мiндердi кекеу, шенеу емес, немесе өмiрдiң көлеңкелi, тұңғиық жақтарын тiзу де емес, оқырман жаманнан жиренерлiктей, жақсыдан үйренерлiктей етiп шынайы, нанымды суреттеу» (144-бет). Сонда кейiпкердiң сырт пiшiмiн, тәнiн мiнеудi айтпай-ақ қояйық, ол оның жанындағы мiндердi кекеу, шенеу, өмiрдегi көлеңкелi жақтарды сынап көрсету – сыншылдық болмағанда не болады? Оқырманды жаманнан жирендiру үшiн сондай жаман әрекет-мiнездердi сынап көрсетпей, мақтап көрсете ме? «Көркемдiк шындық негiзiнен характерлер арқылы көрiнедi» (188-бет). «Шынында, iс жүзiнде проблеманы характерлер көтередi (235-бет). «Әрине, бұл өмiр шындығына сәйкес, алайда көркемдiк шындық емес» (178-бет), «Көркемдiк тәсiлдер әдiстер аясында әрекет етедi» (117-бет) секiлдi сөйлемдер мен орашолақ құрылған тiркестер емес. Бiздiңше, бұлар асығыс айтылған, атүстi пiкiрлер. Бiрiншiден, көркемдiк шындық негiзiнен характерлер арқылы ғана көрiнбейдi, характер – көркемдiк шындықтың бiр бөлшегi ғана. Екiншiден, шығармадағы проблемалық тек характерлер жүйесiнен емес, ондағы оқиға-конфликт, идеялық тереңдiк, көркемдiк тәсiлдердiң бәрiнен (оның iшiнде кейiпкерлердiң iсәрекетi, мiнез-құлқы да бар, әрине) көрiнуге тиiс. Үшiншiден, өмiр шындығы мен көркемдiк шындықты бiрбiрiне қарама-қарсы қою қате. Өмiр шындығына сәйкес келмеген көркемдiк шындық көркемдiк шындық емес. Бұл екеуi ажырамас эстетикалық-философиялық категория.

	А.Егеубаеавтың «Сыр мен сымбат» («Жазушы» баспасы, 1981) деп аталатын кiтабы түгелдей дерлiк 70-жылдардағы қазақ поэзиясының сыр мен сымбатын анықтауға арналыпты. Поэзия мәселелерiн тұтастай сөз ететiн мұндай кiтаптың жариялануы, бiр жағынан, жақсы нышандай көрiнедi. Екiншi жағынан, он жыл көлемiнде дүниеге келген қазақ өлеңiнiң жетiстiк-кемiстiгiн тауысып айтпағанмен, осы он жыл көлемiнде өнiмдi еңбек еткен ақындар шығармашылығына қатысты бағамды байламдарды осы жинақтан табуға болады. Бiзге жас сыншының қазiргi қазақ дастандары туралы айтқан пiкiрлерi, кейiнгi толқын ақындар шығармашылығы туралы айтқан пiкiрлерi ұнады. Аға ақындар шығармашылығын (Ә.Тәжiбаев, Ж.Молдағалиев, Ғ.Қайырбеков, С.Мәуленов) сөз ете отырып, дәстүр мен жаңашылдық мәселелерiне үңiлуi, жанрлық, көркемдiк iзденiстер төңiрегiнен ой таратуы ұнады. «Жаңашылдық – кең мағыналы ұғым... Поэзияның поэзия болғалы жаратылған жақсы сипаттарының өшпей, кезеңнен-кезеңге жалғаса дамуының өзi жаңашылдық мәуесi» деп жазады автор. Бiздiңше, көңiл аударуға тұрарлық тұжырым. Жаңалықтың – дәстүр жалғасы екенiн, дәстүрден туатынын бұрыннан бiлушi едiк. Ал жақсы дәстүрдiң өзi – жаңалық ретiнде танылса, әрине, бұған әбден келiсуге болады.

	Бiрақ Асқардың мына пiкiрi: «... Классикалық канондағы жоғары дидактикалық оралымдармен, жаттанды баламалармен жеткiзу аздық етедi» (35-бет) әлгiнде өзi айтқан ойға қайшы келетiн секiлдi. Егер ол шын классикалық поэзия болса, онда канон деген бола ма? Классикалық шығармаларда жаттанды баламалар сондай-ақ көп кездесе ме? Дидактикалық поэзиядан да шошынудың қажетi жоқ... Әрине, сыншының ниетi түзу: ол қазiргi дәуiр тынысына лайық жаңа түрдегi поэзия үлгiсiн көргiсi келедi. Бiрақ сол үшiн жазықсыз классикаға ауыз салудың не қажетi бар? Оның үстiне, сол классикалық дәстүрдiң өзi жаңалық мәуесi екенiн өзiңiз өте дұрыс анықтап бердiңiз емес пе?

	Осындай екiұшты, қиғаш пiкiрлер «Сыр мен сымбаттың» әр жерiнде-ақ ұшырасады. Соның бәрiн тiзбелей бермей, кейбiр одағай көрiнгендерiне тоқталайық. «Сол шеберлiк белгiлерiнiң жете бедерленбеуi ақын кемшiлiгi, шығармашылық басты олқылығы ретiнде қаралады. Алайда ол суреткердiң бүкiл шығармашылығына өлшем емес» (120-бет) деп жазады сыншы. Сонда, суреткер шығармашылығына шеберлiк өлшем болмағанда, тағы қандай таразы бар? «Бiр кездегi лирикалық «меннiң» сипатмәнi бүгiн мүлдем өзгерген... Өткен дәуiрлер поэзиясында кездесе беретiн лирикалық «меннiң» субъективтiк сипаттары түгел өзгерiп, аясын кеңейткен» (76-бет). Бұл пiкiрмен де келiсу қиын. Өткен дәуiрлер поэзиясында лирикалық «меннiң» субъективтiк сипаттары басым болды деу – қисынсыз. Пушкиндi, Лермонтовты, Абайды қайда қоямыз? Нағыз «аясын кеңейткен» лирикалық «мен» соларда емес пе едi?

	Кейде сыншы жалпылама, бағытсыз сiлтемелер жасайды. «Әдетте, лириканы жылауық сентиментализм, жылымшы сағыныш, жалаң жалбарыныш тәрiздi әлсiз де нәрсiз әуендерден бастап, сол маңнан iздеп әуреге түсетiнiмiз бар» (103-бет). Ондай лириканы iздеп әуреге түсiп жүрген оқырманды да, сыншыны да естiп-бiлген емеспiз.

	Асқардың осындай екiұшты топшылауынан гөрi, сырттай қарағанда онша жаңалық болмағанымен, бiрақ бүгiнгi поэзияның тамырын дөп басқан кейбiр байқаулары құнды көрiнедi. Мысалы, ол iрi ақындар шығармашылығы жайында айта келiп: «Талант иелерiнiң халық жүрегiне соншалықты жақын, ұғынықты, қарапайым жазуы... өзгешелiк, шығармашылық даралық» деген қорытынды жасайды. Мiне, бұл – нағыз дұрыс қалыпты көзқарас. Бұл айтылған пiкiр, шынында, бүкiл реалистiк өнердiң кредосы. Сыншының ұлттық дәстүрдi сөз ете отырып, «ұлттық дәстүрдiң жасампаз бiр қасиетi» ретiнде – «қазақ жырының табиғатына тән байсалды сарапшылықты, келiстi зергерлiктi» атауы көңiлге қонады. Бiздiң әдеби ортада ақынның өз мiнезi қандай қиын болса, оның өлеңдерi де буы бұрқыраған, жалыны лапылдаған қызу болуы керек деген пiкiр әбден орныққан. Осындай пiкiр әсiресе кейбiр жастарымызды адастырып жүредi. Олардың өлеңдерiнен «байсалды сарапшылық» пен «келiстi зергерлiктi» емес, «өйтем, бүйтем», «қырамын, жоямын», «мен отпын, мен найзағаймын» деген құркөкiрек мiнездер байқалып қалады. Сыншы осы жайларды тап басып айтқан.

	Б.Сарбалаевтың «Қызыл алма» («Жалын» баспасы, 1981) жинағын да бiз әбден сын саласындағы жақсы iзденiстер қатарына қосар едiк. Автор жинағына «Эсселер» деген айдар тағыпты. Шынында да, «Қызыл алмаға» енген мақалалардың көпшiлiгi әдеби эссе секiлдi оқылады. Бақыт, туасы, сынның оқылуына, көркем шығарма секiлдi оқылуына көптен зер салып жүрген жастарымыздың бiрi. Бiздiңше, бұл өте оңды талап. Сын да – эстетиканың, сөз өнерiнiң маңызды бiр саласы. Ендеше, әрбiр сыншының өзiндiк стилi, көркемдiк құралдары болуға тиiс. Бiздiң байқауымызша, Бақыт атақты орыс сыншысы В.Шкловскийдiң шығармашылығына ден қойып, кейде тiптi елiктейтiн де секiлдi. Оның ой оралымдары, сөз тiркестерi В.Шкловский стилiн еске түсiредi. Несi бар, ондай үлкен ұстаздардан үйренуге болады, сөйтiп өзiңнiң сара жолыңды таңдап алуға қиындық тумайды.

	«Қызыл алмада» бiзге Абайдың табиғат лирикасына («Алып Абай – жалпақ жайлау»), М.Мақатаевтың шығармашылығына («Өрт жүректiң өмiрдастаны»), Ә.Кекiлбаевтың шығармашылығына («Бiр уыс топырақ») арналған мақалалар маңыздырақ көрiнедi. Дегенмен, теориялық пiкiрлердiң екiұштылығы бұл жинақта да жоқ емес. Мысалы, Ғ.Мүсiреповтiң «Кездеспей кеткен бiр бейне» повесi туралы жас сыншы: «Поэма тұтас шығарма ретiнде тығыз бiрлiкте, тұтас бiр дүние. Бiрақ поэма ретiнде алсақ, олай емес. Онда повестену бар, яғни поэма тұрғысынан саралағанда артық бөлiктер бар. Поэманың сегiз тарауының бiрiншi, сегiзiншi тараулары повестiк бөлiктер, яғни аталмыш дастанға керексiз бөлiктер» (32бет) дейдi. Сiрә, сыншы «Кездеспей кеткен бiр бейненiң» қара сөзбен жазылған, бәлкiм, поэтикалық қасиеттерi молырақ кәдуiлгi повесть екенiн аңғармайды. Автор «поэма» атағасын, оған өлеңмен жазылатын дастанға қойылатын талапты телидi. Гоголь «Өлi жандарын» поэма атағаны белгiлi. Бiрақ сыншылар оны сатиралық романға жатқызып жүрген жоқ па?

	Сонымен, қандай қорытынды пiкiрлер айтуға болады? Кейiнгi толқын сыншылар шығармашылығынан бiраз iзденiс нышандарын көремiз. Олардың баспадан шыққан жинақтары әрқилы мақалалар мен рецензиялардың құрамасы емес, тақырып жағынан, композициялық жағынан бiрегей идея-мақсаттарға бағындырылған ортақ бiтiмдi еңбектер болып шыққан. Бұл, бiр жағынан бiздiң баспаларымызда басылымдар жариялау мәдениетiнiң өскендiгiн көрсетедi. Екiншi жаңа сипат – жас сыншылардың өнер тану, өнер талғау қабiлетi бар. Көркем шығарманы талдау жағынан бәрi бiрдей бiлiктiлiк көрсетiп жатпағанымен, асылды – жасық, осалды – озық деп дәлелдеген ешқайсысын көрмедiк. Бұл – сынның әдiлдiгiне қызмет ететiн қасиет.

	Ал ортақ олқылық жайына келсек... Бiз сөз етiп отырған авторлардың (кiтаптары шыққаны да бар, шықпағаны да бар) көпшiлiгi жинақтаушы, теориялық пiкiрлер айтуға шорқақ екен. Айтқан күнде де – бiрде жаттанды демагогияға, бiрде қисынсыз, дәлелсiз топшылауларға ұрынады. Бұл, бәлкiм, тәжiрибенiң аздығынан, өнер танымы мен өмiр танымының әлi толыспағанынан да болар. Тағы бiр олқылық – осы сыншылардың бәрi бесенеден белгiлi, бар бағасын алып бiткен шығармаларды сөз етуге бейiм де, әдеби тiршiлiкке терең бойлап, тың құбылыс демей-ақ қояйық, жаңа есiмдер ашуға мүлдем ықылассыз екен. Көбiсi өздерi сөз етiп отырған шығармашылық бедел иелерiнiң көлеңкесiнде, жетегiнде жүредi. Автормен ой-идея жарыстыру, авторлардың өзi байқамаған жетiстiк-кемшiлiктердi тауып көрсету жағы жетiсе бермейдi. Өкiнiшке қарай, бiздiң жас сыншыларымыздың арасынан әзiр Л.Аннинскийдiң шәкiрттерiн көре алмадық.

	Жастыққа – жаңашылдық жараспаушы ма едi?

	1982 ж.





СЫНШЫ ТЕК МIН IЗДЕУШI ЕМЕС


	Алдымен, осы әдебиет сыны дегенiмiздiң өзi не нәрсе? Осы сауалға жауап iздеп көрейiкшi. Былай қарағанда, бәрi түсiнiктi секiлдi. Орыстың ұлы сыншысы Н.Г.Чернышевский 1854 жылы: «Сын дегенiмiз белгiлi бiр әдеби шығарманың жетiстiгi мен кемшiлiгi жайындағы толғам. Ол озық ойлы жұртшылықтың ортақ пiкiрлерiне қызмет етiп, оны одан әрi кеңiнен таратуға жәрдемдеседi» деп жазған екен. Әрине, Чернышевскийдiң бұл аталы сөзi әлi көнерген жоқ. Бiрақ сынның мiндетi әрбiр әдеби шығармның жетiстiгi мен кемшiлiгiн айырып берумен ғана шектелмейтiнiне ең әуелi сол Белинский мен Чернышевскийдiң шығармашылығы айғақ болса керек. Бiздiң ғасырымызда, бәлкiм, Белинский Чернышевский секiлдi ұлы тұлғалар туа қойған жоқ шығар (өйткенi анық сыншылық талант жазушылық талантқа қарағанда сирек ұшырасады), бiрақ жалпы көркем өнерiмiздегi iлгерiлеу прогресiнен әдеби сынымыз да шет қалған жоқ. Бiздiң ғасырымызда әдеби сын едәуiр өсiпөркендедi, жаңа мазымұн, жаңа түрмен толықты. Бүгiнде баршаға белгiлi ақиқат: әдебиет сыны-әдебиеттiң дербес жанрына айналды. Бұрын ол әлебиеттiң түсiндiрушiсi, бағалаушысы қызметiн көбiрек атқарса, қазiр оның өрiсi мүлдем кеңейiп кеттi. Рас, әдебиет сынының ең басты нысаны – бұрынғыша көркем шығарма болып қалғанымен, бүгiнгi әдебиет сыны тек прозашылар мен ақындар, драматургтер қолынан шыққан кiтаптардың айналасында шектелмеуi керек. Бүгiнгi әдебиет сыншысы әрi философ, әрi социолог, әрi психолог, әрi политолог, ең бастысы – ол көркем сөз шеберi. Бүгiнгi әдебиет сыны – көркемдiк, эстетикалық ұғым. Сондықтан да, бiздiңше, қазiргi сыншылар мен әдебиет тарихын зерттеушiлер арасында едәуiр айырма бар. Бүгiнгi сыншы көркем әдебиеттiң белгiлi бiр жанрында қызмет ететiн жеке дара жасампаз суреткер.

	Уақыт өткен сайын жазушы мен сыншының арасын ажырату қиындап барады. Қазiр сын жазбайтын жазушы кемде-кем. Сондай-ақ, қара сөз, өлең жазатын сыншыларымыз да едәуiр. Ендi әдебиет сыны тарихын сыншылар ғана емес, жазушыларымыз да жасасуда десек, асыра айтпаймыз. Шынында, Мұхтар Әуезовтiң, Сәбит Мұқановтың, Ғабит Мүсiреповтiң сын еңбектерiнсiз қазақ әдеби сыны тарихын толық елестету мүмiкiн бе? Қазiрiгi әдеби сынымыздың өскенi соншалық, сынның өзi сын нысанына айнала бастапты. Қазақ университетiнде сын тарихына арналған курс жүргiiзiледi. Профессор Т.Кәкiшев жеке сыншылар шығармашылығын зерттейтiн «Оңаша отау» аталған кiтап жариялады.

	Әрине, өнер шаруашылығымыздың өзге салаларындағы секiлдi, сын саласында да жетiстiк-кемшiлiктер аз емес. Бiрақ көркем әдебиеттiң олқылығын тек сыннан көру – дұрыс бағыт емес. Көркем әдебиеттiң кемшiлiгiн ең алдымен көркем әдебиеттiң өзiнен iздеуiмiз керек. Мысалы, прозашылардың жаман жазғаны үшiн ақындардың кiнәлi болмайтыны секiлдi, осы екеуiнiң еңбегi сапасыз шыққаны үшiн тек сыншылар айыпты емес. Өйткенi бүгiнгi сыншы жазушының қол баласы емес, ол да дербес жанрдың өкiлi, дербес суреткер. Рас, сыншы да әдебиет үшiн жауапкер; бұл ретте оны қол баламен емес, бiр отбасында өскен өзге туғандардың жақсы-жаманына жаны ауыратын ақылшы аға, тәрбиешi ұстазға теңеу лайық шығар. Бiрақ бұдан отбасындағы өзге туыстардың жауапкершiлiгi азая қояр ма? Демек, жазушы мен сыншының жауапкершiлiгi деген сөз – тепе-тең ұғым.

	Сын – әдебиетiмiздiң дербес жанры, өнерiмiздiң өзектi бiр саласы болғандықтан, оған да көркем сөзге қойылатын зор талаптарды қойған мақұл. Неге екенi мәлiмсiз, бiзде сын жайында сөз етiлсе, оның қай шығарманы қалай бағалағанына қарап ұнатамыз, я ұнатпаймыз. Ұнатпауымыз көбiрек. Өйткенi сыншы бiр шығарманы мақтаса, өзгемiз кейде оны жағымпаздай, бiр шығарманы сынаса, өзгемiз кейде оны екiжүздiдей көре бастайтынымыз өтiрiк пе? Сыншы оқырман халыққа ұнауы мүмкiн, ал оның жазушыға «жағымды көрiнетiн» кезi сирек. Сондықтан да жауынгер сыншы деген атақ келiп шыққан. Сондықтан да әдебиет сыншысы өнер майданының алдыңғы шебiнде жүруi керек!

	Ал бүгiнгi әдеби сынның эстетикалық, көркемдiк қасиеттерiн сөз етуге әбден болады. Әрине, әр жанрдың өзiндiк ерекшелiгi бар деймiз. Сол себептi оған қойылар талап-тiлектердiң айырмасы жоқ емес. Мысалы, прозалық шығармада сюжет, конфликт, характер дегендер шешушi қызмет атқарады. Олар әлсiз соқса, шығарманың көркемдiк сапсына зор нұқсан келмек. Ал әдебиет сынында жалпы көркемдiк сапасына зор нұқсан келмек. Ал әдебиет сынында жалпы көркемдiк, жалпы эстетикалық сипат басым да, мұнда әлгiндей сюжет, конфликт, характер тура мағынасында табыла бермейдi. Әдебиет сынында да көркемдiк құралдар аз емес, бiрақ ол бiрден көзге түспейдi.

	 Бiздiңше, әдебиет сыншысы да көркем образдар жасайды. Образ болғанда, кәдiмгi суреткер образдарын жасайды. Оған көзiңiздi жеткiзу үшiн В.Г.Белинкийдiң Н.В.Гоголь туралы мақалаларын, Н.Г.Чернышевскийдiң А.С.Пушкин туралы мақалаларын, К.И.Чуковскийдiң Н.А.Некрасов туралы мақалаларын, М.О.Әуезовтiң Абай туралы мақалаларын тағы бiр рет оқып шығыңыз. Сол сыни мақалаларда Гогольдiң, Пушкиннiң, Некрасовтың, Абайдың образдары жасалғанына оқушы ретiнде бiздiң еш күмәнiмiз жоқ.

	Сыншының шеберлiгi көркем тiлден, талғам мен танымнан құралады. Мұның үстiне, сыншының қолынан шыққан әрбiр кiтаптың, әрбiр мақаланың мазмұн мен түр бiрлiгi, композициялық түзiлiмi де зор қызмет атқарады. Осыдан бiраз жылдар бұрын баспадан шығатын сыни кiтаптардың көпшiлiгi-ақ әрқилы мақалалар тiзбегiндей көрiнсе, қазiр әрбiр кiтапты тақырыптық, композициялық жағынан тұтастыра құрастыруды әдетке айналдырдық. Бұл да, бiздiңше, әдеби сынымыздың мәдениетi өскендiгiн дәлелдейтiн құбылыстың бiрi.

	Қазақтың әдебиет сыны жанрлық, түрлiк жағынан бiраз игi қадамдар жасады. Қанша қомсынсақ та, қазiр проза сыны, поэзия сыны, драматургия сыны бар. Бұрындары көп жазылатын шоу мақалалар, рецензиялармен қатар, әдеби портрет, эссе, цикл түрлерi молайды. Соңғы жылдардағы қызық құбылыстың бiрi – шартты түрде әлеуметтiк, публицистикалық деп жiктеуге болатын әдеби сынның өнiктi бiр саласы туды. Өзгелердi атамағанда, өзiмiздiң Камал Смайылов жазып жүрген мақалалардың бiразын осыған жатқызамыз.

	Бiз бұл арада бүгiнгi сынның тақырыптық, түрлiк жағынан қанат жаюын талдап жатпай-ақ, сынның анық өнер фактiсi болуына, шеберлiкке, талғам-танымға қатысты кейбiр ойларымызды бiлдiрмекпiз.

	Баршаға мәлiм: көркем әдебиеттiң бiрiншi құралы – тiл. Сондай-ақ әдеби сынның да бiрiншi құралы – тiл. Әрине, көркем әдебиет пен көркем сын тiлiнде едәуiр айырма бар. Жазушы әр шығармасында бiрде өз тiлiмен, бiрде кейiпкер тiлiмен сөйлейдi. Тарихи тақырыпқа жазылған кiтап пен бүгiнгi күн тақырыбына жазылған кiтаптың тiл өзгешелiгi, ерекшелiгi баршылық. Мәселен, «Абай жолы» мен «Өскен өркеннiң» тiлi бiрдей деуге аузың бармайды, екеуiнiң де авторы – Мұхтар Әуезов. Ал сыншының тiлi – көбiне автордың өз тiлi болып келедi.. Әрине, прозаға сын жазу мен поэзияға сын жазу бiрдей емес шығар. Бiрақ қалай да сынның тiлi – автордың өз тiлi екенi анық.

	Оқиғасы қызықты болса, тiлi нашар шығарманы «аңқау» оқырманның оқи беруi мүмкiн. Ал тiлi нашар сынды сол «аңқау» оқырманның өзi де оқымайды. Көркем тiл – әдебиет сынының ең басты ғана емес, кейде жалғыз дара құралы көрiнетiнi де сондықтан.

	Осы тұрғыдан қарағанда, қазақ әдебиетiнде бұрындысоңды саңлақ сыншылар болған. Әрiнi сөз етпегенде, бергi сыншылар iшiнен Мұхаметжан Қаратаев, Серiк Қирабаев, Шериаздан Елеукенов, Рахманқұл Бердiбаев секiлдi аға буын өкiлдерiнiң қолынан шыққан дүниелердiң тiлдiк шеберлiгiне қашан да көңiлiңiз тоғайып отырады. Төлеген Тоқбергенов, Зейнолла Серiкқалиев, Рымғали Нұрғалиев, Сағат Әшiмбаев, Сайлау Жұмабеков, Бақыт Сарбалаев, Әлия Бөпежанова, Нұрдәулет Ақышев секiлдi кейiнгi буын өкiлдерiнiң сыни көркем тiл саласындағы iзденiстерiне сүйсiнуге әбден болады.

	Осындай жалпы сыншылық шеберлiк, талғам-таным тұрғысынан алғанда, көркемдiк ойымыздың көш басында тұрған аға буын өкiлдерiнiң бiрi – Мұхаметжан Қаратаев. Бiз Мұхаңды ешбiр қысылып-қымтырылмай бүгiнгi қазақ әдебиет сынының танымал классигi деп атар едiк. Өйткенi Қаратаевтың сыншылық шығармашылығында қазақ әдебиетiнiң алпыс жылда өткен ұлан асулар iзi сайрап жатыр. Тарихта қателеспейтiн, артық-кем айтпайтын ұлы сыншы болған емес. Тiптi Белинский мен Чернышевскийдiң өзi Пушкиннiң поэзиясын түбегейлi түсiндiрiп бере алмағаны, ұлы ақын өмiрiнiң соңғы жылдарында жазылған шығармаларын қате бағалағаны жөнiнде сыншы П.А.Николаев былай дейдi: «У него (Чернышевскийдi айтады – О.С.) есть ошибки, повторяющие ошибки Белинского, в оценке творчества позднего Пушкина, в котором он не увидел ничего художественного... критик не понял глубины и богатства художественного содержания в пушкинских творених» (Н.Г.Чернышевский шығармаларының екi томдығына жазылған алғы сөз. Москва, 1981. 11-бет). Сыншы Қаратаевтың да шығармашылық ұзақ жолда артық өлшеп, кем пiшкен тұстары бар шығар. Бiрақ, тұтастай қарағанда, бiз қазiр мiн-мүлтiктей көрiп жүрген сол кезеңдер әсте үлкен сыншымыздың үлкен еңбегiнiң құнын кемiтпейдi. Өйткенi қазақтың әдеби сыны тарихында «бесбұрышты жұлдыз» деп өзi атаған Сейфуллин, Жансүгiров, Майлин, Әуезов, Мұқанов шығармашылығы туралы ең бағалы пiкiрлер айтқан – Қаратаев. Қазақтың әдеби сыны тарихында социалистiк реализм әдiсiнiң ұлттық топырағымызда тамыр жайып, қалыптасуы, iлгерi дамуы туралы ең бағалы пiкiрлер айтқан – Қаратаев. Бүгiнгi көркемдiк ойымыздағы аса күрделi, қызық проблемалар: дәстүр мен жаңашылдық, интернационалдық және ұлттық сипат туралы ең бағалы пiкiрлер айтқан – Қаратаев. Осының бәрi бiр сыншы үшiн аз еңбек пе?

	Әдебиет сынының көркемдiк қасиетi жағынан алып қарағанда, М.Қаратаев еңбектерiнiң басым көпшiлiгi көз тартарлық сұлу болып келедi. Мазмұн мен түрдiң бiрлiгi, композициялық тұтастық, қастерлi тiл – сол еңбектердiң басым көпшiлiгiне тән құбылыс. Бiзге әсiресе Мұхаң жазған мақалалардың тосын, бастаулары айрықша қызық көрiнедi. Мысалы, «Қазақ поэзиясының Құлагерi» мақаласы: «Керең құлақ болмаса, қай қазақтың құлағы Құлагер дегенде елең етпейдi?.. Құлагер аттың жүйрiгi едi, Ақан ақынның жүйрiгi едi, ән бұлбұлы едi» деп басталады да, бұдан әрi I.Жансүгiровтiң поэзиясы туралы небiр нәзiк байқауларға толы сыншылық сыр ақтарылады. Ақын туралы мақала ақындық шалқуларға кенде емес. Бiзге оқушы ретiнде: «Абайдың әсерiмен қатар, халық поэзиясының ықпалы байқалады. Байқалады ғана емес, батпандап көрiнедi», немесе: «Iлияс поэзиясы – терең ойдың, үлкен сезiмнiң поэзиясы. Ол ерен жүйрiк, асқақ ақынның тегеурiндi талантынан туған жоғары идеялы, шыншыл, ұшқыр қиялды қуатты поэзия, ыстық жүректен қорғасындай балқып төгiлiп, алуан сырлы образдар қорытқан салмақты, салиқалы поэзия» деген секiлдi iшкi иiрiм– қайырымдарға толы, ғылыми жағынан дәл, тiлдiк жағынан көрiктi тiркестер ұнайды-ақ!

	 М.Қаратаевтың бiраз мақалалары осындай сұрақ-жауап түрiнде басталса, өзге мақалалары бiрде кәдiмгi көркем шығарма экспозициясындай, бiрде философиялық толғаныстардай оқылады. Мысалы, оның «Жаңа заман, жаңа әдебиет» аталатын шолуы: «Айсыз түнде аспан жонында жосылып, әлденендей ұлы көштiң ақ шаңдақ сүрлеуi жатады. Оны қазақ құс жолы дейдi. Тарих тұңғиығына бiр мезет ой жүгiртiп қарасаңыз, сол iспеттi адамзаттың бүгiнгi заманға жосылып жеткен өмiр сүрлеуiн көргендей боласыз. Бiрақ өмiр сүрлеуiнiң айырмасы: бұл бейнебiр құзы мен қиясы, ұйығы мен тайғағы көп қара түнек қатерлi жол. Талай тұйыққа тiреген сұмдығы мен сұрапылы, соғысы мен апаты, адасуы мен сүрiнуi бастан асқан трагедиялық жол» деген кең тыныстан басталады. Бiздiңше, бұл экспозиция – көлемдi романға да жарасады, жалынды публицистикаға да келедi, философиялық толғауға да лайық. Әрине, Мұхаңның қолынан шыққан қыруар кiтаптан мұндай мысалдарды ондап, жүздеп табуға болар едi. Қадап айтатын бiр нәрсе – осындай кейде жоғары, кейде төмен нотада басталатын кiрiспелер әрбiр мақаланың идеялық-көркемдiк табиғатынан туындап, сыншылық ойды ашуға қызмет етедi. Ал шеберлiк тұрғысынан алғанда, бұл сыншының қолындағы көркемдiк құралдардың молдығын танытады.

	М.Қаратаев қазақ әдеби сынын стильдiк жағынан ғана емес, жанрлық жағынан да барынша байытқан қаламгер. Ол теориялық шолу мақалалардың айтулы шеберi болумен қатар, әдеби портрет, эссе-естелiк, тiптi кәдуiлдi рецензияның да өрiсiн едәуiр кеңейттi. Бiз бұл арада сыншының ғалымдық– зерттеушiлiк саласындағы iзденiстерiн, жазу тәсiлдерiн мүлдем сөз етiп отырғанымыз жоқ.

	Танығыш та тапқыш, сол танығаны мен тапқаны жайында айтқыш аға сыншыларымыздың бiрi – Серiк Қирабаев. Бiздiңше, Сәкең қандай шығарма туралы жазса да, соны өмiр, уақыт сипатымен салыстыра қарауға үйренген. Сыншы шығармадағы шындықты тек өмiрдiң өзiнен iздейдi. «Шыншылдық өмiр тәжiрибесiнен, соны терең сезiнуден, ойланудан туады» деп бiлетiн ол: «Өз заманы шындығын шығармасына арқау ете алмаған қаламгер тарих үшiн де тартымды нәрсе жасай алмады» (С.Қирабаев. Октябрь және қазақ әдебиетi. 228, 233-беттер) деген қорытынды жасайды. Өмiр шындығы мен көркемдiк шындықты салыстыра қарау – сыншының тұрақты методологиясына, стилiне айналған. Осы салыстыру, салғастыру әдiсi Қирабаев еңбектерiнiң көпшiлiгiне ортақ қасиеттей көрiнедi. Сыншы кейде бiр авторды екiншi автормен, тiптi сол автордың өзiн өзiмен салыстыра отырып, қызғылықты пiкiрлер айтады. Бiзге кейде сыншы ағамыз шығармашылық атаулыдан кемшiлiк қана емес, көркемдiк контрастар iздейтiндей болып көрiнедi. Соның ешқайсында да оның таным, талдау жағынан өрлеуi қайшылыққа ұрынбайтынына сүйсiнiп отырасыз. Мысалы, ол Қадыр Мырзалиевтiң «өлеңдерi ойлылығымен, жинақы да, айналасы жұп-жұмыр көркемдiгiмен тартады» деп жоғары бағалайды. Артынша: «Қадыр өлеңдерiнiң бiразы реалды өмiр әсерiнен емес, жалпы қоғам дамуының заңдылығы туралы ойдан туады. Ондай өлеңдерде ақында нақты сурет пен өткiр сезiм жетiспейдi де, ақылгөйлiк билеп кетедi» (232, 233-беттер) деп жазады. Сырт көзбен қарағанда сыншының жетiстiк-кемшiлiк тұрғысынан ғана айтқандай көрiнетiн осындай пiкiрлерiнде, түптеп келгенде, бiраз шындық бар екенi хақ. Тағы бiр мысал: «Сырбайдың жеке күйiнде жақсы көрiнген өлеңдерiнде бәрiне өзек болардай өмiр туралы ортақ ой жетiспейдi» (130-бет); «Маздақ образы Ө.Қанахиннiң елеулi табысы саналуға тиiс» (243-бет); «Повесть соңында характер күресiне едәуiр негiз болған тартысты жазушы оңай шеше салады. Содан барып шығарманың кейiпкерi Маздақтың... күресi табысқа ие бола кетедi... Қандай оңай табыс!» (264-бет). Базбiр аңқау оқушы сыншының осы авторлар шығармашылығын иә мақтап отырғанын, иә даттап отырғанын бiрден айыра алмауы мүмкiн. Бiз ондай оқушыға сыншы мақтап та отыған жоқ, даттап та отырған жоқ, ол тек асыл мен жасықтың, қымбат пен арзанның арасын айырып айтуды мұрат етедi деп жауап берер едiк.

	С.Қирабаевтың сыншылық еңбегiндегi екiншi бiр ерекшелiк – әрбiр шығарманы жалаң мазмұндаудан гөрi идеялық талдауды алдымен алға ұстайтындығы. Ол кез келген шығармадағы, мәселен, роман, повестегi кейiпкерлердi сөз ете отырып та, олардың әлеуметтiк психологиялық ортаға сәйкес, сәйкес еместiгiне айрықша назар аударады. Кейде сыншының өзi жазушымен жарысып, философиялық, психологиялық аналитикаға түсiп кетедi. Ғ.Мүсiреповтiң «Сөз жоқ, соның iздерi» әңгiмесiнiң бас кейiпкерi Айдарбек образына тоқтала отырып, сыншы былай деп жазады: «Осындай бiр адамдарды көргендейсiң. Кезiнде солар iстеген қорлықты, олардың қолымен iске асқан әдiлетсiздiктер туралы естiгендейсiң. Бәрi де рас. Ащы да болса, болған. Шынға қимасаң да, шындық». Ғ.Мүсiреповтiң әңгiмесiнде мұндай сөздер жоқ. Бiрақ дәл осындай идея бар. Жазушының кейде әншейiн емеурiнмен, тұспал айтқан ойларын сыншысы жазбай танып жатса, әрине, құба-құп.

	Осындай сыншылық шеберлiк тұрғысынан алғанда, айтулы қаламгерлерiмiздiң бiрi – Шериаздан Елеукенов. Оның «Замандас парасаты» атты кiтабы, ең алдымен, бiзге теориялық тұжырымдарының тереңдiгiмен, публицистикалық қуатымен ұнады. Кiтаптың тiлiнде алуан түрлi бояу бар. Автор кейде сарказмге, ащы иронияға бейiм. Әсiресе, кеңестiк көркем өнердiң идеологиялық дұшпандарын сынға алғанда, қазақ тiлiнiң уытын бiраз төгiп-төгiп алады. Мысалы: «Буржуазияшыл бұрмалаушылар... Орта Азия мен Қазақстан тарихының картасында қылдай жер қалдырмай шимайлайды. Орта Азия мен Қазақстанға арналған кiтаптар бетiнде қаншама қымқырулы қиямпұрыстық жатыр десеңiзшi!»; немесе: «Бiраз жұртқа әйгiлi Джеффи Уилер саңылаусыз жерге сына қағып, жоқты бар деуге тырбанады»; немесе: «...ұлтаралық қарым-қатынастың күрделi оқиғаларын додаға салып, содан бiр нәпақа таппақ»; немесе «бiрсыпыра жосылып алады», «сенiмсiздiк туғызады деп гөйiтедi» т.б. тiркестерден сол «буржуазиялық бұрмалаушылардың» ұсқынсыз образ-кейпiн танығандай боламыз.

	Ш.Елеукеновтiң кейбiр мақалалары ауызша әңгiмеден, диалогтен басталады («Дәуiр және дәстүр»).

	Мұның өзi әдеби сынды көркемдiк ойға жақындату ниетiнен туған игi талапқа ұқсайды. Жалпы, Елеукенов кiтабының тiлiнде автордың танымы ғана емес, оның әрбiр құбылысқа күйiнiп-сүйiнгенiн танытатын сезiм сырлары да анық байқалады. Әдеби сынды тiлдiң эмоциялық бояуы болуы – жақсы қасиет. Бұл ретте халық тiлiнiң қайнарынан сусындаған сыншы еңбегiн әбден құптауымыз керек.

	Бұдан, әрине, қазiргi әдеби сынымыздың көркемдiк сапасында мiн-мүлтiк жоқ екен деген ұғым тумайды. Қайта сынның ең үлкен кемшiлiгi сол көркемдiк төңiрегiнен табыла ма деп ойлаймыз. Әдетте, сыншыларымыздың көпшiлiгi-ақ жазушының еңбегiне тоқталғанда, шеберлiкке, оның iшiнде стильге қатысты зор талаптар қояды. Бiрақ кейде сол зор талаптар қойылған мақалалардың өзi қарапайым көркемдiк тұрғыдан ақсап жатады.

	Илеукен Ғабдировтың «Шабыт қайнары» аталған кiтабы бүгiнгi көркем әдебиеттiң маңызды мәселелерiне арналған. Мұнда ұлттық және интернационалдық сипат туралы, дәстүр мен жаңашылдық төңiрегiнде көңiлге қонатын пайдалы пайымдаулар аз емее. Автордың бүгiнгi қазақ әдебиетiндегi идеялық-көркемдiк құбылыстарды күллi Одақ әдебиетiмен салыстыра қарауы да барынша құптарлық. Бiрақ, тұтастай қарағанда, осы кiтап беттерiнде олақ құрылған сөйлемдер, үғымға ауыр оралымдар жиi кездеседi екен. Мысалы: «Бiрiншi кiтабы жас жауынгерлердiң ерлiк, батырлық көрсетуге қуат берушi күш – ұлттық сана-сезiммен бiрiккен социалистiк Отанға деген сүйiспеншiлiк» (66-бет) дегеннен не түсiндiңiз? «Сонымен қатар бұл игiлiктi мiндет қазiргi заманымыздың құбылыстарын жан-жақты әрi терең зерттеудi талап етедi» (67-бет). Осындағы «игiлiктi мiндет... терең зерттеудi талап етедi» деген үғым да дерексiз, бұлдыр. «Бұл заңдылық процеске себепшi фактiлер жаңа қоғамдық қарым-қатынастар» (б7-бет) дегендi түсiнуге болады, бiрақ бұл қазақша құрылған тiркес емес. Немесе: «Н. Тихоновтың шығармашылығында халықтар достығы тақырыбы... Өктем естiлдi. Бұл тақырып... жақсы түйiн табады» (49-бет) деген оралымдар да құлаққа жатық естiлмейдi. «Өзара баю процесi кең өркен, мол өрiс тауып отыр» (43-бет); «...Екiншi дәрежедегi ақылды, жомарт жанды Тәкежан» /37-бет/; «берiктiгiн шебер бейнелеп бердi» (44-бет); «Қазiр бiздiң елiмiзде ұлт әдебиеттерi тiлiнiң грамматикалық құрылысы әдемiленiп» (47-бет); «ұрпақ ерлiгiнiң мирастығын» (48-бет) секiлдi тiркестердi де бiз көркемдiк үлгiсiне жатқыза алмадық.

	Осы кiтаптағы тiл кемшiлiгi кейде ой-пiкiрдiң дәйексiздiгiне әкелiп соққан. Мысалы, автор: «Қабдолов «Жалында» бар күш пен жiгерiн жұмсап, өнiмдi еңбек ету үшiн қандай стимул қажеттiгiн анықтайды» (33-бет) деп жазады. Сыншы жазушының өңiмдi еңбек етудiң стимулын анықтайтындай экономист емес екенiн ескермеген. Одан әрi: «Арпалыстың» композициясында ұрыс сахналары заңды түрде орын алады» (50-бет) деп жазады. Бiрiншiден, композициясында емес, сюжеттiк құрылымында шығар, екiншiден, ұрыс сахналары емес, ұрыс көрiнiстерi шығар. Өйткенi «Арпалыс» – пьеса емес, роман секiлдi едi. Одан әрi сыншы Г.Свиридовтың «Батыл рейд» романын «қатардағы қарапайым коммунистердiң де бейнелерiн тiзiп жасаған» (63-бет) деп мақтайды. Тiзiп жасаган бейне болушы ма едi? «Портреттiк сипаттаудағы динамика – қатысушы адамдардың психологиялық толғануларының көрiнiсi» (75-бет) деген теориялық тұжырымды қаншама қайталап оқысаңыз да, автордың не айтпақ болғанын бiле алмадық. «Образ жасауда М.Горький ?зiнiң назарын геройға сөздiк сипаттама беруге әсiресе мол аударады» (75-бет) деген тiркестегi «сөздiк сипаттаманың» не екенiн тағы таппадық. Дәл осы арада КПСС ХХҮI сьезi белгiлеп берген мынадай қағида тiлге оралады: «...Тақырыптың көкейтестiлiгiн бүркемеленiп көркемдiк жағынан сүреңсiз, қораш дүниелердiң өтуiне жол бермеудiң мәнi зор» (Л.И.Брежнев. Есептi баяндама. 85бет. «Қазақстан», 1981.). Шындығында, «Шабыт қайнары» маңызды такырыптарды сөз еткенiмен, көркемдiк қайнауы жетпеген сыни жинақ болып шыққан.

	Хасен Әдiбаевтың «Көк жиек» атты кiтабында оқырман назарына iлiгерлiк мақалалар аз емес. Бiзге сыншының бiраз бiлiмдарлығы, талапшылдығы, жетiстiккемiстiк атаулыға немқұрайды қарай алмайтын қызуқандылығы әбден ұнайды. «Көкжиек» тақырыптық жағынан дұрыс құрастырылған, бұған көбiне сыншының жеке қаламгердiң еңбегiне арналған әдеби портреттерi енгiзiлген. Сол портреттер iшiнде шығармашылық ықылымдарды танып-бiлу жағынан көңiлге қонымды пiкiрлер бар. Бiрақ әдебиет сынына қойылатын көркемдiк талаптар тұрғысынан келсек, Х.Әдiбаевтың бұл жинағында елелулi олқылықтар кездеседi. Алдымен осындағы жеке мақалаларда ой-пiкiр шашырандылығы, композициялық тiнiнiң босандығы аңғарылады. Автор бiрдi айтып, бiрге кетедi. Мысалы, «Алуан-алуан жүйрiк бар» деп аталатын ұзақ тарауда Леонардо да Винчиден бастап Қапан Қамбаровқа дейiнгi өнер мен әдебиет өткен ұзақ жол сөз болады. Мұнда ондаған авторлар мен кiтаптар тiзiледi, шеберлiкке қатысты жүрдiм-бардым ойлар айтылады. Бiрақ мақаланың өне бойына тарап отыратын ортақ идея, өзектi тақырып жоқ. Оның үстiне, осы мақалада әдеби процеске қатысты мүлдем қисынсыз, дәлелсiз тұжырымдар да ұшырасады. Мысалы: «Қазақ жазушылары бұрынғыдай жалпы қағидаға жүйенiп, жалпы уақыт, жалпы оқиғалар туралы иллюстрациялық кiтаптар жазудан гөрi, тағдыр-болмысты тиянақты зерттей бастады» (52-бет) деп жазады сыншы. Сонда бұрынғы жазушыларымыз «жалпы уақыт», «жалпы оқиғалар» туралы жазған да, әрi оның шетiнен «иллюстрациялы кiтаптар» болып, қазiргiлерiмiз ғана «тағдыр-болмысы тиянақты зерттей бастаған» ба? Немесе автордың: «Батыстың кейбiр жазушылары болмысты кейiпкер санасезiмiмiздегi күрделi толқыныстар арқылы беру бәсiлiн ұстанады» дей келiп, «Бұл, бiздiң түсiнiгiмiзде, ХХ ғасырдағы көркем ойдың үлкен жаңалығы» (53-бет) деген пiкiрiмен де келiсу қиын. Сыншы айтқан «болмысты кейiпкердiң сана-сезiмiндегi күрделi толқыныстар арқылы беру тәсiлi» көркем әдебиетте бұрыннан бар құбылыс. Л.Н.Толстой, Ф.М.Достоевский, А.П.Чехов шығармашылығын есiңiзге түсiрiп көрiңiз. Демек, бұл «ХХ ғасырдағы көркем ойдың үлкен жаңалығына» жатпаса керек.

	Бүгiнгi көркем сынға да мазмұн мен түр бiрлiгi қажет десек, «Көк жиек» кiтабында осы талап дәйiм сақтала бермейдi екен. Мәтiн iшiндегi екiұшты ойлар мәтiннiң өзiнiң кейде екiұшты, бұлдыр шығуына әсер еткен. Мысалы, сыншы I.Есенберлин жазған тарихи романдарды орынды бағалай келiп, «Алайда көпшiлiк дән риза болып, алғысын айтты, анау-мынау көркемдiк ақауды байқаған жоқ, байқағысы да келмедi – көкейдегi сөз, көңiлдегi сезiм туған ел, ата мекен тарихы болды» (152-бет) деген «қызық» қортынды жасайды. Сыншы бұл арада тақырып маңыздылығын дәлелдеу жолында көркемдiктi мансұқ етiп отырғанын байқаған. Одан әрi: «Егер менен Әбдiжәмiл қай қаламгерге жақын деп сұрасаңыз Михаил Шолоховқа деп жауап қайтарар едiм. Мәселе – осы екi жазушының бiр кезеңдi, әуендес тақырыпты бейнелеуiнде ғана емес... – ұстанған эстетикалық, көркемдiк принциптерiнде» (169-бет) деген пiкiр айтады. Шолохов пен Нұрпейiсов шығармашылығынан ұқсастық iздеу тосын пiкiрдей көрiнуi мүмкiн. Бiрақ айттың екен, соны дәлелде. Екi жазушының «эстетикалық, көркемдiк принциптерiн» түстеп көрсетiңiз! Сондай-ақ, сыншы талантты прозашымыз Ж.Молдағалиевтiң шығармаларын И.А.Бунин, Ю.Казаков, О.Гонгар, И.С.Тургенов, Ғ.Мүсiрепов, Ш.Айтматов стилiмен салыстырады. Мұндай салыстыруға еш қарсылығымыз жоқ. Дегенмен: «Сонау И.А.Бунин, бүгiнгi Ш.Айтматов, Ю.Казаковтың шеберханасынан эмоциялық бұлқынысты да шығарма «сюжетiне» айналдыруға болатынын көремiз» (269-бет) деген бұлдыр сөйлемдегi бұлдыр ойды тап басып табу қиын. Сыншы бұл кiтабында әдеби тiлге өте жоғары талаптар қояды. А.Байтанаев, Р.Тоқтаров, Д.Досжанов шығармаларының тiлiне ауыр-ауыр сынды айтады. Тiптi, қыза-қыза келе Д.Досжанов туралы: «Ал бұл жазушының бой жаздырмайтын тiл шұбарлығы мен нәрсiздiгiн аттап өту тiптi мүмкiн емес – тiл құдiретiне жауапсыз қарайтын талғамсыздығы кiсiнi ерiксiз ренжiтедi» (55бет), «Алматы зоопаркiнiң бүкiл хайуанаты жиналған мұндай шығарманы Дүкенбайдың қолынан шықты деуге сену қиын» (56-бет); А.Байтанаев туралы: «...Кiмге болса, соған жапсыра салатын жапылама, жарнама сөз», «осыншама дақпырт» (51-бет), «жалпылама сөз, нәрсiз тiл», «баттастыра жазу», «мәнсiз үндестiк», «мәнсiз мiнездеме» (59-бет); Р.Тоқтаров туралы: «Жөнсiз сөзуарлық, қажеттiқажетсiз ұсақ-түйектi үйiп-тiгу, сондай-ақ талғамсыздық», «ығыр қылады», «сүрiне жығыласыз « (59-бет); «жай ғана әрiп қуалаудан туған тұл сөздер», «Рамазанның өзi айтқандай, бiрi аққу, бiрi шортан, бiрi шаян тәрiздi тұс-тұсқа тартып жатқан бiрдеңе» (60-бет); «Әбден шатасып бiттiкау», «Таптық қой талай жаңалықты» (61-бет) деп бiраз кекетiп-мұқатады. Жеке жазушы шығармашылығын сынағанда осыншама жер-жебiрне жету – сыпайылап айтсақ, сынның мәдениетсiздiгiн көрсетедi. Ащы айтуға болар, бiрақ дөрекi сынаудың қандай жөнi бар?

	Ал осындай талапшыл сыншының өз кiтабында да тiлдiк ақаулар аз емес. Мұны жас сыншы Бекен Ыбыраймов «Уақыт және қаламгер» жинағының 8-кiтабында («Жазушы», 1981, 225–257-беттер) жазылған мақаласында: «Алайда сыншының сол шындықты айтумен, шығармадан алған эстетикалық әсерi туралы өз тұрғысынан толғаумен шектелмей, эмоция жетегiнде кетуi субъективизмге соқтырады... Соның салдарынан кей-кейде қызыл сөздi көбейтiп немесе қамшыны қатты сiлтеп қалады», «пiкiрлердiң арасында байланыс әлсiз», «мағынасы екiұшты сөйлемдер де ара-тұра ұшырасып қалады» деп дұрыс аңғарыпты. Бекен айтқан осындай «қызыл сөз», батырыңқырап айтқанда – сырты жылтырақ тiркестер «Көк жиекте» баршылық екен. Оның бәрiн тiзiп жатпайақ, бiрер мысалмен шектелейiк: «Мен де кенеттен жарқырай жөнелген өрнек-зердiң, кеудеден от шыққан (?) құдiретiне ерiксiз елегiзер едiм» (167-бет). Басқасын былай қойғанда, «кеудеден от шаққан» деген теңеу мағыналық жағынан қисынсыз. «Үнемi көгiлдiр сағымға бөленген, сәби мiнездi жанды автор (?) сол пәк көңiлiне шаң жуытпай алып өтедi» (271-бет). «Жанды автордың» ненi алып өтетiнi ұғымсыз. «Жазушы... махаббатты қастерлеу қажеттiлiгiн тебiрене тарқатады» (155-бет). «Тебiрене тарқатады» – қазақша тiркес емес.

	Әдебиеттiң өзге жанрларындағы секiлдi, көркем сын да – көркем тiлден басталатын болса керек. Бәлкiм, әдеби зерттеу еңбектерiнiң зерттеу нысанына сай байсалды ғылыми стилi бар шығар. Дегенмен, әдебиет туралы жазылған әрбiр кiтап, әрбiр мақаланың тiлiнде ұлттық ұғымға, халықтық ойлау, сөйлеу жүйесiне тән жатықтық, тiптi пластика болуы шарт. Қатып қалған қарадүрсiндiк, тiсiң батпайтын қасаңдық, сондай-ақ сырты жылтыраған көпiрмелiк, жалған пафос әдебиет сыны стилiне жараса бермейдi. Сынды тек әдебиетшiлер емес, қалың оқырман сүйсiне оқитын дәрежеге жеткiзудiң бiр жолы – оның тiлiне асқан жауапкершiлiкпен, ықтияттылықпен қарау. Көңiлдегi көрiктi ойдың ауыздан шыққанда көркi қашса, сол ойыңызды ешкiм ұғып жарытпайтыны да хақ.

	Жаңа жаза бастаған балаң сыншыларымыз ғана емес, атақты-абыройлы әдебиетшiлерiмiздiң де кейде тiл мәселесiне жеңiл-желпi қарайтыны өкiнiштi. Мысалы, Ханғали Сүйiншәлиев ағамыздың «Саңылақтар сарабы» аталатын кiтабынан тiлге тұтқыр, орашолақ тiркестердi оқығанда, таң-тамаша қалдық. Халықтың тiлiн, оның iшiнде ауыз әдебиетiн жетiк бiлетiн бiлiмпаздың қолынан шыққан мүлiктiң әр жерiнен көркемдiк мүкiстер көрiнiп тұрды. Мысалы: «Азамзат басына төнген алапат апаттан аман алып қалған құрбан ерлерiн» (?) болашақ өмiрдiң мөлдiр мұхиты (?) тұңғиық түбiнде сақтайды» (192-бет) деген сөйлемнiң мағынасы «құрбан болған ерлердi болашақ ұрпақ есiнде сақтайды» шығар деп ойладық. Автор әдемi теңдеу қолдануды мұрат еткен, бiрақ сол талабы сәтсiздiкке ұшыраған. Немесе: «Жайықтың күмiс қайраң жағасы мен Шағаннан көк майса саласы толған шабыты бейнеленген» (195-бет) деген сөйлемде де дәлелдiк жоқ. Ақынның шабыты бенеленген бе, әлде ол Жайық пен Шағаннан көк майса саласын шабыттана жырлаған ба? «Қанқұйлы жаудың қасабына (?) аттануы оқушысын соғыс тақырыбына ерiксiз алып келдi» (194бет) деген оралым да олақ құрылған. Ал: «Жанына батқан, тәнiне дақ сап жатқан айуандыққа аяныш бiлдiрердей ар-намысқа шабар адал жанның дүбiрiне (?) жорыққа аттанар алдындағы айбарлы сөзiндей естiлiп, жауға деген өшпендiлiктерiн оята түседi», «ол табиғи дүлей күштi де қасарысқан басқыншыларға қарсы жұмсамақ боп, романтикалық ой түйер ақын» (196-бет) секiлдi сөйлемдерден грамматикалық байланыс табудың өзi қиын. Бiз бұл арада автордың кейбiр поэтикалық шығармаларды сөз еткенде құрғақ мазмұндап кететiнiн, көркем талдаудың аздығын, соның салдарынан кiтапқа енген кейбiр мақалалардың тартымсыз жазылғанына арнайы тоқтап жатпаймыз. Жалпы, «Саңылақтар сарабының» ғылыми-танымдық жағынан едәуiр пайдалы еңбек екенiн мойындай отырып, оның стильдiк олқылықтарының бар екенiн жасырудың қисыны жоқ деп бiлемiз.

	Әдебиет сыншысына бәрi керек: жан-жақты бiлiм де, тап басқыш таным да, бел шешкен белсендiлiк те. Әдебиет сыншысы талант, таным, талғам жағынан алғанда жазушыдан әсте кем түспеуi қажет. Әрине, бiздiң мезгiлiмiздiң бiр парадоксын осы арада еске түсiруге болады: әлгi айтқан талант, талғам, танымы жеткiлiктi әдебиетшiлерiмiздiң бiразы әуелi сыннан бастайды да, әр түрлi себептермен кейiп проза, поэзия, драматургия секiлдi «жан-тыныш» жанрларға кетедi. Нағыз жаужүрек табанды авторларымыз ғана әдебиет сынына адалдығын сақтап қалады. Сынды ең көп еститiн де – сыншылардың өзi. Бiрақ, сынсыз сын да өркендемейдi. Бүгiнгi әдебиет сыны бойындағы олқылықтың бiр парасын оның көркемдiк сапасы төңiрегiнен iздеудiң орайы бар. «Жазушы», «Жалын», «Ғылым» баспаларынан жыл сайын шығып жатқан ондаған кiтаптардың, газет-журнал бетiнде жарияланып жатқан ондаған мақалалардың бiразының оқылмайтыны рас. Өйткенi ол еңбектерде жатық, жақсы тiл жоқ. Мазмұн мен тiл бiрлiгi, композициялық тұтастық жағы жетiсе бермейдi. Әдейi бұра тарту, субъективизм тәсiлдерi кездеседi. Осының бәрi түптеп келгенде сыни еңбектiн құнын кетiредi, көркемдiк сапасын арзандатады.

	Идеялық-көркемдiк бiрлiк – әдебиет сынына да қойылар ең жоғары талап екенiн ұмытпайық.

	 1983 ж.





ЖАҚСЫДАН – НЕГЕ


	Қазақтың балалар және жасөспiрiмдер әдебиетi балаңдық бастау күндердi әлдеқашан бастан өткiзiп, базарлы дәуiрiне иек артқаны ешкiмге жаңалық болмаса керек. Туған әдебиетiмiздiң туын аспанға көтерген асқарала классиктерiмiзден бастап, қаламын қолына берiк ұстаған қатардағы өнерпаздарымызға дейiн бұл тақырыпта бармағандары кемде-кем. С.Сейфуллин, I.Жансүгiров, Б.Майлин, М.Әуезов, С.Мұқанов, Ә.Тәжiбаев, Қ.Аманжоловтар жазған өлең, әңгiмелер әрдайым жас жеткiншектерiмiздiң жадында екенi даусыз, ол шығармалардың денi әдебиетiмiздiң алтын қорына қосылады. Бұлардан басқа, күллi шығармашылық күш-қуатын жеткiншек ұрпағына арнап жүрген С.Бегалин, Ө.Тұрманжанов, С.Омаров, Ә.Сәрсенбаев секiлдi тарлан жазушыларымыздың қыруар еңбегiн атап айтпасқа болмайды!

	Мектеп кiтапханасын толықтыруда, байытуда С.Сарғасқаев, М.Әлiмбаев, Б.Соқпақбаев, Ә.Дүйсенбиев, Қ.Ыдырысов, Қ.Мырзалиев, Т.Молдағалиев, С.Жиенбаев, Ш.Мұқаметжанов, Т.Дәуренбеков, М.Гумеров, Н.Сералиев, С.Баязитов, М.Сүндетов, Ж.Кәрбозин секiлдi жазушыларымыздың мөлдек сыбағалары бар. Осындай ұзақ «тiзiмге» әдейi баруға тура келедi. Өйткенi, әдебиет сынында балалар әм жасөспiрiмдер өмiрiнен шығармалар жазып, салиқалы еңбек еткен жазушы еңбегiнiң ескерусiз, тiптi атаусыз қалатын кездерi аз емес. Бiзде проза сыны бар, драматургия сыны бар. Ал, балалар әдебиетi сыны бар ма деген сауалға мүдiрiп қаламыз. Рас, балалар әдебиетi төңiрегiнен бiрер кiсi диссертация да қорғаған дегендi естiгенiмiз бар... Осыған қарағанда, сол зерттеулердiң ешбiрi ғылымдағы құбылыс дәрежесiне жетпеген болса керек. Мұның бәрi, әрине, мақтанарлық нәрсе емес.

	Әлде балалар, жасөспiрiмдер әдебиетiнде тiлге тиек боларлық проблемалар аз ба? Аз деуге, сiрә, ауыз бармас. Ондап, жүздеп кiтаптар шығарып жатырмыз. Соларымыздың өзi қандай кiтаптар? Идеялық тереңдiгi мен көркемдiк өрнегi қай өрiсте жатыр? Халтураның аузындағы оңай олжаға айналып кеткен жағдайлар жоқ па? Дәл осы айналада да бiраз әңгiме қозғауға болар едi. Ондай қара қылды қақ жарған әдiл сөздi алдағы уақытта өтпекшi Жазушылар пленумынан күтулiмiз.

	Бiз тiлге тиек еткелi отырған жасөспiрiмдер әдебиетiнiң өңгеден бөлек өзiндiк ерекшелiктерi бар деймiз. Оны балаларға арналған, әйтпесе үлкендерге арналған әдебиеттен айырып қарау керек сияқты. Сол айырма-шекара қайсы? Бiздiңше, оны әдеттегiдей әрбiр кiтапқа кейiпкер болып жүргендердiң жас шамасынан iздеп жату артық. Шығармадағы харекет иесi бала болса, оны балалар әдебиетiне, жасөспiрiм болса, жасөспiрiмдер әдебиетiне, үлкен, ересек кiсi болса, үлкендер әдебиетiне сая беру кей-кейде қарадүрсiндiкке кiрiптар етедi.

	Әңгiме шығарма кейiпкерi жасының қаншада емес, сол кейiпкердiң арқалар жүгiне, бұдан туындап жататын идеялық, тақырыптық, көркемдiк қасиеттердiң шама-шарқында ғой. Мәселен, жалынды революционер Әлiби Жангелдиннiң өмiрiнен балаларға, жасөспiрiмдерге, ересектерге арнап өлең, поэма, повесть немесе роман жазуға әбден ретi келедi. Бiр адам туралы осы алуан жанрдағы, әрқилы оқырманға арнайы жазылған шығармалардың бояуы да саналуан құбылып жатуы ықтимал.

	Тiптi, жүзге келген ақын Жамбылдың өмiрiнен он екi жастағы бала оқушыға арнап неге кiтап жазбасқа! Он екi жасар бала туралы жазылған жақсы шығарманы тоқсандағы кәрiнiң де қызығып, құнығып оқуы әбден мүмкiн.

	Москваның «Детская литература» баспасында Толстойдың, Чеховтың, Короленконың, Горькийдiң т.б. орыс классиктерi кiтаптарының көптеп шығып жатуы әсте тегiн емес. Өйткенi бала оқушыны ертегi, тақпақ, жаңылтпаш қана қызықтырмайды. Дүниеде бала қиялынан жүйрiк ештеме жоқ! Ал мұрты ендi ғана тебiндеп келе жатқан балғын жастың арман-ойы да ұшан-теңiз. Жас оқушыға әсте ат үстiнен, мүсiркей қарау ниетiнен мүлдем аулақ болған жөн.

	Әсiресе жасөспiрiмдерге бағышталған кiтаптарда күрделi, байсалды проблемалар көрiнсе құба-құп. Заман, тiршiлiк, адамгершiлiк жайындағы толғауларға қазiргi жеткiншектерiмiз құлақ түрсе керек-тi. Халқымыз бастан өткерген қаһармандық кезеңдер жайында, бүгiнгi замандастарымыз жайындағы кеңетек полотналарға зәрулiк жалғыз сәт кемiген емес. Жас жеткiншектерiмiзге арнап тарихи тақырыптардан жазылған шығармалардың мәнмағынасы айырықша дер едiк. Тарихи тақырып – туған әдебиетiмiз үшiн жаңалық емес, әрине. Бiрақ жазушы қаламына iлiнбей жүрген тыңдарымыз қаншама көп! Қазақ тарихының төбе-төбе дәуiрлерi әлi күнге өз жыршыларын күтулi. Өткендi бiлу – қателiктердi қайталауға, жақсының өнегесiн ұрпақтардың жадында сақтауға, демек, бүгiнгi сәулеттi заманның аршынды азаматтарын тәрбиелеуге көмектеседi. Бұл бағыттағы iзденулердi дәйiм қолдап отыуымыз керек.

	Бiзде С.Бердiқұлов, Ә.Тарази, Қ.Ысқақов, Д.Досжанов, Қ.Найманбаевтар жас жеткiншектерге арнап бiрдiекiлi повесть, әңгiмелер жариялады. Бұл шығармалардың әрқайсысында бүгiнгi жастар өмiрi әрқилы дәрежеде көрiнедi. Бердiқұловтың повестерiнде романтика, қиял басым да, Таразидiң повестерiнде Мирас деген жас жiгiттiң мектеп табалдырығынан аттағанынан бастап басынан кешкен қилы-қызық жайларына үңiлу мол. Ысқақовтың «Менiң ағаларымында» юмор, тапқырлық, жүйрiктiк көрiнсе, Найманбаев новеллаларының кейiпкерлерi бiлуге, сүюге құмар-ақ.

	Машқар Гумеровтың «Сүйе ме, сүймей ме?» деп аталатын повесiн де сәттi шыққан шығармаар қатарына жатқызамыз. Мұнда студенттiк өмiрдiң романтикасы сөз болады. Повестiң кейiпкерлерi жарқын, жадыра жандар. Осындағы ақкөңiл, бiрақ жылпостау жiгiт Бимолда образы тым қызғылықты көрiнедi. Есбол, Саймхан, Береке, Күлзипа, Нұрғиза, Сараның бейнелерi де оқшау-дара қылықтарымен айқындалады.

	Повестiң тiлi құнарлы, қысқа, дәл қайырылып жатады. Бұрын төменгi класс оқушылары өмiрiнен жазылған бiрнеше кiтаптардың авторы ересек оқушыларына арнап қалам тартқан. Машқардың бұл саладағы дебютi тым үмiттi, дәмелi басталған.

	Ал, осы повесте арақ-шарап iшу жайы көбiрек айтылады. Тұрмыс суреттерiн қамтығанда, әрине, дастарқан үстiнде мөлдiреп тұратын бөтелкелер де тiлге тиек болуы әбден мүмкiн жағдай. Бiрақ прозашының мiндетi ұсақтүйектi тере беру екен деп, ертелi-кеш арақ iшкендердi қызықтап кетуден келер пайда шамалы. Бiр Машқар повесiнде емес, соңғы кездерде жастар өмiрiнен жазылған шығармалардың бiразында-ақ iшiмдiктi өзеуреп айту көп. Оқиға, тартыс, әңгiменiң денi осы жүз грамның айналасында өтiп жатады. Осы оңай тәсiл оқушысын жалықтырып бiттi.

	Оның үстiне,әрбiр кiтаптың, әсiресе жасөспiрiмдерге арналған шығармалардың өнегелiк сипатын да естен шығармаған дұрыс. Төбелес, iшiс, бос қыдырысты жазуға болады, бiрақ мұнда әшкерлеу, сынау әуенi басым жатса екен деймiз.

	Өнегелiлiк – жас жеткiншектерге арналған әдебиеттiң бiрден-бiр түбегейлi мұраты болса керек.

	Өнегелiлiк дегенде, «өйтпе-бүйтпе» секiлдi декларацияға ұрынудың ретi жоқ. Өнердегi өнеге өнер тiлiмен ғана сөйлейдi. Мұнда тiптi ұнамды, ұнамсыз қаһарман, жақсы харекет, жаман харекет етiп шекаралап, бөлшектеп тастай беруден де ұтпауымыз мүмкiн. Өйткенi өмiрдiң өзiнде осындай ұғымдар аралас-құралас, көршiлес қонып жатады. Өмiрде ұнамды қаһарманның ұнамсыз қылықтарға кiрiптар болып қалуы, ұнамсыз қаһарманның ұнамды мiнезiмен көрiнiп қалуы дағдылы құбылыстар. Жазушының мiндетi адамның бойында қатқабат тоғысып жатқан иiрiмдер сырын асқан шеберлiкпен ашып айғақтау. Штамп пен схематизмнен оқушы әсте опа таппайды. «Ғани Мұратбаевтай бол!» деп ұран салудан гөрi, сол Ғанидың өнегелi өмiрiн оқушыға терең ұғындыра көрсетудiң мәнi ересен.

	Жас оқушының көңiлi героикаға, таң-тамаша қияли оқиғаларға көбiрек елiтедi. Оны таудай ерлiк иелерi, олардың ер мiнезi, қайтпас қайраты қызықтырады. Мұндай талапты орындау бағытындағы табыстарымыз саусақпен санарлықтай ғана.

	Осы ретте фантастика және шытырман оқиғалар (приключенческий) жанрын сөз етуге тура келедi. Өйткенi, бұл құрыптас кiтаптар сөрелерде әсте жамбасы көгерiп жатпайтыны белгiлi. Оның үстiне, бұл жанрлардың орасан зор мүмкiндiктерi бар, демек, олардың келешегi де жарқын деген сөз. Қазақ әдебиетiнде фантастика саласында еңбек етiп жүрген төрт-бес кiсi бар. Т.Сұлтанбековтың, М.Сәрсекеевтiң, А.Марқабаевтың, Ш.Әлiмбаевтың, Т.Сүлейменовтың повестерi мен әңгiмелерi алды кiтап болып, қайсыбiрi газет-журнал беттерiнде жарияланып жүр. Олардың iшiнде оқушы көңiлiнен шығып жүрген шығармалар да бар. Бiрақ қазақ фантастикасы әлi алғашқы адым, жөргек дәуiрiнен көп ұзап шыға алмай келедi.

	Мұның себебi неде?

	Бұл салада еңбек етушi жазушыларымыздың көбi-ақ суатты, бiлiмдi, олар бүгiнгi ғылым, техника жаңалықтарынан хабардар, суреттелмек объектiмен таныстықтары да, бiлiстiктерi де бар. Бiрақ фантаст жазушыларымыздың бәрiнде бiрдей жазушылық мәдениет, жазушылық талант тап-тұйнақтай емес. Кез келген фантастика, кез келген ғылыми болжам әдебиет атануы үшiн анық суреткердiң, профессионал жазушының қолынан өтуi керек. Расында, фантастика – ғылымды түсiндiрушi емес, өмiрдi түсiндiрушi. Бұл қасиет жоқ жерден әдебиеттi, оның iшiнде фантастиканы iздеп әуре болудың қажетi жоқ.

	Бұдан, әрине, бiзде жазылып жатқан фантастикалық шығармалар ғылыми-көпшiлiк кiтаптар дәрежесiнен аспай жатыр, бәрi-бәрi түкке татымайды деген жаңсақ ұғым тумайды. Талап Сұлтанбеков, Абдулхамид Марқабаев, Шоқан Әлiмбаев секiлдi талапты фантастарымыздың қаламынан туған «Қара музыка», «Сабақ», «Үшiншi субстанция» секiлдi әңгiмелер әлеуметтiк, моральдық мұраттары жағынан да анық көркем бұйымдар дәрежесiне көтерiлiп жатыр деп айта аламыз.

	Жас жеткiншектерге арналған әдебиеттi анық көркемдiк биiкке көтеретiн уақыт жеттi. Қол жеткен табысқа тамсана қарап отырып, қанағатшылдыққа үйренiп алмайық. Жасыратыны жоқ, балалар мен жасөспiрiмдер әдебиетiн кейде өгейсiтiп қоятынымыз да бар. Осыдан ба екен, бiр кезде осы салада құнарлы еңбек еткен жазушыларымыздың бiрсыпырасы жанрға «опасыздық» жасап кетедi. Неге екенi мәлiмсiз, әйгiлi жазушыларымыздың денi-ақ бұл салада қалам тартуды мүлдем тыйған. Осындайда еске салуға тура келедi: озық жұрттар әдебиетiнiң небiр классиктерi жеткiншек ұрпаққа арнап шығарма жазуды әсте ар көрмеген! Лев Толстой балаларға арнап, «Әлiппе» жазуға дейiн «кiшiрейген». «Жақсыдан – өнеге» деген аталы сөздiң оқушыға да, жазушыға да қатысы бар.

	 1968 ж.





АВТОР ТУРАЛЫ


	Қазақ әдебиетiне өткен ғасырдың 60-жылдарында келiп қосылған пассионар ұрпақтың көрнектi өкiлдерiнiң бiрi Оразбек Сәрсенбай 1938 жылдың 20 тамыз айында Қызылорда Облысы Шиелi ауданының «Жаңатұрмыс» ауылында дүниеге келген.

	1945 жылдың күзiнде ол «Жансейiт» бөлiмшесiнде ашылған бастауыш мектепке оқуға түседi. Одан соң «Ақтоған» жетiжылдық мектебiн бiтiрiп, Шиелi ауданының орталығындағы № 45 қазақ орта мектебiнде (қазiргi «Ақорда» гимназиясы) оқуын жалғастырады. 1957–1962 жылдарда Алматыдағы С.М.Киров атындағы (қазiргi әлФараби атындағы) Мемлекеттiк университеттiң филология факультетiнде оқыған. Жоғары оқу орнын тәмамдаған соң Шиелiдегi М.В.Ломоносов атындағы орта мектепке қазақ тiлi мен әдебиетi пәнiнiң мұғалiмi болып орналасады. Ал 1966 жылы О.Сәрсенбай Алматыға, жастар газетi «Лениншiл жасқа» (қазiргi «Жас Алаш») шақырылып, мәдениет, одан соң әдебиет және өнер бөлiмiнiң меңгерушiсi қызметiнде болады. Сондай-ақ «Жұлдыз» журналы проза бөлiмiнiң меңгерушiсi (1968–1973), «Қазақ әдебиетi» газетi өнер бөлiмiнiң меңгерушiсi (1974–1982), Қазақстан Жазушылар одағында әдеби кеңесшi, басқарма хатшысы (1982–1986), 1987–1993 жылдар аралығында «Жазушы» баспасының бас редакторы, «Өнер» баспасының директоры (1993–1995), 1996 жылдан өмiрiнiң соңына дейiн «Қайнар» баспасының директоры.

	Оразбек Сәрсенбайдың шығармашылық өмiрбаяны ауыл мектебiнде, кейiнiректе университетте оқып жүрген шәкiрттiк жылдардан басталады. 50-жылдардың екiншi жартысында, 60-жылдардың басында аудандық, облыстық газеттерде, республикалық «Қазақстан пионерi», «Лениншiл жас» газеттерiнде оның ең алғашқы өлеңдерi мен қысқа әңгiмелерi жарияланады. Кезiнде Қазақстан комсомолы Орталық Комитетiнiң мақұлдауымен «Лениншiл» жас газетiнде (1962 ж., 9 желтоқсан) басылған «1961 жыл» атты публицистикалық поэмасы әдеби, мәдени ортада үлкен дау-дамай туғызып, қазақ әдебиетiне жаңашыл жас буынның келгендiгiн паш еткен алғашқы шығармалар қатарына қосылды.

	Содан берi жазушы О.Сәрсенбай 30-ға жуық кiтаптар бастырып үлгiрiптi. Оның әр жылдарда жарияланған «Ыбырай түбегi», «Таңбалы тас», «Тамыр», «Уәде», «Бақыт құсы», «Сағым», «Гүлжаһан», «Жалғыз күрке», «Даңқ» атты повестерi қоғам мен адам өмiрiндегi кезеңдi оқиғаларды қамтыған эпикалық кесек, кестелi шығармалар қатарына қосылды. Сонымен бiрге, ол қазақ әдебиетiндегi әңгiме жанрындағы айтулы шеберлердiң бiрi.

	О.Сәрсенбайдың «Шамшырақ» (1990), «Шеңбер» (1998) романдарында, «Өмiрнама» (2005) мемуарлық романында өмiр шындығы мен көркемдiк шындықты тұтас қараудың, философиялық, психологиялық терең иiрiмдердiң, ұлт өмiрiнiң, ел тұрмысының айшықты, айқын суреттерiн көремiз. «Қазақ әдебиетiнiң алтын ғасыры» аталып жүрген тұста қасиеттi сөз өнерiнiң шаңырағын көтерiп, ұзақ жылдар бойы руханиятымыздың асыл қорына қосылатын аса құнды шығармалар жазып жүрген танымал суреткердiң шығармашылық өсу-өркендеу жолы «Беласу» («Курсив», 2008) кiтабына енген Ә.Кекiлбаев, Ш.Мұртаза, Г.Бельгер, М.Мағауин, Ә.Нұршайықов, Ғ.Қайырбеков, Ә.Сараев, Қ.Ысқақов, С.Иманасов, Ж.Ахмади, С.Досанов, Р.Тоқтаров, Ж.Нәжiмеденов, Т.Тiлеуханов т.б. көрнектi жазушылардың мақалаларында бiршама толық қамтылған.

	Жазушы О. Сәрсенбай – Қазақстан Республикасы Мемлекеттiк сыйлығының лауреаты (2000). Ол Қазақстан Республикасы Президентiнiң Жарлығымен «Құрмет» (2000) және «Парасат» (2008) ордендерiмен марапатталған. Шиелi ауданының Құрметтi азаматы.

	Қазақтың сөз өнерi бiлгiрлерiнiң бiрi, көрнектi мәдениет қайраткерi, бiртоға аяулы азамат, беделдi қаламгер әрi баспагер Оразбек Сәрсенбаев осы кiтапты дайындау үстiнде 2015 жылдың мамыр айында дүниеден өттi.





	Оглавление

	ЖАЗМЫШТА ЖАЗЫҚ ЖОҚ

	МҮНӘФЫҚТАР ПАРТИЯСЫ

	ЖАҚСЫДАН – ШАПАҒАТ

	МҰХТАР ӘУЕЗОВ ТАҒЫЛЫМЫ

	«АБАЙ ЖОЛЫ» ЭПОПЕЯСЫНДАҒЫ ТАРИХИ ДЕРЕКТЕР:

	ЖҰМБАҚ ЖАЗУШЫ

	ТУРАП АЙТҚАН ТУРАШЫЛ

	ЖҰМЕКЕННIҢ ЖҮРЕГI

	НЕГЕЛI НЕР ИЕСI

	ТАЗА БҰЛАҚ

	ШЕРХАН САЛҒАН ЖОЛ

	МӘУЛЕНОВТIҢ ШАҒАЛА ЖЫРЛАРЫ

	«ӨМIР ӨРНЕКТЕРI» ҚАНДАЙ?

	ДҮНИЕ – ШҰҒЫЛА ЖЫР

	КӨРКЕМДIК КӨКЖИЕГI

	АБЫЛАЙ ХАННЫҢ АРМАНЫ

	ЖАЛҚЫНЫҢ СӨЗI – ЖАЛПЫНЫҢ МҮДДЕСI

	ТАБИҒАТҚА ТАРТЫП ТУҒАН

	ЖИЫРМА ЖЫЛ ӨТКЕН СОҢ

	ЖҰМЕКЕННIҢ «ШУАҚ» ЖЫРЛАРЫ

	«ЖАНАРТАУ ЖҮРЕК» ЖИНАҒЫ

	ТАЛАНТҚА ТАҒЗЫМ

	ТОПЖАРҒАН ЖҮЙРIК

	ДҮЙСЕНБIНIҢ ЖҰЛДЫЗЫ

	ЖАСТЫҚ ЖЫРШЫСЫ

	ЖАҚСЫНЫҢ АРТЫНДА ЖАРҚЫН ЕСТЕЛIК ҚАЛАДЫ

	ШАШТЫ АТА

	ЖАНАЗАР БАТЫР

	БАЙСЫН КIМ БОЛҒАН?

	ТҰРҒАНБАЙ ДАТҚА ҺӘМ ШIЛIК СОҒЫСЫ

	ДАЛА БАТЫРЫ ИМАНЖҮСIП

	СЫРДЫҢ СҮЛЕЙ АҚЫНЫ

	ҚАЛМАҚАН АҒАМЫЗ ТУРАЛЫ

	ДОСТЫҚ ДӘНЕКЕРI

	АДАМЫ ЖОҚ ҚОҒАМДА АДАМ IЗДЕП ЖҮРГЕН ЖIГIТ

	АЛДЫМЕН – АДАМ, СОНАН СОҢ МАМАН

	САТИРА ШАЛҚАРЫ

	АЛУАН-АЛУАН ЖҮЙРIК БАР

	«ҚОҢЫР ҚОЗЫ» ТУРАЛЫ

	«САРЖАЙЛАУ» ТУРАЛЫ

	«АЙТҰМАР» ТУРАЛЫ

	ЖАСТЫҚҚА ЖАҢАШЫЛДЫҚ ЖАРАСАДЫ

	СЫНШЫ ТЕК МIН IЗДЕУШI ЕМЕС

	ЖАҚСЫДАН – НЕГЕ

	АВТОР ТУРАЛЫ





