ДЖЕК ЛОНДОН

	Қасқырдың баласы



	(аударған: Арман Шайкен)



	 Ер адамдардың өзіне жақын әйелдерді бағалаған кездері сирек. Олардан айырылғанша ер адам әйелді жете бағаламайды. Өздері шалқып жүргенде, әйелден таратылатын жылы леп олардың саналарына тіпті де кірмейді; сол жоқ болып кетсе – оның өмірінде бір қуыс пайда болып, тарала береді, оларды сөзбен жеткізуге болмайтын әлденеге біртүрлі аңсарлық билей бастайды. Егер оның айналасындағы жолдастары өзі сияқты тәжірибесіз біреулер болса, олар күмәндана бастарын шайқасып, оған тез арада емделуді ұсынар еді. Бірақ та құмар тарала беріп, күшейе түседі; ол өмірдегі күнделікті жағдайларға бар қызығушылығын жоғалтып, ашуланшақ бола бастайды. Күндердің бір күнінде іштегі қуыс адам шыдағысыздай болғанда кенет бір ой қылаң береді.

	 Егер бұл жағдай Юконда орын алса, онда ер адам жазда қайығын сайласа, қыста иттерін шанаға жегіп алып, Оңтүстіккке қарай тартып берер еді. Бірнеше ай өткен соң, егер ол Солтүстікке жаны құмар біреу болса, әйелімен бірге мұнда қайта оралады, әйелі ерінің суық жаққа деген сүйіспеншілігіне, сонымен бірге барлық ауыртпалығы мен жоқшылықтың азабына ортақ болады. Осының барлығы, әрине, ең алдымен еркектердің туа бітті өзімшілдігін дәлелдеп береді. Оcыған байланысты Скрафф Маккензидің басынан кешкен бір хикая еріксіз еске түседі, ол Клондайк әлі алтынның безгегіне ұрынбай, чечако қаптамай тұрған кезде, Клондайк нағыз лосось аулайтын жер деген ғана атағы шығып, сонау алыстап кеткен заманда болған бір оқиға еді.

	 Маккензидің әлпетінен шекарашының түр-тұрпаты мен шекарашының өмірі көрініп тұрды. Табиғаттың күшіне қарсы жиырма бес жыл ұдайы күрес оның кескініне із қалдырған, соның ішіндегі жатқан алтынды іздеуге сарп еткен ең соңғы екі жылы болатын. Жабырқатқан жалғыздық жанын тебіренте бастағанда Скрафф таңырқаған жоқ, өйткені ол құнтты адам, әр өмірінде бұл тәріздес дертпен ауырған талайларды көрген адам еді. Ол сырт көргенге әсте сыр бермеді, тек жұмысты бұрынғыдан бетер өршелене істейтін болды. Жаз бойы ол Стюарт Ривер жағалауында маса мен шыбын-шіркеймен арпалысып, Юконның төменгі жағынан Қырқыншы Мильге дейін орман бойымен жүзіп отырды, ақыр соңында осы елге сай етіп, өзіне жайлы лашық салып алды. Оның соншалықты тартымды әрі жайлы болғандығы сонша, бірнеше адам оған бірге тұруды ұсынып, серіктес боламын деп жабысты. Бірақ ол үзілді-кесілді бас тартты, оны дөрекі түрде айтқаны оның қатты әрі батыл мінезіне құп жарасқан-ды, ал өзі, дегенмен, пошта станциясы арқылы азық қорын екі есе сатып әкелді.

	 Жоғарғыда айтқандай, Скрафф Маккензи – құнтты адам. Бір нәрсеге aycapы ауса, ойлағанын орындамай тынбайды, мүмкін болғанша әдетінен де жазбайды, жолынан да таймайды. Ауыр еңбек пен тар жол, тайғақ кешу Скрафф үшін жаңалық емес, бірақ ол әйел алам деп ит шанамен мұз тайғақта алты жүз миль жол жүріп, онан әрі кемемен екі мың миль теңіз өтіп, ақырында, бұрынғы тұрған жеріне жету үшін тағы бір мың миль сапар шегуді тіпті мақұл көрмеді. Өмір мынадай серуен үшін тым қысқа. Сондықтан ол иттерін жинап алды да, ит шанаға әдеттен тыс жүк салып, Танана өзенінен басталатын екі су айырықтың тура арасымен, шығыс жоталарға қарай жөңкіп берді.

	 Ол жүрек жұтқан саяхатшы еді, ал оның бөрібасар иттері жаман тамаққа бола ауыр жұмыстар мен ұзақ сонар аралыққа төзе білді. Үш аптадан кейін ол Танананың Жоғарындағы Стикс тайпасының мекеніне жетті. Әлгілер оның батылдығына таң қалды. Олардың соңынан жаман сөз ерген еді: олар өткір балта немесе сынық мылтық сияқты түкке тұрмайтын затқа бола ақ адамдарды өлтіретін деп айтататын жұрт. Ал ол болса оларға қарусыз келді, оның бүкіл жүріс-тұрысынан момындықтың, жайдарылықтың, сабырлылықтың, озбырлықтың тамаша жарастығы бар еді. Сәті келгенде әр түрлі қаруларды оңды түрде пайдалана білу үшін қолды жақсылап шынықтырып және жабайы адамның жан дүниесін терең зерттеу керек; ал ол өз ісінің шебері еді, ол қашан жеңістік беруді, тіпті, қашан қызыл кеңірдек болып саудаласуды білетін.

	 Ең алдымен ол тайпаның көсемі Тлинг Тиннехке жөнелді де, оған бірнеше қадақ қара шай мен темекі сыйлады, сөйтіп оның бетін бері бұрып бір қойды. Бұдан кейін тайпаның еркектері мен қатындарымен араласып, кешкісін потлач (ішкілік аралас мереке, мерекеге шақырылған адам қонақтарына сыйлық) үлестіретінін хабарлады. Қарды аяқпен тапап, ұзындығы жүз фут, көлденеңі жиырма бес фут ұзынша алаң жасалды. Ортасына үлкен алау құрып, екі жағына шыршаның біршама бұтақтарын лақтырып отырды. Мінбеге ұқсас әлдене қондырылды да, жүз шақты адам келген қонақтың құрметіне ән салып берді.

	 Соңғы екі жыл Маккензиді үндістердің тілін үйреткен еді, ол бірнеше жүз сөзін жаттап, көмей дыбыстарын, қызықты сөз түрлері мен құрамдарын, сыпайыгершілік сөздерді, демеулік шылаулар мен қосымшаларды қолданып жаттыққан-ды. Ол енді шешенсіп сөз сөйледі, үндістердің анайы поэзияға толы сөзіне дөрекі еліктеп, қолапайсыз көркемдік пен қисынсыз мұқамдарын аяп қалмады. Тлинг Тиннех пен шаман да сол жобада жауап қайтарды. Сонан кейін ол еркектерге ұсақ сыйлық үлестірді, соларға қосылып өлең айтты, «елу екі таяқ» деген ойында өзін нағыз чемпион екенін көрсетті.

	 Ал олар оның темекісін шегіп, әбден риза болысты. Бірақ тайпаның жастары өздерін өзгеше ұстады – олардың арасында ұрыншақтық тa, мақтаншақтық та сезіледі, оның мәнін түсіну қиын емес, тек қызыл иек кемпірлердің дөрекі тұспалдары мен мысқылшыл қыздардың күлкісіне құлақ қою керек. Оларға өз кезегінде бірнеше ақтармен – «Қасқырдың балаларымен» кездесуге тура келді, бірақ осы кейбір нәрселер оларды тым біртүрлі дүниелерге үйретті.

	 Бейқам көрінгеніне қарамастан, Маккензи, әрнине, мұны байқап отырды. Шынын айтсақ, ол түнде қап төсегіне кіріп алып, бастан-аяқ бәрін тағы бір ойлап шықты, шынымен қатты ойланып, ниеттенген жұмысының жоспарын жасағанша, трубкасын талай рет тартқан-ды. Қыздардан тек біреуі ғана ұнады, ол – көсемнің қызы Заринка. Қыз руластарынан өзгеше, жанары, мүсіні, сымбаты ақ адамның сұлулық туралы ұғымына сай келеді. Иә, ол осы қызды алады, өзінің әйелі етеді, ат қояды – ах, ол оны қалайда Гертруда деп атайды! Осы байламға келгесін Маккензи бір аунады да, жеңімпаз тұқымының нағыз баласындай ұйықтап кетті.

	 Міндет ауыр, уақыт тa, еңбек те сіңіру керек, бірақ Скрафф Маккензи қулық жасады, ешбір сыр бермей жайдары адамсып, үндістерді қалжырата түсті. Еркектерге ерекше мерген, аңшы екенін паш еткісі келіп, алты жүз ярд жерден бшланды жыққанда, жұрттың бәрі қол шапалақтады. Бір күні кешке тайпаның көсемі Тлинг Тиннехтің бұлан мен бұғы терісінен жасаған қосына кірді, отырып алып мақтанды, темекіні де аяған жоқ. Шаманға барынша сый көрсетіп бақты: ол сиқыршының сөзін тайпаның екі етпейтінін біледі, сондықтан оны өзіне қаратып алғысы келді. Бірақ бұл ер азамат тіпті-ақ іріленіп, бір ашуын бермей-ақ қойсын ба, сондықтан Маккензи оны өзінің болашақ дұшпандарының тізіміне күмәнсіз енгізіп қойды.

	 Заринкамен тілдесудің реті болмады, бірақ Маккензи ниетін сездірмейін деп қызға қайта-қайта қараумен болды. Қыз, әлбетте, мұнысын жақсы түсінді. Бірақ оңаша қалып жолығуға мүмкіншілік бола қалса қылымсып, төңірегіне бір топ әйел жиып алатын мінез шығарды. Маккензи асықпады: қыздың лажсыз ойланатынын біліп, мейлі бір-екі күн ойлана тұрсын, онысы өзіме пайда ғой деп түйді.

	 Ақырында, бір күні кешке жақын қимыл жасайтын мезгіл туды деп ұйғарды: дереу орнынан тұрып, көсемнің тымырсық түтін толы тұрағынан шығып, тез-тез басып көрші қонысқа барды. Заринка әдеттегісінше әйелдер мен қыздардың ортасында екен: бәрі де іс үстіңде мокасин тігіп немесе киімге маржаннан өрнек салып отыр. Маккензи кіріп келгенде бәрі ду күліп, Заринка екеуін әзілдеп іліп-шала бастады: бірақ Маккензи ләм-мим демей, әйелдердің бәрін дүрліктіріп далаға қуып шықты. Әйелдер бұл сұмдықты жұртқа жеткізу үшін жан-жаққа бытырай жөнелді.

	 Ол Заринкаға өте нанымды етіп ана тілінде (қыз мұның тілін түсінбейтін) өзінің көңілін айтты, сөйтіп екі сағаттан кейін екеуі кетуге серт байласты.

	 – Сонымен, Заринка ақ адамның қосына барады ғой, иә? Жарайды. Мен қазір сенің әкеңмен сөйлесейін, әйтпесе ол, мүмкін, басқаша ойланып қалар. Мен оған көп-көп сыйлық берем, бірақ тым көп сұрап жүрмесе. Ал «жоқ» десе қайтеміз деймісің? Жарайды. Заринка бәрібір де ақ адамның қосына барады.

	 Далаға шықпақ болып, тері есікті көтере бергенде, қыз ақырын үн қатты. Скрафф қайта кірді. Заринка жерге төсеген аюдың терісіне тізесін бүгіп тұрды, Апамыз Xayaның ол да бір қызы емес пе, жүзі нұрланып сала берді: сызылып Маккензидің ауыр белбеуін ағытты. Бұл таңдана қарап, даладағы сыбысқа да күдіктене құлағын салып тұрды. Бірақ қыздың мұнан кейінгі ишараты көңілде күдік қалдырған жоқ, қайта оған масаттанып күлімсіреді. Қыз іс салған дорбасынан бұлан терісінен тіккен қын алды: қынға маржаннан құлпырған ғажап өрнек салынған. Сонан соң Маккензидің үлкен аң пышағын алып, жүзіне сұқтана қарап, ақырын жаңа қынға салды. Сонан соң қынды белбеуге өткізіп, өз орнына – сол жақ бүйіріне қарай ысырып қойды.

	 Расында да бұл бағзы заманның әйелі мен батырының сахнадағы көрінісіне ете ұқсас еді. Маккензи қызды тұрғызып, мұртын қып-қызыл ерніне тигізді – қыз үшін бұл бейтаныс, жат мейір еді, Қасқырдың мейірі еді. Tac дәуірі мен болат дәуірі осылай ұшырасты.

	 Скрафф Маккензи ораулы бір сыпыра нәрсені қолтығына қысып алып, Тлинг Тиннехтің шатырына төне бергенде, төңіректе әдеттен өзге бір абыржу барын байқады. Балалар потлач болады деп бұтақ, шыбық теріп, қотанда жүгірісіп жүр, әйелдердің дауысы да әдеттен қаттырақ шыға бастады, жас аңшылар топ-топ болып, түксие сөйлеседі, шаманның лашығынан зікір салған үрейлі ызың естіледі.

	 Көсем әйелімен екеуі ғана отыр екен, әйелі көзін сүзіп, тура алдына қарап мелшиіп қалыпты: Маккензи жағдай бұларға мәлім болғанын сезе қойды. Ол қызының некесі қиылып қалғанын көрсету үшін маржанмен өрнектелген қынды әдейі көрнекті жерге ысырып қойды да, дереу іске кірісті.

	 – Уа, Тлинг Тиннех, Стикс тайпасы мен бүкіл Taнанa елінің кұдіретті әміршісі, лосось пен қасқырдың, бұғы мен карибудің билеп-төстеушісі! Ақ Адам сенің алдында ұлы ұсыныспен тұр. Оның лашығы бірнеше айдың жүзінде бос қалып, өзі көп түнді жалғыздықта өткізді. Бейуақта оның жүрегін қасірет кернеп, әйел аңсайды – қосымда қосағым отырca екен, аң аулап қайтқанда қарсы алса екен, ошағыма от жағып, қазан көтерсе екен дейді. Ақ Адамға ғажап елес көрінді, ол құйтақандай мокасиндердің топылдағанын, жас баланың даусын естіді. Бір күні ол ғажайып түс көрді. Түсінде ол Қарғаға, сенің бабаңа, ұлы Қарғаға, Стинкс тайпасының атасына барды. Қарға жалғыз басты ақ адамға былай деді: «Мокасиніңді ки, шаңғыңа тұр, ит шанаға талай-талай асуларға жететін азық тие, Тлинг Тиннex сынды көсемге арналған мол сыйлық ала шық, өйткені сен көктемнің күні жасырынатын жер шетіне бет түзерсің, ұлы Тлинг Тиннех аң аулап жүрген жаққа сапар шегерсің. Онда сен көп сыйлық апарарсың, менің балам Тлинг Тиннех саған әке болар. Оның қасында бір қыз көрерсің, мен ол қызға сен үшін өмір бергенмін-ді. Сол қызды сен әйелдікке ал!» Уа көсем, ұлы Қарға тап осылай айтты. Сол себепті сыйлығымды аяғына тастадым. Сол себепті қызыңды әйелдікке алғалы келіп тұрмын.

	 Қарт көсем падишахтарша паңданып, тонын қаусыра түсті, бірақ жауабын беруге асықпады. Сол мезетте шатырға зып етіп бір бала кіріп келді де: – Жұрт көсемді тайпаның кеңесіне күтіп отыр, – деді де, дереу жоқ болды.

	 – Уа, Ақ Адам, біз сені Бұғының Ажалы деп атадық, сенің Қасқыр, Қасқырдың баласы деген есімің бap! Сенің құдіретті тайпадан шыққаныңды білеміз, біздің мейманымыз болғанына мақтанамыз, бірақ патша лолосьтері ұсақ лососьтарға тең емес. Қасқырға қарға тең емес.

	 – Жоқ, олай емес! – деп айқайлап жіберді Маккензи, – Мен қарғаның қыздарын Қасқырдың елінде де талай көрдім – екі рет сең жүргеннен кейін Мортимердің әйелі, Тредгиданың әйелі, Барнабидің әйелі оралды, өз көзіммен көрмегенім болмаса, тағы да көп басқа әйелдер бар деп естіп жүрмін.

	 – Балам, сенің сөздерін әділ, бірақ ондай кездесулерден несі жақсы? Су мен құмның, қар мен күннің некесі тәрізді нәрселермен бірдей ғой. Мэйсон деген кісі мен оның әйелін кездестіргенін бар ма? Жоқ па? Қасқырлардан мұнда бірінші болып келген сол еді, одан бері он рет сең жүрді. Қасында бір дәу бар еді, көк аюдай қайратты, жас үйеңкі талдай сымбатты да бойшаң, жүзі толықсыған айдай еді, соны...

	 – О! – деп бөліп жіберді Маккензи бүкіл Солтүстікке жақсы таныс адамды тани қойып. – Мэйлмют Кид!

	 – Ол – ең құдіретті адам. Бірақ оның қасынан әйелін кезіктірмедің бе? Ол Заринканың туған апасы болатын.

	 – Жоқ, көсем, ол туралы естігенім бap еді. Мэсон... Сонау алыста Солтүстікке жасы жетіп, заманасы өткен бір ғасырлық емен тамырынан құлап, басып өлтіріпті оны. Бірақ оның ғашықтығы шексіз, алтыны көп еді. Әйелі алтынын алып, онан қалған баланы ертіп, алыс сапар шекті, қисапсыз көп асулардан өтіп, қыстыгүні де күн туатын елге жетті... Ол қазір сонда тұрады, ол жақта қақаған аяз жоқ, қар жоқ, жаздыгүні түн ортасы кезде күн тумайды, қыстыгүні талтүсте тас қараңғы болмайды.

	 Осы кезде екінші шабарман келіп: – Көсемді кеңеске шақырады! – деді. Маккензи оны қарға итеріп жіберіп, тысқа қарап еді, тайпа кеңесі жиналып, оттың айналасында жұрт теңселіп отыр екен, еркектердің ырғалтып салған қоңыр дауысты әнін де естіді, тайпаның арасында шаманның ашу шақырып өшіктіріп жатқанын түсінді. Уақыт күтер емес. Маккензи кесемге бұрылды.

	 – Тыңда! – деді ол, – мен қызыңды әйелдікке алам. Бері қара: міне темекі, міне шай, аяқ-аяқ қант, міне жылы көрпе, көпке төзетін үлкен орамал, мінеки нағыз мылтық, оған қоса толып жатқан патрон мен оқ-дәрі.

	 – Жоқ, – деді қарт, алдына жайып салған керемет байлықтың қызығына елігіп кетем бе деп сақтанып, – тайпам кеңеске жиналды. Ол Заринканы саған бергізбейді.

	 – Сен көсемсің ғой.

	 – Иә, бірақ жастардың түсі суық ызалы, өйткені Қасқырдың қалыңдығын тартып әкеткелі тұр.

	 – Тыңда, Тлинг Тиннех! Бүгінгі түн күнге барып ұласқанша Қасқыр иттерін Шығыс Тауларына, онан әрі алыстағы Юконға айдайды. Оның иттеріне алға түсіп Заринка із салады.

	 – Бәлкім, бүгін түн ортасы ауғанша менің жігіттерім Қасқырды өлтіріп, етін итке талатар, оның сүйектері көктем күні еріткенше қар астында көмулі қалса қайтесің?

	 Қорқытқанға жауап қоқан-лоқы ғой. Маккензидің қызғылт сары беті нарттай болды. Ол даусын көтерді. Бұған дейін көзі бақырайып мелшиіп отырған көсемнің әйелі ығысып есікке қарай өтпек болды. Ән тоқтап, самбырлаған дауыстар естілді. Маккензи кемпірді тері төсегіне қарай өңмеңінен итеріп жіберді.

	 – Тағы да айтам саған, ya Тлинг Тиннех! Қасқыр тістеніп өледі, онымен бірге тайпаның ең мықты он еркегі де мәңгі ұйқыға кетеді, ал еркек адам саған керек болар: аң аулайтын кез жаңа басталды, балық аулауға да көп уақыт қалған жоқ. Мен өлгеннен саған не пайда? Халқыңның дәстүрін білемін ғой. Менен қалған байлықтан тап саған көп үлес тие қоймас. Қызыңды маған берсең, байлықтың бәрі сенікі болады. Тағы айтарым: мұнда менің аға-інілерім келеді – олар көп, әрі обыр, Қарғаның қыздары Қасқырға қатын болып, тұрақтарына бала табады. Менің тайпам сендерден мықтырақ. Жазмыш осылай. Қызыңды маған берсең, мына байлықтың бәрі сенікі!

	 Далада мокасин киген біреудің сықырлаған дыбысы естілді. Маккензи мылтығын кезеніп, белбеудегі екі тананшаның да қабын ағытты.

	 – Келісіміңді бер, о көсем!

	 – Менің жұртым «жоқ» десе ше?

	 – Келісіміңді бер – сонда мынаның бәрі де сенікі болмақ. Сенің жұртыңмен кейін сөйлесем.

	 – Қасқырдың қалағаны осы ма? Жақсы, оның сыйлықтарын алайын, бірақ менің оған айтарым: сақтанғайсың!

	 Манкензи сыйлықтарын тағы бір қарап қойды, мылтығының құлағың қайырып қоюды да ұмытқан жоқ, сыйлыққа қосып қызыл ала әдемі жібек орамал берді. Осы кезде қасына төрт-бес жас жауынгер ерткен шаман кіріп келді, бірақ Маккензи омыраулап шатырдан далаға шыға жөнелді.

	 – Жинал! – деді ол Заринкаға қысқа қайыра, оның қосынын қасынан өтіп бара жатып. Өзі иттерін жетелеп кеңеске келді, қыз қатарласып қасына ере келді. Ол таптаған алаңның жоғарғы жағынан, көсемнің қасынан орын алды. Заринкаға сол жағынан, бір адым кейін тиісті орнын көрсетті. Оның үстіне қауіпті сағатта қорғаушың да болу керек қой.

	 Оң жақта да, сол жақта да еркектер отқа итініп, ұмытыла бастаған, баяғы заманғы өлеңдерін айтып отырысты. Өлеңді оншалықты әдемі деуге болмайды, күтпеген әр түрлі ғажап ауысулар, абайсыз үзілістер, беймаза қайтармалар. Дұрысында адамның зәресін алатын зірік десе болар еді. Алаңның алыс жақ шетінде он шақты әйел шаманды айналып, жоралғы билерін билеп жүр. Шаман биді ықыласпен беріле орындамағандарға зекіп қояды. Жайып салған қарғаның қанатындай қара шаштары белуарына түскен әйелдер ілгері-кейін жайымен ырғалады, жалтармалы ритмге бағынышты денелер майысады, бұрандайды.

	 Ғажайып көрініс, нағыз анахронизм. Оңтүстікте он тоғызыншы ғасыр аяқтала келіп, оның соңғы он жылдығының ақырғы жылдары өтіп жатқанда, мұнда алғашқы адам, адамның тарихынан бұрын тас үңгірде тұрған тағылардың көлеңкесі, Көне заманның ұмыт қалған сілімтірі өмір сүріп отыр. Үлкен жүндес қызыл иттер аң терісін киінген иелерінің қасында қатарласып отырады немесе бұлар да оттың қасындағы жылы орынға таласады, қанталаған көздерінде, сілекей-сілекей болған тістерінде от сөулесі ойнайды. Қардан кебін жамылған қалың орман еш нәрсені елең қылмай оянбас ұйқысына батқан. Атақты Аппақ Тыныштық оттан серпіліп, аз уақытқа, мынау қонысты қоршаған қалың ну шытырманға тығылған тәрізді, бірақ ол қайтадан бүкіл дүниені көміп кетуге асыға әзірленіп тұрғандай; жұлдыздар нағыз Алып Ызғардың кезіндегідей аспанда қалтырайды, билейді. Полюс перілері бүкіл аспан аясына жарқыраған ала-шұла от киімін жайып тастаған.

	 Скрафф Маккензи осынау көріністің тағылық ұлы сипатын әрең сезінді. Ол жиылған көптің ішінде кім бар, кім жоғын білу үшін тері тондарын қаусырып, мелшиіп отырғандарға айнала бір қарап шықты. Шешесінің жалаңаш емшегіне жабысқан жас нәрестеге көзі сәл кідірді. Күн нөлден төмен қырық градус, яғни жетпіс градус аяз еді. Маккензи өз халқының нәзік әйелдері есіне түсіп, тұнжырап езу тартты. Бірақ сол нәзік әйелдердің бірінен туған өзінің бойына, құрғақ пен теңізге, жердің әр тарапындағы хайуанат пен адамдарға өктемдік өтетін бір мирас дарыған Арктика қысының азапты шеңгелінде, туған жерден жырақта жүріп, бір өзі жүзге қарсы тұрғанда, ол осы мирастың әмірін орындады. Өркөкіректігін, қатер десе қаны тасып, ұрыс десе арқасы қозып, не жеңуге, не өлуге әзір екенін аңдады.

	 Зікір тоқтап, шаман шешенсіп сөз бастады. Үндістердің бай мифологиясынан қиын мысалдар келтіріп, сенгіш анайы адамарға әсер ете бастады. Ол барынша шебер, әрі сендіре сөйледі. Тыныштық пен ізгіліктің бас бейнесі – Қарғаға, ол қаныпезер бүлікшіл әрекеттің бастамасы – Қасқыр – Маккензиді қарсы қойды. Осы екі бастаманың күресі – рухани күрес қана емес, адамдар да күреседі, әлбетте, әркім өзінің бұрқаны үшін. Стикс тайпасы – Прометей оты дарыған ұлы құдай Джелкстің, ал Маккензи – Қасқырдың баласы, басқаша айтқанда, Әзәзілдің баласы. Сол себепті кімде-кім мына бір мәңгі күреске келісім енгізсе, кімде-кім байырғы жауға қыздарын әйелдікке беретін болса, сол жексұрын опасыздық жасап, аса да ардақты нәрсені қорламақ. Шаманның Маккензиді ібілістің қызметшісі мен өкілі деп бейнелегенде тілге тиек еткен әр сөзінде намысқа тиген сөз саптаулар мен сондай бір қорлаушы теңеулер болған да жоқ. Оның көкезуленген сөйлемдерінен қалың топтың ұстамды да зәрлі ырылы естіліп жатты.

	 – Уа бауырларым, Джелкс ұлы да құдіретті! Біз жылына білу үшін ол аспаннан жаралған отты әкеліп бермеп пе еді? Бізге жанар беру үшін ол аспан шұңқырларынан күнді, айды, жұлдыздарды шығармап па еді? Бізді Аштық пен Аяз рухтарын жеңуге үйреткен сол емес пе еді? Бірақ енді Джелкс өз балаларына ашуланды, олар бар болғаны бір уыстай қалса да, енді оларға көмектескісі де жоқ. Себебі олар оны ұмытты, ақымақтық жасап, жаман жолдарға түсті, жауларын баспаналарына кіргізіп, оларды өз оттарына да отырғызды. Балаларының қылмыстарына Қарға қайғырып жатыр. Егер сол балалар рухтарын көтеріп, оралуды қалайтынын оған көрсетсе, ол түнектен шығып, жәрдем береді. Уа бауырлар, Отты Әкелуші шаманға әмірін бүгін сыбыр етті, соны сендерге жеткізбекпін. Жас жігіттер қыздарды лашықтарына алып кетсін. Олар Қасқырдың алқымына жармассың, ажалсыздықты өздеріне өшпенділік етсін, сонда ғана әйелдері жүкті болады, көбейіп, ұлы халыққа айналады. Сонда ғана Қарға әкелеріміз бен аталарымыздың тайпаларын Солтүстік елдерінен алып шығады, Қасқырларға қайтадан төтеп беріп, оларды өткен жылғы алаулардың күліне салып, аунатады. Сонда ғана бүкіл елді иемденетін болады. Джелкстің, ұлы Қарғаның әмірі осы.

	 Мессидің бұл уағдалы келісі қатардағы стикстерге зор сүйініш шақырды. Бәрі де орындарынан атып тұрды. Маккензи үлкен саусақтарын жеңінен шығарып, күтіп тұрды. Жас жігіттердің біреуі алға шығып, сөз бастамайынша, бәрі Түлкіні талап етіп, тынышталғысы келмеді.

	 – Бауырлар! Шаман дұрыс айтты. Қасқырлар әйелдерімізді алып кетіп жатқандықтан еркектеріміз бала-шағасыз қалыпты. Біз шөкімдей ғана қалдық. Қасқырлар жылы терілерімізді алып, орнына бөтелкелерде қамалған ызалы рухтарды, әрі құндыз бен сілеусіннің терілерінен жасалған киімдерді емес, қайта шөптерден жасалған киімдерді береді. Бұл киімдер жылылық бермегендіктен жауынгерлеріміз түсініксіз аурулардан қырылып жатыр. Мен – Түлкімін, әйелдерім жоқ. Неліктен? Өзіме ұнап жүрген қыздар Қасқырлардың тұрақтарына екі рет кетіп қалды. Міне мен құндыздардың, бұғылардың, карибулардың терілерін жинап алдым, енді қызы Заринкаға үйлену үшін Тлинг Тиннехтің рақымына лайық болғым келеді. Көріп тұрғандарыңыздай – Қасқырдың иттерінің алдына шығу үшін оның аяғына шаңғы байланған. Мен тек өзім үшін айтып тұрғаным жоқ. Мен нені қаласам, Аю да соны қалайды. Ол да оның балаларының әкесі болғысы келді, сол үшін көп терілер де жинады. Мен әйелдері жоқ барлық жас жігіттер үшін сөйлеп тұрмын. Қасқырлар тойымсыз. Олар әрқашан жақсы кесектерді алғылары келеді. Қарғаларға өңшең қалдықтар қалады.

	 – Қараңдар, әне Гукла, – деп кенет айқалап жіберді ол, жарымжан болып қалған әйелдердің біріне өрескелдене нұсқап қойып. – Көз салыңдар, оның аяқтары қайыңнан жасалған қайықтың бүйіріндей қисық. Ол бұтақ жинауға немесе аңшылардың артынан жемтігін тасуға жарамайды. Амал не? Оны Қасқырлар таңдар ма еді?

	 – О! О! – деп айқай салды тыңдаушылар.

	 – Көздері ызалы рухтардың кесірінен қисайған Маира да мында. Тіпті кішкентай балалар да оны көре сала қорқады, тіпті аю да оған кездесе қалса жол береді деп естігенмін. Амал не? Оны алар ма еді?

	 Тағы да мақұлдаған жабайы гуіл естілді.

	 – Ана жерде Пишета отыр. Ол менің сөздерімді естіп жатқан да жоқ. Ол жапалақтың айқайы мен күйеуінің дауысын, өз баласының былдырын ешқашан естіп көрмеген. Ол Аппақ Тыныштықта өмір сүреді. Қасқырлар оған көз қырын салар ма еді? Жоқ! Оларға ең жақсы кесектер қажет – қалдықтарды бізге қалдырады! Бауырлар, енді мұндай болмайды! Ендігәрі Қасқырлар алауларымызға ешқашан бұқпанталамайтын болады. Уақыты жетті!

	 Солтүстік жарықтың пурпур-қызыл, жасыл, сары боп жарқылдаған бағанасы көкжиек пен көкжиекті біріктіріп, тас төбеге көтерілді. Басын шалқайтып, қолын созып, Түлкі аспанды нұсқады.

	 – Қараңдар! Бұл тұрып кеткен сіздердің әкелеріңіздің рухтары. Ұлы істер бүгін түнде істеледі!

	 Ол кейін шегінді, ал оның орнын жолдастарының алға итермелеуімен басқа жас жігіт жасқаншақтана басты. Ол аналардан әлдеқайда биік еді, оның кең кеудесі қатты аязға қарамастан жалаңаштаныпты. Аяғын аяғына ауыстырып тұрды. Сөзі көмейінде тұрып қалғасын, шамасы, өзіне келмей тұрғандай еді. Бетіне қарау қорқынышты еді, жарты беті бір кездегі ұрыс кезінде жұлынып кеткен-ді. Ақыры дегенде жұмулы жұдырығымен кеудесін қойып қалып еді, дауылпаздан шыққандай күңіренген дыбыс естілді, әрі оның дауысы мұхит тұңғиығының шуылындай тобырдың үстімен самғап берді.

	 – Мен – Аюмын, мен – Күміс Сүңгімін және Күміс Сүңгінің баласымын. Дауысым қыздардың дауысына ұқсап жүрген кездері, мен сілеусінді де, бұғыны да, карибуді де өлтіріп жүргенмін. Дауысым тұзаққа түскен құнудың дауысындай шыққанда, мен Солтүстік Таулардан асып, үш Ақ Жағаларды өлтірдім, дауысым Чинукидің ақырына келе бастаған кезде, мен дөкір ұсқынды аюды кездесірдім де, оған жол берген жоқпын.

	 Ол тоқтап қалды да, қолымен сиқы бұзылған бетін айқындай сипап өтті.

	 – Мен Түлкі сияқты сөйлей алмаймын. Тлім өзендей қатып қалған. Мен ұзақ сөйлей алмаймын. Сөздерім аз. Түлкі ұлы істер бүгін түнде келеді деп айтып тұр. Жарайды! Сөздер оның тілінен көктемгі тасқындай ағып жатыр, бірақ ол іске өте құнтты. Бүгін түнде Қасқырмен күреспекпін. Мен оны жығып саламын, сонда Заринка отымның басында отыратын болады. Аю айтты, бітті.

	 Айналасында тозақтың бас көтерілгеніне қарамастан, Маккензи орнынан қыбыр еткен де жоқ. Мұндай жақын қашықтықта мылтықтың қаншалықты пайдасыз екендігін ұқса да, ол екі револьверін суырып алып, сақадай сай тұрар еді. Ол, әрине, жаппай шабуыл жағдайында үміт болмайтынын білді, бірақ, асқақ сөзіне сенген ол тістеніп өлуге де әзір еді. Бірақ та Аю жолдастарына қорқынышты жұдырықтарының аса адуын соққыларын кері жіберіп, тойтарып тастады. Айқай-шу сәл-пәл басылғанда, Маккензи Заринкаға жалт қарады. Ол таңғажайыптай керім еді. Ашылған еріні мен селк еткен танауымен ол, секіруге дайындалған жолбарыстай, шаңғысына алға қарай еңкейіп тұрған-ды. Оның үлкен қара көздері тайпаластарына қорқыныш пен сергегтікпен қадалып қалыпты. Қауырттығы асқақ болғаны сондай, дем алуды тоқтатқандай көрінеді. Бір қолымен қалш-қалш етіп кеудесіне жармасыпты, ал ана қолымен тап солай қалш-қалш ете жамылғыны қысып тұрды, әрі тап бір тасқа айналғандай тұра берді. Маккензидің қадалған көзқарасынан ол өзіне келді. Терең күрсініп, оған махаббаттан да артық әлдене сезілетін көзімен қарап, кейін жылжи салды.

	 Тлинг Тиннех сөйлеуге талпынды, бірақ оны естіртпеді. Сол кезде Маккензи алға шықты. Түлкі бірдеңе айғайлау үшін ауызын аша берді, бірақ Маккензи ашумен сермеп қалып еді, әлгі өзінің көтеріңкі дауысмен қақалып, артқа ыршып түсті. Оның жеңілісі шулы күлкімен ұшырасты да, жолдастарына біраз байсалды ахуал алып келді.

	 – Бауырлар! Қасқыр деп атағыларын келетін Ақ Адам сіздерге жылы сөздерімен келді. Ол алдаушы емес: ол сіздерге өтірік айтқан емес. Ол сіздерге аға болғысы келетіндей дос сияқты келді. Бірақ сіздердің жас жігіттерін өздерінікін соқты, сөздеріңіздің уақыты өтті. Ең алдымен сіздерге айтарым, шаманның тілі шыншыл емес, әрі ол жалған әулие, оның айтқан сөздерін сыбырлаған Отты әкелуші емес. Шаманның құлақтары Қарға үшін жабық, қу жаңсақтарды шығарып алып, сіздерді ақымақ қылды. Оның ешқандай күші жоқ. Естеріңізде ме, барлық иттеріңіз өлтіріліп, жем болған кезде, ішкі жақтарыңыз сабалақтардың терісі мен мокасиндерінен ауырлаған кезде, шалдар мен кемпірлер өлген кезде, және шешелерінің кеуіп қалған емшектерінде кішкентай балалар көз жұмған кезде, бүкіл ел түнек жамылып, сіздер жағадағы лососьтай қырылып жатқан кездеріңізде, – айтыңыздаршы, аштық сіздерге қоныс тепкен кезде шаман аңшыларыңызға сәттілік тілеуді қолынан келтіріп пе еді? Қарындарыңызды етпен толтыра алды ма? Тағы да айтамын – шаманның күші жоқ. Осылай! Оның бетіне түкіргенім бар!

	 Мынадай масқаралаушылықтан бәрі де еріксіз ырғалып қойғанымен, айқай-шу шыға қоймады. Кейбір әйелдер қатты қорқып қалған еді, ал еркектердің бойларын құдды бір ғажайыпты күткендей қызуқандылық билеп алыпты. Бүкіл көздер ортадағы екі мүсінге бағытталған болатын. Шаман ахуалдың бар қауіптілігін түйсініп, әрі беделіне нұқсан келетінін сезе отырып, балағаттап жіберейін деп ауызын аша берген еді, бірақ жұдырығын көтеріп, көздерінен от шашқан Маккензидің алға ентелеуінен шегіне салды. Маккензи жеркенішті түрде езу тартты да жалғастыра түсті.

	 – Енді Түлкі мен Аюға айтпақшымын. Оларға мына қыз ұнап қалған сияқты. Солай ма? Мен оны олардан бұрын сатып алдым ғой. Қараңдар, Тлинг Тиннех мылтыққа сүйеніп тұр, отының қасында тағы басқа көптеген тартулар да жатыр. Дегенмен мына жас жігіттермен сыпайы болғым кеп тұрғаны. Тілі артық сөздерден кеуіп қалған Түлкіге ұзын бес темекі пачкасын сыйлаймын. Ал осы кездесуді мақтан тұтатын Аюға былай етпекпін: екі жамылғы, жиырма саптыаяқ ұн, Түлкіге қарағанда темекіні екі есе бермекшімін. Егер ол Шығыс Таулары арқылы менімен бірге кетуге келіссе, оған Тлинг Тиннехтің мылтығынан аумайтын мылтықты да сыйлап жіберемін.

	 Маккензи өз орнына бара жатып езу тартып қойды, бірақ оның жүрегі қауіпке толы еді. Түн әлі де ұзара түсті. Қыз оның қасына келгенде, ол Аюдың ұрыс кезінде пышақпен қандай нәрселер орындайтынын зер сала тыңдады.

	 Таласты жекпе-жекпен шешуді қаулы етті. Алаудың айналасы ұзындығы алпыс мокасинге келетін алаңға тапталған-ды. Шаманның ұтылатыны туралы көп әңгіме болды. Ал кейбіреулер өткеннен әр түрлі жағдайларды еске түсірісті де, Қасқырдың дегеніне келісті. Аю алаң ортасына орыстың қолынан шыққан ұзын аңшы пышақпен шықты. Түлкі жалпы назарын Маккензидің револьверлеріне аударды. Маккензи белбеуін шешіп, оны Заринкаға кигізді де, оған өз қаруын тапсырды. Ол ату білмейтінін өкінішпен бас шайқаумен білдірді: кейде әйелдерге мынадай қымбат заттарды қолға алуға тура келетін.

	 – Тыңда, егер қауіп артымнан төнетін болса «күйеуім!» деп қаттырақ айғайла. Жоқ, олай емес тағы да: «күйеуім!»

	 Сөздерін қайталаған кезде ол күліп жіберді, қызды бетінен бір шымшыды да алаңға кірді. Аю одан тек бойы мен күштілігімен ғана басым емес-ті, пышағы да екі сүйем ұзынырақ болатын. Скраф Маккензи мынадай жағдайларда адамдардың көздеріне талай рет қараған-ды, енді бір көзқарастан-ақ алдында нағыз еркектің тұрғанын ұқты. Бірақ болат жүзіндегі оттың шұғыласы оны маңғаздана әрі шаттандыра селк еткізді.

	 Аю оны оттың сызығына дейін қайта-қайта ығыстыра берді немесе алаңнан қалың қарға шығара берді, сонда да ол боксердің епті тәсілімен ортаға қайта-қайта сыпсып шықты. Қарсыласын қол шапалақтаумен, кеңестермен, сақтандырумен қолдап жатқанда, ол айналадағы қалың топтан бірде-бір көтеріңкі дауысты естіген жоқ. Бірақ шабуылдап, бар күшті танытқан байсалды төзімділікпен соққыларды тірей жүріп, айқасқан пышақтардың әр соғысынан тісін қаттырақ қапсыра түсті. Басында қарсыласын біртүрлі аяған еді, бірақ кейіннен бұл сезім өзін-өзі қорғаудың атам заманғы түйсігінің артында қала берді, ал біраздан кейін тіпті де ұмыта салды – күрестің сұмдық қуанышы ғана қалды. Бүкіл он мың жылдықтың мәдениеті оның бойында мүлгіп жатты: бұл ұрғашы үшін төбелескен үңгірдің жабайы адамы еді.

	 Ол Аюға екі рет тигізе алып, екі рет аман-есен жалтара алды. Үшіншісінде ұсталып қалды, бас сауғалау үшін оған бос қолымен шап беру керек-ті. Олар бір-біріне денемен жанаса кетті. Маккензи сол кезде ғана қарсыласының сұмдық күшін сезді. Оның бұлшық еті дірілден шиырышық атты, тамырлары жарылуға әзір еді, әрі сол сәтте орыстың болаты жап-жақын жерден жалт-жұлт етіп жатты. Маккензи артқа қозғалып көрді, бірақ онысымен өзін әлсіздендіріп жіберді. Жүнді мүсіндердің тығыз шеңбері одан бетер тығыздана түсті: бәрі де шешілер шешімге сенімді боп, бір де бір сәтті құр жібермеді. Кенеттен Маккензи бір шетке сәл бүгіп қалып, ойламаған жерден Аюды – боксерлік тәсілмен – баспен ұрып жіберді. Әлгі ебедейсіздене шайқалақтап, тепе-теңдікті жоғалтып алды. Сол сәтте Маккензи оған қатты соққы беріп, оны денесінің ауырлығымен тап бере құлатып, қалың қарға лақтырды. Қарға бөккен Аю іле-шала атып тұрды.

	 – О, күйеуім! – Заринканың дауысы қорқыныштан дірілдеп кетті.

	 Тартылған адырнаның дыбысынан Маккензи жерге қарай төмен еңкеюге үлгеріп қалды, ұшы балық сүйегінен жасалған жебе басының үстінен зу ете өтіп, Аюдың кеудесіне қадалды. Ол тәлтіректеп барып, жерге жығылған өз қарсыласының үстіне құлады.

	 Бір сәтте Маккензи дененің астынан босанып шықты да, аяғына тік тұрды. Аю еш қозғалыссыз жатты, бірақ алаудың ана жағында шаман екінші жебені қолына алған-ды.

	 Маккензидің пышағы ауада жылт етті. Пышақ алау отының арасын ала ұшқанда жарықтың шашыраған бар сәулесі түнекті жарып өтті. Аздан соң, тамағынан тек пышақ сабы қылтиған шаман шайқалып барып, тура оттың үстіне құлады.

	 Тық! Тық!.. Түлкі Тлинг Тиннехтің мылтығын қолына алды да, оны икемсіздене оқтауға тырысты: арт жағынан Маккензидің күлкісін ести сап, мылтықты дереу орнына қоя қойды.

	 – Солай де! Демек Түлкі мына ойыншықтың тілін түсінбейді ғой? Сонда ол әйелден бетер болғаны ма? Жарайды, бері әкел оны, сені үйретейін.

	 Түлкі сасқалақтап қалды.

	 – Бері әкел, саған айтам.

	 Түлкі жүні жығылған иттей оның қасына келді.

	 – Міне, қара: былай, сосын былай, – оқ салған жерінен атып шыққанда, шүріппе сарт ете қалды.

	 – Түлкі ұлы істер бүгін түнде істелмек деді ме? Дұрыс айтыпты. Ұлы істер істеліп болды, алайда Түлкінің қосқан үлесі көп емес. Сонымен, оның Заринканы өзінің лашығына әлі де алып кеткісі келеді ме? Бәлкім, ол шаман мен Аюдың салған жолымен барғысы келетін шығар? Жоқ па? Жарайды!

	 Маккензи жиіркенішті түрде сырт айналды да, пышағын шаманның тамағынан суырып алды.

	 – Мүмкін, жас жігіттердің тағы бір-екеуі байқап көрер? Қасқыр оларды екі-екіден болсын, үш-үштен болсын, барлығын құлатқанша қыратын болады. Жоқ па? Жарайды. Тлинг Тиннех, мылтықты саған тағы бір рет беріп жатырмын. Егер саған Юкон елінде болуға тура келетіндей болса, біліп қойғың, Қасқырдың лашығында сен үшін әрқашан оттың айналасынан бір орын мен көп тамақ табылады. Түн таңмен ауысып жатыр. Мен кетіп барамын, бірақ тағы да қайтып орала аламын.

	 Топ арасымен Заринкаға бет алғанда, оларға ғажайып бір жандай көрінгендей болды ол. Қыз жектектің басындағы өз орнына тұрғанда иттер жүріп те кетті. Бірнеше минуттан кейін орман елестері оларды жұтып та жіберді. Маккензи олардың қарасы батқанша күтіп тұрды да, тек сонда ғана барып шаңғысын тақты.

	 – Қасқыр бес ұзын темекі пачка жайын ұмытушы ма еді?

	 Маккензи Түлкіге өкінішті түрде бетін бұрды, бірақ жағдай тым күлкілі болатын.

	 – Мен саған біреуін берем... қысқасын.

	 – Қасқырдың дегені болсын, – деп Түлкі бойұсына, қолын соза беріп.





