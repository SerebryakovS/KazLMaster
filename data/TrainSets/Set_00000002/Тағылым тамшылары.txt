	 Бағашар Құдайберді

	 Тағылым тамшылары





	Қазақстан мұсылмандары діни басқармасының

сараптау комиссиясы мақұлдаған





	Араб, түрік тіліндегі кітаптардан тәржімалап-құрастырған Құдайберді Бағашардың бұл еңбегі пайғам-барлар мен сахабалар, тақуа, пірәдар әулиелердің өмірінен алынған мазмұнды оқиғалар мен ғибратты хикаяттарға арналған. Рухани тәлім-тәрбиелік, тағылымдық астары мол әңгімелер оқырманды бей-жай қалдырмайды деген сенімдеміз.

	 Кітап тізбегі алдағы уақытта жалғасын таппақ.





Аңдатпа


	Қазақ халқы – ежелден даналыққа, шешендікке, әңгіме, жыр-дастандарға үйір халық. Ауылына қонақ келсе айтқан әңгімесін ұйып тыңдап, таңды таңға ұрып батырлық жыр мен ғашықтық жырларды жалықпай тыңдайтындығы да соның айғағы. Ауыз әдебиеті бай дамыған халқымыздың осы бір қасиеті оның ақынжанды, әңгімеқұмар халық екендігін дәлелдей түскендей. Ата-бабаларымыз – жүйелі сөзге тоқтай білген, сөз салмағын бағамдай білген, бір ауыз сөзбен бір-бірімен жауласқан екі руды татуластырған, бір ауыз сөзбен адасқан тентегін жөнге салған, сөз қадірін жете ұға білген ел. Ұтымдық пен тапқырлыққа, шешендікке негізделген айтыс өнері де күні бүгінге дейін қазақ халқының сөзден түйін түйген дара халық екендігін дәлелдеумен қатар ел ішіндегі тәрбие болмысын қалыптастырып келеді. «Ақылды қария – ағып жатқан дария» деп бір ауыл елді дуалы ауызды бір ақсақалға билеткен халқымыздың қанында мәнді ой мен қисынды уәжге тоқтау о бастан сіңісті әдет екендігі даусыз. От тілді, орақ ауызды ділмарларын көкке көтере, Төле, Әйтеке, Қазыбек сынды билерінің әр сөзін ғибратқа балаған халқымыз даналыққа, татымды ой мен тартымды әңгіме-қиссаларға деген қадір-құрметін әлі күнге сақтап келеді. Тәуелсіз ел болғалы бері рухани, танымдық, тәлімдік жәдігерлер қайта зерделеніп, қордасы молайып келе жатқаны шындық. Кезінде Абай, Ыбырай, Ахмет сынды алыптар шетелдік ақын-жазушылардың мысалдары мен шағын әңгімелерін қазақ тіліне көптеп аудару арқылы халықтың санасына сәуле құйып, өскелең ұрпақтың тәлім-тәрбиесін қалыптастыруда үлкен үлгі-өнеге ошағының кірпішін қалаған болатын. Сол бір сара жолды дамытып күні бүгінге дейін әр түрлі жанрда көптеген аудармалар жарық көрді. Ал мына көзі қарақты, көкірек көзі ояу оқырман қауымға енді ғана жол тартып отырған еңбектің бірқатар өзіндік ерекшелігі, бөлекше бет-бедері бар.

	Біріншіден, бұл жай ғана аударма еңбек деуге келмейді. Себебі кітап мазмұны терең дидактикалық әрі ойшылдық (пәлсапалық) һәм тақуалық тәмсілдерге құрылған.

	Екіншіден, бұл – 70 жылдық соцреалистік жаттанды тәрбиешілдік пен көбіне жасанды көркемдікке құрылған дүниелерден жалыққан жаңа заманның рухани сұранысынан туған еңбек. Жай ғана рухани сұраныс емес, дәл бүгінгі қоғамдық ахуалды шын мағынасындағы рухани серпілістің бастауы десек те болғандай. Неге бұлай ой топшылап отырғанымыздың мәнісіне кітап мазмұнымен танысу барысында көз жеткізерсіздер деген сеніміміз бар. Себебі, біз бұл ғибратты тәмсілдерді таңдауда, аударып құрастыру барысында шығарманың атынан гөрі затына, сыртқы пішінінен гөрі ішкі мазмұн байлығының тереңдігіне (идеясына) басты назар салдық. Кітап төрт тараудан тұрады. Осы орайда, тілге орамды, ойға ықшамды, берер ғибраты мен даналығы мол шағын әңгімелердің халық талғамында алар орны ерекше екенін айта кеткен орынды. Рухани дүниелеріміздің қатарын толықтыру ниетімен түрік тілінен аударылған бұл шағын әңгімелер жинағы Хақ тағаланың сүйікті құлы Мұхаммед (саллаллаһу аләйһи уә сәлләм) пайғамбардан бастап, саңлақ сахабалар мен бес күндік тіршілікте ешкімнің ала жібін аттамай адал ғұмыр кешкен әулие, абыз, дана кісілердің өмірлерін өнеге етіп, оқырманды адамгершілік пен сүйіспеншілікке, имандылық пен адалдыққа, ізгілік пен ізеттілікке, әділдік пен жанашырлыққа, парасаттылық пен қанағатшылдыққа баулиды.

	Кітаптың тілі жеңіл болғанмен мазмұны терең, салмақты. Көңіл бөліп оқыған жанның көкірек сарайын ашар, руханиятын кемелдендіріп, ойына-ой, ақылына-ақыл, нақылына-нақыл қосар деген сеніміміз мол.

	Баспадан





І БӨЛІМ

ПАЙҒАМБАРЛАР ПАРАСАТЫ


	Мәрттік


	Пайғамбарымыз Мұхаммедтің (саллаллаһу аләйһи уә сәлләм) бар арман-тілегі мен мақсат-мұраты – адамзат атаулыдан өзіне көрсетілген қызмет емес, керісінше өзінің адамзатқа тигізер жәрдемі мен қызметі болатын. Сондықтан да болар, қолына не нәрсе түссе де, мұң-мұқтажға таратып беріп, өзі кимесе де өзгені киіндіріп, өзі ішпесе де өзгеге ішкізіп, қарамағындағы адамдардың сәл де болса қуанғанын көруді өзіне зор қуаныш, үлкен бақыт деп есептейтін.

	Бұл жолы да қолына келіп қалған дүниені зәру жұртқа таратып бермек ниетпен ел арасына шабармандар жүгіртті.

	Мәдина көшелерімен жолға түскен шабармандар: – Уа, халайық! – деп жар салысты, – Аллаһтың ардақты пайғамбары Мұхаммед мешіт алдында мұқтаж адамдарды күтуде. Күнкөріс тапшылығын тартқандар мен өте кедей көмекке зәру жандар өз үлестеріне тиген көмекті алсын. Ешкім де бұл көмектен мақұрым қалмасын!

	Сәлден кейін-ақ мешіт алдына көп бейнет көріп, тұрмыстың қыжалатын тартқан, көмекке зәру жандар жиналды. Бірақ олар бұл жолы тым көңілді. Өйткені біріне тартсаң біріне жетпей, зар ғып келе жатқан үйге керекті заттардың, ең болмаса, біршамасына қол жеткізу мүмкіндігі туып тұрған еді.

	Расында да, өздері ойлағандай болды. Пайғамбарымыз келген жұртты жалпылама бір шолып шығып, қолда бар затты бәріне бірдей ғып үлестіре бастады. Бұл іске іштей өзінің де қуанышты екендігін елге ерекше бір жылы жүзбен қарап, күлімсіреуімен аңғартты.

	Иә, ол қуанышты болатын. Өйткені, ол үшін өмірдегі ең үлкен қуаныш – басқалардың қажетіне жарау, қиналғандарға қол ұшын беру, халыққа қалтқысыз қызмет ету. Ал мына сәт – сол бір тәтті қуанышқа кенелген, халықтың игілігіне жарап, барынша қызмет көрсеткен, жарлы-жақыбайлардың мұң-мұқтажын елеп, шамасы жеткенше қол ұшын созған сондай бір қимас сәт.

	Ақыр соңында, қолындағы дүниелер де таусылды. Кедей-кепшіктердің де аяғы саябырсыды. Дәметіп кеп, дәнемеге қол жеткізе алмай қалған ешкім болған жоқ. Демек, ішкі есептің дұрыс шыққандығы.

	Бірақ сол мезет сонадай жерден өзіне қарай асыға ентігіп жүгіріп келе жатқан бір бәдәуи қартты көзі шалды. Қарсы алдына келіп, аз демін алғаннан кейін бәдәуи былай деп тіл қатты: – Сіз көмек таратып жатыр дегенді естіп жүгіре жеткенімше үлгермегенімді қарашы?! Менің-ақ, әйтеуір, ісім өмірі өрге басып, жолым болып көрген емес..

	Әлгі кедей байғұс онсыз да тағдырдың өзін өмірі кисе киімге, ішсе асқа жарытпағаны аздай, енді бұдан да тіс татырмай қаққанына налығандай кейіпте болатын. Айтуына қарағанда, керекті қыжалаты да біршама көрінеді. Тым құрыса, осы бір мүмкіндікті жіберіп алмайыншы деп, ести сала екі өкпесін қолына алып жүгіріп келген беті екен. Қолына ештеңе тимей, сан соғып қалғаны кедей жанына қатты батты.

	Пайғамбарымыз (саллаллаһу аләйһи уә сәлләм) әлгі байғұстан: – Зәру затың көп пе еді? – деп сұралғанда үміт ұшқыны қайта қылаң бергендей болды.

	Санай бастады... Расында да, көмекке қолы жетсе, біразынан құтылып, көңілі бір жұбанып қалғандай екен. Айтқандарының бәрі де күнделікті тұрмыс үшін ауадай қажетті заттар болатын. Алайда, қамкөңіл Пайғамбарымыз аз ғана уақыт бұрын қолындағы бар дүниенің бәрін келген жұртқа бірін де қалдырмастан со күйі түгелімен таратып бергендіктен, дәл қазір қолында бір тиын да қалмаған еді. Енді не болмақ?!

	Пайғамбарымыз іштей терең тебіреніп, қатты аяушылық білдіріп, пақыр бәдәуи жүзіне мейіріммен көз тастады. Сөйткенше болмай, күтпеген жерден оқыс шешім айтты: – Қамықпа, қажетті затыңның бәрін де аласың!

	– Қалайша? – деп сұрады көзі шарасынан шыға таңғалған кедей байғұс. Пайғамбарымыз болса, бұл жолы әр сөзін нықтап, анық-анық айтты: – Қазір осы тұрған бойда қаланың ішіне бар. Қай жерден керекті затыңды көрсең, сатушысына “Мына затыңды мен алам, ал ақшасын Аллаһ елшісі Мұхаммедтің өзі төлейді. Қалағанымды бер!” дегейсің.

	Пайғамбарымыз беретін ақшасы болмаған кезде осылайша кедей-кепшіктердің мұң-мұқтажын өтеп беруді өз мойнына алатын. Тіпті ол үшін өзінің қарызданғандығын да елемейтін. Әйтеуір, ретін тауып төлермін деген оймен оларға деген көмегін еш аяған емес.

	Адам баласына деген қызметті оның қашанда бірінші орынға қоятыны осыдан-ақ байқалатын еді.

	Әлгі бейбақ бұны ести сала, қуанышы қойнына сыймастан қала ішіндегі базарға бет алды. Бір жағынан, өзіне керекті алатын нәрселерін де ойша елестетіп бара жатқан күйде еді.

	Бұл жайдың куәсі болған Омар (р.а.) мұншалықты жанашырлық пен мейірбандықтың көрсетілгенін іштей аса құптамады. Ақыры, өзін іштей мазалаған ол ойын айтпай да тұра алмады: – Я, Расулаллаһ! Сіз шама-шарқың жететін нәрсеге ғана жауапты емессіз бе?! Қолыңыздағы дүниенің бәрін жұртқа түгін қалдырмай таратып бердіңіз. Мейлі ғой, бар болса берерсіз, жоқ болса, өзіңізді белшеден қарызға батырып, біреуді жарылқаудың не керегі бар еді?! Бұл артықтау болды-ау деймін!

	Пайғамбарымыздың бұл айтылғанды іштей жақамағандығы оның жүзіндегі күлімсіреудің байқалмағандығынан сезілді. Әйтпесе, ол дәл сол уақытқа дейін өте бір қуанышты күйде еді. Жүзінен жылылық пен күлімсіреудің табы ешқашан байқалмай қалған емес-ті.

	Сөйткенше болмай қастарындағы тағы бір адам сөзге араласты: – Уа, Аллаһ тағаланың құрметті елшісі! Омарды тыңдап қайтесіз, сіз одан да қолдан келгенше жақсылық жасап, жұртқа беруіңізді тыймағайсыз, Ғарыштың Егесі сізді қараусыз қалдырмас!

	Бұны естігенде, Пайғамбарымыздың жүзі қайта күлімсіреді, өйткені оған “Жомарт бол, жұртқа жақсылық жасағаннан жалықпа” дегені ұнаған-ды.

	Иә, жомарттық Пайғамбарымызға тән қасиет еді. Әсіресе, Рамазан айларында оның жомарттығы мен мәрттігінде тіпті шек болмайтын.

	Бір күні бір адам өрістегі ешкілерін санап жүрген Ардақты елшіге келіп бірнеше ешкі сұрағанда, ол бірнешеуін ғана емес сол жайылып жүрген ешкілердің барлығын да алдына салып берген еді.

	Бір қора ешкісін ауылға айдап келген әлгі кісі сонда өз қаумына былай деп жар салған екен:

	– Уа, халайық! Бәрің де мұсылман болыңдар! Мұхаммедтің (саллаллаһу аләйһи уә сәлләм) жомарттығы сонша кедейленем деп те қорықпайды...

	Аллаһтың ардақты елшісі кейде біреуден бір нәрсе сатып алып, оны қайта сол адамның өзіне сыйлайтын. Ал өзіне біреу сый жіберсе, дереу қасындағыларға сол сыйды таратып беретін. Ондай сый біраз уақыт қолында тұрып қалса реніш білдіретін.

	Пайғамбарымыздың жары Үммі Сәләмә (р.а.) былай дейді: – Бір күні Пайғамбарымыздың жүзінен бір торығуды сездім. Себебін сұрағанымда:

	«Кеше алған жеті динарды әлі ешкімге үлестіріп үлгермедім. Менде қалып қойыпты» деп мұңайған еді...





Ақысын даулаған сахаба


	Хазірет Мұхаммед пайғамбардың (саллаллаһу аләйһи уә сәлләм) бұл өмірдегі дәм-тұзы таусылуға айналған соңғы күндері. Алпыс үш жылдық өмірін абыроймен өткізіп, имандылық пен ақиқат жолына бастау арқылы халықтың ыстық ықыласына бөленген ол тіршілігінде бір құмырсқа екеш құмырсқаны да ренжітпейтіндей өте кішіпейіл, қайырымды болатын. Ол өмірінің соңғы сәттерінде мұсылмандар арасында жіберген қателігі болса кешірім сұрап, бақұлдасып қалуды жөн көрді.

	Осы ниетпен бір күні Біләлге азан айтқызып, жұртты мешітке жинауын өтінді. Пайғамбар сөзін екі етіп көрмеген Біләл (р.а.) дереу мұнараға шығып, зор даусымен азан шақырды. Әуезді азан даусын естір-естімес Мәдиналығы бар, Меккеден көшіп келгені бар – барлық мұсылмандар мешітке аяңдап жинала бастады. Сәлден кейін-ақ мешіт іші лық толды.

	Сүйікті Пайғамбарымыз (саллаллаһу аләйһи уә сәлләм) сахабаларға екі рәкат намаз оқытқаннан кейін мінберге шығып сөз бастады. Алдымен Аллаһ тағалаға шүкір етіп мақтау айтты. Артынша бүкіл елдің ет жүрегін езілтіп, жан-жүрегін тебіренткен, еріксіз көздеріне жас алғызып, тұла бойын шымырлатқан хұтбасын оқыды. Хұтба соңы анық-анық айтылған мына сөздерге ұласты:

	«Ей, мүминдер! Мен сендердің пайғамбар-ларыңмын. Өмір бойы ізгілікке үгіттеп, тынбастан бәріңді де Аллаһтың ақ жолына шақырумен келдім. Жақсылықты насихаттауда бір ғана Жаратқанның жәрдеміне арқа сүйеумен болдым. Сендерді қызғыш-тай қорғадым. Қанаттыға қақтырып, тұмсықтыға шоқтырмауға тырыстым. Сендерге қолымнан келгенше бір әкедей-ақ мейірімділік таныттым. Мұң-қайғыларыңды да бірге арқаладым...

	Ал енді сендерден сұрарым: осынша жыл біргеміз, менде ақысы кеткен жан араларыңда бар ма? Ақысы кеткенің бар болса, Құдай үшін, Қиямет күніндегі есепке қаратпастан дәл қазір менен ақысын алсын!».

	Бұл сөзді естігенде көңілдері өрекпіп, көздеріне жас үйірілген сахабалардың ешқайсысы да тікелей Пайғамбарға барып «Сізде менің ақым кеткен» демеді. Сұрақ екі-үш рет қайталанғанда ғана сахабалардан Үккаша орнынан тұрып Пайғамбарымыздың қасына барды. Сөйтті де сөз бастады: – Уа, Аллаһ тағаланың сүйікті елшісі! Сіз үшін әке-шешемнің де жаны пида! Құдай үшін деп бірнеше мәрте қайталағандықтан айтпасқа лажым жоқ, сізде менің ақым кеткен еді, – деді де болған оқиғаны былайша баяндады:

	– Я, Расулаллаһ! Бір күні сізбен бірге соғысқа қатыстым. Шайқастың қызған кезі еді. Бір уақытта қалай екенін қайдам, мінген түйелеріміз бүйірлесіп қатар келіп қалыпты. Мұным ұят болды ма, қой кешірім сұрайын деп түйемнен түсіп имене жақындай бергенім сол еді, арқамды қамшыңыз осып түсті. Я, Расулаллаһ, сол жолы сіз әдейі-ақ мені қамшымен тартып жібердіңіз бе, жоқ әлде, байқамастан болды ма сол жағын әлі күнге ажырата алмай келемін...

	Бұны естігенде Пайғамбарымыз:

	– Ей, Үккаша! Сені қайтіп әдейі ұрайын, байқамастан болған ғой, – деп кешірім сұрайды да артынша Біләлді қызы Фатиманың үйіне барып дәл сол жолғы қамшыны әкелуге жіберді.

	Біләл (р.а.) мешіттен шыққан бойы бірден Фатима-ның үйіне бет түзеді. Бір жағынан Пайғамбардың қалай өз-өзіне жұрт көзінше жаза бермек болғандығына да таңғалды.

	Келе сала есікті қақты. Іштен Фатиманың: – Ол кім? – деген даусы естілді. Біләл (р.а.) өзінің атын айтып Пайғамбардың қамшы сұратқанын жеткізді. Фатима: – Ей, Біләл! Әкем қамшыны не істемек? – деп сұрады.

	Біләл: – Өз-өзін жазаландырмақшы, – деп жауап берді.

	Фатима: – Ей, Біләл! Қамшымен ұрып әкемнен ақысын алмақ болған кім? – деп сұрады.

	Біләл: – Үккаша, – деп жауап қатқаннан кейін қамшыны алған бойы мешітке заулады. Қамшыны апарып хазірет Пайғамбарға (саллаллаһу аләйһи уә сәлләм) ұстатты. Пайғамбар болса қамшыны Үккашаға берді.

	Дәл осы арада орындарынан атып тұрған Әбу Бәкір мен Омар (р.а.) қосарлана: – Ей, Үккаша! Қамшымен Пайғамбарды ұрғанша бізді ұр, міне арқамыз, – деп жалыныш білдіре жон арқаларын тосты.

	Хазірет Пайғамбар:

	– Уа, Әбу Бәкір, ей, Омар! Аллаһ тағала сендердің бұл тілектерің үшін сый-құрметке бөлейтіндігі күмәнсіз, – деді.

	Бұл жолы Үккашаға Али (р.а.) жалына бастады: – Ей, Үккаша! Пайғамбарды қамшымен ұруыңа риза емеспін. Оны ұрғанша мені ұр! Міне, арқам, міне, кеудем, қай жерімнен қанша ұрғың келсе де ұр!

	Оған да хазірет Пайғамбар басу айтты: – Уа, Али! Орныңа отыр! Ұлы Аллаһ сенің бұл жақсылығыңды да елеусіз тастамайды.

	Үккашаға енді Хасан мен Хұсейін жалына бастады.

	– Ей, Үккаша! Біздің Пайғамбар немерелері екендігімізді білесің, одан алмақ болған өшіңді бізден алғаның жарасады. Өтінеміз, одан да бізді ұр! – десті.

	– Уа, менің көзайым немерелерім! Орындарыңа отырыңдар! – деді Пайғамбар оларға да, сөйтті де Үккашаға бұрылып: – Әй, Үккаша! Мені шындап ұрғың келсе, кәне ұр! – деді. Үккаша: – Я, Расулаллаһ! – деді тайсалмастан: – Сіз ұрғанда мен жалаңаш болатынмын. Мен де сізді ұрарда денеңіздің жалаңаш болғанын қалаймын, – деді.

	Сүйікті Пайғамбарымыз (саллаллаһу аләйһи уә сәлләм) екі сөзге келместен бірден жейдесін шешті. Сөйтті де: – Кәне, ұр! – деді, – қалағаныңша ұр!

	Бұны көрген мешіттегі бар сахабалар көңілдері босап жылады. Жейдесін шешкенде Пайғамбар денесінің сүттей аппақтығына отырған жұрт таңғалысты. Арқасында тумысынан Аллаһ тағаланың берген сыйы, елші екендігінің хақ дәлелі – қал тәрізді Пайғамбарлық мөрі де көзге оттай басылды. Алайда дәл осы сәт еш күтпеген тосын жайт болды. Міне, қызық! Қамшымен ұрады деп күткен Үккаша барған бойы Пайғамбар арқасындағы сол мөрді құшырлана сүйіп-сүйіп алмасы бар ма?!

	Сөйтті де: – Уа, Аллаһ тағаланың құрметті елшісі! – деді: – Сіздей адамға кім қол көтерсін?! Бар арманым: сіздің арқаңыздағы Пайғамбарлық қалыңызды бір сүю болатын. Сол арманыма бүгін жеттім. Мен бақыттымын! Аллаһ тағала енді сіздің құрметіңізге бола мен бейбақты тозақ отына қия қоймас!

	Отырған жұрт тебірене теңселіп кетті. Пайғамбарымыз да қатты толқыды. Қуанышты жүзбен көпшілікке көз тастаған Пайғамбарымыз:

	– Жұмақтық адам көргілерің келсе, мына Үккаша-ға қараңдар! – деді.

	Бұны естіген бүкіл мұсылмандар Үккашаны құттықтап, оны маңдайынан сүйгіштеді.





Бұл пәни


	Абдуллаһ ибн Масғұттың әңгімелеуі бойынша:

	Пайғамбарымыз бірде жалаң шиден жасалған төсенішке жатып көз ілді. Тұрған кезде мүбәрак тәніне түскен шидің іздері байқалды. Оны көріп, жаны ашығандар: – Ей, Аллаһ тағаланың құрметті елшісі! Біз сізге бір жұмсағырақ төсеніш алайық та? – деп сұрады. Сонда ардақты Расулаллаһ: – Е-е, бұл жалған дүниені қайтейін?! Мен бұл дүниеде ағаш көлеңкесіне сәл ғана аялдап, жолын қайта жалғастырған жолаушы іспеттімін, – деп жауап берді. (Таж: 5/177)

	Иә, адам баласы бұл өмірге қонақ әрі жолаушы ретінде келеді. Бұ дүниедегі бар дүние-мүлік оның ұзақ сапарына жолшыбай қажетті керек-жарақ қана болмақ.

	Олай болса «қонақтың» үй иесінің ісіне араласпасы белгілі.

	Қонақүйді де өз мүлкіндей иемдене алмасы, ешқандай да үкім жүргізе алмасы да анық жайт.

	Өзіне көрсетілген сый-құрмет пен бұйырған дәмге де ләм-мим дей алмасы, үй иесіне қарсы шығып, надандыққа баса алмасы, алдына сонша дәмді жайып сап отырғанда үй иесін сынап-мінеуі де дұрыс емес екендігі кімге де болса аян.

	Сондай-ақ, қонақ өзі ала келмеген нәрсесі мен өзімен бірге ала кетпейтін нәрселерге де көңіл аудармасы, оған құлықсыз болары даусыз.

	Расулаллаһ бір күні Ибн Омардың иығына қол салып былай деді:

	«Бұл пәниде өзіңді жат жұрттық секілді сезініп өт! Ылғи да өзіңді жолаушымын деп біл әрі өзіңді қабірде жатқандардың қатарында сана!».

	Ибн Омар (р.а.) да оның айтқандарын сол күйі бұлжытпай орындап, өзі де артқыға былай деп өсиет қалдырған екен:

	«Түнге қалсаң таңды күтпе, таңды атырсаң кешті күтпе. Денсаулығың болса ауырмауға әрекет жаса, өміріңді өлімге дайындық деп есепте».

	Иә, біздің халіміз төмендегі мына екі ауыз өлеңде айтылғандай:

	Ана жатырынан шықтық базарға,

	Бір кебін алып қайттық мазарға...

	Расында да, бұл дүниенің о дүниеге қарағанда құнсыз әрі көзді ашып-жұмғандай өтпелі екендігін кімде кім түсінсе өкінбес еді. Қазақтың «Қамшының сабындай қысқа ғұмыр» деуінде де үлкен астарлы ой жатса керек?!





Уәдеге беріктік


	Пайғамбарымыз Мұхаммед (саллаллаһу аләйһи уә сәлләм) қай іске болсын аса бір жауапкершілікпен қараған. Тіпті біреуге уәде берсе, сол уәдесін орындағанша асығатын.

	Өзін іздеп келген досы бір күні онымен базарда кездеспек болып келісті. Айтқан уақытынан сәл ерте барған Пайғамбарымыз өткен-кеткеннен уақыт сұрап досын күтіп тұрды. Өкінішке орай, досы көп кешікті. Қас қарайғанша күтті, келмеді...

	...Екі-үш күннен соң бір жұмыстармен базарға соққан досы өзін уәделескен жерде әлі күтіп тұрған Пайғамбарымызды (саллаллаһу аләйһи уә сәлләм) көріп қатты таңғалды. Іштей әлдеқашан есінен тарс шығып кеткен кездесу есіне түсіп қатты ұялды. Шынында да, ұмытып кеткен екен. Ал Пайғамбарымыз болса оны екі-үш күннен бері тапжылмастан сол орында күтіп тұр еді. Досы өзінің қай іске болсын бей-жай қарайтын салғырттығына бас шайқап қатты өкініш білдірді. Бір жағы, ел айтып жүрген Пайғамбарымыздың өз ісіне барынша жауапкершілікпен қарайтындығына осы жолы анық көз жеткізген еді.

	Өйткені жақындап келген досына Пайғамбарымыз Мұхаммед (саллаллаһу аләйһи уә сәлләм) жай ғана: – Мені неге күттірдің? Біраз шаруаларым аяқсыз қалды ғой, – дегеннен басқа ештеңе айтпаған-ды...

	«Уәде – Құдай сөзі» демекші, рас, Пайғамбарымыз қай істе де үмметіне өнеге бола білген.





Тас сараң


	Жабир (р.а.) әңгімелеуде:

	Пайғамбарымыз Расулаллаһқа бір кісі келіп:

	– Я, Расулаллаһ! Пәлен деген көршім құрмасының қоқыстарын менің аулама тастайды. Маған жамандық жасауын тыяр емес, – деп мұңын шақты.

	Пайғамбарымыз әлгінің көршісін шақырып алып:

	– Көршіңнің ауласына тастап жүрген құрмаңның қажетсіз ағаштарын маған сат, – деп сұрады.

	Әлгі кісі: – Болмайды, – деп үзілді-кесілді келіспеді.

	– Онда маған сыйлашы, – деп өтінді.

	Әлгі кісі тағы да:

	– Болмайды, – деді.

	– Онда маған беріп, орнына Жұмақтық қайтарымын ал, – деп ең бір бағалы ұсыныс жасап еді, бұл жолы да әлгі кісі сазарған қалпы:

	– Болмайды, – деді.

	Сонда Пайғамбарымыз (саллаллаһу аләйһи уә сәлләм) :

	– Сәлемдесуден қашатын кісілерді қоспағанда (бүгінге дейін) сенен өткен сараң адам көрмеппін, – деген еді кейіп[1]..





Кедейдің кемеңгерлігі


	Аллаһ тағаланың сүйікті құлы пайғамбарымыз Мұхаммедті (саллаллаһу аләйһи уә сәлләм) бір топ кісілер қаума-лай отырысып, алқа-қотан әңгіме-дүкен құрып отырды. Бір уақытта үстіндегі киімі жұпынылау бір кедей мұсылман есіктен бас сұқты. Ислам әдебі бойынша қонақтардың үстінен түскен адам өзіне арнайы орын таңдап жатпастан табылған орынға отыра кетуі керек-ті. Ол да соның ыңғайымен отырғандарды асығыстау көзімен бір шолып, бостау тұрған бір орынға жайғаса кетті. Алайда бір қызығы – ол тұс бай біреу отырған жер болатын. Кедей келіп қасына отырғанда, онымен қатар отыруға намыстанған әлгі бай қымбат шапанының етек-жеңін жиыңқырап ұстаған күйі аулағырақ барып басқа орынға отырды. Оның бұл қылығын жақтырмаған Пайғамбарымыз (саллаллаһу аләйһи уә сәлләм) :

	– Немене, кедейлігі жұғып кетеді деп қорықтың ба? – деді байға қарап.

	Ол:

	– Жоқ,- деді.

	Пайғамбарымыз тағы да:

	– Жоқ әлде ырысың ауып кетеді деп қорықтың ба? – деді.

	Ол болса:

	– Я, Расулаллаһ, ондай да ойым болған жоқ, – деп ақталғансыды.

	Пайғамбарымыз (саллаллаһу аләйһи уә сәлләм) :

	– Онда неге аулағырақ барып отырдың? – деп сұрағанда, ол өзінің үлкен қателік жасағанын аңғарып:

	Менен бір ағаттық кеткен екен. Оны мойындаймын. Осы қателігімді жуып-шаюды ниет етіп, бар байлығымның тең жартысын осы мұсылман бауырыма бағыштасам деймін. Сірә, кемсітті деп көңліне қатты алып қалған шығар. Мені кешірсін, – деп жаңағы кедей мұсылманнан кешірім сұрамақ болды.

	Алайда кедей мұсылман болса күтпеген жерден:

	– Я, Расулаллаһ! Маған оның байлығы керек емес, – деп үзілді-кесілді қарсылық білдірді.

	Бұған отырғандардың бәрі таңғала неліктен екендігін сұрағанда, ол:

	Өйткені мен де байлықтың буына мастанып, мына отырған бай секілді күндердің бір күні жағдайы өзімнен төмен мұсылман бір бауырымның көңліне кірбің түсіріп алам ба деп қорқамын, – деп, өзінің нағыз мұсылман екендігіне жұртты тәнті ете мағыналы жауап қайырған екен[2].





Сөз бен іс


	Ардақты пайғамбарымыз (саллаллаһу аләйһи уә сәлләм) бір сапарда ат басын тежеп, достарымен бірге көліктерінен түсер-түспес жүктерін жерге қойысты. Жолсоқты боп қарын ашқандықтан бір қой сойып жеуге ақылдасты. Бар жұмысты әркім өзара бөлісе бастады.

	Біреуі: – Қойды мен сояйын, – деді.

	Екіншісі: – Терісін мен сыпырайын, – деді.

	Үшіншісі: – Ет пісіру менің мойнымда болсын, – деді.

	Сол кезде Пайғамбарымыз да: – Шөлден отын жинап қайтуға мен барайын, – деді. Бұны естігенде сахабалардың бәрі әбігерленіп: – Уа, Аллаһтың құрметті елшісі! Еш әуре болмастан сіз көлеңкеде сәл тыныға тұрыңыз. Біз өзіміз-ақ бәрін қуана-қуана істейміз, – десті.

	Сонда Пайғамбарымыз: – Иә, бұл жұмыстарды мен сендердің өздерің-ақ істей алатындарыңды білем, алайда Аллаһ тағала қандай да бір құлдың өзін өзгелерден артық сезініп дос-жарандарынан бөлек отырғанын ұнатпайды, – деп жауап берген еді.

	Сөйтті де, шөлге барып бір құшақ отын теріп әкелді...

	Бұл Аллаһ елшісінің сөзі мен ісі тең, турашыл сипатының қарапайым ғана бір көрінісі.





Ең балажан кісі


	Пайғамбарымыз Мұхаммед (саллаллаһу аләйһи уә сәлләм) балаларға тым мейірімді еді. Сахабалардан Абдуллаһ ибни Омар (р.а.) немерелері Хасан мен Хұсейн үшін пайғамбарымыздың «дүниедегі екі райханым (хош иісті гүл) менің» дегенін, Әнәс ибн Малик Расулаллаһтың оларды бауырына басып, иіскеп, оларға дұға оқитындығын айтқан. Усама ибн Зәйд (р.а.) болса «Расулаллаһ мені бір тізесіне, Хасанды екінші тізесіне отырғызып, екеуімізді де бауырына бірдей қысып «Иә, Раббым! Менің бұларға мейіріммен қарағанымдай, сен де бұларға мейіріміңді төге гөр!» деп пайғамбар сүйіспеншілігінің тек қана өз немерелеріне ғана емес, басқаларға да дәл сондай екендігін айтқан.

	«Кішкентайларымызға мейірімділік танытпаған бізден емес» (Әбу Дауыт, әдеп, 58) деп хадисінде айтқан пайғамбарымыз, реті келгенде бұл жайлы ата-аналарға да жұмсақ тілмен ескертіп отырған.

	Әр түрлі сахабалардың айтуына қарағанда, пайғамбарымыз балаларды өте қатты жақсы көріпті. Оларды құшақтап, көтеріп, мойнына отырғызып, бауырына басып, сүйіп, түйемен келе жатса, түйесіне мінгізіп, алдына алып ойнатып, балалармен бірге өзі де ойнап, бірдеңе бүлдіріп, үстін былғап қойса да еш ұрысып, қабақ шытпаған екен.

	Бұл жайында кейбір сахабалардың айтқандары:

	Абдуллаһ ибн Бүср Расулаллаһты тамаққа шақырғанда, тамақтан кейін әдеттегідей сол үй-ішіне аман-есендік тілеп, дұға оқығандығын әрі «мына бала бір ғасыр өмір сүреді» деп басынан сипағандығын айтқан.

	Абдуллаһ ибн Жафер (р.а.): «Расуллаһ сапардан қайтқанда немерелері Хасан мен Хұсейн алдынан жүгіріп шығатын. Ол бірінші жеткенін алдына, екінші жеткенін артына мінгестіріп Мәдинаға алып кіретін».

	Махмұд ибн Рәби бес жастарында Пайғам-барымыздың бір тостағаннан аузына су толтырып үстіне бүріккендігін айтады. Бұл Расулалланың балалармен ойнауының, кейде оларды ойнатуының бір көрінісі.

	Ялла ибн Мүррә Расулаллаһтың бірде қонаққа бара жатып, жолда балалармен ойнап жүрген немересі Хұсейннің де ала кетпек болғандығын, бірақ Хусейннің атасын көргенде қашып, Расулаллаһтың оның артынан бала секілді қорбаңдап жүгіріп, қуғанын айтқан. (Ибн Мажә, Мұқаддима, 11).

	Хазірет Пайғамбарымыздың немерелерінің бірін сүйіп жатқанда, оны көрген Акра ибн Хабис: «Менің он балам бар, ешқайсысын да әлі маңдайынан сипап көрген емеспін» дегенде, Пайғамбарымыздың оған: «Сен басқаға мейірбандық көрсетпесең, саған да Аллаһ мейірбандық көрсетпейді» - деп жауап бергені айтылады.

	(Әбу Хурайрадан)

	Сол секілді Мәдиналық біреудің: «Менің бір балам бар. Балиғатқа толды. Сонда да әлі бір рет те иіскеп, сүйіп көрген емеспін» дегенде, Пайғамбарымыздың оған: «Аллаһ тағала жүрегіңнен сүйіспеншілікті алып тастаса, мен не істейін (менің кінәм не?)» деп жауап бергенін айтқан.

	Сонымен қатар, әз Пайғамбар балаларына жақсы қарайтын ата-аналарды да мақтап, жақсы-жақсы сөздер айтатын.

	Бір күні баласын жоғалтып, тұтқындардың арасынан кез-келген баланы бауырына басып іздеп жүрген әйелді көрсетіп, пайғамбарымыз:

	«Біліп қойыңдар, Аллаһтың құлдарына деген мархабаты, сүйіспеншілігі, мына әйелдің өз баласына деген махаббатынан да асып түседі» деген.

	Жаратушының пенделеріне деген махаббатын анық айқындаған бұл хадис Бұхари мен Мүслимнен алынған.





Жанашырлық


	Мұхаммед пайғамбарымыз (саллаллаһу аләйһи уә сәлләм) бір мереке күнінде қуана ойнап жүрген балаларға қарап тұрып, олардың қастарында жыртық киімді бір баланың жылап отырғанын көреді.

	Бірден қасына барып: – «Балалармен бірге неге ойнамайсың? Неге жыладың?», – деп сұрады.

	Бала қайғырып:

	– Әкем пайғамбармен бірге пәлен соғыста қайтыс болды. Шешем басқа біреуге үйленді. Өгей әкем мені үйден қуып жіберді. Жейтін тамағым, киетін киімім, паналайтын жерім де жоқ. Әке-шешелері бар балалардың жақсы киім киініп, ойнап жүргендеріне қызығып, қорланып жылап тұрмын, – деп жауап бергенде, пайғамбарымыз оның қолынан ұстап:

	– Мен – әкең, Айша – шешең, Хасан мен Хұсейннің саған – бауыр болуын қалар ма едің? – деп сұрады.

	Сонда бала өзімен сөйлесіп тұрғанның пайғамбарымыз екенін біліп:

	– Әрине, я, Расулаллаһ! Қалайша разы болмаймын, – деп қуана жауап қатты.

	Баланы үйіне ертіп апарып, тамақтандырып, жақсылап киіндіргеннен кейін шаттанған баланы достарының қасына қайта жіберді.

	Балалар оны көргенде:

	– Жаңа ғана жылап тұр едің. Қалайша қуанып қайттың? – деп сұрады.

	Бала мән-жайды толық айтып бергенде, достары:

	– Шіркін, біздің де әкелеріміз сол соғыста шейіт болып, біз де сен сияқты болғанда ғой, – десті тамсана...





Кешіру де зор сауап


	Сахабалардан Әнас (р.а.) әңгімелеуде:

	Пайғамбарымыз Мұхаммедпен (саллаллаһу аләйһи уә сәлләм) бірге отырғанбыз. Әлден уақытта тісі көрінетіндей ғана сәл жымиды. Себебін сұрағанымызда былай түсіндірді:

	– О дүниеге барғанда үмметімнен екі кісі Аллаһ тағаланың құзырына әкелінеді. Біреуі екіншісін көрсетіп: – Уа, Раббым, менің мына пәленшеде кезінде ақым кеткен, сол ақымды алып бер, – деп өтінеді.

	Аллаһ тағала: – Ей, пәленше, ақысын өзіне қайтар, – дейді.

	Жеген ақысы үшін өз сауаптарынан бөліп берген екіншісі: – Я, Аллаһ тағала! Менің сауаптарымнан ештеңе қалмады ғой? – дегенде, Аллаһ тағала бірінші адамға: – Қарашы, мынаның сауабынан дым қалмады, бұған не дейсің? – деп сұрайды. Сонда бірінші адам: – Олай болса менің күнәларымнан өзіне алсын, – дейді.

	Дәл осы тұсқа келгенде Пайғамбарымыздың көзі жасаурады. Сөйтті де: «Ол күн – аса бір зор күн болмақ. Адам өз күнәсінің алынғанын қалайды» деді де сөзін ары қарай жалғастырды:

	Сол кезде Аллаһ тағала ақысы кеткен адамға: – Басыңды көтер де Жұмаққа қара! – деп дауыстайды. Сонда бірінші кісі: – Я, Аллаһ тағала! Алтынмен апталған, күміспен күптелген, жібекпен тоқылған небір сән-салтанаттарды көріп тұрмын. Бұған қай пайғамбарлар мен әулие-шейіттер ие? – деп сұрайды.

	Аллаһ тағала:

	– Бұлар маған өтемін төлегендер үшін, – деп жауап береді.

	– Бұлардың өтеуін қайтіп төлейді? – деп сұрайды адам.

	– Қаласаң бұған сен де ие бола аласың, – деп жауап береді Аллаһ тағала.

	– Қалайша? – деп таңырқағанда, Аллаһ тағала:

	– Сен егер ақың кеткен қасыңдағы мына жолдасыңды кешірер болсаң, – деп жауап береді.

	– Олай болса мен оны кешірдім, – деп жауап береді әуелгісі.

	– Ендеше жолдасыңды ал да, екеуің де Жұмаққа барыңдар! – деп бұйырады Аллаһ тағала.

	Сөйтті де Пайғамбарымыз (саллаллаһу аләйһи уә сәлләм) :

	«Аллаһтан қорқыңдар! Аллаһтан қорқыңдар да араларыңды түзеңдер! Қараңдаршы, Аллаһ тағаланың өзі мүміндердің арасын жарастырып тұрған жоқ па?!», – деді.





Екі қыздың оразасы


	Пайғамбарымыз бір күні сахабаларына ораза ұстауды бұйырып, артынша былай деп қатаң ескерту жасады:

	– Мен рұқсат етпейінше кешке ешкім де ауыз ашпасын!

	Елдің бәрі жаппай ауыз бекітіп, ораза ұстады. Кеш түскенде жеке-жеке келіп, ауыз ашуға рұқсат алып жатты. Дәл осы тұста бір кісі жақындап келіп:

	– Уа, Расулаллаһ! Екі қызым да күні бойы ораза ұстаған еді. Ұялғандықтан өздері келіп сізден рұқсат сұрай алмады. Рұқсат етсеңіз, оразаларын аяқтап, ауыздарын ашса жақсы болар еді, – деп өтініш білдірді.

	Алайда Пайғамбарымыз оған рұқсат бермеді.

	Әлгі кісі тағы екі рет келіп рұқсат сұрады. Үшінші рет келгенде Пайғамбарымыз (саллаллаһу аләйһи уә сәлләм) :

	– Өкінішке орай, олар бүгін ораза ұстаған жоқ.. Күні бойы «кісі етін жеген» (әркімнің сыртынан өсек айтып, ғайбат сөйлеген) адам қайтіп ораза ұстасын?! Бар да оларға айт: егер ниет етіп ораза ұстағандары рас болса, дереу құсып асқазанындағының бәрін шығарсын, – деді.

	Әлгі кісі қыздарына Пайғамбарымыздың айтқандарын айна қатесіз жеткізді. Олар пайғамбары-мыздың бұйрығын дереу орындап, өздерін күштегенде кесек-кесек қан құсысты. Әлгі кісі келіп бұл жайды Пайғамбарымызға айтқанда, ол:

	– Құдіреті күшті Аллаһ тағалаға ант етейін, егер олар әлгі ұйыған қанды құсып тастамай, асқазанда сол күйі қалып кеткенде Тозақ отына отын болар еді, – деді.

	Иә, тек тамаққа ғана емес, тілге де, көзге де, аяққа да, қолға да ораза болса, сонда ғана ол нағыз ораза болмақ.





Әке мен бала


	Хазірет Иса (а.с.) бірде жолда кетіп бара жатып бір қарияны бас салып тепкілеп жатқан жас жігітті көріпті. Әлгі кісіге жаны ашыған Иса пайғамбар бірден жүгіріп барып, араша түспек болғанда қарт оны тоқтатып:

	- Мені арашаламай-ақ қой, тепкілей берсін!- депті.

	Қарттың бұл сөзіне қатты таңырқаған Иса (а.с.) себебін сұрағанда, әлгі шал оның мәнісін былай деп түсіндірген екен:

	- Мен де кезінде өз әкемді тұп-тура осы жерде дәл осылай тепкілеген едім. Мына жігіт – менің туған балам. Менің әкеме істегенімді балам маған істеп жатыр. Менде кеткен әкемнің өшін өз баламның менен алып жатқан жайы бар...

	Бұл «Атаңа не істесең, алдыңа сол келеді» деген нақыл сөздің астарын анық ұқтырса керек.





Жазмыштан озмыш жоқ


	Бір кісі Сүлеймен пайғамбардың сарайына сәске уақытында есі шыға жүгіріп келіпті. Тығыз шаруасы бар екендігін айтқан ол, Сүлейменмен (а.с.) кездестіруді өтініпті.

	Дегбірі қашып өңі құп-қу болып кеткен оған Сүлеймен пайғамбар: – Жайшылық па? Мұнша неге қорықтың? Себебі не? – деп сұрапты.

	Әлгі кісі бойын билеп алған үрейден әліде арыла алмаған кейіпте: – Бүгін ертеңгісін дәл қарсы алдымнан өңі сұсты Әзірейілді (а.с.) көрдім. Маған тесіле қараған күйі алыстай берді. Шамасы, менің жанымды алуға ниеттенген секілді, – депті жан-жағына жалтақтап.

	– Сонда менің не істеуім керек? – деп сұрапты өлімнен мұнша қорыққан әлгі бейбаққа көз тастаған патша-пайғамбар Сүлеймен.

	– Сізден бір көмегіңізді өтінем, – депті сонда әлгі кісі сөзін жалғап, – Сіз – аң-құс біткеннің тілін білетін, жан-жануар, тау-тасқа әмірі жүретін үлкен патшасыз. Қолыңыздан бәрі де келеді. Желге айтып, мені сонау Үндістанға ұшырып апарып жеткізуін бұйырыңызшы,- депті жалына, – мүмкін сол кезде жан алғыш Әзірейіл менен көз жазып қап, өлімнен құтылармын.

	Сүлеймен пайғамбар жыламсырап тұрған әлгі адамға жаны ашығандықтан, желді шақырып, оны Үндістанға апарып тастауын бұйырыпты.

	Жел патша жарлығын екі етпестен құйындатып ала жөнелген күйі жаңағы адамды бірден Үндістандағы жапан бір аралға апарып тастапты.

	Түске қарай қарамағындағылармен жиналыс құрып отырған Сүлеймен келгендер арасынан Әзірейілді де байқап қалыпты. Бірден қасына шақырып алып: – Ей, Әзірейіл! Сәске кезіндегі әлгі бейбақтың жүрегін алып, сонша қорқытқаның не? Неге алайып қарадың? – деп сұрапты.

	Сонда Әзірейіл (а.с.): – Уа, әлемнің баға жетпес патшасы! Мен оған сұс көрсетпедім, тек таңғала қарадым. Өзі қорқып кеткен болар. Мен оның осы жақта жүргеніне таңырқаған едім. Өйткені Аллаһ тағала маған оның жанын бүгін кешке Үндістанға барып алуымды бұйырған-ды. Мен оған қарап тұрып “Бұған жүз қанат бітсе де Үндістанға, әй, бүгін жете алмас” деп таңғалған едім. Таңғалыспен жүзіне тесіле қарағаным да сол болатын, – деп жауап берген екен.

	Иә, «ажал айдады» деген осы.





Патша мен құмырсқа


	Сүлеймен пайғамбар (а.с.) бір күні құмырсқадан бір жылдық азығының көлемін сұрайды. Құмырсқа оған бір жылдық азығының көлемі бір бидайдай екендігін айтады.

	Құмырсқаны сынамақ болған Сүлеймен пайғамбар (а.с.) әлгі құмырсқаны алып шыны әйнекке қаматады, тыныс алуына жағдай жасап, қоректенуі үшін қасына бір тал бидай дәнін қойғызады. Сөйтеді де тура бір жыл күтеді. Уақыт жетіп шыны әйнекті ашып қараса, құмырсқа әлгі бидайдың жартысын қалдырып, жартысын ғана жеген екен. Сүлеймен пайғамбар құмырсқаның бидайдың жартысын жемей қалдырғанына таңырқап одан неліктен бидайды толықтай жеп қоймағандығын сұрайды.

	Сонда құмырсқа:

	– Негізі, менің жейтін несібемді Аллаһтың өзі беретін. Ол беретін кезде мен еш нәрсеге алаңдамай, еш нәрсені уайымдамай бидайымды жылда толық жейтінмін. Өйткені Жаратушымның мені ұмытып кетуі әсте мүмкін емес еді. Алайда бір жылғы азығымды енді сен беретін болған кезде «әй, түптің түбінде пендешілікке басып мені ұмытып кетсе қайтем» деген сақтықпен маған берілген бидайдың жартысын ғана жеп, жартысын келесі жылға сақтап қойғандығымның мәнісі сол еді, – деп жауап берген екен[3].

	Иә, Аллаһ тағала пендеге күнімізді қаратпай-ақ қойсын деп тілейік!





Отқа күймеген пайғамбар


	Ибраһим (а.с.) пайғамбар ретінде жіберілген кезде, ел ішінде пұтқа табынушылық кең етек алды. Ибраһим пайғамбар пұттардың ес-түссіз, жай ғана мелшиген меңіреу тастар екендігін, Жаратушы бола алмайтындығын қанша түсіндіре айтса да, оларды көндіре қою аса қиын шаруа еді. Өйткені олар ылғи да қарсы дау айтудан жалықпайтын. Сондықтан да болар Ибраһим (а.с.) олардың саналарына сәуле бітіріп, шел басқан көңілдерін ояту мақсатында ғибратты бір іс істеуді ұйғарды.

	Бір күні қала халқы түгелімен мереке қарсаңында қаланың сыртына шықты. Қағбаға кірген Ибраһим (а.с.) пұт атаулының бәрін қиратып, балтаны сол жердегі ең үлкен бір пұттың мойнына іліп қойды.

	Мерекеден қайтып келген халық әлгіндегідей ойран-асыр жағдайды көріп жағаларын ұстасты.

	Халық:

	– «Біздің Құдайларымызды кім соншама қорлаған? Сірә, бізге зұлымдық ойлаған біреу болар», – десті.

	Біреуі: «Ибраһим деген бір жігіт осы жайында кейінгі кезде сөз етіп, соқтығысып жүрген. Мүмкін сол болар», – деді.

	– Олай болса, оны дереу алдымызға әкеліңдер. Мойындасын істегенін! – деді халық жамыраса.

	Ел сұрады:

	– Әй, Ибраһим! Біздің құдайларымызға бұны істеген сен бе?

	Ибраһим (а.с.) ой салмақ ниетпен:

	– Мүмкін ол істі иығына балта асынған анабір ең үлкен құдайларың жасаған болар?.. Мүмкін айтар, өзінен сұрап көрсеңдерші? – деп жауап берді.

	Олар Ибраһимге (а.с.) қарап:

	– Бұлардың сөйлей алмайтындығын өзің де білмеуші ме ең?!, – деді.

	Ибраһим (а.с.):

	– Олай болса, тіл қатуға да шамасы келмейтін, түк пайдасы жоқ мұндай меңіреу пұттарға қалай табынасыңдар? Аллаһты тастап, сезімсіз тасқа табынып кеткен сендер оңбассыңдар! Кішкене ақылмен ойласаңдар қайтеді? – деп шыр-пыры шықты.

	Ақыр соңында ел Ибраһимді (а.с) жұрт көзінше тірідей отқа жақпақ болды. Таудай ғып отынды үйіп, Ибраһимнің(а.с) қол-аяғын байлаған күйі отқа лақтырды. Ибраһим (а.с) еш нәрседен тайсалмастан, іштей тас-түйін бекініп, Аллаһ тағалаға ғана арқа сүйеді.

	Сол кезде Аллаһ тағала Ибраһимді (а.с) жақпақ болған лаулаған отқа: «Әй от! Салқын бол! Жайлы бол!» деп бұйырды. Яғни Жаратушы оттың күйдіру және ыстық қасиеттерін тоқтатып тастаған еді.

	Осылайша Хақтың көмегіне арқа сүйеген Ибраһим пайғамбар неше күн жанған оттан дін аман шықты...

	Сірә, халық арасындағы батырлықты суреттейтін «Отқа салса күймейтін, суға салса, батпайтын» деген теңеу осындай пайғамбарлардың ақиқатынан аңызға айналса керек.





Күнәдан тазарған кінәлі


	Аллаһ тағала Мұса пайғамбарға қаратып: – «Әй, Мұса! Пәлен деген жерде бізге дос адамдардың біреуі қайтыс болды. Сен барып соның жұмыстарын реттестір. Сен бармасаң да, біз оны бәрібір мейірімнен құралақан қалдырмаймыз», – деп бұйырды.

	Мұса (а.с.) айтылған жерге барды. Сол жақтың кісілерінен: – Бүгінгі түні Аллаһ тағалаға жақын, иманы берік жандардан кім көз жұмды? – деп сұрады. Бірақ ел оған: – Ей, Мұса пайғамбар! Аллаһ тағаланың досы еді дейтіндей ешкім қайтыс болған жоқ. Тек пәлен үйдегі өмірін жаманшылықпен өткізген, бұзылған бір жас жігіт қана көз жұмды. Жиіркенішті қылықтарына қарап оны көмуге де ешкім жолар емес, – десті.

	Мұса (а.с.): – Ендеше, менің іздеп жүргенім сол жігіт, – деді де, елдің жөн сілтеуімен жігіттің үйіне барды. Мұса пайғамбар үйге кірген кезде үй толы періштелерді көрді. Олардың әрқайсысы қолдарындағы табақтан Аллаһ тағаланың мейірім-шапағаты мен кеңшілігін, рақымдылығы мен мейірбандығын молынан жан-жақтарына шашып жүргенін көріп таңданысы тіптен артты. Бұны көрген Мұса пайғамбар Аллаһ тағалаға жалына - жалбарына тіл қатты:

	– Уа, Жаратқан Хақ тағала! Сен ол жігітті «Менің досым» деген едің, алайда ел оның бұзылған, жаман жігіт екендігін айтуда. Бұның астарындағы мәнді ұға алмай тұрмын?

	Сонда Аллаһ тағала:

	« – Ей, Мұса! Халықтың ол жігітті бұзылған деуі рас. Алайда күнәсынан хабары болғанмен ол жігіттің тәубасынан халықтың хабары жоқ. Менің бұл құлым таң сәрісінен тұрып топырақ құша тәубаға келді. Менің рақымдылығымнан мол үміт етіп, мейірімділігімді пана тұтты. Мен оның шын жүректен шыққан тәубасын қабыл алдым. Ешқашан үмітсіздікке берілуге болмайтындығын көрсету мақсатында мен ол құлымды өзі сұраған мейірімділікке бөледім», – деп тіл қатты...

	Иә, «Үмітсіз – тек қана шайтан». Неғұрлым шын жүректен шықса, тәуба соғұрлым қабыл болады.





Сиқыршылар мен перғауын


	Мұса пайғамбардың халықты бір ғана Аллаһқа илануға бағыттайтын тәухид сеніміне үгіттеуі нәтижесінде перғауын балқып-шалқып отырған қазіргі мына сән-салтанатымнан айрылып, жер сипап қалармын деп қорықты. Қайтсе де Мұсаны (а.с.) тұқыртып, осының алдын алу мақсатында алыс-жақын елдегі бүкіл сиқыршыларды ордасына шақыртқан перғауын оларды Мұсамен (а.с.) жарыстырмақ болды.

	Келген сиқыршылар:

	– Ей, Мұса! Қолыңдағы аса таяғыңды алдымен сен лақтырасың ба, әлде біз лақтырайық па? – деп Мұсаға деген ілтипаттарын білдірді.

	Мұса оларға Құранның «Ағраф» сүресінің 115-116 аяттарында айтылғандай:

	– Сендер лақтыратындарыңды лақтырыңдар! – деді саспастан.

	Сиқыршылар Перғауын мен бүкіл Мысыр халқының көзінше әкелген таяқтары мен жіп-шуларының бәрін сиқырлап жерге лақтырғанда, олар дереу жылан кейпінде жан бітіп ирелеңдей бастады. Дәл сол мезет Аллаһтың әмірімен Мұса пайғамбар да қолындағы аса таяғын жерге лақтырды. Мұса пайғамбардың лақтырған аса таяғы демде аузынан от шашқан аждаһаға айналып, маңайындағы өзге сиқыршылардың жыландарын түгелдей жалмап, жұта бастады. Мұсадағы күштің ешбір сиқыр қисынына келмейтін иләһи яғни құдайылық мұғжиза екендігіне келген сиқыршылардың барлығының көзі анық жетті. Өйткені сиқыр күші тараған кезде жерге тасталған таяқтар мен жіп-шулар қайта қалпына келуі керек еді. Алайда бұл жолы сиқырланған дүниелердің бәрі сол күйі тып-типыл болды. Бұған көңіл көздері жетіп, Мұса пайғамбарға Аллаһ сыйлаған ерекше күш - мұғжизаға таңғала бас иген сиқыршылар сол мезетте-ақ бірауыздан:

	– Біз Мұса мен Харұнның Жаратушы Иесіне бас иіп, иман келтірдік, – дескен күйі бастарын сәждеге қойды.

	Бұл тосын жайтқа Перғауын қатты ашуланды.

	Ол: – Сендер менің рұқсатымсыз қалайша Мұсаның Жаратушысына бас иесіңдер?! Демек сендерге сиқырды үйретуші ұстаздарың Мұса екен. Олай болса, мен сендердің аяқ-қолдарыңды бір қол, бір аяқтан қайшылап кестіремін! – деп бұйырды.

	Жүректерінде иман нұры берік ұялаған сиқыршылар Перғауынның бұл қатал үкіміне қасқая қарсы тұрып: – Сен Мұсаның мұғжизасынан артық емессің. Не істесең де өз еркің. Сенің қатігездігіңнен қорқып тұрған біз де жоқ. Көп болса бұ дүниеде есіріп, тайраңдарсың. Түптің түбінде Аллаһ тағалаға оралғанкезде кімді жеңбексің?! – десті...





Ол сенің ізіңе ерген жоқ


	Нұх пайғамбардың баласы кәпір еді. Жер бетін топан су басқан уақытта баласының теңіз толқындарымен арпалысып, өлім мен өмір арасында жанталасып жатқанын көргенде жаны ашып:

	– Ей, балам! Кел, бізбен бірге кемемізге мін. Кәпірлігіңнен арыл! – деп дауыстады.

	Алайда баласы қырсығып:

	– Тауды паналасам да судан аман қаламын, – деді асау толқындарға бір батып, бір шыққан ол екі қолын ербеңдете.

	Нұх пайғамбар баласына оның бүгінгі апаттан не істесе де құтыла алмайтындығын ескерте:

	– Аллаһ қаламаса, бұл азаптан ешкім де сені құтқара алмайды, – деді.

	Осы сәт Нұх пен баласының арасын таудай тасыған теңіз толқындары бөліп, ештеңеге мұрша бермей екеуін екі жаққа алды да кетті. Алайда Нұх (а.с.) баласын ойлап қатты қамықты. Қалай қамықпасын, бауыр еті өз баласы емес пе?! Іштей қайғырып қан жұтқаны сонша, ең болмағанда баласы Қиямет күні азапқа ұшырамаса екен деп тіледі.

	Оттың судан да қауіпті екенін ескерсек, ақыреттегі азаптың бұдан да қорқынышты болары сөзсіз. Алайда Аллаһ Нұхты отбасымен бірге игілікке бөлейтіндігіне уәде етпеп пе еді? Жаратушының уәдеден таймайтындығын бетке ала Нұх баласы үшін Аллаһтан шапағат тілеуді жөн көрді.

	Нұх пайғамбар көкке қарап, екі қолын жая жаратушыға жалбарына бастады:

	– О, Жаратқан! Балам да отбасымның мүшесі болғаны үшін Өзіңнің мейірімділігіңе сенемін, менің отбасымды сақтаймын деп Өзің уәде етпеп пе едің?! Сенің берген уәденің хақтығы талассыз. Ең ұлы үкім беруші Өзің емессің бе?!

	Алайда Аллаһ тағаланың ата-текке емес, тек қана амалдарға қарайтындығы шындық. Аллаһтың сондай-ақ өзіне серік қосқандардың шапағатын кешірмейтіндігі де рас. Аллаһқа серік қосатын пенденің пайғамбар әулетінен болуы, тіпті орынсыз. Сондықтан болар Аллаһ тағала Нұх құлына осы жайтты ұғындыра:

	– Ей, Нұх! Ол сенің әулетіңе жатпайды. Өйткені оның оңған қылығы болмады. Өзің жете білген нәрсені менен сұрап надандар қатарына қосылма! – деп қатал бұйырды.

	Нұх пайғамбар бірден өз қателігін түсінді:

	– Уа, Жаратушы Раббым! Білетін нәрсемді сұрағаныма қатты өкініш білдіре, кешірім сұраймын! Егер мені кешірмесең, онда менің құрдымға кеткенім... , – деп дереу Аллаһқа жалбарынып тәубаға келді[4].

	Ағаттық жасау – о бастан адам баласына сіңісті әдет. Алайда дереу кешірім тілеп, тәубаға келгендер – сол ағаттық жасағандардың ең ізгілері болып саналатындығы хадисте айтылған.





Содом мен Гомор


	Лұт пайғамбар (а.с.) – араб түбегінде жайлап кеткен пұтқа табынушылықпен жан аямай күрескен, халықты бір ғана Жаратушыға иман келтіруге шақырған, осы бір қасиетті жолда өмірінің соңына дейін асқан сабырлылық пен төзімділік таныта білген Ибраһим пайғамбардың көкесінің ұлы. Оның пайғамбарлығы мен бүкіл өмірі Иордания мемлекетінің аймағында орналасқан Лұт көлінің маңайында өткен. Бүгінгі күні алақандай ғана жерге ие бұл тұзды көл кезінде ұлан-ғайыр алқапты алып жатқан, жағалай ірі қалалар қоныс тепкен, өте шұрайлы мекен болған. Сол қалалардың екеуінің аты күні бүгінге дейін әлі ұмытылмай, тіпті ғылыми қазба жұмыстары мұндай қалалардың тарихта расында да болғандығын дәлелдеуде. Бұлар: Шезум (Содом) және Оморе (Гомор) қалалары еді.

	Лұт (а.с.) осы Шезум қаласында тұратын.

	Біз қазір сіздерге өмір бойы халықты имандылыққа үгіттеп, ақиқатқа шақырған Лұт пайғамбардың тіршілігіндегі соңғы күндері жайлы баяндамақпыз.

	Әдетте адам баласының тура жолдан аяғы бір тайса болды, оның небір азғындықтарға ұшырап, небір арсыздықтарға басатындығы сөзсіз. Тура жолдан ауытқыту арқылы Адам атаның баласы Қабылға да қызғанышпен өз бауырын өлтірткен осы бір тәнқұмарлық сезім Лұттың (а.с.) халқында да аса бір жиіркенішті түрде қатты белең алды. Лұт пайғамбардың қауымының азғындыққа шектен шыға берілгендігі соншалық, еркектің еркекпен жыныстық қатынасқа баруы (гомосексуализм) үйреншікті әдетке айналды. Лұттың (а.с.) шыр-пыры шыға оларды имандылық пен ізгілікке шақыруы, өзіне берілген пайғамбарлық міндетті адал атқарып, жатса-тұрса халқын осы бір лас қылықтан арылтпақ болып насихат айтуы азғындап аласұрған халыққа шыбын шаққан құрлы әсер етпеді.

	Пайғамбардың сөзі өтпеген бұл елге соңында Аллаһтың өзі қатал үкімін түсірді. Өйткені олар бұл кезде осы бір бассыздық пен азғындықтары үшін жазаға жаппай ұшырауға әбден- ақ лайық күйде еді.

	Ұлы Жаратушы енді тәубаға келмес күнәһар халықтың күлін көкке ұшырып, жермен-жексен ету үшін алдымен періштелері арқылы Лұт пайғамбарға алдын ала хабар білдірді. Сәнді киінген үш жігіттің бейнесіне еніп Лұтқа келген періштелер оған өзіне сенген, айтқанына ерген ат төбеліндей ғана адамды алып қаладан шығу керектігін айта келді.

	Періштелер Шезум (Содом) қаласына келе сала Лұттың үйіне тіке тартты. Алайда үш бірдей қылшыл-даған жас жігіттердің сәнді кейіпте қалаға кіргенін көрген, нәпсісі азған халық бұларды жақыннан көруге құмартты. Үш бірдей пәк жігітті көргенде халықтың тәнқұмарлығы одан әрі қозып, өз нәпсілеріне ие болудан қалып, ауыздарынан сілекейлері шұбырды. Нөпір халықтың ортасын қақ жара жүрген бойда періштелер бірден Лұттың (а.с.) үйіне барды. Нәпсіқұмарлықтың шырмауына мықтап шырмалған азғын халық болса, әлгі көркем жігіттермен тезірек тәнқұмарлығын қанағаттандырып, тояттағанша байыз табар емес. Халық олардың жай жігіттер емес өздерін қалаларымен қоса үлкен азап құшағына сүңгітуге келіп отырған періштелер екендігін қайдан білсін?!

	Лұт пайғамбардың үйіне келген періштелер әу

баста өздерінің періште екендігін айта қоймады. Алайда арттарынан қалмаған халық шұбырған күйі үйдің есігіне дейін жеткен болатын. Үйді бастарына көтере айғайлаған халық Лұттан (а.с.) әлгі жігіттерді өздеріне шығарып беруді талап етіп жатты. Ал Лұт болса халықтың мына қылығы үшін келген қонақтарынан ұялып қысылғаны сонша, жерге кіріп кете жаздады. Тіпті бір уақытта сыртқа шыққан күйі үйді айнала қоршаған халыққа ашуланып, ызадан жарылардай кейіпте:

	– Әй, ұятсыздар! Келген қонақтар аса бір ізетті кісілер. Олар менің ғана емес бәріміздің де қонақтарымыз емес пе? Адамгершіліктен осыншалықты жұрдай болғандарың ба? Естеріңді жисаңдаршы? – деп ұрысты.

	Халықтың оған иліге қоймаған күңкілін есті-генде:

	– Тіпті болмаса мен сендерге мына он екіде бір гүлі ашылмаған қыздарымды (некелеп) берейін[5], соны алыңдар да қараларыңды батырыңдар бұл жерден. Алайда қонақтарымның көзінше мені масқара қылмаңдар, – деп те көрді.

	Бірақ ауыздарынан көбік ағып тәнқұмарлықпен елігіп тұрған халық оның бұл ұсынысына да құлақ аспады. Олардың бар мақсаты – іштегі жігіттерді сыртқа алып шығып білген арсыздықтарын айыздары қанғанша бір жасап қалу еді.

	Қанша айғайлап та, ұрсып та, жай сөзбен айтса да халықты көндіре алмаған Лұт (а.с.) жыларман боп үйге кіргенде, періштелер өздерін танытып, айықпас азғындыққа ұшыраған бұл халыққа Аллаһ тағаланың зор азабын ала келгендіктерін айтты. Аллаһтың әмірі бойынша неше жыл Пайғамбарды тыңдамаған халықтың бүгінгі татқаны – тіршіліктегі соңғы дәм-тұзы болмақ. Лұтқа түн қата өзіне сенгендерін ерткен бойда ешкімге сездірместен қаладан шығу тапсырылды. Ал бұл мезет қалада қалған халық Аллаһтың қатты қаһарына ұшырап, тұрған жерлері қаласымен қоса жермен-жексен болмақ еді. Әрі бұл оқыс азапты Ұлы Жаратушы кейінгі халықтарға үлкен үлгі-өнеге ретінде жасамақ.

	Айтқандай-ақ Лұт өзін тыңдап, ізіне ерген азған-тай адамымен сол түні-ақ Содом мен Гомор қалаларын тастап қала шетіне шығып кетті. Олар қаладан шығысымен-ақ Аллаһтың уәде еткен азабы ретінде аспаннан шоқ аралас жауын жауа бастаған. Есі кеткен ел ешнәрсенің байыбына барып үлгірместен аз уақыттың ішінде-ақ екі қаланың халқы да тып-типыл болып, орнында жанған от пен бықсыған күл ғана қалды...

	Иә, олар әлі күнге ғибрат...

	Құдіреті шексіз Аллаһ тағала бәрімізді де оқыстан болатын жамандықтардан сақтасын!

	Зекет – байлықтың қорғаны

	Хасан әңгімелеуде:

	Бір күні Пайғамбарымыз (саллаллаһу аләйһи уә сәлләм) өзін қоршай отырған сахабаларға: «Зекет – қолдағы мал мен байлықтың қорғаушысы, сақтаушысы», – деді. Дәл осы мезет бір христиан саудагер де айтылғандарға құлақ салып тыңдап отырды. Пайғамбар сөзін айтып бітірер-бітірмес әлгі христиан барған бойы малының зекетін берді.

	Сол уақыттар христиан саудагердің жақын досы Мысырға саудамен жол тартқан еді. Екеуі бірге сауда жасайтын. Ол кездерде сауда үлкен керуендермен жасалатындықтан жол бойы қарақшылардың қармағына түсіп қалу қаупі жоқ емес. Христиан ішінен былай деп ойлады: «Егер Мұхаммедтің айтқаны рас болса, мен берген зекеттен досым қарақшылар құрығынан аман-есен келеді, онда мен де мұсылмандықты қабылдаймын. Ал егер Мұхаммед жалған айтып жұртты алдаған болса, онда менің досымның саудасы жол бойы қарақшылардың талан-таражына түседі, онда мен де қылышымды алып Мұхаммедтің сазайын беремін».

	Бір уақытта жолдағы керуеннен хат келеді. Хатта керуеннің қарақшыларға тап болып, бар дүние-мүліктен айрылғаны жазылыпты. Хаттың бас жағын оқи сала христиан бірден қылышына қол жүгіртіп, жолға жиналмақ болды. Бірақ артынша досының «Керуеннің алдыңғы жағына қарақшылар шабуыл жасап, бар мал-байлықты ту- талапай жасағанда, мен керуеннің соңында едім. Маған ештеңе болған жоқ. Бар мал-байлығымыздың еш шашаусыз аман-есен келе жатқан жайы бар. Алаң болма! Жақында барып қаламын» деген сәлемдемесін алады. Бұдан кейін Пайғамбардың ақиқат сөйлеп, рас айтқанына христиан саудагердің зәредей де шүбәсі қалмайды. Дереу Ақиық елшінің алдында тізе бүккен күйі: – О, Расулаллаһ, – дейді, – маған исламды түсіндір, иманға келейін.

	Ислам түсіндірілгенде, ол ислам туының аясында адамзаттың ең тұнық бастауы мұсылманшылықты қуана қабылдайды[6].





Кәпірліктен мұсылмандыққа қадам


	Мекке толықтай мұсылмандардың қолына өт-кеннен кейін Исламның бас дұшпаны Әбу Жәһилдің баласы Икриманы Пайғамбарымыз (саллаллаһу аләйһи уә сәлләм) өлім жазасына кескендіктен ол бас сауғалап Йеменге қашты. Алайда оның әйелі Үммү Хаким болса мұсылмандықты қабылдап, әрі күйеуі Икриманы кешіруді Пайғамбарымыздан өтінген еді. Пайғамбарымыз оны кешіргендігін білдіргенде, Үммү Хаким дереу күйеуін іздеп жолға шықты. Теңіз жағасындағы бір кемеде мұсылман капитанымен сөйлесіп тұрған жерінен Икриманы тапты. Капитан оған:

	– «Лә иләһа иллаллаһ, Мұхаммед расулаллаһ» деп айтып имансыздықтан біржолата арылсаңшы, – деді.

	Икрима:

	– Мен онсыз да соны айтпағандығым үшін қашып кеткем жоқ па?! – деп қарсылық білдірді.

	Сол кезде қастарына жақындаған Икриманың әйелі:

	– Мен қазір адамдардың ең абзалының, ең жақсысының қасынан келе жатырмын. Пайғамбарымызбен (саллаллаһу аләйһи уә сәлләм) сөйлестім, сені кешіріп, саған берген өлім жазасын да қайтып алды. Саған ендігі жерде қорған болатындығын айтты. Өзіңе титтей жаның ашыса, жүр енді,- деп ізгі хабарды жеткізді.

	Екеуі бірге жолға шықты. Жолда қонақтаған бір жерде Икрима әйелімен жақындасқысы келді. Алайда әйелі оған қарсы болып:

	– Жоқ болмайды, – деді, – мен мұсылманмын, ал сен кәпірсің!

	Икрима:

	– Сені маған жақындатпаған сенім расында да маңызды болса керек, – деді.

	Икрима Меккеге жақындағанда Аллаһ елшісі сахабаларына қарап:

	– Әбу Жаһилдің баласы Икрима мүмин және мұһажир кейіпте сіздерге келе жатыр. Әкесін сөге көрмеңіздер! Өйткені айтылған сөгіс өліге жетпегенмен тіріге жетеді, – деп ескертті.

	Пайғамбарымыз Икриманы көргенде аса бір қуанышпен қарсы алып, ерекше ілтипат көрсетті.

	Икрима келген бойда:

	– Әй, Мұхаммед! Сен мені қандай дінге шақырасың? – деп сұрады.

	– Аллаһтан басқа құдай жоқтығына және менің Аллаһтың құлы әрі елшісі екендігіме сенуге, сондай-ақ намаз оқуға, зекет беруге шақырамын, – деп жауап берді пайғамбарымыз. Сонда Икрима:

	– Аллаһ атымен ант етейін, сен шынында да халықты тек қана жақсылыққа шақырасың. Сен пайғамбар болмай тұрып та, арамыздағы ең шыншылымыз әрі ең абзалымыз болатынсың, – деді де Пайғамбарымызға қол берген күйі кәлима-и шәхадасын айтып, мұсылмандықты қабылдады[7].





«Хилфул-фудулдың» жақсылығы


	Исламға дейінгі кезеңде Араб түбегінде Фадл ес-імді аттас үш кісі жиналып, қиянатқа ұшырағандардың залымдардан кегін қайтару, өзара әділдікті үстем ету мақсатында ант берісіп қол алысқан. Кезінде пайда болғанмен кейіннен ұмыт бола бастаған бұл ұйым Пайғамбарымыз (саллаллаһу аләйһи уә сәлләм) кезінде қоғамның қайта жамандықтарға бой алдыра бастауын ауыздықтау мақсатында Құрайыштың алдыңғы қатарлы адамдары тарапынан қолға қайта-қайта алынған. Олар ұйымды тұңғыш құрушылардың атын ескеріп «Фадылдардың немесе абзал кісілердің анты» мағынасын білдіретін «Хилф-ул фудул» деп қойды. Ол кезде Пайғамбарымыз жиырма бір жас шамасында болса да, осы ұйымның мүшесі еді.

	Кейіннен қайта құрылса да бұл ұйым о бастағы түпкі мақсатынан ауытқымаған.

	«Хилфул-фудулдың» ең бір белсенді кезінде мынадай бір оқиға болған.

	«Хасам» тайпасынан бір кісі бойжеткен қызымен бірге Меккеге келеді. Қызы көзтартарлық сұлу еді. Әкесімен қалаға келген әдемі бойжеткенге көзі түскен Мекке ақсүйектерінің бірі Нұхайл ибн Хажжаж оны әкесінің қорғаштағанына қарамастан алып қашты. Хасамнан келген қыздың әкесі болса, күйініп:

	– Ана бір есерсоқты алдыма әкелер ешкім жоқ па? – деп айғай салған еді.

	Халық оған ел ішіндегі талас-тартыс, дау-дамайды тек «Хилфул-фудулдың» шешетіндігін айтып жөн сілтеді. Ол болса тікелей Қағбаға барып:

	– Әй, хилфул-фудулшылар, маған көмектессең-дерші? – деп дауыс көтерді.

	Хилфул-фудулшылар дереу қыздың әкесін ертіп Нұбайхтың үйіне барды. Нұбайх сыртқа шыққанда оған дүрсе қоя берді:

	– Әй, көргенсіз! Сен біздің қиянатшылдықпен жан аямай күресеміз деп серттескенімізді білесің. Жан керек болса, шығар тез қызды үйіңнен!

	Нұхайл іс бұлай насырға шабады деп ойламаса керек ә дегенде сасып қап, артынан қызды үйінен шығарды.

	Иә, пайғамбарлық келмей тұрып та, хазірет Мұхаммедтің (саллаллаһу аләйһи уә сәлләм) ел ішіндегі осындай игі шаралардың басы-қасында жүргені тарихқа аян.





ІІ БӨЛІМ

САХАБАЛАР САБАҒЫ


	Ананың ақ сүті

	Алқамә Пайғамбардың көзі тірісінде құлшылыққа жан тәнімен берілген, садақаны көп үлестіретін өте бір ізетті, иманды жас жігіт еді. Бір күні аяқ астынан ауырған Алқамә төсек тартып жатып қалды. Ауруы әбден меңдеп, өлетін халге жеткенде, тілі куәлік сөзге келмей күрмеле берді. Оның қатты қиналғанын көрген сахабалар пайғамбарға жүгіріп мән-жайдан хабардар етті.

	Пайғамбарымыз бірден әлгі жігіттің шешесін шақыртты.

	– Алқамә қандай еді? – деп сұрады.

	Әйел: – Балам көп намаз оқитын, көп ораза ұстайтын, садақаны көп тарататын, – деп жауап берді.

	Пайғамбарымыз бұл жолы сұрақты төтесінен қойды: – Сізбен қарым - қатынасы қалай еді? Әйел: – Іштен шыққан балам ғой деп қанша кешіріммен қарағаныммен, мені ренжітетін кездері көп еді. Оны айтып отырған себебім, көбіне әйелін жақтап, маған қарсы шығатын, – деген кезінде, пайғамбар:

	– Анасының реніші баласының тілін күрмеп тұр екен. Қане, отын жинаңдар, Алқамәні тірідей отқа жағамыз, – деп маңайындағыларға бұйырды.

	Ана байғұс бірден жанұшырды: – Қажеті жоқ. Баламды жаға көрмеңіз, – деп жалынғанда, пайғамбар салиқалы түрде: – Аллаһ тағаланың о дүниедегі азабы балаңыздың қазіргі тартып жатқан азабынан да қатты болмақ. Егер Аллаһ ұлыңыздан разы болсын десеңіз, сіз де аналық ақ сүтіңізді кешіп, ұлыңызға деген бар реніш-өкпеңізді қойып, онымен ризалықпен қоштасыңыз, – деді.

	Әйел байғұс разылығын айтып, күбірлеп кешірген сәтте баласының да кәлимаға тілі келіп, өмірден озған еді.





Құлшылық құндылығы


	Пайғамбарымыз (саллаллаһу аләйһи уә сәлләм) да қатысқан «Затур-Риқа» соғысында шайпауыздығына басып, ерінен қалыспай соғысқа келген бір мүшрік әйелді мұсылмандардың біреуі жер құштырды. Әйелін кімнің өлтіргенін жазбай танып қалған күйеуі, сол мұсылманды өлтірмей тынбайтындығын айтып, өз-өзіне іштей ант берді. Соғыс біткеннен кейін де мұсылман жасағының қай жерге тоқтайтынын байқамақ болып, іздерін қуалай жүріп отырды. Аллаһ елшісі сол түнгі қонатын жерді белгілеп:

	– Осы түні бізді қорғап күзетте кім тұрады? – деп сұрағанда, мұһажир мен әнсардан екі кісі суырыла алға шықты. Пайғамбарымыз (саллаллаһу аләйһи уә сәлләм) оларға:

	– Онда мына сайдың шыға берісінде тұрыңдар, – деп күзет үшін оңтайлы орынды көрсетті.

	Бұл екі ықыласты сарбаз: Аммар ибн Ясир мен Аббад ибн Бишр еді. Түн қараңғылығы басып күзет кезегіне тұрарда әнсарлық Аббад мұһажирлік Аммарға қарап:

	– Түннің қай шамасында күзетте тұрғың келеді?- деп сұрады. Ол өзінің тап қазірден бастап түннің ортасына дейін тұрғысы келетіндігін айтты. Екеуара келіскеннен кейін мұһажир сарбаз өз кезегі келгенге дейін аздап көз шырымын алмақ болып ұйықтап кетті. Ал әнсарлық сарбаз болса күзеттегі уақытты босқа өткізбейін деп намаз оқи бастады.

	Дәл осы сәт соғыста жер жастанған әйелінің өшін алмақ болып іздерінен қалмай келе жатқан мүшрік бұқпантайлап келіп намазда тұрған сахабаға садақтан оқ ысқырта бастады. Ал намаз оқып тұрған сахаба болса үш оқ тигенге дейін намазын бұза қоймады. Алайда үшінші оқ қадалғанда қатты жараланды. Дереу руку, сәждасын орындап, сәлемін беріп намазын аяқтады да:

	– Тұр, тұр енді, мен жараланып қалдым, қимыл көрсете алар емеспін! – деп қасындағы жолдасын оятты.

	Жолдасы орнынан атып тұрғанда дұшпан қорқып жылыстап жөнелді. Жолдасының қатты жараланғанын көргенде мұһажир досы таңғала сұрады:

	– Алғашқы оқ тие салысымен мені бірден оятпағаның не?

	Алайда әнсарлық сахабаның берген жауабы да таңғаларлық еді. Ол:

	– Оқып тұрған сүремді ортасынан үзе алмадым. Егер Пайғамбарымыз табыстаған күзетшілігімізге кесірі тимейтін болғанда, жаным шығып кетсе де мен ол сүрені тоқтатпас едім!.. – деген еді[8].

	Иә, сахабалар ғибадатқа осыншалықты құштар болатын.





Куәгер


	Пайғамбарымыз (саллаллаһу аләйһи уә сәлләм) сахабалары-мен отырған бір сәтінде өз-өзінен сәл-пәл жымиып:

	– Неге күлімсіредім, білесіздер ме? – деп сұрады. Сахабалары «Жоқ» дегенде, Пайғамбарымыз:

	– (О дүниеде есеп берілгенде) Құл шыр-пыры шыға өз-өзін ақтамақ болады, іле-шала Аллаһ тағаламен арада мынадай бір әңгіме өрбиді мен соған еріксіз жымидым:

	Құл:

	– Сен мені тіршілігімде қиянаттан қорғамадың ғой? – деп сұрайды.

	Аллаһ тағала:

	– Иә, – дейді.

	Құл:

	– Онда маған да бөгде куәгердің қажеті жоқ. Маған менің өзімнен куәгер беруіңді сұраймын, – деген кезде Аллаһ тағала:

	– Ал онда сенің куәгерлерің өзіңнің дене мүше-лерің болсын. Тіпті саған «Кираман Катибин» періште-лері де куә болмай-ақ қойсын, – дейді де әлгі құлдың тілін байлағаннан кейін дене мүшелеріне қарап не істеп, не қойғанының бәрін түк қалдырмай айтып беруін бұйырады.

	Ал жаңағының дене мүшелері болса бір-бірлеп сөйлей бастайды. Кейіннен барып тілінің күрмеуі шешіліп қайта сөйлеуге келгенде ол ренжіп, өзінің дене мүшелеріне қарап «Мен сендерді қорғаштап жаным шығып жатса, сендер не істеп, не қойғандарыңның бәрін жіпке тізе тәптіштеп айтып шыққандарыңа жол болсын, бәрің де көзіме көрінбей, қараларыңды батырыңдар!» деп ашулана айғайлайды....





Хазірет Пайғамбардың хаты


	Дыхиятул-Кәлби (р.а.) әңгімелеуде:

	Хазірет Пайғамбарымыз (саллаллаһу аләйһи уә сәлләм) маған бір хат беріп Византия патшасы Қайсарға жіберді. Патшаға барып хатты бергенімде қасында қызыл шырайлы, көк көзді, бұйра шашты жиені бар еді. Хаттың басы «Аллаһтың елшісі Мұхаммедтен гректердің қожайыны Гераклийге» деп басталатын. Жиені осы сөзді оқи сала терең бір тыныстады да «бұл хатты оқуға болмайды» деп бір-ақ түйді. Қайсар бұның себебін сұрады. Жиені: «Бұл хатты жазған адам алдымен өз атын жазыпты да сені екінші орынға қойыпты, сөйтіпті де сені патша демей жай ғана қожайын деп көрсетіпті» деді. Патша қарсылық білдіріп, міндетті түрде оқуын бұйырды.

	Хат оқылған соң ол жердегілердің бәрі сыртқа шығып, Қайсар ішке мені шақыртты. Қайсар патша мен ішке кірген кезде өздерінің дін істеріне қарайтын епископын да шақыртты. Сөйтті де хатты епископқа оқытты. Епископ оған:

	– Бұл Мұхаммед қой, – деді, – ол біздің көптен күткен пайғамбарымыз. Тіпті Исаның өзі оның келетіндігі жайында сүйіншілеп хабар айтқан.

	Қайсар епископқа қарап:

	– Иә, маған қандай ұсынысың бар? – деп сұрады.

	Епископ:

	– Өз басым сөзсіз оны растап, мойынсұнам, – деді. Қайсар оған:

	– Алайда мен де растап оған бас иер болсам патшалығымнан айрылып қалармын, – деді күмілжіп.

	Содан біз патшаның қасынан шықтық. Қайсар сол кезде қонағы Әбу Суфиянды шақыртты да оған сұрақ қойып жауап ала бастады.

	– Сендер жақта пайда болған әлгі кісі кім?

	– Ол бір жас жігіт.

	– Шыққан әулеті қандай?

	– Арамыздағы аса бір сыйлы әулеттен шыққан.

	– Ол пайғамбарлығының белгісі болар. Иә, оның болмысы қандай?

	– Ешқашан өтірік айтқан емес.

	– Бұл да пайғамбарлығының бұлтартпас белгісі.

	Қайсар Әбу Суфияннан сұрауын жалғастыра түсті.

	– Оның ізіне ергендердің арасынан исламды тастап кеп қатарларыңа қосылғандар болды ма?

	– Жоқ.

	– Иә, бұл да оның пайғамбарлығының дәлелі. Оның шайқастарда жеңілген кезі болдыма?

	– Кейде жеңгенмен, кейде жеңілетін.

	– Бұл да пайғамбарлығының белгісі.

	Артынша Қайсар патша мені шақырып былай деді:

	– Сені жіберген адамға айта бар, мен оның пайғамбар екенін білгенмен, патшалығымды тастай алмаймын!

	Ал епископ болса әр жексенбі сайын христиан-дарға уағыз айтатын. Алайда келесі жексенбі күні ол христиандарға барып әдеттегідей уағызын айтпады. Одан кейінгі жексенбіде де сөйтті. Халыққа өзінің ауырып жатқандығын айтты. Бірақ мені шақырып алып, әр түрлі сұрақтар сұрайтын. Дәл осылай бірнеше апта халыққа шығып уағыз айтпай қойған соң, бір күні халық жиылып келіп оған былай деп қатаң талап қойды:

	– Не өз еркіңмен сыртқа шық, не біз сені бөлмеңде өлтіреміз. Әлгі араб келгелі бері біз сенен күмәндана бастадық.

	Бұны естігенде епископ маған бірден хат жазып беріп былай деді:

	– Мына хатты ал да, Мұхаммедке жеткіз. Оған дұғай сәлем айт та, менің Аллаһтан басқа тәңір жоқ әрі Мұхаммедтің оның пайғамбары екендігіне иман еткенімді, сондай-ақ оған мойынсұнғанымды айт. Халық менің бұл жағдайымды жақсы сезіп отыр. Оған көргендеріңнің бәрін айт!

	Осыны айтты да ол далаға шықты. Күтіп тұрған халық оны дереу өлтіріп тынды[9]...





Ықыласпен айтылған «кәлима-и шәһадаттың» салмағы


	Расулаллаһ (саллаллаһу аләйһи уә сәлләм) бір күні шын ықыласпен айтылған кәлима-и шәһадаттың ақыретте мүмин таразысының оң жақ басын қалай ауыр басатынын былай деп түсіндірді:

	«Аллаһ тағала Қиямет күні үмметімнің ішінен бір адамды сықаса жиналған халықтың арасынан шығарып алып, оған қатталған тоқсан тоғыз дәптерді көрсетеді. Әр дәптердің үлкендігіне кім де болса бас шайқап таңырқай қарайды.

	Аллаһ тағала әлгі адамнан:

	– Мына дәптерде жазылғандарға не айтасың? Менің жазушы періштелерім саған қиянат жасамап па? – деп сұрайды.

	Құл:

	– Уа, Раббым! Жоқ, әрине. Бәрі де дұрыс, – дейді.

	Аллаһ тағала одан қайта сұрайды:

	– Осыларды жасағандығың рас болса маған айтар дауың бар ма?

	Құл:

	– Уа, Аллаһ тағала! Айтар дауым жоқ, – дейді. Іле барлық амалдары таразыға тартылғанда, сауаптары аз болып қалады. Бұны көргенде Жаратушы Ие:

	– Бұдан тыс сенің үлкен жақсылық-сауабың да бар. Біз бүгін сені ешқандай жамандыққа ұшыратпаймыз, – дейді.

	Таразыға тілдей бір қағаз салынады. Құл ол қағаз не салмақ берер дейсің деп үмітсізденіп тұрады.

	Бірден дәптерлер таразының бір басына, әлгіндегі бір жапырақ қағаз болса таразының екінші басына қойылады. Таразы тартылғанда дәптерлер жеңіл тартып, қағаз ауыр басады Сөйтсе, қағазда «Әшхәду ән лә иләха илла Аллаһ уә әшхәду әнна Мұхаммадан расулаллаһ» (Аллаһтан басқа тәңір жоқ, Мұхаммед оның құлы әрі елшісі) деген кәлимасы жазулы екен».

	Негізінде, Аллаһ тағаланың атымен не салыстырылса да онымен бәрібір тең келе алмасы анық.





Пайғамбар екеніңді дәлелде!


	Әбу Бәкірдің (р.а.) ислам дінін еш бүкпесіз қабылдауына бірнеше жайт түрткі болған. Соның бірі мына оқиға.

	Ислам діні келгенге дейін қысы-жазы саудамен айналысатын Әбу Бәкір көбінесе Шамға баратын. Бір сапарда таңға жуық таңғажайып түс көрді. Түсінде аспандағы ай келіп оның құшағына тығылыпты. Әбу Бәкір айды қос қолдай құшақтап көкірегіне қысқан екен. Тәтті сезім құшағында жатып ояна кетсе, түсі болып шығады. Дереу сол маңайдағы Ямлиха атты танымал монахқа барып түсін жорытты. Монах әуелі:

	– Қай жақтан боласың? – деп сұрады.

	Әбу Бәкір:

	– Хижаз аймағынан,- деп жауап берді.

	Монах:

	– Немен шұғылданасың?- деп қайта сұрады.

	Әбу Бәкір:

	– Саудагермін,- деп жауап қатты.

	Бұны естігенде монах:

	– Әй, арабстандық жан, мына түс тегін түс емес екен. Шынын айтсам, үлкен сүйінші түсіп тұрған жайы бар. Ақымды берсең, дәл қазір жорып берейін, – деді.

	Әбу Бәкір (р.а.) оған сол мезет он екі динар ұстатты.

	Монах сөзін жалғап, түсті былай деп жорыды:

	– Көктегі айдың саған түсуі – ақырзаман пайғамбарының келетіндігі. Таяу уақыттарда ол өзінің «пайғамбарлығын» жұртқа жариялайды. Сен сол Пайғамбардың қасында жүретін уәзірі, кейіннен халифасы боласың. Уа, арабстандық жан, егер ол менің тірі кезімде келсе, онда маған хабар сал. Барып жолығып, оны өз көзіммен көрейін. Ал ол келген кезде мен о дүниелік болып кетсем, онда менің дұғай-дұғай сәлемімді жеткіз. Әкелген жаңа дініне менің кіргенімді, оның үмметі болғандығымды айт. Ақыретте маған шапағат етуді ұмытпасын!

	Әбу Бәкір бұны естігенде:

	– Олай болса маған хат жазып қалдыр, – деді.

	Монах он екі сөйлеммен жазылған хатты Әбу Бәкірге ұсынды. Хаттың төркіні мынадай: «Ассалаумағаләйкум, уа, Мұхаммед ибн Абдуллаһ әл- Мәкки әл- Мәдәни әл-техами! Сен – расында да ақырзаман пайғамбары, он сегіз мың ғаламның Иесі Хақ тағаланың елшісісің! Мына үшбу хатты Әбу Бәкір ибн Әбу Күхафа арқылы өзіңе жолдап отырмын. Осы арқылы саған иланып, иманға келгенімді, саған үммет болып ергенімді жеткізгім келеді. Әбу Бәкір келіп, түсін жорытты. Сол түс бойынша Әбу Бәкір сенің уәзірің кейіннен халифаң болады. Егер мен тірі тұрсам, сенімен бірге Аллаһ жолында әл-дәрменімнің жеткенінше күресуден тартынбаймын. Ал егер оған өмірім жетпесе, онда маған да ақыретте шапағат етуді ұмытпағайсың!».

	Әбу Бәкір түсін жорып берген кісіге қарап:

	– Егер түсім дәл осы жорығаныңдай болып шықса, онда менен тағы да жүз динар алашағың болсын, – деді риза кейіппен.

	Әне-міне дегенше Шам сапары да бітіп, Әбу Бәкір Меккеге келді. Арадан он екі жыл өтті. Аллаһ тағала хазірет Мұхаммедке (саллаллаһу аләйһи уә сәлләм) уахи түсірді. Бір күні Әбу Құбайс тауына шыққан Мұхаммед (саллаллаһу аләйһи уә сәлләм) өзінің пайғамбар екендігін жұртқа жар салып, халықты жансыз пұттарға емес бір ғана Жаратқанға иман етуге шақырды.

	Төсекте жатқан Әбу Бәкір айтылғандарды ести сала Мекке көшелерінің бірінде хазірет Пайғамбармен жүздесті. Пайғамбарымыз оны Исламға мойынсұнуға шақырды. Әбу Бәкір (р.а.) оған:

	– Уа, Мұхаммед! Пайғамбар екендігің рас болса, дәлелдеп мұғжизаңды көрсет, – деді.

	Хазірет Пайғамбарымыз оның көкірегіне қолын қойып, қабырғаға тақаған күйі:

	– Саған Пайғамбарлығымды дәлелдеген мұғжиза ретінде осыдан тұп-тура он екі жыл бұрын түс көргенің, оны Ямлиха атты монахқа жорытқаның жетпей ме?! Оған түс жорығаны үшін жалма-жан он екі динар төледің, кейіннен тағы да жүз динар бермек болып уәделестің. Түсті жорып берген кісі он екі сөйлемдік хат жазып қолыңа ұстатты. Қаласаң тіпті хаттың әр сөзіне дейін айтайын, – деп хатты түгел жіпке тізгендей айна-қатесіз айтып берді.

	Бұны естігенде оның Пайғамбарлығына зәредей күмәні қалмаған Әбу Бәкір бірден сұқ саусағын аспанға көтеріп:

	– Ямлиха монах сүйіншілеген Пайғамбар расында да сен екенсің, «Аллаһ тағаланың жалғыз екендігіне әрі Мұхаммедтің оның пайғамбары екендігіне нық сендім», – деп бірден мұсылманшылыққа бас иген екен[10].





Әбу Бәкірдің достығы


	Періште Жәбірәйіл (а.с.) бір күні былай деп тілепті:

	– Уа, он сегіз мың ғаламның ұлы әміршісі Хақ тағала! Пайғамбарымыз Мұхаммедке (саллаллаһу аләйһи уә сәлләм) деген Әбу Бәкірдің достығы қаншалықты адал екенін, оған деген сүйіспеншілік жүрегінде қаншалықты терең орын алатынын білгім келеді...

	...Мереке күні еді. Әбу Бәкір Сыддық (р.а.) бағалы, қымбат, әсем киімдерін киіп, иығынына отыз алтындық шәлі ілді.

	Жәбірәйіл соқыр кейпіне еніп, жол шетіне отыра кетті. Әбу Бәкір Сыддық келіп, жол шетіндегі пақырға жақындады. Бұны көрген Жәбірәйіл бірден: – Пайғамбар Мұхаммед Мұстафаның достығы үшін маған садақа тастаған адамның Аллаһ тағала бар күнәсін кешірсін! – деп естірте дауыстай бастады.

	Әбу Бәкір (р.а.) ол сөзді естіген-ді. Ойланбастан иығындағы қымбат шәліні сусыта ысырған күйі «қайыршыға» ұстатты да: – Қане, тағы бір рет қайталашы? – деді. Қайыршы тағы бір рет қайталады. Әбу Бәкір Сыддық сырт киімін шешіп берді. Әр қайталаған сайын үстіндегі бір-бір киімін шешіп беріп отырды. Бесінші рет қайталағанда, Әбу Бәкірде әлгіндегі бағалы киімдерінің ешбірі қалмады.

	Әбу Бәкір Сыддық Біләлді шақыртып: – Ей, Біләл! Айшаның үйіне барып маған бір киім әкел, – деді.

	Біләл (р.а.) кетіп бара жатып жолшыбай Пайғамбарымызға (саллаллаһу аләйһи уә сәлләм) жолығып қалады.

	Пайғамбарымыз:

	– Әй, Біләл! Қайда бара жатқаныңды, не себепті бара жатқаныңды мен айтайын ба, әлде өзің айтасың ба? – деді.

	Біләл (р.а.) әдеп сақтап: – Сіз айтыңыз, – деді.

	Сонда Пайғамбарымыз оған былай деді: – Жол шетінде отырған соқыр, ол – Жәбірәйіл періште. Әбу Бәкірдің маған деген зор сүйіспеншілігі мен арамыздағы қыл өтпес достықтың қаншалықты адал екендігіне көз жеткізу үшін Аллаһ тағаланың әмірімен осындай бейнеде келген.

	Бұл кезде Әбу Бәкір (р.а.) Біләлді күтіп тұрды. Біләл Айшаның үйінен киім әкелді. Әбу Бәкір әкелген киімдерді киді.

	Періште Жәбірәйіл Расулаллаһтың (саллаллаһу аләйһи уә сәлләм) алдына келіп:

	– Уа, Мұхаммед! Жай ғана Әбу Бәкір Сыддықты бір сынамақшы болғаным болмаса, бұл киімдердің маған қажеті жоқ еді, – деп, бағана Әбу Бәкір берген қымбат киімдердің бәрін қолына ұстатты.

	Пайғамбарымыз (саллаллаһу аләйһи уә сәлләм) Жәбірәйіл періште тастап кеткен киімдерді Әбу Бәкірдің өзіне әкелді.

	Әбу Бәкір (р.а.) болса: – Сіздің жолыңызға арнап менің қолымнан шыққан заттың маған қайта қажеті жоқ. Кімге көңіліңіз соқса, соған берерсіз, – деген болатын[11]...

	Иә, Пайғамбарды өзінен де қатты жақсы көрмейінше ешкімнің де иманы толық болмайтындығы шындық.





Әбу Бәкірден озу қайда!


	Омар (р.а.) әңгімелеуде:

	Бір күні Пайғамбарымыз бізге әскерлерді қамтамасыз ету үшін өзара жылу жинауды бұйырды. Менің ең дәулетті кезім. Ылғи менен озып кете беретін Әбу Бәкірдің (р.а.) осы жолы алдын орап, шаң қаптырмасам ба деген тұтқиылдан бір ой келді. Өйткені ол қашан болсын жақсылық жасауда алдына жан салмайтын. Арамыздағы ең көп садақа беретін де сол еді. Осы жолы одан да көп жылу берейінші деген оймен бар малымды теңдей екіге бөліп жартысын садақа ретінде апардым.

	Мені көрген Пайғамбарымыз (саллаллаһу аләйһи уә сәлләм) :

	– Ей, Омар! Үй - ішіңе де бірдеңе қалдырдың ба? – деп сұрады.

	Мен:

	– Уа, Расулаллаһ!, – дедім, – Үй-ішіме малымның тең жартысын қалдырдым, – дедім өз ісіме масаттанып.

	Дәл осы сәт қолындағы малын алдына салып айдаған күйі Әбу Бәкір де келді.

	Пайғамбарымыз одан да:

	– Ей, Әбу Бәкір! Өз үй-ішіңе сен не қалдырдың? – деп сұрады.

	Әбу Бәкір болса:

	– Уа, Расулаллаһ! – деді, – Үй-ішіме Аллаһ тағала мен Пайғамбарына деген сүйіспеншілікті ғана қалдырдым, – деді.

	Дәл осы сәт екеумізге көз тастаған Пайғамбарымыз:

	– Екеуіңнің араларыңдағы айырмашылық – дәл жауаптарыңның айырмасындай, – деген еді.

	Осыдан бастап Әбу Бәкірден озсам-ау деген көкейді тескен ой-қиялдан біржолата арылдым[12]...





Тілді ауыздықтаған тас


	Бір күні Әбу Бәкір (р.а.) сүйікті пайғамбарымыз Мұхаммедтің (саллаллаһу аләйһи уә сәлләм) қасында отырды. Бір уақытта ұрынарға қара таппаған қара ниетті біреу аузы көбіктеніп Әбу Бәкірге тіл тигізіп, былапыт сөздер айта бастады. Пайғамбарымыз әлгі кісі Әбу Бәкірге қанша жаман сөздер айтқанына қарамастан ләм-мим деп тіл қатпай ара-кідік күлімсіреп қойып отыра берді. Әлгінің әдепсіздігі мен былапыт сөздері әбден шегіне жетті- ау дегенде ашуы алқымына тығылған Әбу Бәкір де бір-екі ауыз сөз қайтарды. Осы сәт манадан бері жақ ашпаған Пайғамбарымыз дереу сыртқа шығып кетті. Іле- шала орнынан тұрып, пайғамбарымызды қуып жеткен Әбу Бәкір:

	– Уа, Аллаһ тағаланың ардақты елшісі! – деді, – Бағанадан бері жаңағының әдепсіздігі мен айтқан қаншама былапыт сөздерін ести тұра үндемей, мен бір - екі сөз қайтарғанға не себепті орныңыздан тұрып кеттіңіз?, – деп сұрады.

	Сонда адамзаттың ардақтысы Пайғамбарымыз (саллаллаһу аләйһи уә сәлләм) оған:

	– Ей, адалдығымен айдай әлемді тәнті еткен дос! Әлгі ұятсыз, әдепсіз неме саған тіл тигізе бастағанда Аллаһ тағала аспаннан бір періште түсірді.. Ол періште сені қорғап, жаңағы байғұстың тілін өзі-ақ байламақ еді. Алайда сол арада сен де ашуға мініп қарсы сөз айтқандықтан, періште лезде ғайып болды да орнына Ібіліс келді. Аллаһтың қарғысына ұшыраған Ібіліс тұрған жерде Аллаһтың алғысынан үміт күткен менің бірге тұруым мүмкін емес. Орнымнан тұрып кеткен себебім сол, – деп жауап берген еді.

	Бұл оқиғадан үлкен сабақ алған Әбу Бәкір (р.а.) бұдан былай біреуге сөз айтуға қатты мән беретін болды. Тіпті жөн- жосықсыз сөйлемеу үшін аузына тас салып жүретінді шығарды. Айтар сөзін әбден ойланып, елеп-екшеп барып қана айтатын еді. Аузына салып жүретін тасты сөйлер алдында ғана алатын. Жай кезде ылғи да Жаратқанға жалбарынып, күбірлеп мадақ айтатын. Ешкімге де жақсы- жаманнан сөз айтпайтын болды. Өте бір керекті кезде ғана аз сөзбен көкейіндегі ойдың түйінін жеткізетін[13].





Харам астың азабы


	Әбу Бәкір Сыддықтың (р.а.) бір қызметшісі бар болатын. Кешкі асты ылғи да сол даярлап әкелуші еді. Алайда Әбу Бәкір алдына әкелген астың қайдан, қалай келгендігін бәрін тәптіштеп сұрап білмейінше асқа қол созбайтын.

	Әлгі қызметшісі бір күні кешке әдеттегідей тамақ әкелді. Әбу Бәкір Сыддық бұл жолы тамақтың кімнен сатып алынғандығы, дастарханға қойылғанға дейін қалай келгендігі туралы ешқандай сұрақ сұрамастан бірден бір қасық алып аузына салды. Оның бұл тосын әдетіне таңырқаған құлы:

	– Қожайын-ау, сіз күнде тамақтың жай-жапсарын сұраушы едіңіз, бүгін қалайша сұрап жатпастан ауыз салдыңыз? – деп сұрайды.

	Бұны естігенде Әбу Бәкірдің (р.а.) көзі жасқа шылана:

	– Е, қайтейін-ай, қу аштық соған қаратты ма?! Енді кеш те болса маған тамақтың қайдан қалай келгенін айт, – деді мұңая.

	Қызметші:

	– Исламға дейінгі уақытта мен халыққа өнер көрсетуші едім. Бір күні кездесе кеткен бір топ кісінің қолқалауымен оларға өнер көрсеткенім бар еді. Сол мезет олардың маған ақы ретінде ұстатар ештеңелері болмай, ақысын кейінірек бермек болып уәде берген еді. Бүгін соларды көріп, берген уәделерін естеріне салдым. Олар өздері жемек болып отырған тамақтарынан маған берген болатын, – деді.

	Бұл жайсыз жауапты естігенде Әбу Бәкір (р.а.) іштей қатты реніш білдіріп, абайсызда болған қателігіне қатты өкінді. Тіпті бет-жүзін тарам-тарам жас жуып кетті. Алдында тұрған тамақты лақтырып жіберді. Сұқ саусағын аузына тығып жіберіп қақала-шашала құса бастады. Бір көгеріп, бір қызарып өзін қатты қинады. Жылымшы ғана су ішіп тағы да құсты. Бір орында байыз таппай мазасы кетті. Асқазанында ештеңенің қалмағандығына әбден көзі жеткенде ғана барып тоқтатты. Қасындағылар таңдана:

	– Түкке тұрғысыз бір татым тамаққа бола осыншама қиналғаныңыз қалай? – деп сұрағанда, ол:

	– Иә, – деді, – өйткені бірде Пайғамбарымыздың (саллаллаһу аләйһи уә сәлләм) «Ішкен-жегені харам болған кісілерге Аллаһ тағала Жұмақты нәсіп етпейді» дегенін естіген едім.

	Сөйтті де басын жоғары көтеріп:

	– Уа, барша әлемнің Иесі! Байқамастан жеп қойған бір шайнам ас үшін қолымнан келгенін істеп, бәрін де құса алғанымша құстым. Егер әлгі тағамнан бойымда қалып, тамырыма еніп кеткен нәрсе болса, Өзің кешіре гөр! Тозақ отыңа шыдай алмайтын қауқары жоқ, әлжуаз құлмын ғой, – деп дұға оқып егіле тілек тіледі...

	Иә, берік тақуалығына сүйсінген бұл досы жайлы Пайғамбарымыз (саллаллаһу аләйһи уә сәлләм) «Әбу Бәкір тура менің көзім, құлағым секілді» деген еді[14].





Келін таңдау


	Омардың (р.а.) ел басқарып тұрған кезі. Бүгін де ылғидағы әдеті бойынша үстіндегі киімдерін ауыстырып киіп, ел ішін аралап қайтпақ ниетпен ымырт үйіріле көшеге шықты. Мәдинаның көшелерін аралап көп жүрді. Түн қараңғысы әбден қоюланған кезде бір үйдің қасына келді. Іштен дауыстар шығып жатыр екен. Не болып жатқандығын білмек болып әлгі үйдегі дауысқа құлақ түрді. Байқаса шешесі мен қызы әңгімелесіп жатыр екен. Шешесі:

	– Қызым, ертеңгі сатылатын сүтке су қосуды ұмытпа! – деді.

	Алайда қызы:

	– Шеше, біздің халифа сүтке су қоспаңдар деп елдің бәріне тыйым салмап па еді? – деп қарсылық білдірді.

	Шешесі:

	– Е-е, түннің бір уағында сенің не істеп не қойып жатқаныңды халифа қайдан білсін? Ол қазір жылы төсегінде ұйықтап жатқан болар.., – деді қызына өз айтқанын қалайда істеткізбек болып.

	Бірақ, қызы бұған да көнбей, былай деді:

	– Шеше-ау, мейлі Халифа ұйқыда болсын-ақ, бірақ бәрімізді қас қақпай бағып тұрған Аллаһ тағаланы қайтеміз? Сүтке су қосып елді алдамақ болғанымызды халифадан жасырсақ та Хақ тағаладан қалай жасырамыз? Ол бәрін де көріп-біліп тұрған жоқ па?!

	Омар (р.а.) бұны естігенде қыздың адалдығы мен діндарлығына қайран қалып, іштей қатты сүйсінді. Сөйтті де бұл көргенін барып әйеліне айтты. Екеуі құда түсіп, әлгі қызды ұлдары Асыммен үйлендірді. Осылайша ақылды қыз Омарға (р.а.) келін болып түсті.

	Иә, Омарға келін болу аса қиын емес, ол үшін тек қана бәрін көріп-біліп тұрған Аллаһ тағаладан ештеңені де жасыра алмайтындығыңды тереңнен сезіне білсең жеткілікті. Қыздың өне-бойы тәлім-тәрбиеге тұнып тұрса, оған қайыната болуға Омар секілді жаны жайсаң кісілердің әркезде де табылатындығы шындық..





Күнә іздеуші де кінәлі


	Бір күні түнде ел басқаратын халифа Омар (р.а.) мен Абдуррахман ибн Ауф Мәдина қаласының көшелерімен келе жатып бір үйден дабырлаған дауыстар естіді. Үйге таяп келген халифа:

	– Ей, Абдуррахман! Мынау кімнің үйі екенін білесің бе? – деп сұрады.

	Абдуррахман:

	– Білмеймін, – деп жауап берді.

	Халифа өзі:

	– Бұл – Рәбиға ибн Үмәйяның үйі. Іштегілер тегіс арақ ішкенге ұқсайды. Мастықпен айғайласып отыр. Бұларды мықтап тұрып жазаласақ қалай қарайсың?

	Абдуррахман ибн Ауф болса:

	– Маған салсаңыз, жазаға олар емес, біз лайықты секілдіміз! – деді именбестен.

	Тосын жауапқа халифа іркіліп қалды. Сөйтті де:

	– Неге? – деп сұрады артынша таңданысын жасыра алмай.

	Сонда қасындағы саңлақ сахаба оның себебін былай деп түсіндірген еді:

	– Өйткені Аллаһ тағаланың «Адамдардың жасырын күнәларын іздестірмеңдер!» деген бұйрығы бар. Біз болсақ түннің бір уағында елдің үйіне келіп, тіміскіленіп, олардан қателік іздеп жүрміз. Негізі, жазаны біз тартуымыз керек!..

	Абдуррахманның көкейге қонымды сөзіне ойланып қалған халифа оған:

	– Ендеше, кеттік бұл жерден! Әйтпесе, расында да жазаны олар емес біз тартуымыз мүмкін, – деген еді асыға.

	Былай шыға бере халифа өз-өзінен күбірлеп бара жатты. «Ойы да, жөні де түзу осындай достардан Аллаһ тағала бізді мақұрым етпегей! Менікі ғана дұрыс деп, кеудемсоқтыққа салынудан сақтасын! Білмегеніңді білгеннен сұрап, соның айтқанына көне білген қандай жақсы!»

	Расында да, қарғыстың ең жаманы «Өзің білме, білгеннің тілін алма» емес пе?!





Асыра мақтау жөн бе?


	Омар (р.а.) тағайындаған басшылардың бірі жұма хұтбасы кезінде Омарды жер-көкке сыйғызбай мақтағаны сонша, сахабалардың біреуі шыдай алмай орнынан атып тұрып әлгі кісімен шарт-шұрт сөзге келіп қалды.

	Намаз біткенде мешітте болған жайт Омардың құлағына да жеткен еді. Халифа Омардың әмірімен әлгі сахаба дереу тұтқындалып алдына әкелінеді. Сахаба кірген бойда халифаға сәлем береді. Алайда өзі ашуланып отырған халифа оның сәлемін алмастан тіпті жекіп те жібереді. Сол кезде сахаба:

	– Ей, Омар, – дейді жұлып алғандай басын көтерген күйі, – мен бір кінә жасасам, сен нақ екі кінә жасап отырсың!

	Бұны естігенде бағанадан бері Омардың алқымына тығылған бар ашуы сап тыйылып:

	– Менің екі кінәм не болды сонда? – деп сұрады таңырқап.

	Сахаба тағы да тайсалмастан:

	– Аллаһтың бер деген сәлемін беріп ем, ашумен сәлемімді алмадың. Яғни уәжіпті елемедің, бұл – бір. Кінәлі адамға құлақ түрмей жатып бір жақты ғана үкім айттың, бұл – екі, – деді.

	Бұны естіп сабасына түскен Омар (р.а.) болған жайды айтып беруін өтінгенде, ол былай деп түсіндірді:

	– Сен тағайындаған басшы хұтбада сені жер-көкке сыйғызбай мақтағаны сонша, ел сені Әбу Бәкірден де артық па деген ойға қалды. Алайда сенің Әбу Бәкірге жете алмасың айдан анық жайт. Мен осыған келіспеушілік білдірдім.

	Омардың таңғалысы тіпті арта түсіп:

	– Иә, неліктен мен Әбу Бәкірге жете алмайды екем? – деп сұрады.

	Сонда әлгі сахаба:

	– Сол да сөз болып па, – деді өз сөзін дәлелдемек болып,- «жасаққа қол ұшын беріңдер» деп Пайғамбарымыз бұйырғанда сен қолыңдағы малдың жартысын ғана әкелдің де, ал Әбу Бәкір болса өзіне тышқақ лақ та қалдырмай қолында барын түгел әкеліп елді бір жылатпап па еді?!

	Бұны естігенде Омар (р.а.) әлгі сахабадан кешірім сұрап, оны еркіне қоя берді. Артынша жағымпаздық жасаған әлгі басшыны жұмыстан босатты.





Ибн Аббастың әңгімесі


	Қыс. Аяз. Көзге түртсе көргісіз қараңғы түн. Жер бетінде қар жатпағанмен, еттен өткен ызғарлы суық сүйекке жеткендей. Халифа Омармен жүздесіп, әңгімелесіп қайтпақ оймен үйден шықтым. Айнала тым-тырыс. Қала тұрғындары бұл уақытта ұйқыларының ең тәтті шағында жатқан кез. Көше де қыбыр еткен жан жоқ.

	Жол ортасына жете бере, сонадай жерден қарауытқан адамға ұқсас біреуді көзім шалды. Кішкене жақындай түскенімде, оның адам екеніне анық көзім жетті. Берген сәлемімді қабыл алып, басын мен жаққа бұрғанда, еріксіз таңғалдым. Өйткені ол мен іздеп бара жатқан Омардың (р.а.) дәл өзі еді. Елдің бәрі шырт ұйқыда жатқан осынау түннің бір уағында ел билеген халифаның жападан-жалғыз көшеде не ғып жүргені, шынында да, таңғаларлық еді. Оның үстіне, қытымыр қыстың аязы болса мынау. Ақыры таңғалысымды жасыра алмай өзінен: – Түннің бір уағында көшеде жүргеніңіз не? – деп сұрадым. – Асығыс жұмысың жоқ болса, бірге жүр. Жол бойы себебін айтармын, – деді де Омар (р.а) маған жақындап, қолтығымнан демей берді. Мен онсыз да өзін іздеп келе жатқан жайымды айтып, “Қайта жақсы болды. Екеуара әңгімелесуді өзім де қалап келе жатыр едім” деп, ол айтқан ұсынысқа бірден келісе кеттім.

	Екеуміз бірге жолға шықтық. Себебін әлі айта қоймағандықтан ішім ішіме сыймай мен өз-өзімнен жарылып кетердей боп келемін. Бір мезет шыдамымның таусылғаны сонша, тағы да “Түннің бір уағында жападан-жалғыз көшеде неғып жүргеніңізді айтсаңызшы енді?” деп сұрауға оқтала жаздап барып, өз-өзімді әрең сабырға шақырдым.

	Халифа Омар мұнымды түсінді. Бірақ әр нәрсенің басын бір шалған күйі түнде неғып жүргені жайында жақ ашпады. Бірге келе жатып, әр үйдің есігінің алдына біршама тоқтаған ол тың тыңдап, іште не болып жатқанын білмекке құлақ түрумен болды. Көше бойы әр үйдің есігін тыңдап, іштен дауыс шыға ма, шықпай ма деп құлақ қоюмен екеуміз қала көшелерінің бәрін аралап шықтық. Ешқандай тырс еткен дыбыс білінер емес. Бәрі де қалың ұйқы құшағында жатқан сияқты. Осынау үлкен қалада дәл қазір, осындай түннің бір уағында халифа Омар (р.а.) екеумізден басқа ояу жан, тыпыр еткен пенде жоқ секілді.

	Бірте-бірте Омардың (р.а.) неліктен түн жарымында көшеге шыққанын түсінгендей болдым. Шамасы, қандай да бір қыжалатпен көз ілместен, Құдайға мұңын шағып отырған зарлысы бар ма екен, соны білейін деп шыққан шығыс болатын. Елдің итіне дейін тегіс маужырап ұйқы құшағында жатқан қыстың бет қарыған осынау аязды түнінде Омардың бүкіл мұсылмандардың басшысы бола тұра ұйқысын қиып, көше кезіп шыққан себебі, расында да, сол еді.

	Қала ішіндегі бар үйді аралап, қала шетіне шықтық. Маңайда әр-әр жерде тұрған шашыраңқы үйлер ғана менмұндалайды. Жылаған-сықтаған жандар бар ма екен деп оларды да тыңдағаннан кейін кезек жол шетіндегі бір үйге тірелді. Алдыңғы үйлер секілді есігіне құлақ қойып, бұл үйді де тыңдадық. Бұл жолы іштен бір-екі баланың жылаған дауыстары естіліп жатты.

	Біраз құлақ түргеннен кейін есікті қағып, амандаса хазірет Омар (р.а.) ішке кіріп барды. Үй іші қалай болса солай шашылып жатыр екен. Жылай-жылай балалардың көздері де көнектей боп ісіп кетіпті. Қарт ана пеш үстіндегі қайнаған қазанды бір қолымен араластырып, бір жағынан тізесіне жығылған екі баланы жұбатумен әлек. Шешей қалжыраған күйіне қарамастан Омардың сәлемін алғандай жылы шырай танытты. Бірақ ол үйіне келген адамның ел басқарған халифа Омар екенінен мүлде хабарсыз еді. Кім біледі, мүмкін халифаны тіптен танымайтын да шығар. Бірақ қала шетіндегі жалғыз тамға түннің бір уағында халифа бас сұғады деп кім ойласын?!

	Омар (р.а.) өзін танытпастан шешейді жай ғана сөзге тартып, балаларының жылау себебін сұрады. Кемпір: – Е, аштық қой. Екі күн болды нәр татпағандарына, ішегі шұрқыраған бала жыламай қайтсін?! – деді кейіген пішінмен. «Ана қазандағы тамақтан неге бермейсіз?» деп сұрай жаздаған Омарды айтпай-ақ түсінген қарт ана көз жасын сығымдаған күйі екеумізге ішкі ащы запыран, мұң-зарын төге сөз бастады:- Балам, сен ана қазандағыны тамақ деп ойлаған боларсың, қайдан!.. Балаларды жұбатайын деп қазанға салып қайнатып жатқан ұсақ тастар ғой. Тіске басар ештеңе жоқ болса қайтесің?! Менің көрген күнімді сендерге бермесін. Мына балалар – менің тас жетім немерелерім. Балам да, күйеуім де, бауырларым да қатарынан соғыста шейіт болды. Үйді асырайтын еркек кіндік болмаған соң өзі кәрі, өзі қауқарсыз төмен етектіге қараған қорғансыздардың күні осы болмай қайтсін?! Қу жоқшылықтың зарын тартып, аш отырғанымыздың себебі сол. Аш отырсам да ешкімге барып алақан жайып, қайыр сұрауға дәтім барар емес. Қайғы жұтып жылап-сықтаумен аш-жалаңаш отырғандарға Аллаһ тағала өзі қарайласпаса адамнан қайыр бола қоймас!

	Қабағына кірбің ұялаған Омар (р.а.) тұнжырап, жүзін төмен салған күйі шешейдің сөзін бөлді: – Жағдайыңыздың нашар екенін қала ішіне барып мұсылмандардың басшысы халифа Омарға неге айтпайсыз?

	Бұл жолы өзі жыламсырап әрең отырған кемпір тіпті ашуға булықты:

	– Омар құрсын бір құрыса! Халифалығы да құрысын бүйткен! Екі дүниеде де жақсылық-опа көрмесін!

	Сасып қалған Омар тұтыға тіл қатты: – Сонда ол Омардың жазығы не? Қарғағаныңызға жол болсын!

	Кемпірдің ашуы тіптен өрши түсті:

	– Балам, мен – төрімнен көрім жуық адаммын, қарттықтан қуарған дәрменсіз мына күйімде екі күн бойы көз ілместен жылаған панасыз жетім балаларды жұбатумен әлекпін. Біз өстіп Құдайға мұңымызды шағып зарланып, таңды аштан-аш жылап-сықтаумен атырып отырғанда, ел қамын жейді деген оның жайлы төсегінде алаңсыз ұйықтауға қандай қақысы бар?! Ол барша мұсылмандардың басшысы емес пе?! Біз әуелде Аллаһтан одан кейін сол Омардан жәрдем күтпейміз бе?! Келіп менің жайымды сұраса болады ғой?! Мұсылмандарға басшы болуды оңай іс деп ойлай ма екен?!

	Әлгі сөзден тұла бойы шымырлаған Омар (р.а.) лықсып келіп қалған көз жасын білдірмеуге тырысып әжейге басу айтпақ болды:

	– Дұрыс айтасыз шешей, дегенмен басшы адамның да шаруасы бастан асып жатады дегендей. Сірә, оған уақыты да бола бермейтін шығар?! Оның үстіне сіз де барып жайыңызды айтпаған соң ол қайдан білсін...

	Алайда кемпірдің ашуы бұнымен де тарқай қоймады: – Е, онда о баста халифалықты таңдап несі бар?! – деп басталған қарғыс аралас кемпірдің зары біраз уақытқа дейін басыла қоймады. Дәл осы сәтте келісіп алғандай өңі қашқан екі бала да жастықтан бастарын жұлып алып жылап қоя берді. Балалардың жылауы кемпірдің зарына зар қосты. Ол көкке қолын жайған күйі қарғыс айта бастады:

	- Осы жетімдердің тамған көз жасы Омарды құр жібермесін! О, Жаратқан! Халифа Омар отырған орнында ома қапсын! Оның бәле-жаладан басын арылтпа!..

	Хазірет Омар бұдан арыға шыдай алмады. Көзінен жас сорғалап ағып кетті. Бірақ жылап-сықтаумен өздері есеңгіреп отырған үй ішіндегілерге Омар өзінің көз жасын көрсетпеуге тырысты. Кемпірдің сөзі сүйектен өтетін зарын тыңдап бұдан әріге дәті шыдап отыра беру Омар үшін тіптен мүмкін емес еді. «Айтқаныңыздың бәрі де рас. Балаларыңызды жұбата тұрыңыз, мен қазір келем» деген күйі бұрылып есіктен шыға берді. Ілесе артынан мен де шықтым.

	Сыртқа шыққанда терең бір тыныстап, қатты күрсінді. Жүзі түнеріп кеткендей еді. Жол бойы ләм-мим деп тіл қатпады. Ештеңеге қарамастан адымдарын жылдамдатып, тез жүріп келеді. Мен болсам арт жағынан ілесе алмай келем.

	Бірден мемлекет қазынасына бардық. Халифа бір қап ұн алып, маған май құйылған бір ыдысты ұстатты. Уақыт өткізбей әлгі бір қап ұнды арқасына көтеріп арқалаған күйі қайта жолға шықпақ болды. Мен өз көзіме өзім сенбедім. Шынымен-ақ, бүкіл бір мұсылман елінің басшысы бір қап ұнды өзі арқаламақ болғаны ма?

	Бірден қолына жармастым: – Уа! Мұсылмандардың әміршісі! Бұның не?! Қапты сен емес менің арқалағаным жөн болар.

	Дәл осы сәт манадан бері жақ ашпаған хазірет Омар (р.а.) қолымды кері итеріп, күңірене былай деп тіл қатты:

	– Жоқ, құрметті досым, ибни Аббас! Қап көтеріп шаршамақ түгілі, жерге жығылып өліп кетсем де сен менен бұл жүкті алушы болма! Маған бұл дүниеде жүгімді көтерісер достар табылғанмен, о дүниеде жазамды бөлісер достар табылмасы ақиқат. Шешейдің бағанағы айтқанының бәрі рас. Мен о баста халифалықты алмауым керек еді, ал алған екем, қарамағымдағы әр адамның алаңсыз өмір сүруі, менің мойнымда екенін ұғуым керек.

	Құрметті досым! Дижле аймағында өрістеп жүрген бір қойға қасқыр шапса, о дүниеде әділдік таразысы тартылған уақытта оны да мына Омардан сұрары қақ. Шешей тұл қалып, немерелері жетім қалыпты, олай болса, оған да басқа емес Омар жауап берері даусыз. Қараусыз қараң қалып, бір шаңырақ шайқалса, оның да обалы Омарға деген сөз. Жазықсыздан-жазықсыз жерге бір тамшы қан тамса, ол да Омарды құр жібермейді. Зарлылар мен жарлылардың кірбің ұялаған көңілдер үшін де Омар жазықты. Қайғы-қасіреттен көз ашпай, қан жұтқандар үшін де Омар емей кім кінәлі?!

	Дүниенің тауқыметін арқалағандар мен қарғап-сілеушілердің тіл ұшында жүрген қайран Омар! Қалай ғана сонша ауыр жауапкершілікті алып едің о баста?! О, Жаратқан! Енді міне, сол үлкен жауапкершілікті көтере алмастан әлсіз, әлжуаз, дәрменсіз құлың екі бүктетіліп алдыңда тұр...

	Мен оған біраз басу айтпақ оймен сөзін бөлдім:

	– Әй, ақ жүректі Халифа! Соншалықты мұңайып егілетіндей не болды? Халифалық міндетті сен атқармасаң, дәл сендей болып оны кім алып жүреді?! Қанша дегенмен сен де пенде емессің бе?! Қара қылды қақ жарған әділ болғаныңмен, сенің басыңнан да пендешілік өтері сөзсіз. Адамдардың бәріне бірдей әділеттілік пен мейірбандық танытуда, Жаратқанмен жарысам деп пе ең?! Елдің көңліне бірдей жағу оңай шаруа емес.

	Әй, жақсылыққа жаны құмар басшы! Шындығына келгенде, сен періште емессің ғой! Бірақ сен – періште болмағаныңмен, жақсылықта алдына жан салмайтын, әділдік пен мейірімділікті ту ғып ұстаушы алдыңғы қатарлы азаматтардансың. Сенің ел ішіндегі әділдігіңе Қиямет күні қара жер де, көк аспан да, мына арқаңдағы бір қап ұн да, тіпті мына мен де куәлік ететін боламыз. Бұған ең теңдессіз куәгер тас қараңғы түнде қара тастың үстіндегі қара құмырсқаға дейін бәрін көріп-біліп тұрған Аллаһ тағаланың өзі екендігінде кімнің күмәні бар?! Жалған өмірді жалпағынан басып, жалқы тіршілікпен қара басыңның қамын күйттеп кетпей, ел үшін әділ қызмет етіп келесің! Әрбір ісің жақсылыққа толы, қайта сен қайғырма, қуан! Біз сені қашанда мақтан тұтамыз!

	Менің бұл айтқандарым ұнжырғасы түскен халифаның құлазыған көңілін сәл жадыратып, еңсесін біраз көтергендей болды.

	Бір қап ұнды арқалап екі бүктетілген күйі бар күшін сала алға жүріп келеді. Тіпті жолдың ой-шұқырын да елер емес. Күннің қақаған суығында қала шетіне шыққанға дейін маңдайынан сорғалаған ащы терге де қарамады.

	Әупірімдеп қала шетіндегі кемпірдің үйіне де жеттік. Омар (р.а.) ентіккен күйі ішке кіріп қапты жерге түсірді. Тер жуған жүзінен қатты қалжырағаны көрініп тұр. Бірақ ол сәл ғана тыныққаннан кейін орнынан жылдам атып тұрды. Қазандағы тастарды алып, мен әкелген майдан құйып, қаптың аузынан ұн алып тамақ жасауға көшті.

	Кемпірден оттық алып, әлдеқашан сөніп қалған отты қайта жақты. Сәлден кейін-ақ піскен тамақты суытыңқырап әкеп, өз қолымен жайған дастарқанға қойды.

	Артынша әкелік мейірім таныта күлімсіреген күйі жетім балалардың басынан сипап тамаққа шақырды. Өздігінен жей алмайтын кішкенесіне өз қолымен тамақ жегізді. Әп-сәтте үй іші қуанышқа бөленіп, талай күннен бері ұмыт болған ерекше бір жылылық орнады. Жетім балалардың жүздеріне үміт ұялады. Қарт шешей Хазірет Омар ұн көтеріп кіргеннен бастап не айтарын білмей аңтарылып қалған. Алайда сәлден кейін-ақ қарындары тойып, бір-бірімен ойнап кеткен балаларды көріп көңлі босаған шешей өз ризашылығын білдіріп, әлі халифа екендігін білмеген кісіге қарап:

	– Айналайын, не деген мейірімді, жанашыр едің, – деді қызарған көзін сүртіп, – Омарға қарағанда халифалыққа нағыз сен лайық екенсің. Аллаһ тағала бізге сені халифа қылғай!

	Алдындағы адамды әлі танымаған шешейдің сөзіне мен іштей күліп жібердім. Ақырын көз қиығыммен халифаға қарадым, ол да бүгін алғаш рет қабағы жадырап, жылы жымиды.

	Маған жақындап, жүр қайтайық дегендей белгі бергеннен кейін: – Шешей, – деді кемпірге бұрылып: – Ертең халифаның ордасына келіп, маған жолығыңыз. Мен сізге зейнетақы мен жетімдеріңіз үшін ақша жаздырайын. Әзірге сау болып тұрыңыз! – деді.

	Екеуміз сыртқа шыққанымызда ағарып таң да атып келе жатты. Сәлден кейін-ақ азаншының намазға шақырған әуезді үні естілді. Түнді ұйқысыз атырса да, халифа тер төгіп біреудің қажетіне жарағанына қуанышты кейіпте. Мен де түнімнің ұйқысыз өткеніне қуанбасам, еш өкінбедім. Өйткені көп нәрсе көріп, көп нәрсе естіп, көп нәрсе көңілге түйдім. Көргендерім мен түйгендерім мен үшін өмір бойы ұмытылмастай із қалдырған еді. Есіме Пайғамбарымыздың «Менің сахабаларымның әрқайсысы аспандағы жолшы жұлдыздар секілді. Қайсысына ерсеңдер де, тура жолды табасыңдар» деген хадисі түсті. Уа, Пайғамбарым, сен, сірә, Омарды көріп барып осылай деген боларсың!

	Ертесіне түске таман қарт шешей Халифаның ордасына келді. Ол келмей тұрып-ақ, оған керектілердің бәрін Хазірет Омар алдын ала дайындатып қойған болатын. Кемпір Омарды келген бетте бірден таныды. Таңғалғандықтан не істерін білмей қалшиып тұрып қалды. Халифа Омар болса оны құрметпен күтіп алып, төрдегі орынға отырғызғаннан кейін: – Шешей, – деді жай ғана, – бұдан кейін әр ай сайын өз атыңызға әрі қолыңыздағы жетімдер үшін жәрдемақы алып тұратын боласыз. Мынау сіздің алғашқы айлығыңыз болсын, алыңыз, – деп бір кесе күміс ұсынғаннан кейін оған қарап: – Енді Омарды кешіріп, қарғыстарыңызды кері аласыз ғой? – деп сұрады.

	Сол сәт кешегі кештен бергі болған жайтты енді ғана түсінген қарт шешей Омарға тіктеп қараған күйі: – Е-е, қолыңа қараған мұсылмандардың бәріне өстіп әділдігіңді көрсетсеңші?! – деп аса разы кейіп танытқан еді...

	Иә, «Ұлық болсаң, кішік бол» деген мақалдың өмірдегі шын келбеті осындай болса керек.





Нүшіруанның әділеттілігі


	Бірде Омар (р.а.) мен Саад ибн Әби Уаққас Иранға жылқы сатуға барды. Қалаға кіре берісте алаяқтыққа басып ойын ұйымдастырып, өткен-кеткен елді еліктіріп тұрған бір топ жастарды көрді. Екеуінің өздерінен көз алмай қарап тұрғанын байқаған әлгі жігіттердің біреуі дереу келіп, бұларға ауыр-ауыр сөз айтып, сатпақ болып әкелген араб аттарын да қолдарынан тартып алды.

	Омар (р.а.) мен Саад ибн Әби Уаққастың сауда жасаймыз ба деп келген көңілдері су сепкендей басылды. Жығылғанға жұдырық дегендей азықтары таусылған кезде қалтадағы ақшадан да қағылып, екеуі де пұшайман күй кешті. Аштан-аш кеш батуын күтуге тура келді. Әне-міне дегенше кеш те болып жолаушылар керуен сарайға барып түнейді. Ол жердегі қонақ күтуші бұл екі кісінің ренжулі екенін қабақтарынан бірден байқап, бір реті келгенде себебін сұрады. Омардың жүзі тым сынық болғандықтан, еш нәрсеге зауқы соқпай үндемегендіктен, қалаға келгелі бергі көрген құқайлары мен алаяқтарға қалайша жем болғанын Әби Уаққас назалана баяндады..

	Әби Уаққасты бастан-аяқ тыңдаған сарай күтушісі оларды жұбатып:

	– Сіздер қатты қайғырмаңыздар, біздің патшамыз өте әділ кісі. Ол кісі сіздерден көмегін аяп қалмайды, не жылқыларыңызды таптырады немесе ақысын төлетіп береді. Сіздердің айтқандарыңызға қарағанда жылқыла-рыңызды тартып алған жігіт патшаның өз баласы сияқты. Ол бұл мәселені еш қиындықсыз-ақ шешіп беруге тиіс. Менің тілімді алсаңыздар ертең таң ата базарға барыңыздар. Өйткені ол күн сайын сол базарға соғып халықтың мұң-мұқтажына құлақ түреді. Сіздер де өз арыздарыңызды айтып қалыңыздар, – деп ақыл-кеңес берді.

	Таң ата Омар мен жолдасы базарға барып патшаны күте бастады. Бір уақытта қасына аудармашысын ерткен патша күнделікті әдеті бойынша базарға ат басын бұрды. Елден түскен арыз-шағымға қарай патша оның орындалуы үшін қызметкерлеріне әмір беріп жатты. Кезек Омар мен Әби Уаққасқа келгенде олар да бұл қалаға келудегі ниеттерінен бастап, ұшырап отырған қазіргі жағдайға дейін жасырмай айтып, сатуға әкелген сол жылқыларды тапқызып беруін өтінді. Бұларды тыңдап тұрған патшаның іштей қынжылғаны байқалғандай еді. Бұларды тыңдап болған соң, патша дереу бір кесе алтын ұстатып, аттарының көп ұзамай табылатындығына уәде берді. Алайда патшаның қасындағы аудармашы жылқыны тартып алған адамның патшаның өз баласы екендігін айтпай жасырып қалды.

	Хазірет Омар мен Әби Уаққас кеш бата кешегі керуен сарайға қайта келді. Бұл жолы қалтада ақша бар, қарын да тоқ. Түнеген ақыларын төлеп ертеңгісін жолға жиналмақ. Сарай қызметшісі мәселенің қалай шешілгендігін сұрады. Бұлар патшамен кездесіп мән-жайды түсіндіргендіктерін, аттарды тауып беретін болып патшаның уәде бергенін айтты.

	Күтуші бірден ашуланып:

	– Мұнысы қалай, кінәлі өз баласы болса жағдайды басқаша шешпек пе? – деді.

	Күтуші таң ата патшаға барып:

	– Ел жамандық жасаса жазаға ұшырайды, ал сіздің балаңыз бассыздық жасаса да, еленбей кете бермек пе? – деп салды.

	Нүшіруан мәселенің байыбына барғанда, қатты ашуланды. Сөйтті де:

	– Ат иелері ертең қаладан кетсін! Бірақ біреуі қаланың солтүстік есігінен, екіншісі болса қаланың оңтүстік есігінен шықсын, – деп бұйырды.

	Ертесі күні патша Омар мен оның жолдасына сатпақ болып келген аттарының ақшаларынан да көп ақша берді. Патшамен қош айтысып жолға шыққан олар қаланың екі жақ бетіндегі екі бөлек есіктен шығып бара жатып, сұмдық бір көрініске тап болды: бір есікте аттарды алған патша баласы, ал екінші есікте шындықты жасырған аудармашы дарға асулы тұрған еді. Тіпті олардың денесі суып та үлгерген екен.

	Бір өкініштісі, қара қылды қақ жарған бұл әділ басшыға иман нәсіп болмады. Өйткені Пайғамбары-мыз (саллаллаһу аләйһи уә сәлләм) имансыз кеткен кісілердің қатарында оның да атын атаған еді.

	...Арада біраз уақыт сырғып, Хазірет Омар бүкіл мұсылман әлемінің басшысы, ал Саад ибн Әби Уаққас Мысырдың әкімі болып тағайындалды.

	Мысырды Саад ибн Әби Уаққас басқарып тұрған-да ислам дінін өркендету мақсатында бір жерге мешіт тұрғызылуы керек болады. Бірақ ең ыңғайлы деп тапқан жер бір яһудидікі (еврейдікі) еді. Мысыр әкімі әлгі яһудидің жеріне мешіт салуға бұйрық шығарып, мешіт құрылысы басталып та кеткен-ді. Басқа жері болмағандықтан далада қалған яһуди шарасыз әркімге бір мұңын шаққан соң, ел оған Мәдинадағы халифа Омарға барып шағымдану керектігін айтып жөн сілтеді.

	Ол кезде әлгі яһуди Ислам дінінен мүлде бейхабар болатын. Көп уақыт созбастан Мәдина қаласына жол тартты. Халифаның қайда екенін сұрастырып жүріп бақшада екендігін білді. Бақшаны да тапқанмен, бір қызығы, бақшада бір-ақ адам жұмыс істеп жүр екен. Қасына жақындап барған яһуди:

	– Маған халифа Омар керек еді, – деді. Әлгі кісі:

	– Иә, Омар мен боламын. Қандай шаруамен жүрсің, айта бер, – деді жай ғана.

	Хазірет Омар яһудидің шағымын естігенде, қатты ашуланды. Іле-шала жерден бір сүйекті ала салып соған бірдеңе деп сүйкеп жазды да:

	– Мә, мынаны әкіміңе апарып бер, – деп қолына ұстатты.

	Яһуди жазуға қанша үңілгенімен, ештеңе ұға алмады. «Сонша жерден іздеп келгенімде мынаусы несі, ойыны ма шыны ма, әжетіме жарай ма, жарамай ма» деген екіұдай оймен өз-өзіне сенімсіз күйде келген ізімен салғырт қана кері қайтты. Мысырға келіп сүйекті әкімнің қолына ұстатқаны сол еді, сүйектегі жазуды оқығанда Саад ибн Әби Уаққастың зәресі ұшып кетті. Бірден яһудидің үйін өзіне қайтарып, тіпті бұрыңғысынан да әдемі қалыпқа келтіртті. Онымен де қоймай тағы біраз көмек те жасады.

	Хазірет Омардың сондағы сүйекке жазған жазуы мынау еді:

	«Байқа, мен Нүшіруаннан да әділірекпін!»

	Халықтың «Тура биде туған жоқ, туғанды биде иман жоқ» деуі тегін бе?!





Адам құқықтары жөніндегі алғашқы сот


	Мұсылмандардың Меккеден Мәдинаға сапар шеккен ұлы көш – хижреттің он жетінші жылы. Ел басқарып отырған халифа Омар келімді-кетімді кісі көп болғандықтан, Пайғамбар мешітін кеңейтпек болды. Ол үшін мешіт маңындағы жерлерді иелерімен келісе отырып, мешітке қосу керек еді. Көп өтпей-ақ мешіт қасындағы жерлердің иелеріне қолқа салды:

	– Үйлеріңіз бен жерлеріңізді Расулаллаһтың мешітін кеңейту үшін сатып алсам деймін. Ешкім де өз мүлкін арзанға бағаланады деп ойламасын. Әркім өз жерінің бағасын өзі шамалап айтсын. Мен біреудің жерін қолынан күштеп алып, Пайғамбар мешітін кеңейтуден аулақпын.

	Елдің бәрі жерлері мен үйлерінің бағасын өздері айтып, мешіт маңындағы жерлер сатылып алына бастады. Мешітті кеңейтуге едәуір жер де табылды. Алайда күтпеген жерден бір кілтипан кездесе кетті. Ол – Аббастың (р.а.) келіспеуі еді. Аббас басын алып-қашқан күйі жерін сатпаймын деп тұрып алды. Тіпті мешіт үшін дегенге де көнбеді. Халифа өз ұсынысын тағы қайталады:

	– Ей, Аббас! Жеріңді сатқаннан сен ұтылмайсың, арзанға алмаймыз. Біреудің көзінен жасын ағызып, Пайғамбар мешітіне жер алып қосар жайымыз жоқ. Егер жердің ақшасын азырқансаң, онда екі-үш есе көп төлейік. Әйтеуір, сен разы болып жеріңді сат. Осымен бұл жұмысты тәмамдайық. Пайғамбар мешіті кеңейіп халық игілігіне жарасын.

	Бірақ, қайдан! Аббас бұған да көнбеді:

	– Жоқ! Жер менікі, қанша ақша берсеңдер де сатқым келмейді. Тартып алмақ болсаңдар, онда бас-қаша!

	Мәселе шешілер болмаған соң халифа Сотқа жүгінуге мәжбүр болады. Қазылық қызметін атақты құқықшы Ұбәй ибн Кааб атқарады.

	..Екі жақ та сот алдында отыр. Мемлекет басшысы:

	– Біз басшылық ретінде Аббасқа жер құнын еселеп беруді ұсынған едік. Оның бұған келіспейтін жөні жоқ. Жерін берсін, Пайғамбар мешітін кеңейтуіміз керек.

	Аббастың жауабы:

	– Жер менікі болса, мүлік иесі мен болсам, құнын қанша еселеп берсе де бергім келмейді. Ақшамен қыстаса да, мешітке қосамыз десе де қолымнан күштеп ала алмайды.

	Сот үкімі:

	– Ислам құқығы бойынша ешкім ешкімнің жері мен мүлкін ақшалай болса да тартып алуға хақысы жоқ. Тіпті мешіт үшін де мүлік иесін күштей алмайды. Аббастың мүлкі Аббастың өз қолында қалады. Үкіметтің оны күштеуіне жол берілмейді!

	Соттың бұлжымайтын шешімі шығып, екі жақ та сот үкіміне көніп есікке бет алғанда, аяқ астынан бір дауыс саңқ ете қалды. Міне, қызық! Ол дауыс Аббастыкі еді:

	– Ей, Ұбәй! Сот үкімі осымен бітті ме? Нақ осы шешімге тоқталдық па?

	– Иә, Соттың нақты үкімі шықты, ешкім сенің жеріңді құнын көп төлесе де күштеп ала алмайды.

	– Олай болса, мені жақсылап тыңдаңдар! Сот алдында мен өз шешімімді айтайын: Жерімді дәл қазірден бастап Расулаллаһтың мешітіне қосуға тегін-ақ бағыштадым. Маған бір тиын да пайданың керегі жоқ. Бәрің де куәгер болыңдар, құнын қанша еселеп төлесе де бермеген жерімді су тегін-ақ Пайғамбар мешітін кеңейту үшін халифаға бердім. Бұдан былай мүлік иесі мен емес, мына тұрған халифа.

	Ұбәй ибн Кааб сұрады:

	– Ей, Аббас! Бұныңды қалай түсінуге болады? Басында еселеп төлеген ақшаға бермеген жеріңді қалайша тегін-ақ бермекшісің?

	Аббастың берген жауабы, шынында да, таңғаларлық:

	– Ислам дінінің адам құқықтарына деген зор құрметін айдай әлемге паш ету үшін!..

	 Рас, Ислам діні адам құқықтарына зор құрметпен қараған. Тіпті бір жанұяның өзінде ата-ана, бала, отағасының, жұбайының құқықтары деп жеке-жеке тоқталуы да соның айғағы.





Өзің қандай болсаң, басшың сондай


	Омар (р.а.) қай жолмен жүрсе де сол жол бойында жатқан ірілеу тастарды аяғының ұшымен жолдың шетіне ысырып, өзінен кейін сол жолмен жүретіндерге кедергі келтірмеуіне көңіл бөлетін.

	Бір күні тағы да жолмен кетіп бара жатып, жол үстінде жатқан бір тасты аяғымен жол шетіне қарай ысыра теуіп қалған. Алайда жол шетіне шығарып тастамақ болған тас байқаусызда қарсы келе жатқан бір сахабаның аяғына барып тиді. Бұл жайтқа хазірет Омар іштей өкініш білдірсе де, үндемеген қалпы кете барды.

	Арада бір жыл өткен еді. Омар сол баяғы жолмен кетіп бара жатып тағы да кездесіп қалып жатқан жол бойындағы тастарды жол шетіне ысырып бара жатқан еді. Дәл сол мезет өткен жылы аяғына тас тиген сахаба да сол жолмен өтіп бара жатыр екен.

	Халифа еш ойланбастан қалтасына қолын салып жіберіп бір уыс ақша алған күйі әлгі сахабаға:

	– Мә, мына ақшаны ал да қажетіңе жұмса, – деді.

	Сахаба таңырқаған күйі:

	– Әй, мүминдердің басшысы! Жұмсайтын ақшам менің өзімде де бар ғой, – деді.

	– Жұмсайтын ақшаң бар да шығар білем, бірақ сонда да алғаныңды қалап тұрмын!

	– Жоқ, маған қажет емес.

	– Әй, сен осы жылы қажылыққа бармаушы ма едің?

	– Иә, барам.

	– Онда мә, жолыңа жұмсарсың!

	– Жолыма да ақшам жеткілікті.

	– Иә, жолыңа да ақшаң бар екендігін білемін, алайда мені кешірсін деп осы ақшаны берсем деп едім. Есіңде болса өткен жылы дәл осы жермен кетіп бара жатып, бір тасты жол шетіне теуіп жібергенім сол еді, ол тас барып байқаусызда сенің аяғыңа тиді. Мен басшы бола тұра бір адамды болсын аяғын ауыртып, ренжіткенім үшін іштей өзімді қатты кінәлап едім. Енді міне, соның мүмкіндігі туып тұрғандай. Сен мына ақшаны ал да менің сол жолғы абайсызда болған қылығымды кешір, мен де іштей мазасыздықтан құтылайын. Сен бұны алсаң, мен де жеңілдеп, өзімді жақсы сезінер едім. Кісі ақысының салмағын өзің білесің ғой!..

	Бұл сол кезгі мемлекет басшысының жағдайы еді. Ал енді сол күнгі жай қарапайым халықтың жайынан мысал беріп көрейік.

	Өзі тоқ бола тұра, көршісі аш бұратылып жатса, ондай адамның мұсылманға жатпайтындығын Әбу Зәрр жиі айтатын. Ол сондай-ақ қолында мүмкіндік бола тұра кедей-кепшік, жарлы-жақыбайларға қараспаған адамның о дүниеде тозақтың азабын тартатындығын да жиі ескертетін.

	Оны осы қылығын жақсы білетін жақын таныстарының бірі қатырып тұрып сынап көру үшін оған сыйлық ретінде бір кесе алтын беріп жібереді.

	Әбу Зәрр болса, ол алтынды ала алмайтындығын, одан да сол алтынды өзінен де жағдайы төмен кедей-кембағалдарға тапсыруы керектігін қанша қадап айтса да алтынды әкелген құл азар да безер болып «егер сіз осыны алсаңыз, менің құлдықтан құтылатындығымды айтты» деп тұрып алған соң, Әбу Зәрр лажсыздан ол алтындарды алуға мәжбүр болды.

	Ертесі күні таңертең қайта келіп тұрған кешегі құл:

	– Кешіріңіз, кешегі алтындарды қайтып өзіме берсеңіз, мен оны қателесіп сізге әкеліп берген екенмін, – деп, кешегі берген алтындарды қайтарып беруін сұрайды.

	Сонда оған берген Әбу Зәррдің жауабы мынау болды:

	– Көршім қарызға белшеден батып отырғанда, уыс-уыс ақшаның буына мас болып отыратын адам мен емеспін, сондықтан кеше қолыма түскен ақшаны мен кешке дейін-ақ қарызынан құтыла алмай отырған жарлы-жақыбайлардың бәріне таратып бергенмін. Дәл қазір саған бере қоятындай менде ешқандай ақша жоқ!..

	Иә, бұл қой үстіне бозторғай жұмыртқалаған мамыражай кезден, бақытты ғасырдан бір көрініс болатын.

	Ал енді біраз Хижреттің жетпісінші жылдарына қарай келейік.

	Тарихта қаныпезерлігімен аты шыққан Хажжаж көптеген сахабалардың басын шапқан, тас лақтырып Қағбаны қиратпақ болған, аз қалған сахабалардың өзін улап өлтірген қатыгез адам еді.

	Бірде осы кісіге ел жиылып келіп:

	– Әй, басшы! Сен ана Омар секілді болсаңшы. Ол әділдікті сүйетін, халықпен жақсы шығысатын еді. Ол халықтың басын шапқызбақ түгілі, абайсызда біреудің аяғына тас тиіп кеткені үшін бір жыл өтіп кетсе де ұмытпай кешірім сұрай білетін еді. Сен де соған кішкене ұқсасаңшы?! – деген екен.

	Бұл сөзге Хажжаждың берген мағыналы жауабы мынау болыпты:

	– Дұрыс айтасыңдар! Алайда Омардың басшылығы заманында Әбу Зәрр секілді халқы бар еді. Сендер Әбу Зәрр секілді діндес бауырларының қамын жейтін шынайы, жылы жүректі мұсылман болсаңдар, мен де Омар секілді халықты ойлайтын әділ басшы болар едім. Өздерің Әбу Зәррдай бола алмай тұрып, менен Омар болуды күтпеңдер! Өйткені сендердің мына кейіптеріңе қазіргі мен ғана лайықпын!

	Пайғамбар қойған астау

	Хазірет Омар (р.а.) бір күні Жұма намазына бара жатып бір тамның қасынан өте бергенде там төбесінен үстіндегі киіміне қан тамып кеткен еді. Ол бірден қан тамшылап тұрған астауды тауып әлгі тамның үстінен алып тастады, сөйтті де үйіне кері қайтып, үстіндегі киімін ауыстырып қайта келді. Мешітке келген халыққа намаз оқытып болған соң хұтбаның соңын ала бере жиналған халыққа қаратып: «Әй, жамағат, мүминдерге қиыншылық жасап отырған жайларыңыз бар, – деп бастап, – мен сол қан тамшылаған астауды орнынан алып тастадым», – деп сөзін аяқтайды. Хазірет Омар сөзін бітірместен мешіт ішінен біреудің «Әй, Омар! Сен не бүлдірдің?» деген айғайлаған ащы даусы естілді. Бұны айтқан адам Омардың ең қатты жақсы көретін досы Аббас еді. Кезінде бір қуаңшылықтан қатты қысылғанда «Аллаһым, бұл – пайғамбардың көкесінің қолы, бізге сол қолдың құрметі үшін жаңбыр жаудыра гөр!» деген тілек те осы Аббасқа қатысты айтылған-ды.

	Аббас түрегелген күйі: «Ей, Омар! Ол там – менің тамым. Ал жаңағы астауды Хазірет Мұхаммед (саллаллаһу аләйһи уә сәлләм) өз қолымен сол жерге қойған еді ғой, сенің мына істегенің не?», – деп кінәлады.

	Омар «пайғамбарымыз өз қолымен қойып еді» деген сөзді естігенде-ақ бойдағы бар әл-дәрмені құрып, жер сүзе құлағандай пұшайман халге түсті.

	Омар өз ісіне қатты өкініш білдіре: – Уа, Аббас! – дейді, – мен қазір сол тамның түбіне барып, басымды жерге қоям, ал сен болсаң менің басымды аяғыңмен басып тұрып жаңағы астауды орнына қоясың. Сен ол астауды орнына қоймағанша мен басымды ол жерден көтермек емеспін, – дейді.

	Сөйтіп, соңында ескі астау өз орнына қайта қойылды.

	Иә, сахабалар хазірет Мұхаммедті (саллаллаһу аләйһи уә сәлләм) осынша-лықты жақсы көретін, тіпті оның әрбір іс-әрекеті олар үшін бұлжымайтын қағидаға айналған еді. Ирандықтар мен Византияны тізе бүктірген Омар пайғамбарымыздың өз қолымен қойған астауына келгенде қаншалықты кішіпейілділік танытып, майдай еріді десеңізші?! Шіркін, біз де сүйікті пайғамбарымыздың қандай да бір ісінің ұмытылмауында сахабалар көрсеткен қырағылықтың сәл-пәлін болса да көрсете алғанымызда екі дүниеміз де жұмаққа айналған болар еді...





Адам тану


	Омардың (р.а.) қасында бір кісі әлдебір дауға қатысты куәгер болған еді. Омар оған:

	– Мен сені танымаймын, сені танитын біреу келсін, – деді.

	Жанында тұрғандардың біреуі:

	– Мен оны танимын, – деді.

	Омар одан:

	– Иә, танысаң айтшы, бұл қандай адам? – деп сұрады. Ол кісі:

	– Жөні түзу, әділ кісі, – деп жауап берді.

	Омар (р.а.) қайта сұрады:

	– Күндіз-түні не істеп, не қойғанын жақсы білетіндей жақын көршің бе еді?

	– Жоқ, – деп жауап берді әлгі кісі.

	Омар (р.а.):

	– Кісінің қаншалықты Құдайдан қорқатын тақуа екендігі оның ел арасындағы іс-әрекеті мен қылықтарынан белгілі. Бұл кісі сауда-саттықпен айналысушы ма еді? – деп қайта сұрады.

	Әлгі кісі бұған да:

	– Жоқ, – деп жауап берді.

	Бұл жолы Омар (р.а.):

	– Бұл кісінің мінез-құлқының жақсы-жаман екендігіне көз жеткізетіндей бірге сапарға шығып көріп пе едің? – деп тағы сұрады.

	Әлгі кісі бұл сұраққа да «Жоқ» деп жауап бергенде Омар:

	– Онда сен бұл кісіні танымайды екенсің, – деді де куәгерлік айтқан адамға қарап: – Бар да, сені танитын басқа біреуді ертіп кел, – деді[15].

	Демек, бір адамды жақыннан тану үшін 3 шартқа аса мән берген жөн. Не қоян-қолтық араласатын көрші болып тұрасың, не саудаласып көресің, не бірге сапарға шығасың. Ал, осы үш шарт жүзеге аспаған болса – ол адамды танимын деу ағаттық.





Нілдің тасуы


	Мысыр елі Омардың (р.а.) ел басқарған халифалығы тұсында мұсылмандардың қолына өтті. Мысырды мұсылмандардың қол астына қаратқан даңқты қолбасшы – Амр ибн Ас еді.

	Мысыр халқы Амр ибн Асқа өздеріндегі әдет-ғұрыптарды таныстыра келіп:

	– Ей, қолбасшы! Біздің салт-санамыз бойынша Маусым айының он екінші түні үйлене қоймаған жас қызды барынша сәндеп, әдемі киіндіреміз. Сөйтеміз де Ніл өзеніне тастаймыз. Біз бұны Ніл өзені арнасынан тасып, маңайындағы егіндіктерді суғару үшін жасаймыз, – деп түсіндірді.

	Амр ибн Ас мысырлықтарға:

	– Бұл исламға мүлдем жат нәрсе. Ислам діні бұрынғы барлық жаман әдеттерді жойды, – деді.

	Алайда сол жылғы маусым, шілде, тамыз айларында Ніл өзенінің суы тасымай Ніл жағалай күн көретін халық құрғақшылыққа ұшырап қатты қиналды. Халық жапа-тармағай көшуді жөн көрді.

	Амр ибн Ас болса жағдайды баяндап, халифаға хат жіберді. Хатты алған Омар (р.а.) іле-шала былай деп жауап жазды:

	«Сен өте орынды істепсің. Исламның бұрынғы жаман әдеттерді жойғаны да рас. Саған хатпен бірге тілдей қағазға өзінше бөлек жазу жіберіп отырмын. Сол бір жапырақ қағазды Ніл өзеніне тастарсың».

	Амр ибн Ас әлгі айтылған тілдей қағазға көз тастағанда онда былай деп жазулы тұр еді:

	«Аллаһтың құлы әрі мүминдердің басшысы Омардан Мысырдың Ніл өзеніне!

	Ей, Ніл! Егер сен осы уақытқа дейін өз күшіңмен ағып келсең, онда бұдан былай ақпай-ақ қой. Алайда құдіреті күшті бір Аллаһтың бұйрығымен ағып келсең, онда Аллаһ тағаладан бұдан кейін де сені толассыз ағызып, арнаңнан тасытуын тілейміз».

	Хазірет Амр халифаның дегенін істеп, қағазды Ніл өзеніне ағызды. Таңертең Ніл суының жеті-сегіз метр көтерілгені сонша, арнасынан сыймай тасып кетті.

	Сол күннен бері Ніл заңы әлі күнге дейін өзгерген емес[16].





Елден ерек елбасы


	Грек елшісі Мәдина қаласына саяси бір кездесу мақсатында келді. Келген бойда мұсылман елінің басшысы халифа Омардың сарайын сұрады. Кімнен сұраса да бәрі: – Біздің халифаның барша жанды сыйдырған көңіл сарайынан басқа ел қабылдайтын арнайы салдырған ешқандай сәнді сарайы жоқ. Тек қана кедей-кепшіктіктердікі тәрізді кішкене ғана күркесі бар, – десті.

	Бұны естігенде грек елшісінің таңданысында шек болмады. Қанша тиелген жүктері мен сыйлықтарын, түйелерін-бәрін бос қоя беріп Омар Фаруқты іздей бастады. Қала ішінен түк қалдырмай халифаны іздеп жүріп өз-өзіне: «Мәссаған, демек адамдардың назарына көп түсе бермейтін ел басшысы да болады екен-ау» деп күбірлеген ол одан әрі іздестіреді.

	Бір араб әйел:

	– Сен іздеп жүрген халифа Омар әне, ана құрма ағашының көлеңкесіндегі кісі. Елдің бәрі төсекте жатқанда ол керісінше жерде құм үстінде жатыр. Бар да көлеңкеде жатқан зылл-ы- иләһиге (Хақтың көлеңкесіне) көз сал!.. – деген еді.

	Ұйықтап жатқан хазірет Омардың сұсты кейпі грек елшісіне қатты әсер етті. Қорқыныш пен ұнамдылық екеуі екі бөлек жайт болғанымен, екеуінің бірдей бойын баурап алғанына таңданған елші өз-өзіне «Мен қаншама императорларды көріп, солардың мақтауын естіген жанмын. Алайда сол патшалардың қасында ұяламаған қорқыныш пен сүйіспеншіліктің дәл осы бір кісінің қасына келгенде бойымды тебіренткені тегін болмаса керек. Халифа ешбір қарусыз жерде жатса да, менің қалшылдап қорыққаныма жол болсын?! Бұл не өзі сонда?! Сірә, бұл сұсты кейіп мына шапанға оранып жатқан кісіге Хақтан берілсе керек» деді іштей.

	Грек елшісі осылайша өз ойымен өзі арпалысып тұрғанда хазірет Омар да ұйқысынан оянған еді. Грек елшісі хазірет Омарға иіліп құрметпен сәлем береді. Халифа да ерекше бір ілтипатпен сәлемін қабыл алып, демде-ақ оны өзінің жан сарайымен баурап, небір шуақты тәтті сөздерін сыйлап, жанын жадырата түсті.

	Елші мынадай ел басшысы дәрежесіндегі адамның соншалықты кішіпейілдігіне таң тамаша болған еді. Тіпті бөтен елден келген елші сәлден кейін-ақ Омарға өз елінің адамынша бауыр басып, әдемі әңгімеге беріліп, ерігені сонша, не жұмыспен келгені де есінен тарс шықты.





Алтынға айналған қамшы


	Мұхаммед ибн Мәсләма – Пайғамбарымызбен бірге барлық соғыстарға қатысқан алдыңғы қатарлы сахабалардың бірі. Ол Мәдина қаласында Расулаллаһтың орнына уәкіл ретінде тағайындалған хазірет Омардың ел ішіндегі «арыз-шағым бұрышына» жауапты кісісі болатын. Халықтың бар арыз-тілектері осы бұрыш арқылы шешіліп, қажет болған жағдайда пара алған, біреудің құқығын аяққа таптаған басшылар мәселенің мән-жайы әбден анықталған соң, осы бұрыштың шешімі арқылы лайықты жазасы берілетін.

	Бір жолы Омар (р.а.) Мәдинаға жиналған атқа мінер ел ағаларына олардың халыққа жақсы қарауы керектігін, ешкімге әділетсіздіктің жасалмауын қатал түрде ескерткен-ді. Дәл осы мезет халық арасынан сытылып шыққан біреу: – Мына пәлен деген басшыңыздың мені қарадай кінәлап, жөнсіз ұрғаны бар еді. Алайда соңында менің кінәсіз екендігім белгілі болған-ды, – деді де, өзінің сол адамда ақысы кеткендігін айтып қалды.

	Мәселенің жай-жапсарын анықтай келе басшы болып тағайындалған адамның кінәсіз адамды жөн-жосықсыз жазалап, сабатқаны белгілі болды.

	Бұл кезде хазірет Омардың да шешімі дайын еді:

	– Сені сабаған басшыны сен де соншалықты сабайсың!

	Алайда Амр ибн Ас бұған қарсылық білдірді:

	– Ей, Омар! Сонда бұдан былай басшыларыңыздың халықтың көзінше сабатпақ болғаныңыз ба? Егер бұлай жасар болсаңыз, бұдан кейінгі уақытта басшылардың ел алдындағы абырой-беделіне нұқсан келеді. Онда олар жұмыс істеуден қалады ғой...

	Хазірет Омардың да бұған жауабы дайын еді:

	– Менің өйтіп-бүйтіп тісін батырған әлдіні қорғаштап, жәбір көрген әлсізді дәрменсіз кейіпте қалдыруға дәтім шыдамайды. Кім озбырлық жасаған болса, екінші рет ондай жөнсіз әрекетке баруға жүрегі дауаламау үшін жақсылап жазалануы керек!

	Иә, шешім қатал.

	Таяқ жеген адам өзін қамшымен қанша рет сабаса, ол да сол басшыны сонша рет сабамақ болды.

	Бұл жолы ешкімі жоқ әлгі адамға Амр ибн Ас қайта барды. Бара сала өз ұсынысын айтты.

	– Сені қанша рет қамшымен сабаса, мен саған сонша алтын берейін. Осыны ал да, кеткен ақыңды кешір. Әйтпесе халық батылданып, басшылардың жүрегі шайлығып қалар...

	Таяқ жеген кісі қамшы салудың орнына алтын алғанда ғана барып, әлгі басшыны кешіреді. Содан былайғы уақыттан бастап тағы да хазірет Омардың қара қылды қақ жарған әділдігінің арқасында панасыз жандарды басынып оларды жөнсіз сабау ісі сап тыйылған еді.





Қапастағы батыр


	Хазірет Омардың (р.а.) ел басқарған уақытында (хижри санақ бойынша 14 жыл) ирандықтар мен мұсылман арабтар арасында атақты «Қадисия» соғысы жүріп жатқан болатын. Ол тұс мұсылмандардың қолбасшысы Саад ибн Әби Уаққастың (р.а.) денесіне сыздауық қаптап шығып, түрегеп тұруының өзі мұң болып қатты қиналған кезі еді. Ол сонда да басын жастыққа сүйеген қалпы арнайы орындық жасатып, әскерлерді ту сыртынан бақылап отыруды жөн көрді.

	Алайда дәл осы сәт әскерлер орналасқан жердің маңайындағы бір абақтыда Әбу Мыхжан деген өзі ақындығымен жұртқа танымал батыр кісі жатты. Кезінде шарапқұмарлығымен аты шартарапқа әйгілі болған ол тіпті бір өлеңінде:

	– «Жүзім бағы – менің көмілер мекенім,

	Сүйегімді де шараппен жуып өтемін», – деп жырлаған-ды. Оның абақтыда жату себебі – шарапты тым дәріптегендігі мен кейбір жасаған қателіктері еді.

	Маңайында аттардың дүбірлеген тұяқ үндерін естіген сайын Әбу Мыхжанның да соғысқа қатысқысы келіп делебесі қозды. Іле-шала Саад ибн Әби Уаққастың әйеліне өтінішпен былай деп тіл қатты:

	– Менің мына соғысқа қатысқым келіп тұрғаны. Маған Саадтың «Бәлка» деген сәйгүлігін беріп, мені мына абақтыдан уақытша босатсаңыз. Соғыстан аман-есен келсем, абақтыға өзім-ақ қайта кірейін, шынжырымды да қайта тағарсыз...

	Әуелде бұл өтінішті қабылдамаған әйел, Әбу Мыхжанның оқыған бір өлеңінен кейін-ақ оған айтқан жылқысын беріп, абақтыдан босатты. Әбу Мыхжан өз түрін адам танымастай етіп тұмшалап, соғыс майданына көз жұмып қойды да кетті. Дұшпан әскерін қорқытып, ойсырата соққы бергені соншалық, көрген жан оның бұндай жойқын күшіне қарап еріксіз «Бұл кім болды екен?» деген ойға қалысты. Кім екенін ешкімге сездірмей түн жарымына дейін дұшпан әскерімен жан аямай арпалысқан бұл жүрегі түкті батырға таңдана қараған Саад ибн Әби Уаққас маңайындағыларға: «Әбу Мыхжан абақтыда болмаса мынау нақ соның өзі болу керек, мінген аты да менің «Бәлкам» шығар, сірә», – деген еді.

	Әбу Мыхжан таң ата абақтысына оралып, шынжырын таққызды.

	Саад ибн Әби Уаққас қораға бас сұққанда, жылқысының қатты терлегендігін көріп, мәселенің мән-жайына қанықты. Әбу Мыхжанның ерлігіне тәнті болған Саад ибн Әби Уаққас артынша-ақ оны дереу абақтыдан босатты. Әбу Мыхжан да тәубаға келіп, өз қателіктері үшін кешірім тіледі[17].





Тағдырдан тағдырға қашу


	Хижреттің 17-18 жылдары Шам төңірегінде «Әмуас» деп аталатын оба ауруы кең тарады. Ең алғашқы шыққан жері Палестинаның Әмуас аймағы болғандық-тан осылай аталған. Бұл жұқпалы ауру әкелген кеселден 25 мың адамның өмірі қиылып, тіпті үлкен сахабалардың қатарындағы Әбу Үбәйда ибн Жәррах пен қоса Муаз ибн Жәбал да айықпас дерттің қармағына іліккен-ді .

	Сол жылы Омар (р.а.) Шамға бармақ болып жолға шықты, оны ірі қолбасшыларымен бірге Шам әкімі Әбу Үбәйда қала сыртынан күтіп алды. Бірақ Шамда ауруының тарағанын естіген соң халифа мен сахабалары қалаға кірместен кері қайтуды жөн көрді. Оны естігенде Әбу Үбәйда (р.а.) таңырқап:

	– Аллаһтың тағдырынан қашқаның қалай? – дегенде, Хазірет Омар оған қарап:

	– Иә, Аллаһ жазған тағдырдан және Соның тағдырына қашып бара жатқан жоқпын ба?! Сен түйелеріңді бір жағы жоңышқа, бір жағы жусанды бетке жайып түйелерің қайсысынан оттаса да сен Аллаһтың тағдырымен жайған болып саналмайсың ба? – деп ойланта жауап қайырды.

	Қасындағылармен бірге Мәдинаға қайтқан хазірет Омар оба ауруының тез жайылып бара жатқандығына алаңдағандықтан тым болмаса Әбу Үбәйданы құтқарып қалмақ болып келе сала былай деп хат жолдайды:

	«Ассалаумағалейкум! Бір мәселе жайлы ақылдасу үшін сен маған аса қажет болып тұрсың. Хатты ала сала дереу жолға шық!».

	Хазірет Омардың ойын айтқызбай-ақ ұққан Әбу Үбәйда іле-шала мынадай жауап жазады:

	«Әй, мүминдердің басшысы! Мені неліктен қажетсініп тұрғаныңды білемін. Алайда мен мұсылман әскерлермен бірге болғандықтан өзімді олардан артық санай алмаймын. «Жазмыштан озмыш жоқ» деген. Мен де пешенеге жазылғанды көрермін. Маған оларды таста да, кел дегеніңе келісе алмаймын».

	Омар (р.а.) хатты оқығанда көзінен жас парлап қоя берді. Маңайындағылар:

	– Әй, мүминдердің әміршісі! Неге жылайсыз, әлде Әбу Үбәйда да аурудан көз жұмып па? – деп сұрады.

	Омар (р.а.) оларға:

	– Жоқ, олай емес, бірақ, әй қанша қалды дейсің, – деді тұнжырап.

	Көп өтпей-ақ Шамда обадан тіл тартпай кеткен Әбу Үбәйданың орнына Муаз ибн Жәбал барды. Бірақ, ол да артынша көз жұмып, орнына Амр ибн Ас тағайындалды. Амр ибн Ас дендеп бара жатқан аурудан халықты аман сақтап қалу мақсатында елді тау басына жинап, ойдан гөрі тауды паналаған. Сол тұстары аурудың да беті қайтып, Хазірет Омар болса кейіннен Амрдың бұл тапқырлығына ризашылығын білдірген екен[18].





Әлидың дархан мінезділігі


	Хазірет Әли құрма бақшасында кешке дейін жұмыс істеп, кешкісін түйесіне бір қап жеміс теңдеген күйі үйіне қайтты. Түйенің тізгіні көмекшісі Қамбардың қолында, ал өзі болса алда келе жатты.

	Мәдинаға кіре берісте жол шетінен жалынышты дауыс естілді. «Аллаһ разылығы үшін» деп өткен-кеткенге алақан жайған қайыршының күйі аянышты-ақ еді.

	Дәл осы сәт Әли мен түйе жетектеп келе жатқан Қамбардың арасында мынадай бір әңгіме өрбіді.

	Әли:

	– Әй, Қамбар! Мына байғұс не сұрап тұр?

	– Құрма сұрап тұр.

	– Берсеңші, ендеше!

	– Құрма қапта ғой..

	– Қабымен бер, ендеше!

	– Қап түйенің үстінде ғой..

	– Түйесімен бер, ендеше!

	Әлидың айтқанын бұлжытпай орындаған Қамбар:

	«Түйенің тізгіні менің қолымда деуге қорықтым, – дейді, – әйтпесе, мені де қоса ойланбастан әлгі қайыршыға беріп жібергендей еді...».

	Иә, сахабалар тым дархан мінезді еді.





Христиан және Әлидің (р.а.) шапаны


	Ел басқарған халифалығы кезінде Куфа қаласында хазірет Әлидің (р.а.) шапаны жоғалды. Аз уақыт өтер- өтпес әлгі шапан бір христианның қолынан табылды. Әли әлгі христианды ерткен күйі қазыға жүгінді.

	Қазы:

	– Мына халифаның айтқанына не дейсің? – деп христианға қарады. Ол болса халифа Әлиді жалақорға жатқызбайтынын, алайда шапанның өзінікі екенін айтты.

	Қазы бұл жолы Әлиге бұрылып:

	– Мына кісі бұл өз шапаным деп тұр. Ал бұған сенің куәгерлерің бар ма? – деп сұрады.

	Хазірет Әли күлген қалпы:

	– Қазы дұрыс айтады, дәл қазір менде куәгерлер болу керек еді. Бірақ ешқандай куәгерім жоқ, – деді.

	Куәгерлер болмағандығына сүйенген қазы хазірет Әлиді христианға жығып берді.

	Алайда шынтуайтында шапанның кімдікі екенін білгендіктен ішкі ар-ұяты жібермеген христиан сәлден кейін қайта бұрылып келіп, былай деді:

	– Мұндай үкім шығару, сірә, адамдарға қатысты емес, пайғамбар әкелген үкіметтік жүйеге тікелей қатысты болса керек. Негізі, мына шапан Әлидікі еді, – деп шапанды хазірет Әлидің өзіне қайтарды.

	Сөйтті де аз уақыттан кейін-ақ мұсылмандықты қабылдады. Кейіннен хазірет Әли бастаған «Нехриван» шайқасында ол дұшпандарға қарсы жан аямай соғысқан[19].





Өз «Құдайынан» көңілі қалған сахаба...


	Сахабалардан Амр ибну-л-Жамух (р.а.) исламнан бұрын да Мәдинаның алдыңғы қатарлы сыйлы кісілерінің бірі еді. Алайда ағаштан жасалған «Мәнаф» атты бір пұтқа күнде құлай сыйынып, қатты құрмет көрсететін. Өзі пұтқа табынғанмен, бір қызығы, үш ұлы да мұсылман болатын.

	Бір түні Амр ибну-л- Жамухтың балалары жиналып келіп әлгі Мәнаф деген пұтты орнынан алып сүйреген күйі жырақтау жердегі шұңқырға апарып тастайды. Сөйтеді де ешкімге көрінбестен үйге қайтады.

	Ертеңгісін пұтқа табынбақ болып барған Амр оны күнделікті орнынан таба алмай жер сипап қалды. Сөйтті де:

	– Әй, оңбай кеткірлер! Түнделетіп кеп Тәңірді ұрлап кеткен кім? – деп айналасындағыларға ызғар шаша айғайлады. Пұтын іздестіре бастады. Ең соңында бір шұңқырда етбетінен жатқан күйінде тауып алды. Жақсылап тазалап, жуып, қош иістер сеуіп әсемдеп әрлеп бұрынғы орнына қайта қойып жатып:

	– Осыны істеген адамды тапсам, әкесін танытар едім, – деді ызалана.

	Алайда балалары ертесі күні де дәл сол істі айна-қатесіз қайталады. Ертеңгісін әкелері оны іздеп жүріп тағы да күл-қоқыстың арасынан тапты. Еш ойланып жатпастан бірден тез жуып-шайып, жақсы әтірлерінен сеуіп, орнына апарып қойды.

	Балалары үшінші күні де сол тірліктерін қайталады. Алайда әкелері бұл жолы қатты ашуланды. Жатар алдында қылышын қолына ұстаған күйі пұтқа барып: – Әй, Мәнаф! – деді, – Саған бұны кімнің істеп жүргенін біле алмай шаршадым. Енді мына қылышты ал да бұдан кейінгі уақытта өзіңді өзің қорға! – деп қылышты әлгі пұттың қолына қыстырған күйі зор сеніммен үйіне қайтты.

	Амр кеш бата ұйқыға кіріскенде балалары пұттың қолына қыстырылған қылышты алып тастап, бұл жолы пұтты әлдеқашан иістеніп кеткен иттің өлексесімен қосып үй сыртына апарып, шұңқырға тастай салды.

	Амр күндегі әдетінше ояна сала пұтын іздеді. Тағы да орнынан таппай безектегей іздеген ол шұңқырда иттің өлексесіне бастырылып жатқан пұтты көріп күйініп кетіп былай деді:

	– Әй, осы сенің өз басыңды қорғай алмаған тәңірлігіңе болайын! Егер сен шынымен тәңір болсаң, бүйтіп ит-құстың өлексесімен бірге шұңқырда жатпас едің ғой...

	...Амр артынша мұсылмандықты қабылдады. Малын да, жанын да аямастан балаларымен қоса өмір бойы Расулаллаһқа (саллаллаһу аләйһи уә сәлләм) қызмет етті[20].





Періштелермен пәктелу


	Сахабалардың бірі Ханзаланың (р.а) жаңа үйленген ең алғашқы түні. Дәл сол түні таңға жуық сүйікті Пайғамбарымыз (с.ғ.с) сахабаларын жинап үлкен дайындықпен, исламға тұтқиылдан тап берген дұшпанға қарсы соғысқа жиналуды шұғыл түрде бұйырды. Хабаршыдан соғыс хабарын естігенде Ханзала (р.а) да дереу киіне сала, ғұсыл дәретін алуға да мұршасы келмей, апыл-ғұпыл соғыс майданы Ұхыдқа қарай құстай ұшты.

	Соғыс бітіп, мұсылмандар Мәдинаға қайта бастады. Әркім-ақ аман қайтқан жақындарын іздеп жол бойына тізілді. Бұлардың арасында үйленгеніне бір-ақ күн болған, Пайғамбарымыздың (с.ғ.с) бұйрығына мойынсұнып ертемен соғысқа аттанып, дұшпан қолынан шейіттік шәрбатын ішкен Ханзаланың (р.а.) жесірі де бар. Елдің бәрі жапа-тармағай аман қайтқан өз жақындарын сұрастырғанымен, сахабалардан ешкім тіл қатпастан жай ғана пайғамбарымызды мегзесті. Сұралған сұрақтардың бәріне де Пайғамбарымыз өзі жауап беріп келе жатты. Ең соңынан Ханзаланың (р.а) әйеліне кезек келгенде, ол да Пайғамбарымызға имене жақындаған күйі:

	- Уа, Аллаһтың елшісі! Ханзала қайда?- деп сұрады.

	- «Ханзала шейіт болды»,- деп жауап берді ол.

	Сол кезде Ханзаланың әйелі:

	- Уа, Расулаллаһ! Менің сізге айтпағым, бәлкім, отбасылық сыр болар. Кеше ғана үйленгенімізді өздеріңіз де білесіздер. Түннен шыққандықтан күйеуім таң ата ғұсыл дәретін алып үлгірместен соғысқа аттанып кете барды. Соғыста шейіт түскені мәлім болды. Енді рұқсат етсеңіз, сол жуынуға мүмкіншілігі болмаған күйеуімді жуғызып, арулап көмсек деген тілек айтпақпын,- дегенде Пайғамбарымыз оған:

	- Сен Ханзаланы уайымдама! Мен періштелердің оны рақым суымен жуып-шайып жатқанын көрдім,- деп үлкен сүйінші хабар айтты.

	Бұны естіген сахабалардың бәрі Ұхыдқа бет түзеп, Ханзаланы іздестірді. Бір таңғаларлығы, сахабалар Ханзаланы денесі әлі кеппеген су қалпында тауып алды. Сүйікті Пайғамбарымыздың бұл жолғы айтқанының да рас шыққанына елдің тағы бір рет көзі жетті. Сондықтан Ханзаланы ел «Ғасилул-мәлаика» («Періштелер жуған Ханзала») деп еске алатын болды.

	Кейіннен Ханзаланың артта қалған әйелінен үлкен сахабалардың бірі, асылдың сынығы Абдуллаһ дүниеге келді.





Зейнептің шеберханасы


	Мүминдердің анасы Жахш қызы Зейнептің өміріне көз жіберсек, ондағы діндарлық, жомарттық қасиеттерімен қоса оның ерекше шеберлігінің куәсі боламыз. Хижреттің (Мәдинаға көштің) үшінші жылы хазірет Пайғамбармен отасқан Жахш қызы Зейнеп тері илеудің асқан шебері еді. Ол тері өңдеп, одан киім тігіп сатумен айналысатын. Кейбір риуаяттарда осы жұмыс үшін пайғамбар үйінде бір бөлме арнайы жабдықталып, шеберхана ретінде пайдаланылғандығы әрі пайғамбарымыздың әйелдерінен Үмму-Сәләманың да осы тері ісімен шұғылғандығы білінуде. Дәл осы жерде мынандай бір көкейтесті сұрақтың ойға орала кетуі заңды. Ислам заңдары (фиқһ) бойынша әйел нәпақасы (күнкөрісі, табысы) күйеуіне тән. Әйел жұмыс істеп, ақша табуға міндетті емес. Олай болса, пайғамбар әйелдерінің жұмыс істеуі неліктен? Оның жауабы мынада: Жалпы ислам діні әйелді жұмыс істеуге мәжбүрлемейді. Бұл дегеніңіз «сен жұмыс істемеуге міндеттісің» деген сөз емес. Күйеуінің рұқсатымен ислами әдеп шеңберінен аспайтын шарттармен әйелдің жұмыс істеп, ақша табуына ешқандай да кедергі жоқ. Зейнеп анамыз жұмыс істеуі күндік нәпақасын табу үшін емес, қайта кедей-кепшіктерге, жарлы-жақыбайларға қол ұшын беру, аш-жалаңаштарға қарасу, Аллаһ жолында өз әлінше осылай қызмет ету ниетінде болатын.

	Ол жайлы Айша анамыз былай дейді: «Мен басқаларға жақсылық жасауда, қайыр-садақа үлестіруде, туысшылдық пен Аллаһқа жақындататын игі іс істеуде Зейнептей алдына жан салмайтын адамды көрген емеспін».

	Ибн Сағдтың риуаятынша: «Зейнеп дүниеден қайтқанда бар дүние мүлкін өзі көзі тірісінде садақа ғып таратып жібергендіктен артында бір тиын да қалмаған. Ол – кедейлер мен жетім-жесірлердің панасы еді» дейді.

	Жоғарыдағылардың бәрін талдай келгенде біріншіден, Исламдағы әйел қандай да бір қажеттілігі болмаса да, ол бос отырмауы керек. Ең жоқ дегенде табыс тауып, оны Аллаһ жолында жұмсағаны дұрыс. Екіншіден, әйелдің үйдегі тіршіліктеріне күйеуі кедергі жасамауы керек, қайта қолдан келгенше мүмкіндік жасауға тиіс. Өйткені әлемнің мақтанышы Пайғамбарымыздың өзі де осылай істеген. Әйтпесе, Расулаллаһтың рұқсатынсыз Зейнеп анамыздың бұндай іске баруы мүмкін емес еді.





Хазірет Нәсиба


	Пайғамбарымыздың Мәдинә қаласына құтты қадам басып көшіп келуімен исламды қабылдау бақытына ие болған әрі Ұхыд соғысында бар жан-тәнімен оны қорғаштаған өте жанашыр жақын сахабалардың қатарында Нәсибә анамыз да болды.

	Ұрыстың сондай бір қызған сәтінде пайғамбардың маңайында оны қорғайтын сахабалардан ешкім де қалмады. Жаудың екі атты әскерінің оған қылыштарын жалаңдатып, ентелей төніп келе жатқанын көргенде, Нәсибә жанұшыра солай қарай ұмтылды. Екі жауды пайғамбарға жақындатпай бір өзі алысты. Біреуінің аяғын қылышпен жаралап үлгерем дегенше, ту сыртынан келіп қалған екіншісі дәл иықтан қылышын сілтеп үлгерді. Жараланып, иығынан қансырай жерге жығылған Нәсибәні көрген хазірет Әли әлгі жаудың екеуін де ә дегенде жайратып салды. Қайта келгенде, Пайғамбарымыз қасиетті қолдарымен оның жарақатын таңды. Дәл осы сәт пайғамбарымыздың тағы бір мұғжизасы бой көрсетіп – сыртын жаңа ғана таңылған жара бірден жазылып қоя берді.

	Бел жазып, орнынан түрегелген Нәсибә іштей егіле:

	– Сіздің тізеңізді құшып шейіт боп кетсем деп едім. Оны неге маған қимадыңыз? – деп, о бастағы өзегін өртеген арманын жеткізді. Сонда оны жұбатқан пайғамбарымыз іштей қатты толқып Жаратқанға:

	– Я, Рабб! Мені Нәсибә мен туыстарынан ажырата көрме! – деп бет сипап, теңдессіз құрметі мен сыйын ұсынды.

	Иә, Ислам тұнығының таралуында жан аямай ерлік көрсеткен осындай аяулы аналарымыз аз болмаған.





Қонақ пен рызық


	Сахабалардың біреуі тым қонақжай болатын. Әйелі болса күйеуінің күнде қонақ ертіп келуін жақтырмайтын. Тіпті оңашада:

	– Күн сайын бірнеше қонақты ертіп келуіңді қашан қоясың?! Бала-шағаның несібесінен соларға жырып бермесең қайтеді, – деп реніш білдіретін.

	Күйеуі оған онша көп мән берместен қонақшыл әдетін тастамайды. Әйелі бір күні шыдай алмай үйдегі жағдайды айтып пайғамбарға шағымданды:

	– Я, Расулаллаһ! Күйеуім күн сайын кеш болса болды үйге топырлатып қонақ ертіп келеді. Бар тапқанын солардың аузына жайып салады. Құдай бетін ары қылсын, бір күні өзі ауыра қалса, қалғанымыз аштан өлерміз деп қорқамын, – дейді.

	Пайғамбарымыз (саллаллаһу аләйһи уә сәлләм) әлгі әйелдің күйеуін де шақыртты. Әлгі сахаба:

	– Мен үйде қонақсыз отыра алмаймын. Дастарханымнан қонақтың дәм татқаны мен үшін үлкен қуаныш, – деп әйелінің дегеніне көнер болмады.

	Пайғамбарымыз әйелге қарап бұдан кейінгі уақытта бір-ақ қонақтың келгеніне қалай қарайтындығын сұрады. Алайда әйел оған да разылық танытпады:

	– Мен балаларымның несібесін кім-көрінгеннің бөле жеуіне қарсымын, – деп тұрып алды.

	Ақыр соңында, күйеуі мен әйелі бір қонаққа келісіп, өзара ымыраласты.

	Бірақ сол күні кешке күйеуінің үйге тағы да екі адамды ертіп келгенін көргенде әйелі тағы ашуға мінді. Тамақ әзірлеу үшін ас үйге кірді, іштен тынып жүріп үш адамдық тамақ әзірлеп күйеуіне берді. Аздан кейін қонақтардың біреуінің сытылып үйден шығып кеткені байқалды. Әзірленген тамақтың біреуі желінбей қалды.

	Әйел күйеуінен:

	– Қонақтың біреуі неліктен тамақ ішпестен шығып кетті? – деп сұрады.

	Алайда күйеуі екінші қонақтың келгенінен бейхабар болып шықты. Ол таңдана:

	– Сен қай қонақты айтып тұрсың? Мен іште отырған бір-ақ қонақты ертіп келген жоқпын ба? – деді.

	Бірақ әйелі анық көрді. Келген екі қонақтың біреуі тамақ ішпестен шығып кеткен еді. Әйелі мен күйеуі мәселенің төркінін пайғамбарымыздан ұқпақ болды.

	Екеуін жақсылап тыңдаған пайғамбарымыз болған жайды оларға былай деп түсіндірді:

	– Иә, негізі үйге екі кісі келді. Алайда бұлардың біреуі адам бейнесінде келген сол қонақтың рызығы болатын. Аллаһ тағала әйелге үйге келетін әрбір қонақтың өз рызығымен келетінін көрсету үшін жаңағы көріністі оған әдейі көрсеткен. Әйелің қонақтарға жеткілікті қылып тамақ әзірлегенімен ол рызық бәрібір ортаймаған болатын...

	«Мына жайтты жақсы ұғыңдар, әр қонақ өз рызығын ала келеді. Ешкім де ешкімнің несібесіне ауыз салмайды. Үйге келген қонақ қайта сол үйдің рызық-несібесімен қоса берекетін де арттыра түседі» деді пайғамбарымыз.

	Бұдан кейін әйел де өз қателігін түсініп, ниетін түзепті.





Өз басын қатерге тігу


	Мұғауияның ел басқарған (49/669 жылдары) тұсында ислам әскерлері Ыстанбұлды тұңғыш рет қоршауға алды. Суфиян ибн Ауф (р.а.) басқарған үлкен бір жасақты Мұғауия Византияға бағыттап, өз баласы Язидтің де дәл сол жасақта болғанын қалап еді. Алайда Язид әр нәрсені бір сылтауратып жантәттілікке салынған соң әкесі де оны көп қолқалай қоймады.

	Соғысқа шыққан әскерлердің жолда аштық, ауру секілді небір қиындықтарға душар болғандығын естігенде, Язид:

	– «Мен қайтейін әскердің қиналғанын,

	Гүлсім жатса қасымда қыздай жаным», – деп өлеңдеткен күйі бармай қалып қойғандығы үшін өзіне риза кейіпте еді. (Үммү Гүлсім – Язидтің әйелі.)

	Баласының бұндай ұнамсыз өлеңі Мұғауияның (р.а.) да құлағына жеткенде тез арада оған адам шаптырып, Византия жеріндегі мұсылман әскерлеріне қосылып, солар көрген ауыртпалықтар мен қиындықтарды бірге бөлісуін қадап айтып қатал бұйрық берді.

	Жиырма төрт жасар Язид лажсыз қатал үкімге бас иіп, әкесі дайындатқан жаңа бір жасақты ертіп екінші жасаққа барып қосылды. Бұл жасақта үлкен сахабалар: Ибн Аббас, Ибн Зүбәйр, Әбу Әйюб әл Әнсарилер (Аллаһ тағала бәрінен разы болсын!) бар еді. Византия жерінде ұзақ сапарда болған ислам жасағы Ыстанбұлға дейін келіп, бірнеше күн бойы гректермен шайқасты.

	Осы қақтығыстар кезінде мұсылман әскерлерінің бірі Абдулазиз ибн Зүрара ерекше көзге түсті. Ол дұшпан әскеріне жалғыз өзі бірнеше рет жойқын соққы беріп, соңында өзі шейіт болды. Оның жалғыздан жалғыз шауып, дұшпан әскерінің арасына қойып кеткенін көргендер:

	– Сүбханаллаһ! Мынаның өзін-өзі отқа тастағаны несі?! – деп даурығысты. Сол сәт Әбу Әйюб (р.а.) оларға істің жай-жапсарын түсіндіре былай деді:

	– Уа, халайық! Сіздер Құрандағы «Өз-өздеріңді қауіпке итермелемеңдер» деген аятты меңзеген боларсыздар. Ол аят әнсарлар жайында түскен-ді. Аллаһ тағала дінін күшейтіп, исламға жанашыр жандарды көбейткен тұста біз өзарамызда Аллаһтың елшісінен жасыра «Енді біздің керегіміз шамалы секілді. Ендігі жерде өз мал-жанымызға қарасақ та жетер» деген едік. Алайда құдіреті күшті Жаратушы біздің ол пікіріміздің қате екендігін ұқтыра іле-шала «Аллаһ жолында жұмсаңдар! Өздеріңді қауіпке итермелемеңдер» (Бақара сүресі-195) деген аятын түсірген еді. Яғни Құрандағы адамның өзін қауіпке итермелеуі – Аллаһ жолындағы табанды күрестен бас тартып, өзінің мал-жанымен қайғы болып кету деген сөз...

	Әбу Әйюб сол сапарда көз жұмып, Ыстанбұлдағы қазіргі мекеніне жерленді[21].





Қос уыс құрма


	Сахабалардан Бәшир ибн Саадтың қызы мен Нұғман ибн Бәширдің қарындасы әңгімелеуде:

	Анам Амра бинту Рәуаха (р.а.) мені шақырып, етегіме екі уыс құрма салып берді де:

	– Қызым, бұл әкең мен нағашы ағаң Абдуллаһ ибн Рәуаханың тамағы, апарып бере ғой, – деді.

	Жолда кетіп бара жатып, Пайғамбарымызды (саллаллаһу аләйһи уә сәлләм) кездестірдім. Одан әкем мен нағашы ағамның қайда екендіктерін сұрадым. Ол маған:

	– Қызым, бері келе ғой, қолыңдағы не нәрсе? – деп сұрады.

	Мен:

	– Уа, Расулаллаһ! Бұл құрма ғой. Әкем Бәшир ибн Саад пен нағашы ағам Абдуллаһ ибн Рауахаға шешем беріп жіберді, – дедім.

	Пайғамбарымыз (саллаллаһу аләйһи уә сәлләм) :

	– Онда бері әкеле ғой, – деді.

	Мен етегімдегі құрмаларды Расулаллаһтың уысына төктім. Құрмаларым қос уысына толмай қалды. Пайғамбарымыз бір орамал алдырып, құрмаларды сол орамалдың үстіне шашырата төкті. Сөйтті де жанындағыларға айтып, қаланы айналдыра ор қазып жатқан мұсылман сарбаздардың бәрін тегіс құрма жеуге шақыртты. («Хәндақ» соғысы қарсаңы).

	Пайғамбар шақыруымен Хәндақ сарбаздары тайлы тұяғымен тегіс жиылып келіп құрмаға қол созды. Алайда, бір таңғаларлығы, келген әскерлердің барлығы қанша жесе де орамалда үйіліп тұрған құрмаларды тауыса алмады. Тіпті тауыспақ түгілі құрмалар өз-өзінен көбейіп, орамалға сыймай кеткен еді.

	Иә, бұл сүйікті Пайғамбарымызға (саллаллаһу аләйһи уә сәлләм) тиесілі көп мұғжизалардың бірі ғана.





Пәлекетке ұрындырған байлық


	Мәдиналық мұсылмандар ішінде Салаба атты сахабаның дүние-мүлікке, байлыққа деген құштарлығы ерекше болатын. Жатса-тұрса бай болсам, байлыққа бір қол жеткізсем деп көксеген ол бар аңсарының соған ауғаны соншалық, ойлай-ойлай шақшадай басы шарадай болып, күндіз күлкіден, түнде ұйқыдан айрылды. Ақыр соңында шыдамай Пайғамбарымызға келіп:

	– Уа, Расулаллаһ! Мен үшін «бай болсын» деп дұға жасаңызшы? – деп өтінді. Пайғамбарымыз оның бұл қалауына:

	– Шүкірін өтей алатын аз малың, шүкірін өтей алмайтын көп малдан артық емес пе? – деп жауап берді.

	Бұл сөзге, шынында да, ойланып қалған Салаба біраз уақытқа дейін тоқтамға келгендей болды. Сонда да «Тауықтың түсіне тары кіреді» демекші, артынша-ақ баяғы әніне қайта басты. Тағы да шыдамай:

	– Уа, Расулаллаһ! Бір дұғаңызбен мені байлыққа кенелтіңізші? – деп, Пайғамбарымыздың етегіне жармас-ты.

	Бұл жолғысына іштей ренжіп, қабағын түйген Пайғамбарымыз (саллаллаһу аләйһи уә сәлләм) оған ғибрат алсын деген ниетпен:

	– Аллаһқа ант етейін, егер шын қаласам мына тау-тастың бәрі алтын болып маған берілер еді, бірақ мен қаламадым, – деді.

	Шындығында кей кездері Аллаһ тағаланың ең сүйікті құлы пайғамбардың үйінде апталап, тіпті айлап бойы қазанға салар, тіске басар ештеңе табылмайтын. Күн ара ораза ұстайтын пайғамбар ауыз ашары жоқтықтан көбіне үш-төрт құрмамен ғана шектелгендігі баршаға аян еді.

	Осыларды ойлаған Салаба тағы біраз уақыт сабасына түседі.

	Уақыт өте келе «бай болсам, кедей-кепшіктерге қол ұшын бермес пе едім, сөйтіп көбірек сауап таппаймын ба?» деген ой-қиял әлі де мазалаған ол, ақыр соңында, үшінші рет Пайғамбарға (саллаллаһу аләйһи уә сәлләм) жүгінуді жөн көрді. Пайғамбар алдында бар уәдесін үйіп-төгіп:

	– Сені пайғамбар етіп жіберген Аллаһқа ант етейін! Егер Аллаһ мені байлыққа кенелтсе, жарлы-жақыбай-ларға міндетті түрде қарасып, қорғанышына айналамын! – деді сендіре.

	Салабаның мұнша тілегіне шыдамаған Пайғамбарымыз: «Аллаһым! Салабаны қалаған байлығына қауыштыр!», – деп қол жайып, дұға жасады.

	Осы бір қасиетті тілектен кейін қой алып баға бастаған Салаба бұрынғыдай мешіттен шықпай, Пайғамбарымыздың (саллаллаһу аләйһи уә сәлләм) артында үзбей намаз оқитындығы үшін «Мешіт құсы» деп аталғандығы былай тұрсын, енді мал соңынан қолы тимейтіндіктен тек қана бесін мен құтпан намаздарына ғана мешітке соғатынды шығарды. Көбіне қазаға да ұшыратып жүрді.

	Аз уақытта берекеті асып-тасып, шалқыған үстіне шалқи түскен Салабаның малдары көбейген сайын көбейіп, енді мыңғырған малға Мәдина төңірегінен жаңа жайылымдар іздеу керек болды. Салаба енді тек жұма намаздарына ғана мешітке келіп жүрді. Сөйткенше шөлдегі тың жайылым іздеген мал көп өтпей, жұма намаздарын да ұмыттырды.

	Анда-санда өткен-кеткендерден елдегі қал-жағдайды сұрап, Салаба мал соңында салпақтап, шөл асып кете барды. Малдарымен қоса қарақан басының қамын ойлаудан аса алмай қалды.

	Салабаның көрінбей кеткендігін байқаған Пай-ғамбарымыз (саллаллаһу аләйһи уә сәлләм) оның қайда екенін сұрағанда :

	– Мыңғырған малының соңында шөл кезіп кетті, – деген жауапты естіп, іштей ренішпен басын шайқап:

	– Қап, Салабаға обал болған екен, – деді аяныш білдіріп.

	Осы уақыттарда зекет-садақа жайлы аяттар түсіп, дәулетті мұсылмандардың жағдайы нашар мұсылмандарға көмектесуі туралы үкімдер келді.

	Аяттардың бұйрығын әр мұсылман шын ықылас-пейілдермен шама-шарқынша атқарып жатқанда, Салаба: «Бұларың қып-қызыл адамды талау емес пе?» деп, «шығайбайшылдыққа» басып, малының зекетін талап етіп барғандарды құр алақан қайтарды.

	Бұны естігенде Пайғамбарымыз (саллаллаһу аләйһи уә сәлләм) тағы да: «Қап, Салабаға обал болған екен» деп мұңайды.

	Салабаның «Байысам, мұң-мұқтажға қарасар едім» деп ант-су ішіп, артынша бұл уәдесінен айнып шыға келуіне байланысты «Тәубе» сүресінің мына аяттары түсті: «Кейбір екі жүзділер: Егер Аллаһ бізді өз кеңшілігінен дүние, мал-мүлік, байлыққа кенелтсе, садақа беріп, игілерден болатындықтары жайлы Аллаһқа сөз береді. Ал, олар Аллаһ тағала байлыққа қауыштырған кезінде, байлықтарына сараңдық қылып, Аллаһтан жүздерін бұрып (әміріне қарсы келіп), берген уәделерінен айныды».[22]

	Осы аят арқылы Салабаның екі жүзділер қатарына жатқызылғандығы білініп, жаны ашыған бір туысының Салабаның жанына батыра айтуымен Салаба кедейлердің ақысын беріп, Аллаһ алдында екі жүзділіктен арылмақ болып, малын айдап әкелді. Алайда оған Аллаһ тағаланың тыйымымен енді қабылдай алмайтындығын айтып, Пайғамбарымыз (саллаллаһу аләйһи уә сәлләм) қарсылық білдірді.

	Кейіннен Мұхаммед пайғамбар дүниеден қайтып, одан кейінгі халифалар Хазірет Әбубәкір мен хазірет Омарға малының зекетін беру үшін барса да, олар: «Пайғамбарымыз қабылдамаған зекет малдарыңды біз қайтіп қабылдамақпыз?!» – деп, Салабаның зекетін керексінбеді.

	Үшінші халифа Осман тұсында, қайтыс болар алдында Салабаның құлағында: «Шүкірін өтей алатын аз малың, шүкірін өтей алмайтын көп малдан артық емес пе еді?!» деген Пайғамбарымыздың (саллаллаһу аләйһи уә сәлләм) осы бір ғибратты сөздері жаңғырып тұрды...





Надандықтың кесірі


	Жабир сахаба (р.а.) әңгімелеуде:

	Жолдастарымызбен бірге сапарға шықтық. Арамыздағы біреудің басына тас тиіп қатты жараланды, тіпті бас сүйегіне зақым келді. Артынша әлгі кісі ұйқыда жатып ихтилам[23] болғандықтан:

	– Жайым болса мынау, менің таза топыраққа тәйаммум соққаным дұрыс шығар? – деп сұрады.

	Жолдастары:

	– Жоқ, су бар жерде тәйаммум соғуға болмайды, – деп рұқсат етпеді.

	Сонда әлгі жігіт сумен ғұсыл құйынамын деп басындағы жарадан ішке су кетіп сол мезет тіл тартпай қайтыс болды.

	Пайғамбарымыздың қасына келгенімізде оған бар жайды баяндадық.

	Сонда Пайғамбарымыз (саллаллаһу аләйһи уә сәлләм):

	– Қарап отырып кісіні өлтіргені несі, Аллаһ та оларды өлтірсін! – деді де сөзін жалғастырды, – Білмесе сұрамай ма екен? Надандықтың бірден бір емі – сұрап білу. Әлгі кісіге жай ғана топыраққа тәйаммум соға салғаны жеткілікті еді. Жарасын таңып үстін ғана сипап өтіп, қалған денесін сумен жуса да болатын еді[24]...





Аллаһ бергенін алады


	Үммү Сүләйм ары таза, тәрбиелі, иманы берік әйел болатын. Құшағындағы баласы қайтыс болғанда асқан бір сабырлылық танытып мәйітті өзі жуып, өзі кебіндеген соң үйдің бір тұсына апарып қойған күйі көршілерге қарап: – Әзірге әкесіне хабар айтпаңдар! – деп қатаң табыстады.

	Әкесі Әбу Талха сахаба ол кезде маңайда жоқ болатын. Кеш бата үйге келгенде баласының жағдайын сұрады, әйелі: – Сен кетердегіден әлдеқайда тәуір, – деп жауап берді.

	Екеуі бірге ас ішті. Әңгімелесіп отырғанда Үммү Сүләйм күйеуінен сұрады: – Ей, Талха! – деді көзіне көзін қадаған күйі, – Қарызға алған нәрсені қайтарған жөн бе, жөн емес пе?

	– Ол не дегенің? Қарызға алынған нәрсе, әрине, қайтарылуы керек.

	– Олай болса, Аллаһ тағала саған аманаттаған ұлын өзі қайтып алды!

	Бұл сөзді естіп күрсінген Әбу Талха бар-жоғы:

	– Е,е, біз бәріміз де Аллаһ тағала үшін жаратылдық. Ерте ме, кеш пе түбінде соған қайтамыз ғой, – деп Жаратушының ісіне ризашылықпен мойынсұнып көнгеннен басқа артық қылық жасамады...

	Таң атқанда мән-жайды Пайғамбарымызға (саллаллаһу аләйһи уә сәлләм) барып баяндады. Пайғамбарымыз қолын жайып: – Я, Жаратқан! Әбу Талханың осы бір өнегелі ісін оған екі есе ғып қайтара гөр! – деп дұға етті.

	Айтқандай-ақ, тоғыз ай он күн өткенде Талха үйі шаттыққа бөленіп, әйелі шекесі торсықтай ұл тапты. Атын «Абдуллаһ» деп қойысты.

	Пайғамбарымыздың қорғауында өскен Абдуллаһ кейіннен исламға аянбай қызмет еткен ұлы тұлғалардың бірі болды.

	«Иә, Аллаһ! Бергеніңді алсаң да береріңді алма» деген.





Амр ибн Ас тура жолға қалай түсті?


	Амр ибн Астың өзі әңгімелеуде:

	«Хәндек» соғысынан Меккеге орала сала өзіммен ойы бір жерден шығатын Құрайыш тайпасының біраз кісілерінің басын қостым. Олар бастан-аяқ мені тыңдады. Сөз соңы:

	– Бәріңіз онсыз да біліп-көріп жүрсіздер, Мұхаммед барған сайын дес бермей күшейіп бара жатыр. Осы орайда менде тамаша бір пікір бар, – дедім.

	Олар:

	– Ол қандай пікір? – деп сұрады.

	Мен:

	– Бәріміз бір кісідей барып Хабаштық (Эфиопиялық) патша Нәжашиді паналайық. Мұхаммед біздің тайпамызды жеңіп кетсе, онда соны паналап тұра берерміз. Мұхаммедтің қол астына кіргеннен гөрі Нәжашидің қол астына кірген әлдеқайда артық. Ал егер біздікілер жеңіп кетіп жатса, онда бізге жақсылық болмаса жамандық келмесі анық, – дедім.

	Бәрі бірауыздан пікіріме қолдау білдірді. Мен:

	– Ендеше, Нәжашиға апаратын сыйлықтарды әзірлеңдер! – дедім.

	Нәжашиға апаратын сыйлықтардың біразына келісті иленген бағалы терілер таңдалды. Артынша Меккеден шығып Нәжашиге бардық.

	Біз сол жақта болғанда Амр ибн Үмейя да келді. Хазірет Пайғамбар Жәфар мен жолдастары үшін Амрды Нәжашиге жіберген болатын.

	Амр Нәжашидің құзырына кіріп шықты.

	Мен достарыма қарап:

	– Амр ибн Үмейя деген осы. Мұхаммедтің адамы. Нәжашиға кіріп бұны маған тапсыр деп өтініш білдірсем, Нәжаши оны маған берсе, мен оның басын кесіп алсам! Менің Мұхаммедтің елшісін өлтіруім – Құрайыштар үшін үлкен бір сый болар еді, – дедім.

	Сөйттім де Нәжашидің құзырына кірдім. Әдет бойынша патша алдында барынша басымды жерге тигізіп, сәждеге жығылдым. Ол маған:

	– Амр, достым, сәлем! – деді, – Маған қандай сый-сияпатпен келдің?

	– Әй, патша! Саған иленген теріден мол ғып әкелдім, – дедім.

	Сөйттім де әкелген терілерімді жалма-жан Нәжаши патшаның алдына жайып салдым. Тарту-таралғым оған қатты ұнады. Артынша:

	– Әй, патша! Мен жаңа ғана сіздің қасыңыздан шыққан бір кісіні көрдім. Ол – менің дұшпанымның елшісі. Соны маған берсеңіз, мен оны өз қолыммен өлтірсем. Өйткені ол біздің алдыңғы қатарлы бірнеше жастарымызды қыршынынан қиды, – деп көкейімдегі көксеген ойымды айттым.

	Алайда Нәжаши патша бұған қатты ашуланды. Сөйтті де мен еш күтпеген оқыс қылық жасады. Әй-шайға қаратпай жұдырығымен мұрнымнан қойып қалды. Көзімнің оты жарқ етті. Сірә, мұрным сынып кеткен болар деп ойладым. Қатты қорыққаным сонша не істерімді білмей қалшиып тұрдым да қалдым.

	Сәлден кейін есімді жиып:

	– Әй, патша! Бұл өтінішімді ұнатпайтындығыңды білгенде оны сұрамас едім, – дедім әлгіндегі айтқандарыма іштей өкініп.

	Нәжаши болса:

	– Мұса пайғамбарға келген Жәбрейіл періште Мұхаммедке де келеді екен. Мен ондай ардақты адамның елшісін саған қалай ұстап бермекпін?! – деді қатуланған күйі.

	– Әй, патша! Айтқаныңыз рас па?

	– Ей, азапқа ұшыраудың сәл-ақ алдында тұрған неме! Білмесең мені жақсылап тыңда! Одан да сен сол адамның етегіне жармасып , айтқанына көн! Аллаһқа ант етейін, өйткені ол ақиқат жолындағы адам, шын пайғамбар. Мұса қалайша өзіне қарсы келген Перғауындықтарды жеңсе, оның да дәл солай түбінде өз дұшпандарын тұқыртары сөзсіз.

	– Олай болса, сіздің қолыңызды алып көз алдыңызда иманға келетіндігіме уәде берсем бола ма? – деп сұрадым. Нәжаши болатындығын айтты. Мен Нәжашиге уәде бердім.

	Нәжашиден шығып, жолдастарымның қасына бардым. Мұсылмандықты қабылдағанымды іштей жасыра тұрғанды жөн көрдім. Артынша Пайғамбарға баруға жолға жиналдым. Жолда Халид ибн Уәлидті жолықтырдым. Бұл оқиға Мекке қаласын азат етердің сәл-ақ алдында болған еді. Ол да Меккеден келе жатыр екен. Одан:

	– Әй, Сүлейменнің әкесі! Қайда жол тарттың? – деп сұрадым.

	– Ақ пен қараны, ақиқат пен надандықты ажырата алмай не көрініпті? Мен Мұхаммедтің хақ пайғамбар екендігіне анық сендім. Соның тікелей өзіне барып мұсылмандықты қабылдамақпын. Сен де қашанғы тісіңді қайрамақсың, одан да иманға келсеңші? – деді.

	Мен оған:

	– Растығына ант етейін, негізі мен де мұсылман болуға бара жатқан едім, – дедім.

	Халид екеуміз Мәдинаға бірге бардық. Пай-ғамбарымызға (саллаллаһу аләйһи уә сәлләм) қатар келдік. Халид менен бұрын мұсылманшылықты қабылдады. Артынша мен де:

	– Уа, жалғыз Жаратқаннан басқадан жебеу күтпеген ардақты Пайғамбар! Мен өткен күнәларыма зор өкініш білдіре отырып ислам дінін шын ынта-ниетіммен қабылдамақпын, – дедім.

	Хазірет Пайғамбар (саллаллаһу аләйһи уә сәлләм) :

	– Ей, Амр! Ислам бұрынғы кемшілік-күнәларыңның бәрін жуып-шаяды. Хижрат етіп Меккеден Мәдинаға көшкендер де күнәларынан дәл осылай құлан-таза арылған болатын, – деді.

	Расулаллаһ алдында мұсылманшылықты қабылдап кері қайттым...

	Жан-жануарға жасалған жақсылықтың сауабы

	Әбу Хұрайра (р.а.) Пайғамбарымыздан мына бір хадисті жеткізеді:

	«Бір жолаушы жолда кетіп бара жатып қаталап шөлдепті. Сөйткенше болмай алдынан бір құдық кездесе кетіп, су алып ішіпті. Су ішіп шыққаннан кейін қараса, шөлдегені сонша тілі аузына сыймай салақтап кеткен сонадай жерде жатқан итті көріпті. Ит өзінің шөлін қайтіп басарын білмей дымқыл топырақты жалап жатса керек. Мына ит те бағанағы мен құсап қатты шөлдеген екен ғой деп ойлаған жолаушы дереу қайта құдыққа түсіп аяқ киіміне толтырып әкеліп итке су беріпті. Жолаушының бұл жақсылығының Аллаһ тағалаға ұнағаны соншалық әлгі кісінің жасаған барлық күнәларын сол мезетте-ақ кешірген екен».

	Бұны естіген сахабалар:

	– Уа, Аллаһтың елшісі! Сонда мал-жануарларға жасаған жақсылық үшін де бізге сауап жазыла ма? – деп сұрағанда, Пайғамбарымыз (саллаллаһу аләйһи уә сәлләм) :

	– Көкірегінде жаны бар қандай жан-жануарға болсын жасалған жақсылықтың сауабы болады, – деп жауап берді[25].





Қара қылды қақ жарған халифа!


	Әмауилік халифа Омар ибн Абдулазиз ел басқарған тұста әділдік пен кісі ақысын жемеу мәселесіне аса бір үлкен жауапкершілікпен қараған. Түндік жұмыстарына екі бөлек май шам пайдаланатын. Біреуі – мемлекеттік іс-қағаздарға, екіншісі – өз жұмыстарына жарайтын. Өзі мемлекет басшысы бола тұра бір-ақ көйлекті қанағат тұтты. Өйткені дүниелік байлық – ол үшін қолдың кірі еді.

	Бірде жақындарының бірі Омар ибн Абдулазизға бір алма беріп жіберді. Алмасын қолға алып жай ғана бір иіскегеннен кейін Омар ибн Абдулазиз оны өзіне қайтарып берді. Сөйтті де алма әкелген адамға:

	– Беріп жіберген кісіге алмасын ала алмағанымды айтарсың, – деді.

	Таңырқаған әлгі кісі:

	– Бұл қалай? Пайғамбарымыз да өзіне жіберілген сыйлықтарды алмаушы ма еді? – деп сұрағанда халифа оған былай деп жауап берді:

	– Пайғамбарымызға (саллаллаһу аләйһи уә сәлләм) жіберілген нәрселер таза сыйлық есебінде болатын, ал бізге келетін нәрселер пара есебінде беріледі...

	Әкімдердің айлықтарын кең-молынан төлейтін. Оның себебін былай деп түсіндіретін:

	– Әкімдердің айлық табысы неғұрлым жоғары болғаны дұрыс. Бұл олардың ештеңеден алаңсыз халықпен қоян- қолтық жұмыс істеуіне жағдай жасайды.

	Бір күні түнде халифаның қасында қонағы бар еді. Бір уақытта май шамның майы таусылды. Екеуара мынадай бір әңгіме жүрді. Қонақ:

	– Қызметшіңізді оятайық, шамның майын құйсын, – деді.

	– Жоқ, қажет емес, оған екі жұмыс істеткім келмейді.

	– Онда, мен барып шамға май құяйын?

	– Жоға, қонақты жұмсау кісілікке жатпайды.

	Сөйтті де өзі тұрып май шамды жақты. Қайтып келген соң:

	– Мен барып май шамды жаққанда да Омар едім, қайта келіп отырғанда да сол баяғы Омармын ғой, – деді күлімсіреп.

	... Екі жарым жыл ел басқарған уақтында ислам әлемінде әділдікті ерекше үстем етті. Үлкен атасы Омар (р.а) секілді қара қылды қақ жарған өте әділ кісі болды. Алайда қырық жас шамасында көре алмаған бақталастары қызметшісін мың динарлық алтынмен жалдап, улап өлтірді. Қызметшісі өз кінәсін мойындаған кезде Омар ибн Абдулазиз ақшаны алып мемлекет қазынасына салып, өзін босатып қоя берді. Тіпті ел біліп қойса байғұсты өлтірер деп, оның қашып кетуі үшін жағдай да жасаған екен...





Жалғыз көйлек


	Омар ибн Абдулазиз ел басқарған халифалығы тұсында бір күні мінбеге шығып халыққа арнап сөз сөйледі. Халифаға жақынырақ отырған ел оның қайта-қайта үстіндегі көйлегін желпіңкіреп отырғандығын байқады. Оның бұл әрекетіне көзі шалғандардың қай-қайсысы болсын таңданбай қалмады. Сөйткенше болмай, ел ішінде күбір-күбір әңгіме басталып, бәрі де халифаның неліктен ара-кідік бұндай қимыл жасап отырғандығын білмекке өзара сұрастыра бастады.

	Әлден уақытта жиналыс та бітті. Мәселе анықталғанда ел мынаған көз жеткізген еді. «Бәйтул-малға» яғни халық қазынасына көзінің қарашығындай қараған халифа мұсылмандар мүлкін ысырап етіп, бас пайдасына жаратпас үшін маңдайына бұйырған жалғыз көйлегін қанағат тұтып, әлі құрғап үлгермесе де киіп алған көрінеді. Өйткені оның халифа бола тұрса да үстіне ілер басқа көйлегі жоқ еді. Ел алдында тұрып дымқыл көйлекті тезірек кептірмек үшін желпіңкіреп отырғаны сол екен...





Түйе етінің әуресі


	Аббасилық халифа Харун Рашит (ө.ж. 193/809) бірде түскі асқа түйе етін сұратты. Еттен бір кесіп аузына салғаны сол еді, қасындағы уәзірі Жафер Бермеки сықылықтап күліп жіберді. Аяқ астынан уәзірін күлкі қысқанына таңырқаған Харун Рашит бұның мәнісін білмек болды. Сол кезде Жафер Бермеки былай деді:

	– Уа, барша мұсылмандардың басшысы! Алдыңыздағы мына түйенің етіне бола қанша пұл шығындалды деп ойлайсыз?

	– Көп болса төрт дирхәм ақша жұмсалған шығар...

	– Жоқ! Сізге өтірік маған шын бұған тұп-тура төрт жүз мың дирхәм кетті.

	– Бұл қалай болғаны?

	– Ол былай: Бірде сіз аспазшыдан түйенің етін сұратқан едіңіз. Алайда ол күні ас үйде түйе еті жоқ еді. Мен содан бері сіз сұратып қала ма деп, күн сайын ас үйге түйе етін алғызуға бұйрық бердім. Сол күннен бергі сойғызған түйеге кеткен шығынды есептесек төрт жүз мың дирхәм ақша болыпты. Бір қызығы, сіз сол күннен бері еш түйе етін сұратпай, етке тек бүгін ғана қол салып отырсыз. Халифамыздың бір жеген етінің өзі төрт жүз мың дирхәмға шықты ғой деп менің күлуімнің себебі сол еді...

	Бұны естігенде Харун Рашит еріксіз жылап қоя берді. Түскі уақыт келгенде мешітке барып намаз оқыды. Үйіне келген соң тағы да жылады. Артынша Мекке мен Мәдина кедейлеріне, Бағдат мүсәпірлеріне, Басра мен Куфа жарлы-жақыбайларына сансыз дирхәм ақша садақа ғып таратылуын әмір етті. Кейіннен мешітке барып намаз оқыды. Сөйтті де екі көзі бұлаудай болып кешке дейін жылады. Кеш түсе мешітке қайта барып, жамағатқа намаз оқып үйіне қайтты.

	Дәл осы мезет қасына келген Әбу Юсуф қазы оның неліктен егіліп сонша жылағанын сұрады. Халифа жай ғана бір жеке басының қалауы үшін осыншама ақшаның босқа ысырап етілгеніне өкінетінін, сол үшін жылағанын айтты. Әбу Юсуф бұл қылықтың ондағы Құдайдан қорқу екендігін, сондай-ақ көп қып таратқан садақалардың барлығының оған үлкен сауап әкелгендігін айтып қуантып әрі жұбатты.

	Харун Рашиттың қатты мұңайғаны сонша, сол күні таң атқаннан нәр татпаған күйі тек кешкі асқа ғана мойын бұрған еді[26]...





Баянсыз байлық


	Ел билеген халифа Харун Рашит пен ел арасында даналығы әрі діндарлығымен танымал Шақиқи Белхи әңгімелесіп отырса керек. Бір уақытта хазірет былай деп сұрақ қойыпты:

	– Ей, Халифа! Өзіңді ұшы қиыры жоқ бір шөлде жолсыз-жөнсіз адасып кеттім деп ойла. Шөл қысып өліп бара жатқан жайың бар. Сол кезде саған біреу келіп бір тостаған суық су сатпақ болса, қанша ақша берер едің?

	Халифа күліп:

	– Қанша қаласа да берер едім, – депті.

	– Ал сол бір жұтым су үшін ол сенің байлығыңның тең жартысын сұраса берер ме едің?

	– Берер едім..

	Шақиқи «Расын айттың» депті де сөзін жалғастырыпты:

	– Ей, Халифа! Байлығыңның жартысын беріп жаңағы суды іштің, сөйттің де біраз уақыт жан шақырып өмір сүрдің дейік. Сәлден кейін-ақ ол суды сыртқа шығаруың керек болды. Бірақ сен қанша күш салғаныңмен зәр сындыра алмай қатты қиналып өлетін жағдайға жеттің дейік. Дәл сол кезде алдыңнан біреу шыға келіп «Мен сені бұл дерттен емдеп жазамын, ол үшін сен маған байлығыңның қалған жартысын бер» десе, не істер едің?

	Халифа ойланбастан:

	– Әрине, разы болып беруден басқа амалым қалмас еді, – депті.

	Дәл осы сәтті күткендей Шақиқи Бәлхи сол кезде:

	– Олай болса, уа, барша иесі мұсылман қауымының басшысы! – депті оған өмірлік ғибратты сабақ ұқтырмақ болып, – алдымен ішіп, артынша зәр ғып сыртқа шығарған бір жұтым су құрлы құны жоқ байлығыңа сеніп ешқашан астамсып дандайсыма! Дүние-мүлкіңді айтып ешкімге де мақтанба!

	Иә, өзімен бірге көрге ала кетпейтін байлыққа адам ешқашан сенбегені жөн. Тырбаңдап өмір бойы жинаған дүние-мүлкінен әп-сәтте-ақ айрылып қалуы ғажап емес. Жердің бір сілкінгені-ақ небір елді мекенді жермен-жексен етіп, топыраққа көміп тастап жатқан жоқ па?!





Харун Рашит пен қария


	Харун Рашит уәзірі екеуі халыққа білдірмей жай киімдерін киіп, ел ішін аралап жүріп құрма ағаштарының көшетін отырғызып жатқан бір қарияға жолығыпты. Амандасқаннан кейін араларында мынадай әңгіме өрбіпті.

	– Аллаһ тағала қолыңыз қуат берсін! Қария, мына істеп жатқаныңыз не?

	– Құрма ағашының көшеттерін отырғызып жатырмын.

	– Ал бұл егіп жатқан құрма ағаштарыңыз қашан гүлдеп, қашан жеміс бере бастайды?

	– Е, кім білсін енді оны, мүмкін жиырма жылдан кейін үлкейіп жеміс бере бастайтын шығар.

	– Ол кезге өміріңіз жетіп, жемісін көре алар ма екенсіз?

	– Мына қартайған қалпымда көре алмайтын шығармын. Бірақ бізге дейінгілердің жемісін біз жедік қой, біз де бізден кейінгілердің қажетіне жарасын деп құрма көшеттерін отырғызып жатырмыз.

	Қарияның бұл жауабына тәнті болған Харун Рашит қалтасынан бір кесе алтын алып, қарияға ұсынады. Қария Аллаһқа шүкіршілігін білдірді де артынша:

	– Отырғызбай жатып ағаштарымның жеміс бергені қызық болды-ау.., – деді.

	Бұл сөзді естігенде Харун Рашит оған тағы да бір кесе алтын береді.

	Әуелдеп Аллаһқа шүкір еткен қарт бұл жолы да күлімсіреп былай дейді:

	– Елдің отырғызған көшеттері жылына бір-ақ рет жеміс берсе, менікі әу дегеннен екі рет жеміс берді...





Зұлқарнайн мен басшы


	Зұлқарнайн (а.с.) бір күні әлдеқандай елге тап болыпты. Олардың бар іс-әрекеті нәпсісін жеңу мен өлім қорқынышын сейілтуге бағытталған екен. Қолдарында бұ дүниелік еш байлық жоқ еді. Тек қана көкөніспен күн көретін. Көкөністерін күтіп-сақтауға барынша көңіл аударатын. Сонымен қатар, бұл елде әркім өз қабірін өзі қазып, күн сайын тазалық жасап, сол қабірде ғибадаттарын өтейтін.

	Зұлқарнайн (а.с.) бұлардың басшысын шақыртты. Басшысы:

	– Маған ешкім керек емес. Мені керек еткен адамның өзі келсін, – деді.

	Бұны естіген Зұлқарнайн (а.с.) оған өзі барып:

	– Мен сені шақыртқанда неге келмедің? – деп сұрады.

	Басшы:

	– Сізге менің ісім түсіп тұрған жоқ, әйтпесе, келер едім, – деп жауап қатты.

	Зұлқарнайн:

	– Бұрын-соңды мен мұндай халық көрмедім. Мұның сыры не? – дегенде, ол:

	– Иә, біз алтын-күміспен дүние байлығына мүлдем көңіл аудармаймыз. Өйткені қарап тұрсақ, бұларға қол жеткізген адам дүниесінің оданда көп болғанын қалай береді екен де тоғышарлық пен тойымсыздық дертіне ұшырап, өмір бойы дүниенің соңына түседі екен. Сондықтан дүниелік ештеңені де қумайтын болдық, – деп жауап беріпті.

	Зұлқарнайн (а.с.):

	– Ал мына қабірлеріңізді қалай түсінуге болады? Оны неге өздеріңіз қазып, құлшылықтарыңызды неге сонда жасайсыздар? – деп сұрапты.

	Басшы:

	– Бұны да дүние қуып кетпеу үшін әдейі істедік. Қабірді көргенде өлім есімізге түседі де дүниелік не нәрсе болсын бірден бас тартамыз.

	Зұлқарнайн (с.а.) соңғы сұрағын қойыпты:

	– Неге көкөніспен ғана қоректенесіздер? Мал асырап, еті мен сүтін пайдалансаңыздар болмай ма?

	Басшы:

	– Асқазанымыз тірі малға мазар болмасын дедік. Сондықтан көкөністермен тіршілік етеміз. Өңештен өткен соң қайсысының болсын нәрі бір емес пе? – деп жауап берген еді...

	Иә, халқымыздың «Байлық – алақандағы мұз, жұмсаң еріп кетеді» деуі тегін бе?!





Алтынға баланған ақырет


	Зұлқарнайн (а.с.) бір түні жолда кетіп бара жатып жасағына:

	– Аяқтарыңа тиген нәрселерді тегіс жинаңдар! – деп бұйырады.

	Қолбасшының әмірін естігенде әскерлердің бір тобы:

	– Онсыз да көп жүріп шаршадық. Түннің бір уағында аяқ астындағы тастарды жинап өзімізге жүк қып қайтеміз. Ештеңе де жинамай-ақ қояйық, – деп бірауыздан келісіп алғандай тырп етпейді.

	Екінші топ болса:

	– Қолбасшы бұйырған екен, ең болмаса аз-аздан болса да жинайық. Әмірін тыңдамағанымыз жөн болмас, – деп азырақтан болса да жинайды.

	Ал үшінші топ болса:

	– Қолбасшы бекерден-бекерге ондай әмір бермеген болар. Не болса да бір білгені бар шығар, – деп бүкіл көліктеріне көтергенше тиеп алады.

	Таң атқанда қараса, түнімен жүріп өткен жердің алтыны көп жер болғандығын байқайды. Кешегі аяқтарының астындағы нәрселер сол күйі сом-сом алтын болғандығын білгенде жерге иіліп еш нәрсе іліп алмаған бірінші топ:

	– Қап, әттеген-ай! Қолбасшының сөзін тыңдама-ғанымызды қарашы?! Шіркін, ең құрығанда біреу болса да алғанымызда ғой, – деп өкінішпен сан соғып қала береді.

	Азырақ алған екінші топ болса:

	– Бұдан да көбірек алмағанымызды қарашы, қойны-қонышымыздың бәрін де толтырып алатын жөніміз бар еді, – деседі мұңайып.

	Ал көп алған үшінші топ болса:

	– Шіркін, керексіз киім-кешек, заттардың бәрін тастап, ат-көліктің бәріне көтергенінше бұдан да көп тиегенімізде ғой, – деп, онсыз да көп алғандарына қарамастан, іштей көңіл толмайтындықтарын білдіреді.

	Міне, жоғарыдағы мысалдағыдай ақыретте де адамдар арасында осы секілді көріністер жиі кездеспек.

	Кәпірлер:

	– Шіркін, иманға келіп, ең құрығанда мәңгілік тозақ отынан құтылып, түптің түбінде жұмаққа бара алғанымызда ғой, – десіп таусылмас өкінішпен сан соғады.

	Сауаптары азырақ болған мүминдер:

	– Шіркін, тіршілігімде көбірек сауапты іс жасауым керек еді, – деседі.

	Ал сауабы көп мүмин болса:

	– Шіркін, қазіргі дәрежеме одан да артық дәреже қосатын көбірек намаз оқып, ораза ұстап, одан да көбірек сауап іс жасағанымда ғой, – деп ол да тамсанады екен.

	 Аллаһ тағала осы мысалдан бәрімізге сабақ алуды нәсіп етсін!





Қызыр екеніңді айта салам..


	Рамазан айы. Жұма күні. Мешіт маңына бірді-екілі жұрт аяңдап жинала бастады. Имам күрсіде уағызын оқымақ болып тамағын кенеді. Осы жолы мешітке жас жігіт бейнесінде Қызыр (а.с.) да келген еді. Мешіт іші лық тола бастады. Бір жерге қонжиып отыра кеткен Қызырдың (а.с.) қасына қырық жас шамасындағы бір кісі келіп қатарласа отырды. Әлден уақытта жаңағы кісі отырған күйінде әрі-бері теңселіңкіреп қалғи бастады. Ұйықтап кетер ме екен деп алаңдаған Қызыр (а.с.) оны бүйірінен түртіп:

	– Ұйықтап кетесің ғой, – деді. Ана кісі:

	– Ұйықтамаймын, менің мазамды алма, – деді.

	Қызыр алайһи-с-сәлам үндеместен отыра берді. Алайда сәлден кейін азан оқылды. Әлгі кісі ұйықтап кетердей тағы да қалғи бастады. Қызыр алайһи-с-сәлам тағы да шыдамай кетіп оны жеңінен тартты:

	– Әй, айттым ғой ұйықтап кетесің деп, – деді.

	Ана кісі де бұның қылығына шамданып қалды. Бірден қарсы дау айтып:

	– Мен саған ұйықтамаймын деп айттым ғой, – деді әр сөзін нығарлай сөйлеп, – мені мазалай берме. Егер мені мазалай берсең Қызыр екеніңді мына отырған дүйім жұртқа айта салам. Ал содан кейін мына мешіттен оңайлықпен шығып көр. Иін тірескен мына халық сенің бір тал сақалыңды да қоймай тәбарак қып тартқылап әкетер, – деді.

	 Қызыр (а.с.) тілін тістеп ләм-мим демеген күйі шарасыз қалған адамша Аллаһқа қол жайды:

	– Уа, Раббым! Мына таң-тамаша істі қалай түсінуге болады?! Мына құлың менің кім екенімді жазбай танып отыр. Алайда менің таңғалғаным – қалайша мендегі тізімде бұл кісінің аты жоқ? – деп сұрап үлгіргенше жауап та естілді:

	– Сендегі тізім – Мені жақсы көретін пенделерімнің тізімі, ал ол болса керісінше Менің жақсы көретін құлдарымның қатарында...

	Иә, Аллаһ бізді өзі жақсы көретін құлдарының қатарына жазсын! Аллаһтың жақсы көретін құлы болу қандай бақыт десеңші?!





Тіл мен жүрек


	Лұқпан хакім Аллаһтың әулие құлдарының бірі болумен қатар әдеппен сөйлейтін, парасат-пайымы жоғары кісі болған. Тіпті Құранда да оның мадақталған тұсы кездеседі. Дәуіт пайғамбардың тұсында өмір сүрген ол қара нәсілді құл болған екен. Алайда әдемі сөздерімен, ерекше білімдарлығымен басқалардан оқ бойы озық тұрған.

	Осыны аңғарған біреу оған бір жолы:

	– Мал баққан қойшы болсаң да, ел осы неліктен сенің сөзіңе құмар? – деп сұрағанда, ол:

	– Өйткені мен көзімді харамға жұмдым, тым еркіне жібермей тілімді тістедім, аз тамақтандым, уәдемде тұрдым, маған қатысы жоқ нәрселерге көңіл аудармадым, – деп жауап берген екен.

	Лұқпанның қожайыны бір қой сойып, соның ең жақсы жерінен кесіп әкелуін тапсырғанда, ол ойланып жатпастан сойған қойының тілі мен жүрегін кесіп әкелген екен. Қожайыны оған артынша тағы бір қой сойып, бұл жолы ең жаман екі жерін кесіп алып таста дегенде, ол тағы да ойланып жатпастан қойдың тілі мен жүрегін кесіп алып тастаған екен.

	Бұған таңғалған қожайыны оның мәнісін сұрағанда, ол:

	– Таза болса, тіл мен жүректен асқан жақсы нәрсе жоқ, ал арам болса, тағы да тіл мен жүректен асқан жаман нәрсе болмайды, – деп түсіндірген екен.

	Одан бір күні:

	– Адамдардың қайсысы білімдірек? – деп сұрағанда, ол:

	– Басқалардың білімінен көбірек пайдалана отырып, өз білімін арттыра түскендер, – деп жауап берген.

	Мына даналық сөздерді де сол айтқан:

	– Төрт жерде: төрт нәрсені сақтау, екі нәрсені ұмытпау, екі нәрсені керісінше тез ұмыту керек. Сақталатын нәрселер: намазда ой, халық арасында тіл, ас келгенде өңеш, қонақта отырғанда көзді сақтау керек. Ұмытпайтын нәрселер: Аллаһтың ұлылығы мен өлім. Тез ұмыту керек нәрсе – біреуге жасаған жақсылығың мен саған жасаған басқаның жамандығы.

	Лұқпан хакім бір күні Дәуіт пайғамбармен (а.с.) кездескенде, оның темірден бір нәрсе тоқып жатқанын көреді. Бұның не нәрсе екеніне таңырқаса да үндемегенді жөн көріп сабыр сақтайды.

	Біраздан кейін Дәуіт (а.с.) темір сауытын үстіне кигенде барып істің мән-жайын түсінеді.

	Дәуіт (а.с.) оған қарап:

	– Бұл киім соғыста адам денесін жарақаттан сақтайды, – деген кезде өз ісіне іштей масаттанған Лұқпан:

	– Сабыр сақтаған қандай жақсы, артынша-ақ жаның жадырап сала береді, – деген еді[27].

	«Сабыр түбі – сары алтын» деген нақыл сөз осындай мінездіге айтылса керек.





Нағыз қамқоршы


	Қорасан билеушісі Абдуллаһ ибн Таһир өте әділ кісі болыпты. Бір күні қызметшілері бірнеше ұрыны ұстап әкеліпті. Әкелген ұрылардың біреуі әкеле сала, ебін тауып қашып кетсе керек.

	Сол тұста бір темір ұстасы Нишапурға келген еді. Әлгі темірден түйін түйген зергер кешкісін үйіне аяңдап келе жатқанда ұрыны іздеп жүрген әкімнің адамдары оны дереу байлап-матап, әкімнің алдына әкеледі. Әкім олардың барлығын да бірден абақтыға жабуды бұйырады.

	Ешқандай кінәсі жоқ зергер абақтыда дәрет алып намаз оқыды. Артынша қолын кең жайып:

	«Уа, жалғыз ием Жаппар Хақ! Менің ешқандай кінәмның жоқ екені өзіңе ғана аян. Мені мына тар қапастан құтқара гөр!» деп дұғасын оқыды.

	Әкім болса ұйықтап жатып түс көрді. Түсінде күші мығым төрт адам келіп, өзін тағымен қосып төңкеріп тастамақ болып жатқанда оянып кетті. Бірден дәрет алып, намаз оқыды. Сәлден соң қайта жатты. Алайда түсінде әлгі төрт кісі келіп бұны тағы да отырған орнында төңкеріп тастамақ болып біраз әуреледі. Ол тағы да оянып кетті. Ояна сала біреуді жазықсыз қаматып отырғандығын іші сезді. Дереу өзіне абақтының басшысын шақыртты да:

	– Абақтыда кінәсіз отырған ешкім жоқ па осы, байқашы? – деді.

	Басшы:

	– Ол жағын анық біле алмадым, алайда іштеріндегі біреуі намазға жығылып, егіле тілек-дұға оқып отыр, – деп жауап берді.

	Бірден әлгі кісіні әкімге алдыртты. Әкім істің мән-жайына қаныққан соң:

	– Мені кешір, бір қателік бізден кеткен екен. Мына мың күмісті менен сый ретінде қабыл ал. Алда-жалда ісің түссе келерсің, – деді.

	Темір ұстасы:

	– Мен сізді кешірдім. Берген сыйыңызды да қабыл алдым. Бірақ ісім түскендей болса сізге келе алмаймын, – деді.

	Әкім таңғала:

	– Келе алмағаның қалай? – деп сұрады.

	Темір ұстасы:

	– Өйткені мен секілді бір пақыр құл үшін барлық тілегін қабыл алатын, тіпті сіз секілді бір патшаның да тағын төңкеріп тастайтындай Жаппар Иесін тастап, басына түскен істі басқаға айтып жалыну жараспас болар, – деп сөзін жалғапты, – ол менің намаздардан кейінгі оқыған бүкіл дұғаларымды қабыл алып, мені қаншама қиындықтардан құтқарды. Мені қаншама арман-тілегіме жеткізді. Енді мен қалай басқаны паналайын? Менің нағыз қамқоршым сол. Раббымның, шексіз сүйіспен-шілік қазынасы мен рақымдылық дастарқаны қашанда жаюлы тұрғанда, менің басқаға бұрылып кеткенім жарамас. Кім де болса қол жайып қыжалатын сұрай келгенде оның татырмай қойған кезі болды ма? Тек қана сұрауын келістіріп, Оның алдында әдеппен бас ие білсең болды, саған бермейтіні жоқ! Міне, сол үшін! – деп жауап берген екен...

	«Құдай деген құстай ұшар, адам деген мұрттай ұшар» деген нақылдың мәні зор-ау.

	Харижилардың тәубаға келуі

	Имам Ағзам Әбу Ханифа (р.а.) күнәсін бетке басу арқылы игі мұсылман баласынан ешкімді де кәпірге баламайтын. Алайда ол ғұмыр кешкен кезеңде ел ішінен шыққан харижилар тобы бүйректен сирақ шығарып, пендешілікпен үлкен күнәға бой алдырып қойған пенделерді бірден кәпірге теліп шыға келетін. Әбу Ханифаны жақсы танитын олар оның үнін өшіру мақсатында жетпістей кісімен жиналып келіп, қылыштарын жалаңдата былай деді:

	– Ей, Әбу Ханифа! Ей, бұл үмбеттің дұшпаны мен шайтаны! Сені өлтіру біз үшін жетпіс жыл жиһад жасағаннан да артығырақ болып тұр.

	Әбу Ханифа оларға:

	– Қылыштарыңды жалаңдатып жүректі ұшыра бермей қындарыңа салып қойыңдар, – деді.

	Харижилер:

	– Осы қылышпен сенің қаныңды судай шашқымыз келіп тұр! – десті.

	Барған сайын өршелене екіленіп бара жатқан оларға Әбу Ханифа:

	– Кіжіне бермей сұрақтарың болса қойыңдар,- деп мәселенің тігісін басқаша жатқызбақ болды. Олар да бұл ұсынысқа келіскендіктерін білдіріп көкейлерінде жүрген даулы сұрақтарын қоя бастады:

	– Мешіттің алдында екі жаназа. Біреуі араққа сылқия тойып, сол араққа тұншығып өлген ер адам, екіншісі ойнас жасап, аяғы ауырлағанын сезген кезде өз-өзіне қол жұмсаған әйел. Бұларға қандай үкім берер едің?- деп сұрайды.

	Имам ағзам:

	– Олар қай діннің өкілдері: христиан, еврей әлде мәжуси (отқа табынушы) ма? – деп сұрайды.

	Харижилар:

	– Олар «Аллаһ бір, Мұхаммед оның құлы әрі елшісі» деп сенген мұсылмандар, – деп жауап қатты.

	Бұны естігенде Имам ағзам олардан:

	– Кәлима-и-шәхадат иманның қанша бөлігін құрайды деп ойлайсыңдар? – деп өздеріне қайтара сұрақ қойды.

	Олар бірауыздан:

	– Иман біртұтас дүние болғандықтан оны бөле - жаруға келмейді, – деп жауап берді.

	Имам ағзам оларға:

	– Ендеше, бұлардың мұсылман екендіктерін өздерің де мойындап тұрған жоқсыңдар ма, – дегеннен кейін Хари-жилардың «Бұлар жұмақтық па, әлде тозақтық па?» деген сұрағына:

	– Ол турасында мен сіздерге хазірет Исаның одан да зор күнә істеген кейбіреулерге айтқан мына бір сөзін айтайын: «(Раббым!) егер оларды азаптар болсаң күмәнсіз олар сенің өз құлдарың емес пе?! Ал оларға кешіріммен қарасаң, онда әрине, сен өте Жомарт әрі хикмет Иесісің» (Мәида сүресі, 118).

	Имам Әбу Ханифаның бұл жауабы Харижиларға ой салып қана қоймай, олардың тәубаға келуіне жол ашты. Өздеріндегі сенімнің қате тұстарын аңғарған олар ендігі жерде түзу жолдан таймауға іштей уәде берісті...[28]





Маскүнем көрші


	Имам ағзамға бір жас жігіт көрші болып тұратын.

	 Жас жігіт күн сайын үйіне арақ ішіп келетіндіктен бейбастық дауыстардан имамның мазасы қашатын. Алайда имам қанша мазасызданса да шыдамдылық жасап, ешкімге шағымданып көрмеген-ді.

	Бір күні басқа біреулер шағымданса керек, әлгі жігіт абақтыға түсіп қалады.

	Ертесі күні жас жігіттің күнделікті даусы естілмегенге имам Әбу Ханифа таңғалып:

	– Көрші жақтан дауыстар естілмей қалды ғой. Жайшылық па? – деп сұрағанда:

	– Ой, ол маскүнемді әкім абақтыға жапқызыпты, – деген жайсыз жауапты естиді.

	Сол сәтте-ақ имам бірден әкімнің сарайына тартты. Имамның шәкірттері ұстазымыз маскүнем көршісін абақтыға жауып құлаққа тыныштық бергені үшін сірә әкімге рақмет айтар деп күткен еді.

	Елге қадірлі үлкен имамның өзін іздеп келгенін көргенде әкім де жік-жапар болып ізет көрсетіп:

	– Иә, қандай бұйымтаймен келдіңіз? – деп сұрады.

	Имам абақтыға қаматып тастаған маскүнем көршісін дереу босатуын өтінеді.

	Әкім:

	– Ойбай-ау, соған бола өзіңіз келмей-ақ, хабар айтсаңыз да бірден орындар едік қой, несіне сонша әуре болдыңыз? – деді.

	Сөйтті де қызметкерлеріне айтып абақтыда жатқан жігітті дереу босаттырды.

	Жігіт имаммен кездескенде ұяттан қызарып кетті. Өйткені үйіне талай рет түн ортасында келіп оның тынышын алып, мазалаған кездері көп еді.

	 Әбу Ханифа болса:

	- Көрдің бе, біз сені ұмытпаймыз,- деп үлкен ілтипат көрсетті.

	Жігіт көп уақыт өтпей-ақ тәубаға келіп, имамның шәкірттерінің қатарына қосылды...

	Иә, олар кінәсіне бола ешкімді де өзегіне теуіп, ешкімді де шеттетпейтін. Тек жамандыққа салынғандықтары үшін ғана оларға жанашырлықпен қарап, қолдан келгенше қол ұшын беруге тырысатын.





ІІІ БӨЛІМ

ӘУЛИЕ–АБЫЗДАР


	Әулие болу оңай ма?


	Ағалы-інілі екі кісі болыпты. Екеуінің де бойында тақуалығы мен қоса әулиелігі де бар екен. Олардың біреуі мына заманда қалада тұрып, көп күнәға батқанша ешкім жоқ далада жүріп күнә атаулыдан алыстау болайын деп тауды мекендеп, мал бағып тіршілігін жалғастырады. Көңілді кірлетіп, жүректі қарайтар харам жоқ жерде намазын да қаза қылмай, құлшылығын да уақтымен жасапты.

	Екіншісі қаланың қақ ортасынан етік жамайтын дүңгіршек ашып, етікшілікпен айналыса бастапты.

	Бір күні таудағы інісі ағасының хал-жағдайын біліп қайтпақ болып қалаға бет алады. Ағасына қойдың сүтінен дорбаға құйып ала келуді де ұмытпапты.

	Сұрай-сұрай қаладағы ағасының жұмыс орнын да тауыпты. Дорбадағы сүтін (әулие емес пе) қабырғаға іле салып, екеуара әңгімеге кірісіпті. Дәл сол мезет бір әйел келіп етігін жөндетпек болса керек. Әйел етігін шешкенде, ашық балтыры көрініп қалады. Ағасы ештеңеге де мән берместен аяқкиімнің жөндеуге келетінін айтып, іске кірісіп кетіпті. Әйел аяқкиімін шешкен күйі біраз отырып, жұмысы біткен соң өз жөнімен кете барыпты.

	Тауда жүргенде өңі түгіл түсіне де кірмейтін бұндай нәрсені көргенде қонақ болып келген інісінің ойы бұзыла бастаса керек. Дәл сол мезет оның әкелген дорбадағы сүті де тамшылап қоя беріпті. Бұның бәрін сезіп-біліп отырған ағасы сонда інісіне сынай қараған күйі сөз бастапты: – Елден қашып, тау басында әулиелік қуу – әрине, оңай іс. Алайда қайнаған халықтың тап ортасында отырып өзіңді күнә атаулыдан қорғай білу – ол үлкен сын. Міне, гәптің бәрі осында. Екеуінің айырмашылығын енді ұққан боларсың?

	Бірақ інісі бұған илана қоймастан, өзіне қарсы дау айтыпты:- Бәлкім, сен күнәларды сезінуден қалған шығарсың?

	– Егер мен күнәны сезінуден қалып, бұзылған болсам, онда бері қара, – депті де, ағасы орнынан тұрып әлі тамшылап тұрған дорбадағы сүттің тесігін саусағымен сәл ғана сипағанда, сүт тамшылауын сап тыйыпты.

	Сонда ғана ағасының айтқанын сөзсіз мойындаған інісі:

	– Айтқаныңыздың бәрі рас, – депті, – нағыз әулиелік – тауға қашып өзіңді харам мен күнәлардан қорғау емес, нағыз әулиелік – өзіңіз айтқандай қайнаған халықтың арасында жүріп діндарлықты ұстана білуде екен...





Жалаңаяқ әулие


	Бишри Хафи – ірі әулиелердің бірі.

	Жас кезі еді. Күнәдан бас алмайтын. Күн сайын небір жиіркенішті қылықтардың бірінен соң бірі қайталанатын.

	Бір күні тағы да арақ ішіп ұйықтап қалған жерінен әрең дегенде тұрып, кешкісін тәлтіректей басып үйіне бет алды. Басы әңкі-тәңкі. Бір уақытта жол шетіндегі шалшықта ағараңдап жатқан бір нәрсеге көзі түсті. Анықтап тұрып ұзақ қарады. Қағаз секілді. Барып алды. Шалшықта жатып кірлеген қағазда «Бисмиллаһ» деген жазу бар екен. Бірден есін жиып ала қойды. Бұндай қасиетті жазудың аяқасты болып шалшық суда жатқаны несі деп ойлады. «Аллаһ тағаланың атын аяқпен басып кеткендер оңбас» деді өз-өзіне. Сөйтті де қағазды сүртіп, тазалап, сүйіп-сүйіп алды. Тіпті қағазға жақсы әтір сеуіп, үйіне апарып ең бір көрнекті жерге іліп қойды.

	Сол түні маңайдағы әулие кісілердің біреуі таңғажайып түс көрді. Түсінде: «Бар да, Бишрге айт, менің атымды балшықтан қалай тазаласа, мен де оны дәл солай бар күнәсынан тазаладым. Менің атымды қалай жоғары қойса, мен де оны жоғарылаттым. Атыма қалай әтір сеуіп хош иіс берсе, мен де оның көңлін хош қылдым. Абыройыммен ант етейін, Бишрдің атын екі дүниеде де таза әрі ардақты етемін!» деген дауыс естіледі. Бұл түс қатарынан үш рет қайталанды.

	Түс көрген кісі таң атысымен Бишри Хафиді іздеп жүріп сыраханалардың бірінен тапты. Маңызды бір хабары бар екендігін айтып сыртқа шақырды. Бишр шыққан бойда:

	– Жаңалығың кім жайында? – деп сұрады.

	Әлгі кісі: – Саған Аллаһ тағаладан жаңалығым бар, – деді. Бұны естігенде Бишр жылай бастады, сөйтті де: – Маған ашуланып жатыр ма екен, қатты азаптаймын дей ме? – деп сұрады мұңайып.

	Түсті соңына дейін тыңдап болған соң жолдастарына қарап:

	– Ей, достарым! Мені енді бұл жерден көре алмайсыңдар! – деді.

	Келген әулие кісінің қасында тұрып тәубаға келді. Дәл сол мезет жалаң аяқ тұрғандықтан, бұдан былайғы уақытта аяғына аяқкиім ілмеді. Себебін сұрағандарға:

	– Тәубама келіп, өз-өзіме уәде берген кезімде жалаңаяқ болатынмын, сол тәубамды еске салып тұрсын деп аяққиім кимедім, – деп жауап беретін.

	Аяқкиімсіз жүретіндіктен жұрт оны «Хафи» /яғни жалаңаяқ/ деп атап кеткен еді.

	Иә, «Немен қарайсаң сонымен ағар» деп халқымыз тегін айтпаған.





Сынған құмыра


	Үлкен әулие кісілердің бірі Ибраһим Хаққы бала кезінен бастап көп жыл бойы Исмайыл Фақыруллаһтың шәкірті болған. Фақыруллаһтың жақсы тәрбиесін көрген Ибраһим бір күні қолына құмыра алып бастауға барды. Құмырасын суға толтырып жатқанда қасына жақындаған бір атты:

	- Әй, бала, тұр былай жолдан! – деп, сонадай жерден әкіреңдеп, атымен баса-көктей бастауға беттеді. Ибраһим құмырасын алып, шетке шықпақ болып еді, атты кісі бұны қорқытып зәресін ұшырайын деген ниетпен атымен басып кетердей ентелей берді. Ибраһим құмырасын жерге қоя салып аттың аяғына түсіп кетпей, өз басын аман алып қалмақ болып шегіншектеді. Атты кісі әп-сәтте-ақ құмыраны аттың табанына салып үгітті де жіберді. Ибраһим болса жылаған күйі ұстазына келді:

	– Бастаудан енді су ала бергенімде қасыма келген атты кісі омыраулата мені таптап кете жаздады, құмырамды да сындырып тастады, – дейді өксігін бас алмаған күйі.

	Ұстазы:

	– Құмыраңды сындырған аттыға сен бірдеңе дедің бе?- деп сұрайды.

	– Жоқ, ләм-мим деп тіл қатпадым, – дейді шәкірті.

	– Онда тез бар да сен де бір-екі ауыз түйрейтіндей қатты сөз айт, – дейді ұстазы.

	Ибраһим Хаққы бастау басына барғанмен, атын байламақ болып жатқан әлгі кісіге тәрбиесіз адамша бір-екі ауыз былапыт сөз айтуға ішкі ар-ұяты жібермей, ештеңе деместен қайта келеді.

	Қайтып келген Ибраһимнен ұстазы:

	– Иә, оған бірдеңе дей алдың ба? – деп сұрайды. Ол жүрегі дауалап ештеңе айта алмағандығын, тілін тістеген күйі үн-түнсіз қайтқандығын жасырмайды.

	Алайда ұстазы бұған қатты ашуланады.

	– Саған мен не айттым?! Бар да сен де оған қарсы бірдеме айт, әйтпесе арты жамандыққа ұласады, – дейді ұрсып.

	Ибраһим Хаққы бұл жолы іштей тас-түйін бекінген қалпы бастауға келді. Алайда, бір таңғаларлығы, құмыраны сындырған аттының ат-матымен қоса омақаса құлап, өліп жатқанын көреді. Есі шыққан Ибраһим дереу ұстазына жүгіріп келіп көрген-білгенін ентіге жеткізеді. Ұстазы бұған қатты қапаланады. Сөйтеді де санын соққан күйі:

	– Қап, әттеген-ай! Бір құмыраға бола бір адамнан айрылып қалғанымызды қарашы, тым өкінішті, – дейді тұнжырап. Маңайындағылар одан ештеңе түсінбегендіктерін айтқанда, ол:

	– Әлгі атты кісі Ибраһимге тізесін батырды. Бұл дегеніңіз ап-ашық зұлымдық еді. Ал Ибраһим оған қарсы өздігінен ештеңе демеді, тек әлгіні Аллаһқа тапсырды да қойды. Аллаһ соның арасынша залымға жазасын беріп те үлгерді. Ал егер Ибраһим де бірдеме айтып өздігімен екеуара керілдескенде екі жақ та теңдесер еді. Алайда бұл жерде Ибраһим бір жақты жәбір көруші болып шығып отыр. Ал мен болсам өздері-ақ екеуара ымыраға келгенін қалап едім, әттең оны істете алмадым, – деп мәселенің мән-жайын ұғындырған екен.





Шайтан мен мақтан


	Қызметші болып көрінген шайтан жиырма жылдай діндар әулие Жүнәйді Бағдадидың қасында жүріпті. Алайда қанша тырысқанымен, Құдайдан қатты қорыққан тақуа әрі әулие құлдың құлағына сыбырлап арам ойын іске асыра алмаса керек. Дымы құрып шарасыз кейіпке түскен ол бір күні:

	– Әй, ұстаз! Жоқ, әлде, сіз менің кім екенімді білесіз бе? – деп ашық сұрапты.

	Жүнәйді:

	– Сен – лағынет атқыр Ібіліссің. Мен сені алғашқы күні-ақ танығанмын, – деп жауап беріпті.

	Шайтан:

	– Уа, ақиқат сұлтаны! Дәл сіздей ұлы, биік дәрежеге қол жеткізген ешкімді көрген емеспін. Жиырма жыл көз алдыңызда жүріп сізге ешбір қалауымды істеткізе алмадым, – депті.

	Ашуға мінген рухани алып сонда:

	– Жоғал, кәне, көзіме көрінбей! – деп айғайға басыпты, – Ендігі ойың – қолтығыма су бүркіп көтере мақтау арқылы мені құртпақсың ғой! Жиырма жыл істей алмағаныңды жиырма секундта істеймін деп ойлап па ең?! Кет! Қараңды батыр!

	Адамның ең бір осал тұсы да осы – мақтан. Көкке көтере өтіріктен мақтағаннан небір надандар өздерін ғалым сезініп, көпірген құрғақ сөздің жетегімен тура жолдан тайып, көрсоқырлыққа салынған. «Мақтан-мақтамен бауыздағанмен тең» деген сөзді де ұмытпаған жөн.





Ақ жолға бастаған екі ауыз сөз


	Рухани алып Хасан Басри бір күні жолдастарымен жолда кетіп бара жатып, елге танымал жоғарғы шенді бір төренің баласын жолықтырыпты. Елге үкімі жүріп тұрған басшының баласы маймаңдаған боз жорға үстінде бір топ қызметшілерімен сырнайлатып-кернейлетіп кетіп бара жатса керек.

	Хасан Басри жол ортасында тұрып аз-кем жөн сұрасқаннан кейін балаға қарап: – Ей, бай-манаптың баласы! Сендердің нені болсын, кімді болсын ақшамен өлшейтіндерің белгілі. Мұндайға менен басқа ешкімнің жүрегі дауалай қоймас. Саған бір-екі ауыз сөз сатайын, соған келісесің бе? – депті.

	Төре баласы: – Мейлі, алайын, қаншаға сат-пақсыз? – депті. Хасан Басри екі сөзін екі күміске бағалайтындығын айтыпты да: – Өзіңнің жеке басыңда үйің бар ма?- деп сұрапты. Бала: – Иә, бар, – деп жауап беріпті. Хасан Басри:

	– Мирас қалып па еді, әлде, өзің салғыздың ба? – деп қайта сұрапты. Бала: – Өзім салғыздым, – деп жауап беріпті. Хасан Басри: – Қанша уақытта салғыздың? – деп сұрапты. Бала: – Оған уақыт көп кетті, – депті. Хасан Басри: – Күш-қуатың бола тұра неге тезірек салғызбадың? – деп сұрапты. Бала: – Үйдің ғимаратының ауыр ағаштары мен тастарын тасыған малдарға жаным ашыды. Сондықтан оларға аз-аздап тасытып, көп жүк артқызбадым, – деп жауап беріпті. Хасан Басри бұл жолы: – Ей, елге сыйлы басшының ұлы! Малдарыңа жаның ашығанда неге өз-өзіңе жаның ашымайды? Оларға қиналмасын деп ауыр жүк артпадың, ал өзің неге мұншама ауыр күнә арқалап жүрсің? Одан да өзіңе жаның ашыса шы?! – депті.

	Аталы сөз балаға қатты әсер еткен еді. Жалма-жан атынан түсіп Хасан Басридың қолын алыпты. Сөйтіпті де сабырсыздана: – Уа, ақсақал! Екі күмісіңізді қолма-қол берейін, екінші сөзіңізді де айтыңыз, – депті жалынып.

	Хасан Басри екінші сөзін айтпақ болып: – Қайда бара жатыр едің? – деп сұрапты. Бала: – Мемлекет басшысына барып жауапты қызмет алмақ едім, – деп жауап беріпті. Хасан Басри: – Қарашы, мемлекет басшысына бара жатырмын деп барынша әдемі киініп, үстіңе хош иістер сеуіпсің. Неліктен? Өйткені мемлекет басшысы мен соның қарамағындағылардың қасына барғанда ұялып жерге қарамас үшін. Алайда олар да жұмыр басты пенде. Сені мен менен артықшылығы жоқ. Ал енді сенен сұрайын, о дүниеге барғаныңда осыншама күнәла-рыңмен, осыншама кінәларыңмен пайғамбарлар мен небір әулиелердің жанында Аллаһ тағаланың алдына шығып есеп беруге ұялмайсың ба?..

	Әулиенің сөзі сүйегінен өткен төре баласы ат тізгінін бірден қызметшісіне ұстатып өзі бұдан былайғы өмірін бұ дүниелік өткінші ләззаттарға алданбай, әулиенің етегінен ұстап, тақуалық жолмен өткізуге табан астында уәде берген екен.

	 Ұлы Жаратушы бәрімізді де айтылған ақиқатқа мойынсұнатын жақсылық сүйгіш иманды құлдарынан қылғай! Әумин!





Әулиенің кішіпейілділігі


	Үлкен әулиелердің бірі Ибраһим Әдхам әңгімелеуде:

	Әкем Хорасан Бәлх басшыларының бірі еді. Бір күні атқа мініп аң аулауға шықтым. Алдымнан шыққан түлкі ме, қоян ба, әйтеуір, бір аңды қуып бара жатқанмын. Бір уақытта ту сыртымнан: «Әй, Ибраһим! Саған әмір етілген іс бұл емес. Сен мұндай тірлік үшін жаратылған жоқсың!» деген дауыс естілді. Жан- жағыма қанша қарағаныммен ешкімді көре алмадым. Кейіннен дәл осы дауысты алыстан және жақыннан екі рет тағы естідім. Сол сәт ойландым да, іштей былай деп түйдім: «Бұл маған білдірген аян болар, мүмкін Аллаһ тағаланың ескертпесі шығар. Не дегенмен бұдан былай бұл теріс жүрісті қойып, Аллаһтың айтқанымен ғана жүрейін».

	Атыма мініп әкемнің малшыларының біреуіне келдім. Өзім сол малшының киімін киіп, малшыға өзімнің бағалы киімдерімді кигіздім. Күн-түн демей жүріп, тау-тасты басып өтіп, Иракқа келдім. Иракта бірталай күн қара табан жұмысшы болдым. Алайда астың адалын ғана ойлағандықтан ол жерде де әбден мазам кетті.

	Кейбір есті кісілер табысты адалымен ғана табам десең Шам мен Тарсус қалалары жаққа бар деген ақыл айтты. Мен сол жаққа тарттым. Тарсуста көп күн бойы біреудің бақшасын күзеттім.

	Бір күні бақша қожайынының достары келді. Қожайын маған: – Ей, бақша күзетшісі! Бар да, анардың ең жақсысынан біраз алып келші? – деді. Мен барып біраз анар әкелдім. Әлгі кісі анардың дәмін көргенде қышқыл екенін байқады. Сөйтті де маған қарап ожырайған күйі: – Сен осынша уақыт бақшаға қарауыл болып жүрсің. Бақшадағы жеміс-жидектерден, анарлардан жейсің. Сонда осылардың қайсысының тәтті, қайсысының қышқыл екендігін әлі күнге ажырата алмағаның ба? – деді. Мен оған: – Аллаһ атымен ант етейін! Мен жемістеріңізден бір түйір де жеген емеспін. Тәттісі мен қышқылын да бір-бірінен ажырата алмаймын, – дедім. Ол маған таңғалған күйі: – Ой, тамаша! Бұндай да болады екен-ау? Сен Ибраһим Әдхам болсаң да бұдан артық бола алмассың, – деген еді.

	Бұл оқиға ертесі күні-ақ халық арасына тарап кетті. Таңғалған кісілер топ-тобымен бақшаға ағыла бастады. Келген жұрттың көптігін көріп, мен бір жерге барып тығылып қалдым. Бәрі бақшаны аралап мені іздей бастағанда ақырын ғана білдірмей араларынан сытылып шықтым да қашып кеттім[29]...





Пілден құтылған әулие


	Аллаһқа бір табан жақын жүрген құлдардың бірі Абдуллаһ Қаланиси бір жолы кемемен жолаушылап бара жатып қатты бір дауылға тап болды. «Кемедегінің жаны бір» демекші, жолаушылардың бәрі естері шыға осыдан аман-есен құтылар болса бір-бір мал атап соятындықтарын айтып Құдайға уәде берісті. Олар өз кезегінде Абдуллаһ Қаланисидың үндемей қалғанын жөн көрмей оған да бір мал құрбандық шалғанның дұрыс болатындығын білдірісті. Абдуллаһ Қаланиси оларға:

	– Мен бұл өмірмен қатысымды біржолата үзгенмін, – деп қанша түсіндірмек болса да, олар қояр да қоймаған соң: – Мейлі, ендеше мен осыдан аман-есен жағаға шығар болсам, піл етін тегі ауызға алмайын, – деп әлгілер үшін түсініксіздеу өз уәдесін айтты. Абдуллаһтың бұндай құрбандығын естіген жанның ешқайсысы да түсінбеді. «Піл етін жемеймін деген несі? Елдің бәрі жанымен қайғы болып құрбандыққа мал атап жатқанда, оның бұлай деп Құдайға уәде еткеніне жол болсын?! Сірә, ақыл-есі кемістеу болар» десіп үндемеді. Олардың өзара күбірлесіп өзін ақыл-есі кеміске жорығандарына іштей ренжіген ол жай ғана:

	– Дәл қазір менің ойыма келгені осы болды. Сондықтан да Аллаһқа осылай деп уәде бердім, – дегеннен артық ештеңе айтпады.

	Аллаһ тағала оларды әлгі дауылдан аман-есен құтқарып, жағаға шығарды. Алайда кемедегі бүкіл жолаушылар дін аман жағаға шыққанымен бірнеше күн бойы тіске басар ештеңе таппай қатты қиналды. Аштықтан қатты бұратылған бір сәтте алдарынан бір пілдің баласы шыға келген еді. Бәрі бас салып, оны бірден өлтіріп етін пісіріп жей бастады. Абдуллаһ ибн Қаланиси болса кемеде берген уәдесіне беріктік танытып, піл етіне еш қол созбады.

	Қасындағылар:

	– Аштан өлмес үшін піл етін лажсыздан жеп отырған жайымыз бар. Кел, сен де же! – десті.

	Алайда Абдуллаһ Қаланси олардың сөзін тыңдамады. Қанша аштығына қарамастан піл етін жемеді.

	Сәлден кейін-ақ пілдің етін жегендердің бәрі тегіс ұйықтап кетті. Артынша пілдің өзі келді. Баласының сүйектерін көрген кезде ұйықтап жатқандардың бәрін алдымен иіскеп көрді. Баласының исі шыққандардың бәрін тегіс таптап өлтірді. Сөйтті де Абдуллаһ Қаланисиге келді. Оның бойынан иіс таппаған соң сыртын тосып арқама мін дегендей қимыл көрсетті. Абдуллаһ барып пілге мінді. Піл оны белгісіз бір жер апарып түсірді.

	Абдуллаһ Қаланиси таң ата бір елге жолықты, олар оны барынша қонақ қылып күтті. Осылайша әулие кісі елден ерек Құдайға берген уәдесімен әрі сол уәдесінде табанды тұра алғанымен бір ажалдан аман қалған еді.

	Иә, «Судың да сұрауы бар» дегенді әркез ұмыт-паған абзал.





Әулие мен мәжуси


	Әулие Жүнәйд-Бағдади қыс күні мәжуси (отқа табынушы) бір адамның жанашырлықпен құстарға жем шашып жүргенін байқайды.

	Әулие мен мәжусидің арасында мынандай әңгіме өрбиді:

	– Сен құстарға жақсылық жасап жүрмін деп өзіңді алдап жүрсің. Аллаһ тағала әуелде иманға келуді парыз қылған. Ал жасалған басқа жақсылықтар болса екінші кезекте қалып қоятындықтан, иманның орнын ешқашан да толтыра алмайды. Иманға келмей тұрып істеген сенің бұл жақсылығыңды Аллаһ тағала қабыл алмайды.

	– Мен де білем Аллаһ тағаланың қабыл алмайтынын. Бірақ Аллаһ тағала менің бұл жақсылығымды көреді, біледі, ескереді емес пе?

	– Әрине, білетіндігі де, көретіндігі де, ескеретіндігі де сөзсіз.

	– Олай болса, соның өзі маған жетеді, – дейді де мәжуси өз жолымен кете барады.

	Арада біраз уақыт өтеді. Жүнәйд-Бағдади қажылығын өтемек ниетімен Қағбаны тауап етіп жүріп, қос қолын көкке көтеріп егіле жылап, Аллаһқа жалбарынып жатқан бір адамды көреді. Әлгі адамға үңіле қарағаны сол екен оның қыс күні құстарға жем шашып жүрген мәжуси екендігін жазбай таниды. Мәжуси де оны танып:

	– Аллаһтың көрді әрі білді дегені – міне осы, – дейді де сол жерде тілін кәлимаға келтіріп жан тәсілім етеді.

	Сол сәтте Аллаһ тағаладан Жүнәйд-Бағдадиға мынадай дауыс естіледі:

	– Әй, Жүнәйд! Сен менің үйімді тауап етуді қалап едің, оның орындалды. Ал мәжуси Мені қалап келіп еді Маған қауышты!





Байлыққа қол жеткізген адалдық


	Бір кісі Қағбаның қасында отырып дауыстаған күйі мына бір жол дұғаны ғана қайталай берсе керек:

	« – Уа, турашылдарға қол ұшын беріп, харамнан сақтанғанды сақтаушы Аллаһ тағала!...».

	Бұған таңғалған қасындағылар «Басқа дұға білмейсің бе? Бұл қалай?» деп оның мәнін сұрапты. Сонда ол өз басынан өткен мына бір ғибратты жайтты баяндап берген екен:

	...Бір күні Қағбаны тауап етіп жүріп аяқ астынан бір кесе алтын тауып алдым. Санасам дәл мың алтын екен. Жүрегім өрекпіп бірден иманым мен шайтаным арпалысқа түсіп айқаса кетті. Шайтаным «Дереу жымқырып ал, әйтпесе, мың алтынды саған кім береді?! Ештеңеден қыжалат көрмейсің» десе, иманым «Иесіне қайтармасаң бұл адалдыққа жатпайды. Одан да иесін тап та, бер» деді. Мен осылай екіұшты ойда тұрғанымда, «Осы маңда бір кесе алтынымды жоғалтып алдым. Тауып алған адамға сүйінші ретінде отыз алтын беремін» деп жоғын іздеп жүрген алтынның иесін көрдім. Мың харам алтыннан гөрі отыз адал алтын артық қой деген оймен қолымдағы алтынды иесіне қайтардым. Ол маған айтқанындай сүйіншіге отыз алтын берді. Ақшамды қолыма ұстап базар аралап келе жатқанымда тұп-тура отыз алтынға сатылмақ болып тұрған бір араб құлды көріп жаным ашып сатып алдым.

	Бір күні бұл құлдың қасына араб біреулер келіп өзара жасырын күбірлесіп сөйлесе бастады. Құлдан олардың не айтып жатқандықтарын сұрадым. Құл еш жасырмастан:

	– Мен Марокка сұлтанының баласы едім. Әкем Эфиопиялық бір патшамен соғыста жеңіліске ұшырағандықтан мен соларға тұтқынға түстім. Олар мені осы жаққа әкеліп құл есебінде саған сатты. Енді, міне, әкем мені іздетіп жатқан көрінеді. Сатып болса да тауып әкелсін деп бұлардың қолдарына елу мың алтын ұстатыпты. Сен маған көп жақсылық жасадың. Саған қарыздармын. Сондықтан мені сатсаң, елу мың алтыннан кемге сатушы болма, – деді.

	Айтқанындай әлгі құлды елу мың алтынға саттым. Байып, Бағдатқа барып дүкен ашып, түрлі заттар сатумен айналыса бастадым. Бір күні бір танысым келіп «Атақты бір саудагер досым қайтыс болды. Үріп ауызға салғандай әдемі қызы жетім болып қалды. Қаласаң, сол қызбен таныстырып екеуіңді үйлендірейін» деді. Мен келістім. Екеуміз үйлендік. Қыздың артынан келген төсек-орынға көз салғанымда табақ атаулы алтынға лық толы екен. Бәрінің бүйірінде «Мың алтын» деген жазуы бар. Бірақ бір табақтың ғана бүйіріндегі «Тоғыз жүз жетпіс алтын» деген жазуға көзім түсті. Оның мәнісін сұрағанымда, қыз: – Әкем Қағбаға тауап етіп жүріп мың алтыны бар бір кесесін жоғалтып алыпты. Соны тауып берген жаны жомарт кісіге сүйінші ретінде отыз алтынын ұстатыпты. Бұл табақтағы алтынның тоғыз жүз жетпіс болып тұрған кемдігі сол, – деп түсіндірген еді. Бұны естіген сәтте мен қатты толқып Аллаһ тағалаға көп шүкіршілік айттым. Өзімнің басымнан өткен адалдық турасындағы оқиғаны оған да баяндағанымда екеуміздің қуанышымызда тіптен шек болмады.





Кемшілік кімде?


	Ахмет Рафи бір күні шәкірттерінен:

	– Менің кемшілігімді байқаған адам болса айтсын, – деп өтініпті.

	Сонда шәкірттерінің бірі тайсалмастан: – Ұлы ұстаз, сізде мен байқаған үлкен бір кемшілік бар, – депті.

	Өз кемшілігін шәкірттерінен сұрауға арланбайтын өте кішіпейіл ұстаз шәкіртінің бұл сөзіне қабақ шытпастан сол кемшілігін түзетпек ниетпен:

	– Иә, айта ғой, – дейді жай ғана, – ол қандай кемшілігім?

	Көзі жасқа шыланған шәкірті сонда:

	– Біз секілді лайықсыз жандардың сізге шәкірт болуы, – дейді.

	Әлгі шәкірттің бұл сөзін естігендер тегіс жылапты. Ахмет Рафи да көз жасына ерік беріп еңкілдеп жылаған күйі: – Мен сендердің қызметшілерің ғанамын, мен бәріңнен де төменмін, – деген екен.





Нағыз қажы


	Табииіндік парасатты ғалым, хадисші Абдуллаһ ибн Мүбәрак қажылығын тәмамдап, Қағбаның түбінде отырғанда көзі ілініп кетіпті. Сол сол-ақ екен Аллаһ тағаланың әмірімен көктен екі періште түсіпті. Біреуі екіншісіне:

	– Осы жылы 600 мың кісі қажылық жасады. Алайда бұлардың бәрінің жасаған қажылығы Шам қаласындағы Али ибн Муаффақ есімді етікшінің құрметі үшін ғана қабыл болды. Ал, ол кісі қанша жыл талаптанса да бәрібір қажылық міндетін өтей алмаған көрінеді. Бірақ, бір ісінің Жаратқанға ұнағаны соншалық, осыншама адамның құлшылығы соның құрметі үшін ғана қабыл болды, – дейді.

	Абдуллаһ ибн Мүбәрак ұйқылы-ояу тұра сала таңданып таңдай қаққан күйі бірден керуенге ілесіп Шамға тартады. Шамға келе сала жаңағы кісіні тауып алып шаужайына жабыса кетеді: – Айналайын, қажылыққа бара алмапсың, сонда қандай амал жасадың? – деп сұрайды.

	Али ибн Муаффақ өзін Абдуллаһ ибн Мүбәрак сынды жұртқа танымал кісінің іздеп келгенін көріп өз көзіне өзі сенбей есінен танарлық халге түседі. Есін жиғанда, тілі сөйлеуге келіп өз жайын былай деп баяндайды:

	– Отыз жыл қажылыққа барсам деп армандадым. Елдің аяқ киімін жамап 300 дирхәм ақша жинадым. Қажылыққа жол тартпақшы болдым. Енді жүрмек болғанымда, етке жерік аяғы ауыр әйелім: «Көршінің үйінен ет иісі шығады. Маған сол еттен бір жапырақ кесіп әкеліп берші?», – деп өтінді. Көңілін қимадым. Көршіге бардым. Мән-жайды түсіндірдім. Көршім еңкілдеп жылаған күйі: «Бір апта болды. Балаларым аш. Тіске басар ештеңе жоқ. Жолдың шетінде өліп жатқан бір өлексе малды көрдім. Соның қоң етінен кесіп алдым. Сол етті қазанға салып қайнатып, балаларды жұбатып отырған жайым бар. Егер адал ештеңе таппасам, осы арам еттен бермеске басқа лажым жоқ. Қаласаңыз, сізге де берейін. Бірақ аштықтан өліп бара жатқандарға ғана болмаса, бұл тоқтықта отырған сіздерге харам ғой», – деген еді.

	Али ибн Муаффақ сөзін жалғастырды: – Бұны естігенде жүрегімді біреу тіліп жібергендей қатты жаным ашыды. Әрең жинаған 300 дирхәмымды қолма-қол соған ұстаттым да «Я, Аллаһ тағала! Өтей алмасам да менің қажылық ниетімді қабыл ала гөр!» деп дұға еттім, – депті.

	Бұны естіген Абдуллаһ ибн Мүбәрак:

	– Ендеше, Аллаһ тағала түсімде маған рас білдіріпті, – деген екен.





Құлшылық пен құрмет


	Әбу-л- Хасани-л- Харқани әңгімелеуде:

	Ағалы-інілі екі жігіт бірге тұратын. Олардың күтімге зәру кәрі шешелері бар еді. Түннің бір уағына дейін жігіттердің біреуі анасына қызмет етіп, зыр жүгіретін де, екіншісі қол қусырып Құдай алдындағы құлшылығын орындап намаз оқитын. Күн сайын құлшылық жасап көңлі рухани шабытқа шалқыған ағасы бір күні кеш бата інісіне:

	– Шешемізге бүгін де өзің қарашы, – деді, – мен күндегідей таң атқанша ғибадат жасайын.

	Інісі келісті.

	Ағасы ғибадат жасап отырып ұйықтап кетті. Таңғажайып түс көрді. Түсінде бір дауыс оған: «Ініңе үлкен кешірім жасадық. Ініңді сыйлағандықтан, сені де кешірдік» деген еді.

	Ғибадат жасаған жігіт бұған таңғалды, сөйтті де:

	– Қалайша? – деп сұрады, – мен болсам күн демей түн демей Аллаһқа құлшылық жасаймын. Інім болса жай ғана шешемді күтумен болады. Ініме деген құрмет үшін мені кешіргендеріңіз қалай?

	Өктем үн қайта естілді:

	– Иә, – деді сосын, – Сен жасаған құлшылықтарға біз зәру емеспіз. Алайда қол күтімге анаңның қатты зәру болып отырған жайы бар…





Шайтаннан қорғану


	Тақуалығымен танылған құлдардың бірі Сүфиян Сәури бұ дүниелік дәм-тұзы таусылуға жақын өмірінің соңғы сәттерінде жастығының астынан бір кесе шығарды. Іші толған алтын. Жанындағы достарына: – Мынаны садақа ретінде таратыңдар, – деді.

	Бұл жайтқа достары таңғала:

	– О, тоба! Біз білетін Сүфиян Сәури бұ дүниелік еш нәрсеге пысқырып қарамаушы еді, осыншама байлықты сақтап келгендігінің себебі не болды екен? – деп бір-біріне қарасты.

	Олардың таңданысын байқаған Сүфиян Сәури өз ісінің астарын сонда былай деп түсіндірген екен:

	– Мен бұл ақшамен дінімді қорғаштадым. Шайтан мен нәпсімнің аузын аштырмадым. Қашан нәпсім мен шайтан маған: «Ей, сіңірі шыққан пақыр, қашанғы киер киім мен ішер асқа жарымай жүре бересің? Одан да ақша тап!» деп маған дүниелік желік берген сайын мен оларға алтын толы кесемді көрсете маңайыма жолатпаушы едім. Бұл алтындарды мен соларға қарсы қару ретінде қолданып келдім...

	Алтындар садақа ғып үлестірілгеннен кейін, Сүфиян Сәури де алаңсыз мәңгілікке көз жұмды..





Несібе дұғамен келе ме?


	Бір кісі қатты күйінген күйі Имам Садыққа (а.с.) келіп:

	– Кедейшіліктің зарын тартқан мендей-ақ болар. Көбірек рызық берсін деп Аллаһқа дұға етіңізші? – депті жалынып.

	Сонда Имам тұрып: – Жоқ! – депті, – саған ешқашанда бұндай дұға ете алмаймын!

	Әлгі кісі күтпеген бұндай жауапты естігенде: – Неге? – деп сұрапты.

	Сонда Имам Садық:

	– Бұл мәселеде Аллаһ тағаланың өзі жол көрсетпеді ме? «Рызық-нәсібелеріңді жатпай-тұрмай іздеңдер, табыңдар!» деп бұйырмады ма? Ал сен болсаң үйде жатып алып дұға жасай салып рызық-несібем маған өзі келсін дейсің. Осы да жөн бе?! – деп ұялтқан екен.





Әбабил құстарының жеңісі


	Хабашистан (Эфиопия) патшасының Йемендегі басшысы Әбраха миләди 570- жылдары Сана қаласында «Құллейс» деп аталатын керемет бір шіркеу салдырды. Ойы – Қағбаға барушыларды осы шіркеуге қарату. Оның бұндай ниетін жақтырмаған біреу түнде әлгі жаңа салынған шіркеуге кіріп, дәрет сындырып кетті. Ертесі бұған қатты ашуланған қарадүрсіндеу христиан Әбраха атой салып, Қағбаны тас-талқан ғып қиратпақшы болды. Жинаған он мың әскерімен (алпыс мың екендігі де айтылады), «Махмұд» деген ірі пілмен қоса тағы да бірнеше пілдермен Меккеге қарай жолға шықты. Алдынан шыққан ірілі-ұсақты күштерге бой берместен алға жылжи берді. Тайыф қаласына жеткенде әскерлерінің бір бөлігін Меккеге жіберді. Олар бара сала Пайғамбарымыздың (саллаллаһу аләйһи уә сәлләм) атасы, Құрайыштардың басшысы Абдулмутталибтің екі жүзден аса түйелерін, онымен қоса сол маңайдағы ел-жұрттың да бар малын айдап әкетті.

	Түйелерін айдап әкете салып, Абдулмутталиб бірден Әбрахаға жолықты. Түйелерін кері қайтаруды сұрады. Әбраха: – Менен түйелеріңді ғана сұрап, Қағба жайлы жақ ашпағаның қалай? Мен оның күлін көкке ұшырып қиратуға келіп тұрғам жоқ па? – деді. Оған Абдулмутталиб: – Мен – түйелерімнің ғана иесімін, ал Қағбаның қорғаушы иесі – Аллаһ тағала, – деп жауап берді.

	Кездесуден кейін Абдулмутталибтің түйелері кері қайтарылды. Мекке халқы өздерінен әлденеше есе үстем бұндай күшке төтеп бере алмасын біліп, арадағы келісім бойынша тауға шегініп, істің немен аяқталарын тағатсыздана күтті.

	Әбраха жасағы ең ірі пілді алға салған күйі Меккенің шекарасына аяқ басты. Қағбаны жуан темірлермен шандып байлап, пілдерге тартқызып жықпақ ниеттерінен әлі қайтпаған-ды. Дәл осы кезде Әбраханың жол сілтеушілерінің бірі Нүфайл ибн Хабиб ірі пілдің құлағынан тартып бірнәрсе деп айтты да жүгіріп тауға шыққан күйі: – Ей, Махмұд! Алдыға жылжушы болма! Аман-есен тұрғаныңда кері қайт! – деп бар даусымен айғай салды.

	Сол сол-ақ екен, Меккеге кіре берісте ең үлкен піл тартыншақтай бастады. Қатты қинағаннан кейін табандап жерге жатып алды. Не істесе де оны ешкім Қағбаға қарай аяқ бастыра алмады. Дәл осы мезет топ болып ұшып келген «Әбабил» құстары аспанда қаптап кетті. Әрқайсысының ауыздары мен аяқтарында қойдың құмалағындай майда тастар бар. Ұшып келген бойда сол тастардан жау әскерінің үстіне қарша боратты. Тас кімге тисе де денесін тесіп өтіп жатты. Бір демде-ақ әскерлердің көбісі қырылып қалды. «Піл жасағының» қалғандары жан сауғалап, Йеменге қашты. Әбраханың өзі де қайтар жолда өлді.

	Қағба болса сол баяғы қалпында тұра берді. Құрандағы «Піл» сүресі осы бір тарихи оқиғаны баяндауда[30].





Қайсысы шейіт?


	Әмір Темір Халеп қаласын басып алған кезде көптеген мұсылмандардың қаны судай ақты. Соғыстан кейін діндарларды шақыртып алған ол:

	– Соғыс кезінде сіз бен бізден көп адам өлді. Айтыңдаршы, кәне, осылардың қайсысы шейіт болды? – деп сұрады.

	Сонда Ибнушахнә орнынан тұрып:

	– Сізден яки бізден өлуінің ешқандай мәні жоқ. Кім Аллаһ тағаланың ұлы есімін асқақтату ниетімен соғысқан болса, сол ғана шейіт болды, – деп жауап берген екен.

	Қашанда қай істе болмасын түпкі ниет аса маңызды. Шейіттіктің де ниетке байланысты екені сөзсіз.





Күндік өмірің болса...


	Мекке...

	Жол шетінде қарт кісі мен жас жігіт шүйіркелесіп өзара әңгімелесіп отыр. Алдарынан жақсы киінген бір кісі шықты. Әлгі кісі келген бойы жас жігітке бір кесе алтын ұсынды.

	Жігіт:

	– Рақмет, – деді, – маған оның қажеті жоқ!

	– Сонда да, ал, – деді әлгі кісі, – қаласаң өзіңе жаратарсың, қаламасаң кедей-кепшіктерге үлестірерсің?

	Жігіт көп сөз таластырып жатпастан ала салды. Бір кесе алтынды тұтастай сол күні-ақ өзі білетін мұң-мұқтаж кісілердің бәріне таратып берді.

	Қарт кісі ертесі күні кешегі қасында отырып әңгімелескен жас жігіттің біреуге қыжалатын айтып көмек сұрап тұрғанын көріп:

	– Балам-ау, өзіңнің де ақшаң жоқ екен. Кешегі қолыңа тиген алтыннан өзіңе де алып қалсаң болмас па еді? – дегенде, жас жігіт жұлып алғандай:

	– Мен таң атса болды кешке дейін өмірімнің жетер-жетпесіне ешқашан сеніммен қарап көрген емеспін, – деген еді.

	Тақуалық – қашанда өлімге даяр жүру. «Күндік несібе Құдайдан» деген сөз де осындай тақуа кісілердің айтқаны болса керек..





Шындықтың құдіреті


	Бір қатігез әкім бар еді. Осы әкім бір күні қызметшілерін жіберіп рухани алып, әулие кісі Хасан Басриді ұстатпақ болды. Ол кезінде шәкірті болып, дәрістерін тыңдаған Хабиб-и Ажемидің күркесіне барып жасырынды.

	Әкімнің адамдары келіп қатуланып:

	– Хасан Басриды көрдің бе? – деп сұрады.

	Хабиб-и Ажеми болса:

	– Иә, – деді жай ғана.

	– Қайда ендеше?

	– Міне, мына күркемнің ішінде отыр...

	Қызметшілер күркеге кіріп Хасан Басриды іздегенмен таба алмай сыртқа шығып: – Әй, ақсақал, неге өтірік айтасың? – деп дүрсе қоя берді.

	Хабиб-и Ажеми:

	– Жоқ, мен өтірік айтқан жоқпын. Өздерің көре алмасаңдар, мен қайтейін? – дейді.

	Олар қайта ішке кіріп, алақандай күрке ішін қанша қарағанмен, бұл жолы да таба алмады.

	Әкімнің жандайшаптары кеткеннен кейін күркеден шыққан Хасан Басри:

	– Ей, Хабиб! Сенің құрметіңе бола Аллаһ тағаланың мені әлгілерге көрсетпегенін білем. Алайда менің орнымды неге айттың? Ұстаздық ақымды ескермегенің қалай? – дейді ренішпен.

	Сонда Хабиб ұялған пішінде:

	– Әй, ұстаз! Сізді таба алмаулары менің құрметіме бола емес, қайта шындықты тура айтқандығымыздан болса керек. Өйткені шыншылдардың көмекшісі Аллаһ тағала емес пе?! Егер жалған айтқанымда дердектетіп сізді де, мені де алып кетер еді, – деген екен.

	Харамнан сақтанғанды Аллаһ та сақтайды

	Тимур әулетінің басшыларынан Шахырух (779-850) тұсында харам нәрселерден бойын аулақ салып, алыс жүруімен танылған Нығметуллаһ деген өте діндар бір кісі болыпты. Төмендегі жайт сол кісінің осы мәселе төңірегіндегі зеректігін көрсетпек.

	Шахырух бір күні құзырына сәлем бере келген Нығметуллаһқа тиісе: «Естуімше, жіберілген сый-сыяпаттан тартынбай жей беретін көрінесің. Сый-сияпаттың арасында харамы болуы мүмкін екенін осы уақытқа дейін білмегенің бе? Білсең соны ескермей қалай жей бересің?», – деп сұрақ қойыпты.

	Нығметуллаһ бұған:

	«Бізге астың харам жағы емес, адал жағы ғана бұйырады. Құл харам жемесем екен деп барынша тырысса, Аллаһ та оған харам нәрсе жегізбейді. Мендегі сыр – осы», – деп жауап беріпті.

	Бұны естіген патша сөзін дәлелдемек болып, қала шетінде жалғыз қозысын бағып жүрген әйелдің қолындағы қозысын тартып алдыртады. Қозы бірден сойылып, еті қазанға салынып, харам жемейтін Нығметуллаһ әдейі қонаққа шақыртылады.

	Ол кісі де «шақырғаннан қалма» демекші, бірден-ақ келісімін береді. Хан сарайындағылар енді қайтер екен дегендей нәтижені тыпырши күтеді.

	Әне-міне дегенше, табақ-табақ ет тартылып, Нығметуллаһ та, уәзірлер де аса бір тәбетпен алдарындағы асты жеп бітіреді. Нығметуллаһ болса, арасында Аллаһ тағаланың берген нығметіне жиі-жиі шүкір етіп отырады.

	Әбден болды-ау деген кезде Шахырух жымиып:

	– Оу, сіз «Харамнан қашатын құлдарын Аллаһ қорғайды, тіпті харамнан жегізбейді» деген едіңіз. Жаңа ғана сіз жеген ет бір әйелден күштеп тартып алынған харам малдың еті болатын. Аллаһ сені сақтамағаны ма, бұған не дейсің? – депті мысқылдай.

	Нығметуллаһ әуелгі қалпын бұзбастан:

	– Менің жегенім адал екеніне күмәніңіз болмасын. Ал, сіздердің жегендеріңіз анық харам. Сенбесеңіздер, малынан айрылған әлгі әйелді шақырып сұраңдар, – депті.

	Шахырух адамдарын дереу жібертіп, әлгі әйелді алдыртып, жайып жүрген қозысының мән-жайын сұрағанда, ол ештеңе түсінбестен:

	– Осы жақта Нығметуллаһ деген құдайға қараған, тақуа, діндар адам жайлы көп естіп, қозымды сол кісіге беріп, игі батасын алмақшы едім. Соған апара жатқам. Сіздер болса, менен оны тартып алып, сол кісіге тиесілі үлесті жеп қойдыңыздар, харам жедіңіздер, – депті.

	Харамнан қолынан келгенше сақтанғанды Аллаһ та сақтайтынын осылайша дәлелдеген Нығметуллаһ кейіннен Кирманда дүниеден өтті.





ІV БӨЛІМ

ТАҢДАМАЛЫ ӘҢГІМЕЛЕР


	Қойшы мен алма ағашы


	Қойшы қарт қойларын өрістетіп, жайылымға жайған сайын дөңге жақын өскен бір алма ағашының түбіне барып дем алатын. Егер жеміс піскен мезгіл болса, алма ағашымен тілдесіп: – Қане, балам, қарттың алмасын бере ғой, – дейтін. Сөйткенше болмай, дәмі тіл үйіретін, исі аңқыған, балбырап піскен бір алма жерге топ ете түсетін. Қарт болса, кішкене бәкісімен әлгі алманы асықпай тілімдеп кесіп, өзімен бірге ала келген торсығындағы айранымен қоса сәл жүрек жалғағаннан кейін әкесінен қалған Құранын баппен қолға алып, жайлап оқи бастайтын.

	..Қойшы қарт бұл алма ағашын осыдан жиырма жыл бұрын отырғызған кезде жиі-жиі суғарып, намаз алдында беті-қолын шайған дәрет суының қалғанын да ырымдап соның түбіне төгетін. Қарт жүзін шайған сол судың шарапаты тиді ме, әйтеуір, алма ағашының тамыры тез жан алып, аз уақытта-ақ бой көтеріп, жеміс бере бастады. Қойшы қарт ол кезде жас болғандықтан қай әдемі алмаға көзі түспесін, сәл ұмсынып қол созғаны жетіп жатыр еді. Алайда одан бергі қаншама жыл ішінде қарттың бойы аласарып, белі бүгілді, ал алма ағашының бойы керісінше барынша биіктеп, шынар ағашындай жайқалып кеткен-ді. Бірақ алма ағашы қанша жайқалып өскенімен мәпелеп өсірген баланың аты бала емес пе? Оны баласындай көретін қарт ағаш бұтақтарын алақанымен жай ғана сипап тұрып:

	– Қане, балам, – дейтін, – бүгінгі несібемді түсіре ғой?

	Айтқанындай, көп пәлсінбестен бір алма түсуші еді. Бұл көрініс дәл осы қалпында бірнеше жылдан бері қайталанып келе жатқан-ды. Тіпті қарт сұрағанда, алманың түспей қалған бір де бір күні болған емес.

	Ауыл адамдары болса, таңғажайып бұл құбылысты сырттай бірнеше мәрте байқап, қойшы қартты «әулиеге» жорысып қойғалы қашан.

	Қарт кісі ағаш көлеңкесінде аздап тынығып, намазын оқығаннан кейін әдеттегідей сол күнгі алмасын сұрады. Алайда, бір таңғаларлығы, ағаш бұтақтары жеміске толып тұрса да, қарт қолына ештеңе түспеді. Қарт өз қалауын қанша қайталағанымен бәрібір ештеңе бола қоймады. Күткені орындалмай, кірпігі мен сақалы тарам-тарам жасқа шыланған қарт үнсіз ғана алыстап қойларына кетіп бара жатты.

	Жеміс бергелі баласы қарт көңілін еш қалдырып көрген емес еді. Мәпелеп өсірген баласына дәл осы жолы қатты ренжіді. Көңлі құлазыған қарттың бойы тіпті шөкімдей боп, белі де бұрыңғыдан бетер бүкшие түскендей.

	Малдарын қайырып, ауылға бет алғанда мешіттен әуелеп шыққан азанға құлақ түрді. Азан өте бір ерекше, әуезді үнмен оқылып жатқандай. Тіпті астарынан қуаныш та сезілетін секілді. Бірден іркіліп, бойын жинап ала қойды. Қарт байғұс өмірге қайта келгендей күй кешті. Өйткені есіне бір нәрсе түскен еді.

	Бұл жолы көзіне қуаныштан жас алып, балаша мәз болған қарт әлгіндегі алма ағашына жеткенше асықты. Келе сала оны айналып-толғанып, кең құшағын төсей құшақтаған қарт: – Күнім, әшейін, – деді иегі кемсеңдеп жылаған күйі, – айналайын, балам, жарығым! Ұмытшақ мен байғұсты ренжітпей тұрып-ақ білдірсең болмас па еді?! Бүгін Ораза айының алғашқы күні екен ғой?!..





Қолы сынған қыз


	...Бағдатта елді аштықтың қатты бір тықсырған кезі.

	Бұл қиын жағдай әсіресе қолындағы арқанымен әркімнің жүгін тасып, солардың ұстатқан азын-аулақ тиын-тебенімен күнелтетін жүктасығыштардың қабырғасын қайыстырып, жандарына қатты батты.

	Бір күні қатты ашыққан жүктасушының бірі дәулетті үйдің жанынан өтеді. Есік алдындағы тандырда жаңа піскен нанның мұрын жарған иісіне шыдамаған ол:

	– Неше күннен бері нәр татпаған мен бейбаққа Аллаһ разылығы үшін бір үзім нан беретін жан болар ма? – деп дауыстады.

	Тандырдың қасындағы шешей жаңа піскен ып-ыстық күлшеден бірін қызына беріп, «Ана кісіге ұстат» деді. Қызы бір ауыз сөзге келместен ыстық күлшені әлгі адамның қолына ұстатты.

	Оның қуанышында шек жоқ. Неше күннен бері бір күлшеге зар болып еді. Енді міне сол тілеуін Құдай аяқ астынан берді деген сөз.

	Бірден үйіне қарай бет алды. Алайда дәл осы мезет ту сыртынан естілген өктем дауыстан тұрған орнында қатты да қалды. Ол дауыс:

	– Айт, тез, андағы нанды қайдан алдың? – деді.

	Бұл байғұс жаңа ғана шыққан үйін қолымен нұсқады.

	Қабағы онсыз да қату әлгі кісі ашуланған күйі:

	– Бәсе, – деді, – мынадай заманда басқа кімнің үйі елді жарылқап нан береді дейсің?!

	Сөйтті де үйіне барып:

	– Қайыршыға нан берген қайсысың? – деп айғайлады.

	Әйелі байғұс қатты қорыққандықтан, жең ұшымен қызын көрсетті. Онысы – қызына жаны ашыр, басы артық қылыққа бара қоймас деген ойы еді. Алайда қыздың әкесі сараңдық пен ынсапсыздықтың ауруына мықтап шалдыққан-ды. Сондықтан да болар ойланып жатпастан, босағада тұрған таяқпен «нан берген қолың осы болса» деп қызының қолынан оңдырмай салып қалды. Қыздың баж еткен даусы қатты шықты. Өйткені, онсыз да нәзік қолы сол мезет сынып кетіп, өмірлік мүгедек болып қалған-ды. Оған қарап жатқан әке бар ма?! Ол өз ісін іштей дұрыс деп түйді, «елдің бәріне нан тарата берсем бұл үйде нан қала ма» деп ойлады.

	Алайда оның бір нәрсені ақылға салып таразылауға, түйсінуге парасат-пайымы жетпеген еді. Ол – өзіне нәсіп етілген әрбір нығметке шүкір ету қажеттілігі еді. Яғни адам баласы әрқашан Аллаһ тағаланың маңдайға бұйырған әрбір жақсылығына іштей шүкіршілік қылып, соны біліп жүруі керек. Өйткені шүкір ету ұмытылған жағдайда Аллаһ тағаланың ол адамды бар жақсылықтан мақұрым ғып, құр алақан қалдыруы демде еді.

	Айтқандай-ақ осы бір ақиқат шығайбай әлгі сараңды өз ырқына бас идірді де. Көп өтпей-ақ ісі өрге баспай, кетеуі кете бастаған үй иесінің базардағы сауда орнын сатуы да сол берекесі қашқан тірлігінің бір көрінісі еді. Аз-ақ уақытта кедейленіп шыға келгені соншалық, бір күндері нан таппайтындай жағдайға қалай душар болғанын өзі де сезбей қалды.

	Салы суға кетіп кешқұрым үйіне қайтқан ол үйдегілерге: – «Болды енді, менен үміттеріңді біржолата үзіңдер! Бүгін күні бойы нан алатын ақша да таба алмадым. Қызым, бүгін сен одан да базарға барып өткен-кеткендерден біраз нан алатын ақша сұрап қайт!», – дейді амалсыз.

	Қызы қол жайып, қайыр сұрауға қанша арланса да, шарасыздықтан қысыла-қымтырыла базардағы бұрынғы дүкендерінің алында тұрып таныс біреу-міреу кездесіп қалар ма екен деп күте бастады.

	Сәлден кейін-ақ өзін байқаған әлгі дүкендегі кісі келіп:

	– Сенің бір қыжалатың бар секілді. Бұл жерде кімді күтіп тұрсың? – деп сұрады.

	Қыз лажсыздан бар шындықты жасырмай айтты:

	– Шыны керек, нан алатын ақшамыз болмай, қолыма бірдеме ұстатар таныс кісілер кездесіп қалар ма деп тұрған жайым бар...

	Әлгі кісі қолын бірден қалтасына салып біраз ақша алып «мә, ала ғой» деді. «Сен бұған қалағаныңша нан сатып ала аласың. Мен де сенің арқаңда Аллаһтың өзіме жасаған жақсылығына аз да болса шүкіршілігімді өтеген болып саналамын», – деді.

	Қыздың манадан бері бір қолын артына жасырып, берген бір уыс ақшаны да бір-ақ қолымен алғаны әлгі кісіні таңдандырмай қоймады. Сол сол-ақ екен:

	– Қолыңда жара болса, айт, емдетіп берейін. Неге артыңа көрсетпей жасырып тұрсың? Аллаһ маған көп нығмет-несібе бергені үшін менің де шүкіршілік етіп басқаларға жақсылық жасауым керек емес пе? – деді.

	Қолы жайлы қыз қанша айтқысы келмей тартыншақтағанымен, әлгі кісі сұрап тұрып алғаннан кейін айтуды жөн көрді.

	– Кезінде мен бір пақырға нан берген едім. Әкем әлгі байғұстан «нанды қайдан алдың» деп сұраса ол біздің үйді көрсетіпті. Әкем қатты ашуланып, үйге келе сала нан берген қолың осы болса деп менің қолымды таяқпен ұрып, өстіп мүгедек қылып тастады. Көрсетуге ұялатындықтан, ел бетіне көрінбей үйде отырамын деп күйеуге де шықпай қалған жайым бар...

	Әлгі кісі қыздың айтқандарын ести сала бар көрші-қолаңын шақырып айғай салады.

	– Әй, көршілер! Келіңдер, мен өз қиялымдағы ақ жүректі аруды енді таптым. Ол, міне, алдарыңда тұр. Сендер де менің бұл ісіме куә болыңдар!

	Сөйтеді де аң-таң болып тұрған қызға болған жайды әңгімелеп түсіндіре бастайды:

	– Кезінде сенен нан сұраған бейбақ мен едім. Мен ол кездері елдің жүгін тасып күнелтетін кедей бір жұмысшы едім. Демек, қолыңның сынғанына мен себеп болған екем. Енді, сенің тұрмыс құра алмағаныңа да себеп болғаным жарамас. Бұған Аллаһ тағала да разы бола қоймас. Сені көргенде іштей ұнатып қалғаным да рас. Маған нан берген қызға қатты ұқсайды екен деп қадала қарап қалған едім. Қателеспеген де екем. Әкең шүкіршілік етпегендіктен, қолындағы барынан айрылып қалды. Ал керісінше оның айрылып қалған байлығын Аллаһ тағала маған нәсіп етті. Мен ондай шүкіршілікті білмейтін адам емеспін. Кел, екеуміз одан да некемізді қиғызып, отау құрайық. Әкеңді де қиыншылықтан құтқарармыз.

	Екеуі бірге қол ұстасқан күйі қыздың әкесіне көмектеспек ниетпен жолға шығады...

	«Шүкір етсеңдер, ырыс-несібемді молайта түсемін. Ал шүкіршілікті ұмытсаңдар, қолдарыңдағы нығметімді аламын да шүкіршілігі бар басқаларға нәсіп етемін. Шүкіршілік етпегендерді әрі қатты азапқа ұшыратамын...» (Құран Кәрім, 14/7)





Тәубаға келген күйеу


	Мұсылманшылықты берік ұстанған иман жүзді әйелдің керісінше діннен мүлдем хабарсыз әрі екіжүзді пасық күйеуі бар еді. Әлгі діндар әйел қай істі бастаса да «бисмиллаһ» деп барып қана бастайтын. Ал күйеуі оның бұнысына қатты ашуланатын. Сол үшін де әйеліне көрсетпеген қорлығы жоқ еді. Әйелі байғұс күйеуінен көрген құқайларға барынша сабыр ететін де тек қана Аллаһқа күндіз-түні дұға етіп, күйеуін тура жолға түсіруді тілейтін.

	Қабағынан қар жауған күйеуі бір күні тағы да қатты ашуланды. Әйелін осы жолы да ебін тауып шықпыртып алмақ болғандықтан, өзінше оған себеп іздей бастады. Іштей: «Бұны жақсылап тұрып қатырайын, қайтер екен? Содан соң көрсетейін көресесін» деп күбірлеген күйі әйеліне жала жауып, жазғырудың жолын қарастыра бастады. Құдай алдында бас иіп иманға келмегендіктен, оның жүрегін әлдеқашан осындай бықсыған арамдық жайлап алған-ды.

	Әйелін шақырып оған бір кесе алтын берді де: – Мынаны бір жерге тығып қой! – деді. Әйелі күйеуінің айтқанын екі етпестен «бисмиллаһ» деген күйі алтын толы кесені үйдің бір жеріне тығып қойды. Ал күйеуі оны сырттай аңдып тұрып, алтынды әйелінің қайда жасырғандығын біліп алды. Артынша әйелінің көзін ала беріп жасырған жерден алтынды алды да кесесін суы бар терең бір құдыққа тастай салды. Арада көп өтпей жатып әйелін қайта шақырды да: – Әнеукүнгі саған берген алтынды қайтып әкел, – деді. Әйелі жүгіріп барған күйі өзі жасырған жерге «бисмиллаһ» деп қолын сұқты. Әйелдің шын ықылас-пейіліне Аллаһ тағала разы болғандықтан, бар алтын мұрты бұзылмаған күйі кесесімен бірге сол орнында тұр еді. Бірақ кеседен су тамшылап тұрды. Әйел кесенің неліктен су болғанын түсінбестен, алтынды алған күйі күйеуіне әкеліп берді.

	Алтын толы кесені бәз баяғы қалпында көргенде күйеуі есі шыға таңғалды. Сөйтті де әйелінің істеп жүрген тірліктерінің қаншалықты шындық екендігіне осы жолы анық көз жеткізді. Қипақтап әйеліне қараған күйі:

	– Саған осы уақытқа дейін қаншама қиянат жасадым. Менің барлық пендешіліктерімді кешірші? Шын тәуба етіп, Аллаһтан да кешірім сұраймын. Осыдан бастап құлдық ұрып, құлшылығымды жасайтын боламын, – деп жалынды.

	Сол күннен бастап: – Я, Аллаһ тағала! Маған о дүние мен бұ дүниемді бақытты ететін діндар әйел нәсіп еткеніңе көп шүкіршілік айтамын. Мені кешіре гөр! – деп дұға ететін болды.

	Ал оның иманды әйелі болса: – О, Жаратқан! Ертелі-кеш аузымнан тастамайтын дұғамды қабыл алып, күйеуімді тура жолға түсіргеніңе мың да бір шүкір, – деп дұға етті.





Сынақтардан сүрінбеген кедей


	Кедей жұмысшы бір күні жұмысынан қуылды. Оның үстіне бала-шағасы да үш күннен бері нәр татпаған-ды. Күн көретін басқа табыс көзі де жоқ. Қай жерге барса да «Жұмыс жоқ» деген бір ғана сөзден әбден ығыр болды. Ішектері шұрқыраған бала-шағаларының жағдайын әйелі де қайта-қайта тілге тиек етіп, құлақ етін жеп бітті. Қайтсін, қолдан келер қайран жоқ! Ең соңында, әйелі келін болып түскенде таққан әдемі орамалын еріксіз күйеуінің қолына ұстатты да:

	– Мә, мынаны бір сатып көр. Қаншаға өтсе де мейлі. Бала-шағаны қашанғы аш ұстаймыз. Аллаһ тағала жомарт қой, бір ретін келтірер, – деді.

	Күйеуі қысыла-қымтырыла әйелінің сандықта жатқан су жаңа орамалына амалсыздан қол созды. Орамалды екі дирхамға сатып үйіне қайтты. Қолындағы ақшасына жолай базарға соғып, бала-шағасына тіске басар бір нәрселер алмақ болды. Бірақ базарға жақындағанда жол үстінде отырған қайыршыны көрмей өту мүмкін емес еді. Даусы да сүйектен өткендей ащы, зарлы еді. Қайыршы өткен-кеткенге қол созған күйі: – Аллаһ разылығы мен Пайғамбар сүйіспеншілігі үшін қолымды бос қайтармағайсыздар! Маған көмектесу арқылы Аллаһ тағаланың мейіріміне қол жеткізгісі келетін адам жоқ па? Өте бір мұқтаж жанмын, – деп тынбастан жалына дауыстап тұрды.

	Әлгінің сөздеріне шыдай алмай, көп ойланбай-ақ қалтасындағы орамал сатып тапқан екі дирхәм ақшаның бәрін әлгі қайыршының қолына ұстатып кете барды. Алайда беруін берсе де нағыз қиямет-қайым енді басталды. Өйткені, өз бала-шағасының аш отырғаны анау. Алдынан әйелі шыққанда не айтарын ойлағанда, екі беті дуылдап, демі құритындай сезінді. Не болса да көре жатармыз деген оймен алдымен мешітке соғып намаз оқыды. Мешіттен шығып үйіне беттеді. Әкелері кешіккен сайын тіске татыр бірдеңе әкеле жатқан болар деп үйдегілердің де үміті арта түскен. Ішке кіргенде бәрі жәутеңдей бұның қолына қарасты. Әкелері басын төмен салбыратқан күйі болған жайдың бәрін әйеліне жасырмай айтты. Әйелі күйеуін тыңдап болған соң: «Е, бопты. Бар ақшамыз Аллаһ жолында кетсе, қайта Аллаһ оны еселеп қайтарар. Ол асқан жомарт емес пе? Не де болса дұрыс істепсің», – деді қашанғы сабырлы, тақуа әдетіне басып.

	Таң атқанда әйелі күйеуіне бұл жолы төркіні сыйлаған сағатты берді. «Ал енді осыны сат та, үйге азық болар бірдеңелер әкел», – деді.

	Күйеуі сағатты алып базарда қас қарайғанша тұрса да, сағатты сұраған жан болмайды. Үйіне бос қайтуға қысылып тұрғанда қолындағы соңғы балықтарын дәл өзі секілді өткізе алмай тұрған балықшыны көреді. Сөйтті де оған жақындап: «Әй, саудагер! Менің сағатымды да, сенің мына балықтарыңды да ешкім алар емес. Кел, одан да екі балығыңды менің сағатыма айырбаста», – дейді. Айғайлай-айғайлай алушы таппай тамағы ауырған саудагер де екі сөзге келместен, екі балығын сағатқа айырбастап тез үйіне қайтқанды жөн көрді. Бұл жолы үйіне қуанып келген күйеуі әлгі балықтардың біреуін пісірмек болып жарғанда ішінен жарқыраған жақұт шыға келді. Бұны көргенде кедей байғұстың есі шыға қуанды. Дереу әйелі екеуі зергерге барып көрсетеді. Зергер бұл жақұттың өте бағалы екенін, егер дәл қазір сатса он төрт мың дирхәмға алуға әзір екендігін айтады. Аллаһ оларды аяқ асты мол несібеге бөлеп қиыншылықтан құтқарды. Зергерге әлгі жақұтты он төрт мың дирхәмға сатқан күйі үйлеріне құстай ұшты. Әп-сәтте-ақ үй ішінде шаттық орнады. Бәрі отырып Аллаһ тағалаға шүкір айтысты.

	Дәл осы кезде есік алдына бір қайыршы келді. Әлгі қайыршы бұларға қарап: «Ей, мейірімді жандар! Аллаһ тағала сендерге нәсіп еткен нәрседен маған да беріңдер?», – деп жалынды.

	Бұны естігенде күйеуі бірден далаға жүгіре шыққан күйі: «Біздің бірнеше күннен бері аш отырғанымызды көрген Аллаһ бізге аяқасты он төрт мың дирхәм нәсіп етті. Ақыры Аллаһ тағаланың разылығы үшін сұрап тұрсаң, мен саған сол ақшаның тең жартысын әкеп берейін. Қазір келем, тұра тұр», – деп үйге кіріп кеткен еді. Айтқандай жарты ақшасын алып есік алдына шыққанда, үй иесі жаңа ғана өзін күтіп тұрған қайыршыны таппай қалды. Әрі-бері қайыршыны іздеді. Ұшты-күйлі жоқ. Үйіне келді. Неше күнгі аштық ұмыт болып, шұрқыраған балалардың да іштеріне ел қонып, қолға да көп ақша түскендіктен, отбасының бүгінгі қуанышы шексіз еді.

	Сол күні түнде үй иесі түсінде әлгі есік алдына келіп жоқ болып кеткен қайыршыны көрді. Одан неге күтпей кетіп қалғандығын сұрады. Сонда ол:

	«Мен жай бір қайыршы емес, Аллаһ тағала тарапынан сені сынауға жіберілген періште едім. Кешегі орамал сатып тапқан екі дирхамыңды да сен көзің қиып, бала-шағаңның аузынан жырып маған бергенсің. Сол күнгі жақсылыққұмарлығың мен ақ пейілің үшін Аллаһ тағала саған жақұт сыйлады. Ең соңғы рет тағы сынады. Мен қайыршы кейпінде есігіңнің алдына қайта келдім. Ал сен болсаң дархандығыңа тағы да тәнті еттің. «Аллаһ разылығы үшін» дегенде жаныңды да болса беруге пейіл екендігіңді көрсеткендіктен, Аллаһ тағала сенің осы бір екінші жомарттығың үшін о дүниеде Жұмағын сыйға тартпақ. Аллаһ разылығын тілеп, неге де болса бара алатын сен секілді мұсылмандар не деген бақытты десеңші?!..», – деп жауап қайырыпты.





Жабылмайтын жалғыз есік


	Бұрынырақта өмір сүрген бір ханның әдемі бақшасы болса керек. Небір алуан түрлі хош иісті гүлдерге толы бұл бақшаға бір күні хан келіпті. Өйткені бақша күзетшісінің әйелі ажарлы екен. Келе сала бақша күзетшісін бір жұмысты сылтауратып жұмсап жіберіп, хан бірден оның әйеліне көзін қадап:

	– Бар да бақшаның барлық есіктерін жауып кел. Бір де бір есік ашық қалмасын, – дейді.

	Алайда бақша күзетшісінің әйелі ажарлы ғана емес, ар-ұятты білетін өте ақылды да еді. Әйел бірден ханның жаман пиғылын сезеді. Есікті жаппақ болып кеткендей бір ағаштың артында сәл тұрып келгеннен кейін ханға қарап:

	– Хан-еке! Есіктердің бәрін де жаптым, алайда бір есікті жабуға әлім келер емес. Қанша тырыссам да жаба алмадым, – депті.

	Хан:

	– Ол қай есік? – деп сұрапты таңырқап.

	Сонда дәл осы ұрымтал тұсты күтіп тұрған әйел оған:

	– Ол есік – Аллаһ тағаланың өз құлдарының не істеп, не қойып жатқандарын түгел көріп тұратын «Басир» (көруші) есігі еді, – депті ханды ойлантпақ ниетпен.

	Бұны естігенде төбесінен біреу қос қолдап тұрып бір қойғандай, есін жиып ала қойған хан дереу әйелден кешірім сұрап, Аллаһ тағаланың алдында тәубаға келіпті. Екінші рет ондай жаман ойға бармас үшін дереу Аллаһ тағаланың сүйікті құлдарының біреуінің қасына барып, имани ислами дәрістер ала бастапты. Көп өтпей-ақ әлгі хан Аллаһ тағаланың сүйікті құлдарының қатарына қосылса керек.





Енжарлықтың емі


	Ертеде бір ханның жар дегенде жалғыз баласы болыпты. Хан баласы туғаннан не ішем, не кием демегенмен сондай бір еңсесін басқан көңілсіздік пен өмірге деген енжарлықтан арыла алмаса керек. Баласының қашан болсын салғырттығы мен бойкүйездігін байқаған әкесі хан елдегі ең данышпан деген кісіні шақыртып, оған баласын бұндай босаңдықтан арылтуды қатаң тапсырыпты.

	Баланы қайтсем жөнге келтірем деп шақшадай басы шарадай болып шарасыз күйге түскен данышпан қанша шарласа да бұған ешқандай дауа таба алмаса керек. Ең соңында тым болмаса, өз басын аман алып қалу үшін алыс елге қашып кетуді ұйғарыпты.

	Дорбасын арқалап ел сыртындағы бір қырға жеткенде, қой жайып жүрген бір балаға кездесіпті. Бала әлгі данышпанға: – Бүгін өзіммен бірге тамақ алуды ұмытып кетіппін. Мен ауылға түсіп қайтқанша сіз малдарыма қарап беріңізші? – деп жатып кеп өтініпті. Бала өтінішін жерге тастай алмаған данышпан келісіп, өрістегі малдарға қарап қалыпты.

	Бала кете сала-ақ мал ішінде ойнақтап жүрген бір лақ байқаусызда тереңірек бір жыраға түсіп кетіпті. Малға қарап отырған данышпан өзіне табыстап кеткеннен кейін ұялғандықтан жыраға түсіп, әлгі лақты алып шықпақ болып әрекет жасай бастапты. Лақты жырадан сыртқа алып шығу оңайға соқпапты. Көп әуреге түсіп жүріп, өзінің жүрегі аузына тығылып қашып келе жатқанын, еңсесін басқан зіл уайымды, патша әмірінен қатты қорыққандығын – бәрін де ұмытып кетсе керек. Ақыр соңында ақ тер, көк тер болып, лақты арқасына байлап жатып әрең сыртқа алып шыққан данышпан бұл әрекеттен өмірдің бір шындығына көз жеткізгендей болыпты.

	Қойшы бала тамағын алып ауылдан шауып келгенде, малын өзіне табыстаған данышпан дереу еліне қайтыпты. Келе сала патша ордасына ат басын тіреп: – Мен сіздің балаңыздың емін таптым, – депті қуанғаннан жүрегі жарыла жаздап.

	Патша маңайындағы уәзірлердің бәрімен даныш-панның сөзіне құлақ қойғанда, ол өз емін:

	« – Тақсыр, балаңызды бойкүйездік пен енжар-лықтың шырмауынан арылтатын бірден-бір тәсіл – оған жауапты бір жұмыс тапсыру. Балаға жүктер істің жауаптылығы неғұрлым көбірек болған сайын баланың да өз бойындағы бойкүйездіктен соғұрлым арылары сөзсіз. Балаңыздың салғырттық пен болбырлыққа салынуы жұмыссыздық пен қолы бостық салдарынан. Балаңыз берілген жұмысты қолға алып, өзінің сол жұмысқа деген жауапкершілігін сезіне кіріскен кезде уақыт та сондық жылдам өтіп, оның өмірге деген қызығушылығы мен құлшынысы да арта түседі, – деп өмірден алған сабағын қорытқан екен..».





Әділ би


	Бір күні бір кісі базарға барып жылқы сатып алыпты. Үйге әкеліп қараса, сатып алған аты ауру екен. «Қой, бұны тез апарып иесіне қайтып өткізбесем болмас» деп жолға шыққанда, ойына алдымен төреші биге соғу түсіп, мән-жайды түсіндіріп, куәландырып алмақ болыпты. Алайда биге барғанмен ол күні биді өз орнынан таба алмай кеш батып кетіп, ат жайы келесі күнге қалыпты. Келесі күні қараса, ауру ат өліп қалыпты. Содан биге барып болған жайды тегіс баяндапты. Би әлгі адамның әңгімесін тыңдап болғаннан кейін: – Сенің атыңның ақшасын мен төлеп беремін, – депті. Таңғалған ат иесі: – Неге сіз төлеуге тиіссіз? Бұл жерде сіздің ешқандай кінәңіз жоқ қой? – дегенде, би: – Қалайша менің кінәм жоқ, сен алған аттың ауру екенін біле сала кеше мені іздедің, ал мен өз орнымда отырғанымда, онда барып атты сатқан иесіне қайтартып, ақшаңды алып берер едім. Мені кеше таба алмауың себепті сен бүгін осындай күйге түсіп қиналып отырсың. Сондықтан бұл жердегі үлкен кінә – ол менде, сол үшін де өз кінәмді мойындап, өлген аттың ақшасын мен төлеуім керек, – деп түсіндірген екен.

	Тура би қашанда туралығын көрсетпек.





Жеті ғасырлық насихат


	Төмендегі жазу – атақты ислам ғалымы Шейх Әдәб-Алидың насихаты.

	Бұл насихаттың жазылғанына арада аттай 700 жыл өтсе де әлі күнге ескірмегендігі, құнын жоймағандығы, одан бергі заман ағымына қарамастан, өміршең қалпын сақтауы, шындығында да, таңғаларлық жайт.

	«Балам, таң қылаң бере туылып, кешкі азан оқылғанда өлетін адамдар болады.

	Ашуланғанда өзіңді баса біл! Бойыңдағы күш-қуатпен пен ақылыңды қалай өз жөнімен қолдану керектігін, ауыздағы сөзді де қашан, қай жерде, қалай айту керектігін білгейсің. Әйтпесе, бір күні жел соққандағы қалтыраған қауқарсыз жапырақ кейпіне түсерің анық. Ешқашан ашуың мен нәпсің бір жақ боп ақылыңды жеңіп кетпесін. Ылғи да сабырлы, сөз бен ісіңе тұрақты бол, өз еркің өз қолыңда болсын. Сенің көзіңе басылғандай әлем соншалықты үлкен емес. Әлі де жасырын, әлі де жұмбақ дүниелер сенің парасаттылығың арқылы ашылатыны даусыз.

	Ата-анаңды құрметте! Үлкендер жүрген жерде берекеттің қатар жүретінін ұмытпа!

	Бұ дүниеде наным-сеніміңнен қол үзіп қалар болсаң, жап-жасыл болсаң да қурап, шөлге айналасың. Ақжарқын бол, ашық айт. Өзіңе қаратылған сөзді көңліңе ала берме. Көпбілемдікке салынба, әр көргеніңді айта берме.

	Өзіңді жақсы көретін жерге көп барма, өзіңе деген сый-құрметтен айрыларсың.

	Үш кісіге жаның ашысын:

	Надандар арасындағы ғалымға,

	Байлығынан қол үзген кедейге,

	Құрметке ие болып жүріп абыройынан бір-ақ күнде айрылған пендеге.

	Жоғарыдан орынға ие болғандардың жердегілер секілді алаңсыз отыра алмайтындығын ұмытпа!

	Ақ екенің рас болса, күресуден қорықпа!»





Ана өсиеті


	Исламға дейінгі кезеңде өмір сүрген Үмамә деген ақылды әйел қызы Үнасты Кинда патшасы Хариспен үйлендіргенде, әлі күнге құны ескіре қоймаған мынадай өсиет айтқан екен:

	«Қызым, егер бір қыз ата-анасының байлығы жеткілікті болып күйеуге шығуды қажетсінбейтін болса, онда бәрінен бұрын оған сен лайық болар едің. Алайда өмір заңы басқаша, ер адам қалайша біз үшін жаратылса, әйел де о баста ер адам үшін жаратылған.

	Қызым, сен өзіңді туып, аялап өсірген әке-шешеңнің ұясынан ұшып, жат жұртқа кетіп бара жатырсың. Ендігі уақытта сен күйеуіңе бағынып, оның ризашылығын алып отырғайсың, сонда ол да сенің алдыңда құлыңдай құрақ ұшатын болады. Сен оны сыйлаған сайын ол да сені жақсы көріп қалағаныңды істейтін болады.

	Мен саған қазір он өсиет айтайын, егер сен оларды бұлжытпай орындайтын болсаң күйеуіңмен ара-қатынасыңда мін болмайды:

	Үйге ішіп-жейтін не әкелсе де шын жүрекпен қабыл ал, қанағат иесі бол.

	Не істе десе, соны істе, тыйым салған нәрселеріне жолама.

	Үй ішін де, үсті-басыңды да таза ұста.

	Күйеуіңе жақсы көрінуге тырыс, жақсы иістеріңнен себіне жүр. Ол сенен тыжырынбайтын болсын.

	Ұйықтайтын, тамақтанатын кездерін жақсы біл. Ол бұларды қай уақыттарда жасайтын болса сен сол уақыттарда тамағын әзірлеп, төсегін салып қой. Өйткені аштық пен ұйқысыздықтан барып адам ашу шақырғыш келеді.

	Күйеуіңнің дүниесін көзіңнің қарашығындай сақта, ысырапшылдыққа жол берме.

	Оның абыройын ойла, тума-туыстарына да құрметпен қара.

	Оған қарсы шығушы болма.

	Күйеуіңнің сырын елге жайма. Қарсы шықсаң, саған деген өшпенділігі оянады, ал сырын елге жайсаң, қиянаттан көз ашпайтын боласың.

	Күйеуің қайғырып отырғанда – сен қуанышты болма, күйеуің қуанышты кезде – сен қайғырма»[31].





Зерек бала


	Сол күні ертеңгісін күн арқан бойы көтеріліп, жер бетіне ерекше бір жылылық төге бастады. Қали аға таңғы намазын оқи сала бірден жолға шықты. Егіс алқабына жетер-жетпестен басын көтеріп, күнге қарады.

	– Құдайға шүкір, – деді сосын ақырын ғана күбірлеп.

	Мәшинеде отырып ұйқысынан енді оянған кішкене Ермек таңғалғанын әкесінен жасыра алмады.

	– Қараптан қарап тұрып неге шүкір еттің, әке?

	Қали аға күлімсіреген күйі баласына көз тастап:

	– Шүкір ылғи да айтылуы керек, балам, – деді, – өйткені біз Аллаһ тағала нәсіп еткен нығметтерді ылғи да өз кәдемізге жаратамыз. Саған бес минут дем жетпей қалса, не болар еді?

	Ермек иығын қиқаң еткізіп, ернін тістеледі.

	– Қайдан білем, онда өліп қалатын шығармын..

	– Міне, көрдің бе? – деді әкесі сөзін жалғап, – бізде шүкір етуге татитын жақсылықтар өте көп...

	Сөйтті де терең тыныстап:

	– Жаңа мен қызыл арай күн үшін шүкір еттім, – деді.

	Ермек әлі де әкесіне таңырқай қарап, одан көз алар емес. Әкесі сөзін қайта жалғады:

	– Күн болмаса жердегі дән жан алып, өспес еді..

	Ермектің ұйқысы шайдай ашылып, бар ойының астаң-кестеңі шықты. Шынымен де, жерге еккен дән өспей қалса, адамдар мен қоса бүкіл жан-жануарлар аштан қырылмай ма?! Онда мынадай жайма-шуақ өмір де болмас еді.

	Таңғала әкесінен сұрады:

	– Онда топырақ та, су да нығмет екен ғой, иә?

	Әкесі күліп, оның шашынан сипады.

	– Әрине, балам, – деді сосын, – дәл солай!

	Егіс алқабына да жетті. Қали аға дән салынған қаптарды мәшинеден түсіріп, соқаны әзірледі. Кішкене Ермек болса, алда қандай іс күтіп тұрғанын тағатсыздана тосты.

	– Мен де дән егейінші, әке! Еккен дәндерімнің өскенін көріп қуанатын боламын!

	– Әрине, егесің, – деді әкесі. – Бірақ бірден емес. Егілген дән берекетті болу үшін алдымен дұға оқып, бет сипау керек. Сен бар да көлеңкеде кішкене дем ала ғой, мен екі бас намаз оқып, дұға жасайын. Содан кейін бастаймыз.

	Ермек көлеңкеге барып отырды. Бүгін көп нәрсе үйренгенін айтсайшы! Әкесімен бірге егіс алқабына келгені мұндай жақсы болар ма?! «Ағаларым да келгенде ғой, шіркін!» деп ойлады. Бірақ артынша «Олар менен үлкен ғой, мен білетін нәрселерді онсыз да білетін шығар» деп жұбатты өз-өзін іштей.

	Әкесі намазын оқып болып, қол жайып күбірлеп дұға оқып отыр. Бір мезет Ермектің есіне әлдене түскендей селт етіп «Әкем осы дұға оқығанда не айтады екен?» деген қызықты ой қылаң ете қалды. Қасына барып ол да тізе бүкті. Күбірлеп айтылғандардың бәрі естіліп-ақ жатыр:

	« – Я, Аллаһ тағала! Жерді де, көкті де, тауды да, тасты да, не нәрсе болсын бәрін жоқтан жаратқан сенсің. Мен болсам – сенің әлсіз, дәрменсіз ғана құлыңмын. Қазір топыраққа егейін деп отырған дәндерімді сенің шексіз құдіретің мен мейіріміңе арқа сүйеп барып тастап, бір өзіңе аманаттамақпын. Оларды өсіріп, өндіріп, берекетті қыла гөр! О, Жаратқан, біз сенің көмегіңе мұқтаж пендеміз...».

	Дұға біткенде Ермек те әкесінен көргенін істеп, кішкене қолдарымен бетін сипап, «әумин!» деді. Сол күн Ермек үшін ұмытылмастай қызықты болып өтті. Ол да әкесі секілді уыс-уыс дән шашты. Жерді соқамен жыртқан сайын әлгі дәндердің топырақтың астында қалай жасырына қоятындығына көз алмай қарап, қызықтаумен болды.

	Кешке үйге келгенде сол күнгі көргендерін түгелдей шешесіне айтып берді. Ағалары болса, бұл таңғала әңгімелеген нәрселерді күлкіге айналдырып, келемеждесті.

	Қали ағаның егістік жерімен қоса бір бақшасы да бар еді. Сол жылы егінімен бірге әлгі бақшасы да жақсы жеміс берді. Күз келгендіктен бірнеше күннен кейін жемістерді жинау керек. Ертеңгі аста сол жайтты тілге тиек еткен баласы:

	– Әке, – деді аса жақтырмаған кейіпте, – жемістерді жинап алып, жылдағы әдетің бойынша биыл да елге таратып бермейтін шығарсың?!

	Әкесі күлді.

	– Әркім өз ризығынан дәм татады, балам. Әрине, мұқтаж адамдарға керегінше беремін.

	Ортаншы баласы да ағасының сөзін қоштап сөзге араласты.

	– Ала жаздай терді біз төгіп, қызығын бөтен ел көру керек пе?! Одан да сатып өзімізге ақша жасамаймыз ба?!

	Қали аға балаларына ренішпен көз тастады.

	– Егер бұл ниеттеріңнен қайтпасаңдар, бәрінен де қағыласыңдар, балам. Мен неше жылдан бері зәру адамдарға қанша көмектесіп келемін, еш қыжалат тартқан емеспін. Көрші ақысы деген болады, бұны ұмытпаңдар! Уысың ашық болған сайын ырысың арта түспесе, кемімейді...

	Әкелерін оңай көндіре алмайтындықтарын білген балалары орындарынан тұра жөнелісті. Қали аға жылы жымиған қалпы қасында отырған кішкене Ермектің басынан сипап:

	– Сен оларға ұқсама, балам, – деді. Береген қол – алаған қолдан қашанда жоғары тұрады. Осыны ұмытпа!

	Жиын-терін басталған күні Қали ағаның бақшасы мерекеге бөленетін. Жеміс алғысы келген ауыл адамдары Қали ағаның көмегіне зыр жүгіріседі. Балалар да жерге түскен жемістерді жинасып, тоя жеп мәз болысатын.

	Алайда бұл қуаныш ұзаққа созылмады. Мұң-мұқтажға қай кезде де қол ұшын созуға дайын Қали аға кенеттен ауырып, сол қыс қайтыс болды.

	Бақша мен егін күтімі енді балаларына қалды.

	Бір күні ең үлкен ағасы барлық інілерін шақырып алып былай деп сөз бастады:

	– Әкеміздің жіберген қателігін біз енді қайталамайық. Маңдай терімізді төгіп, аянбай жұмыс істейік. Сөйтейік те, елге бір тиын да татырмастан сол күйі өзіміз ғана пайдаланайық, міне, сонда ғана шіреп баюға болады!

	Бәрі бірауыздан қоштағанда, Ермек қана қарсы шықты.

	– Ол дұрыс емес, – деді ол өз ойын бүкпестен, – егер көп пайдаға кенелейік десек, онда алдымен шүкір етуіміз керек. Содан кейін дән жерден нәр алып, өсуі үшін, кейін берекетті боп, бәрімізге пайдалы болу үшін дұға оқуымыз керек. Жемісті жинаған кезде қажетінше көрші-қолаңдарға да үлестіргеніміз жөн.

	Бұны естіген ағалары кішкене Ермекке дүрсе қоя беріп, ұрса жөнелді.

	– Шынашақтай боп ақыл айтқышын өзінің! – десті.

	Арада біраз жыл өтті.

	Шаруа балалары бір күні егінжайға барғанда өз көздеріне өздері сенбеді. Еккен бидайлары шықпай жатып қурап, түкке жарамсыз боп қалыпты. Олар өздерін жұбатып:

	– Бұл жылы жаңбыр жөнді жаумады, – десті.

	Кішкене Ермек қана істің астарын сезгендіктен, әлгі айтылғанға мырс етіп күліп, басын шайқады. Өйткені ағалары бұл жылы егін егерде дұға оқымақ түгілі «бисмиллаһты» да ауызға алмаған болатын.

	Сөйткенше жиын-терін науқаны да келді. Ағалары ауылдағы ешкімге тіс жармастан, ертеңгісін ертемен тұрып бақшаға барды. Бұл жерде де қатты өкінішке ұрынған олар шарасыздықтан жағаларын ұстасты. Өйткені аяқасты шыққан өрт бүкіл бақты сол күйі көк түтін мен күлге айналдырыпты.

	Екі көзге ерік беріп, бәрі отырып жылай бастады. Ермек қана жігерлендіріп, оларды жұбатты:

	– Зиянға енді ұрынбаудың жолын қарастырайық, – деді ол аузы күйген ағаларын ақылға шақырып, – Келіңдер тойымсыздық пен ашқарақтықты қойып, одан да әкеміздің жолымен жүрейік!

	Ағалары оның айтқанына көніп, қателіктеріне өкініш білдіріп тәубаға келісті. Бұдан кейінгі уақытта тер төгіп еңбек етіп, берекетті Аллаһтан күтетін болды. Аллаһ тағала да, әрине, өзіне қол жайып, күндіз-түні тілеу тілеген жандардың тілегін қалыс қалдырмасы белгілі. Олардың да тілегін қабыл алды. Көп өтпей-ақ мол ырысқа қайта кенелген олар бүкіл ауыл болып бақытты өмір сүре бастады...

	Иә, қасиетті Құранда жазылған «Шүкір ете білгенде ғана Жаратушының несібе-ризықты арт-тыратындығы» осындайда анық ұғылса керек.





Қабірден қорқу


	Өлгенде қабірге түсетіндігінен қатты қорыққан бір бай қайтыс боларының алдында былай деп өсиет қалдырыпты: «Кім де кім мен өлгенде қабіріме бір түн қонып шықса, сол адамға байлығымның тең жартысын қалдырамын!»

	Айтқандай-ақ көп уақыт өтпей бай қайтыс болыпты. Байды қабірге қоярда оның өсиеті бойынша жақындары қабірге бірге қонып шығатын адам іздестіріпті. Бірақ онымен бірге барып қонуға ел ішінен ешкімнің жүрегі дауаламаса керек. Бұған елдің жүгін тасып күнелтіп жүрген, бір құлаш арқанынан басқа түгі жоқ сіңірі шыққан бір кедей ғана көніпті.

	Әлгі кедей баймен бірге қабірге түсіп жатады. Кеш бата ел аяғы саябырсығанда екі періште келіпті. Келген періштелер қабірдегі екеуге қарап: «Мына жерде екі адам жатыр екен. Біреуі – өлі, екіншісі – тірі екен. Өлісі қайда қашар дейсің, кел, тірісінен жауап алайық» деп кедей байғұсты бүкіл өмір бойғы істеген тірліктері үшін жауапқа тартса керек. «Мына арқанды қайдан алдың? Онымен не істедің? Қашан, қай жерге не апардың? Бұл өзіңдікі ме, өзгенікі ме?» деген сұрақтарға жауап берумен пақыр-екең таңды әрең атырыпты. Бір ғана арқанға жауап берем деп қиналған кедей байғұстың есі шығып, үсті-басы әбден қара терге малшыныпты. Бір ғана арқанның есебін бере алмай есі шыққан ол ертесі өзін «Байдың жарты байлығына ие болдың!» деп, құттықтай келгендерге: «Ойбай-ау, мен түгім жоқ тақыр кедей бола тұра бір ғана арқанның есебін бере алмай таңды көрер көзбен әрең атырып әбден сілікпем шықты. Сендер маған қалайша сонша байлыққа ие бол дейсіңдер?! Қой, айналайын, ондай байлықтарың бар болсын. Аулақ!» деп азар да безер болып ат-тонын ала қашқан екен.





От пен топырақ


	Жаратушыға деген сенімнен ада, Құдай жоқ деп парықтайтын біреу діндар бір ғалымға келіп мынадай үш сұрақ қойыпты:

	– Аллаһ бар болса маған көрсетші?

	– Аллаһ маңдайына жазып қойса, адам неге жазаланады?

	– Шайтан өзі оттан жаратылса тозақ отына қалай күймек?

	Байсалды қалпын бұзбастан оның сұрақтарын тыңдап болған ғалым жерден бір кірпіш сынығын алып әлгінің басынан бір ұрыпты. Басы жарылған дінсіз бірден биге жүгініпті. Би ғалымнан сұрапты:

	– Басынан кірпішпен ұрғаның рас қой?

	– Маған үш сұрақ қойған еді. Мен сол сұрақтарына кірпішпен жауап бердім, – депті ғалым.

	– Қалай сонда?

	Таңғалған биге ғалым өз ісінің астарын былай деп түсіндіріпті:

	– Біріншіден, «Аллаһ бар болса маған көрсет» деп сұрады. Басының ауырғаны рас болса маған көрсетсін кәне? Екіншіден, «Маңдайына Аллаһ жазып қойса адам неге жазаланады?» деді. Басына кірпішпен ұрылу жазылса, мені неге Сотқа берді? Үшіншіден, «Өзі оттан жаратылған шайтанға тозақ оты қалай әсер етеді?» деп сұрады. Оған да жауап бердім: Өзі топырақтан жаратылса топырақ кірпіш оған қалай әсер етті?

	Қисынды жауапты естігенде сот ғалымды еркіне қоя беріпті.





Ақ ит пен қара ит


	Немересімен күн шуақта отырған қарт сонадай жерде бір-бірімен ырылдасудан-ақ шаршамайтын екі итіне сырттай көз тастап отырды. Екі иттің біреуі қара, біреуі ақ еді. Бала ес білгелі әлгі иттер атасының ауласында ылғи да ырылдасып жататын. Неге екені белгісіз, бұларды атасы қасынан бір елі ажыратқан емес. Бір үйді күзеткенге бір-ақ ит те жетпей ме, екеуінің түрі неліктен екі түрлі деген ойлар бала санасын көптен бері мазалап жүргендіктен осы жолы ептеп атасынан сұрауды жөн көрді.

	Немересінің қойған сұрағына еріксіз жымиған қарт әуелі оның арқасын сипап біраз отырды, сөйтті де: – Олар мен үшін екі белгі, балам, – деді асықпай жұмбақтаған күйі.

	Бала әлі де түсіне қоймағандықтан: – Ненің белгісі, ата? – деп қайта сұрады.

	– Жақсылық пен жамандықтың белгісі, – деді қарт немересіне ендеше ол жайды бір тәптіштеп түсіндіріп қояйын деген кейіппен, – Тура мына сен көріп отырған әлсін-әлсін өзара ырылдасқан иттер секілді адам бойында жақсылық пен жамандық та ылғи бір – бірімен айқас үстінде жүреді. Бұларға қараған сайын мен соны еске аламын, сол үшін де оларды ылғи өзіммен бірге ұстаймын...

	Бала айқаста әйтеуір біреу жеңер болар деген ойын жасыра алмастан балаға тән сұрағыш кейіп танытты: – Ата, сонда бұлардың күресте қайсысы жеңеді?

	Қарт жүзі қайта күлімсіреп: – Е-е, балам-ай, – депті сонда, – қайсысына көбірек болыссам, сөзсіз сол жеңеді...

	Бір іске тап болғанда кейде іштей көп ойланып тұрып қалатынымыз бар. Сондайда адам жамандыққа бастайтын нәпсіден гөрі жақсылыққа жетелейтін ақылға жүгінгені жөн.





Күндер мен күнәлар


	Бір кісі өз-өзін есепке тартыпты. Ол үшін бүкіл өмірін жалпылама алпыс жыл деп алып, сол алпыс жыл ішінде қанша күн бар екенін есептегенде 21 900 күн шығыпты. Бұны көріп есі шыға безек қаққан әлгі кісі өкіріп жылап қоя беріпті.

	– Күн сайын бір күнәдан істесем осыншама көп күнамен қай бетіммен Аллаһтың алдына барам?! – деп жанын қояр жер таппай егілген ол сол мезет талып қалыпты.

	Есін жиғанда жаңағы нәрсе қайта есіне түсіп, қайтадан талықсып кетіпті. Маңайындағылар оятуға тырысқанда оның өліп қалғанын бір-ақ біліпті.

	Иә, біздің күніге қанша күнә істеп жатқанымызды кім білсін? Соңымыз не болар екен? Аллаһ бәрімізді де кешірсін!..





Тесік шелек


	Үндістанда су тасығыш бір кісі екі шелек алып, иін ағашпен су таситын болса керек. Алайда екі шелектің біреуі тесік екен. Бүтін шелек өзіне құйылған суды қожайынның үйіне сол күйі шашау шығармай жеткізеді екен де, ал тесік шелек болса, толтырып құйылған судың үйге жеткенше жол бойы сыздықтатып отырып, әрең дегенде жартысын ғана апаратын көрінеді. Бұл жағдай дәл осылай тұп-тура екі жыл бойы жалғасыпты. Су тасушы күн сайын қожайынының үйіне толықтай екі шелек емес, бір жарым шелек қана су жеткізіп жүріпті. Сау шелек өзінің қалтқысыз қызметін мақтаныш көрген сайын тесік шелек байғұстың іштей мұңайғаны сонша, жерге кіріп кете жаздап ұялып, өзін қатты ыңғайсыз сезінеді екен.

	Екі жыл өтіп, бір күні әдеттегідей өзен жағасына тағы барғанда, шыдамаған тесік шелек су тасушыға қысыла-қымтырыла: «Сізден кешірім сұрасам деп едім, білсеңіз ылғи алдыңызда ұяттан өртене жаздаймын», – депті назарын төмен салған күйі. Таңғалған су тасушы: «Неге?», – деп сұрапты. Шелек: «Өйткені менің бір бүйірім тесік болғандықтан ылғи да сіз толтырып құйған судың жартысын ғана жеткізіп, өзіме жүктелген міндетті толық орындай алмай жүргеніме іштей қатты қысылам. Менің кесірімнен сіз де өзіңізге тиесілі төлемақыңызды толықтай ала алмай келесіз»,– дегенде, су тасушы: «Оған бола қайғыратын түк те жоқ. Одан да қожайынның үйіне баратын жолдың сен жағындағы гүлдерін бір байқашы», – депті жай ғана.

	Тесік шелек байқаса, қожайынның үйіне жеткенше жолдың өзі жағы, шындығында, жапырағы жайқалған, иісі аңқыған небір гүлдерге толы екен. Тіпті әлгі гүлдерге қызуы жақсы түсіп тұрған күнді де байқапты. Сонда су тасушы: «Көрдің бе? – деп сұрапты, – бұл сендегі кемшілікті менің байқағандығым әрі оның өз жөнін тауып, орайластыруымның жемісі, – деп сөзін жалғастырыпты,

	– Жолдың сен жағына әдейілеп гүлдер ектім, ал сен болсаң, күн сайын біз өзеннен су алып қайтқанда оларды суғарып тұрдың. Екі жылдан бері осы әдемі гүлдерден апарып, қожайынды таңғалдыра, дастарханын жайнатып келдім. Егер сен тесік болмағаныңда қожайынымыздың үйінде бұндай әдемілік болмас еді», – деп түсіндірген екен.

	Пенде болған соң тесік шелек секілді әркімнің де өзіне мәлім кемшіліктерінің болары сөзсіз. Алайда кемшіліктен қуыстанып, қорқа беру де жөн емес. Қайта сол кемшіліктен де адам өзіне қажет үлгі ала білсе, оның да басқалардың қуанышына жарамасына кім кепіл?!





Темір шыбық


	Мектепте сабақпен қатар тәлім-тәрбие мен ұлттық мәдениетке де жеткілікті деңгейде көңіл бөлінгенде ғана рухы мықты, тәрбиелі азаматтар өсіп шығары сөзсіз. Тәлім бөлек, тәрбие бөлек. Адамдардың көпшілігінің қолынан мұғалім болу келгенімен тәрбиеші болу келе бермейді.

	Айдар ағай Ержан ағайға қарап: – Тағы да қашыпты, – деді, – Бұған дейін де талай мәрте ескерткенбіз. Ешқандай сөз өтпейді. Міне, мынау үшінші рет болып отыр.

	– Сонда бұлар неге қашады? – деп сұрады ол.

	– Білмеймін. Тәрбиеге көнбей өз беттерінше өмір сүргілері келеді.

	– Бұрын қалай ұстап едіңіздер?

	– Бір жолы автобус бекетінен ұстап әкелдік. Екінші рет қашқанда парктегі орындықта ұйықтап қалыпты. Біздегі тәрбиенің қатал, түнге қарай оқушыларға бейсауыт көшеге шығуға болмайтындығын жақсы білетін маңайдағы полиция қызметкерлері көріп қап әкелген болатын.

	...Үшеуі тағы да мектептен қашуды жоспарлады. Олар бұл жолы пойызбен қашпақшы болды. Билет алуға кассаға жақындағанда, кассирші әйел бұлардың «тегін еместіктерін» сезіп: – Бұл жер өте қауіпті. Билеттерің мен ақшаларыңды маған бере тұрыңдар, пойыз келгенде өздеріңе қайтарып беремін, – деп алдады. Сеніп қалған оқушылар сөзге келместен, оған билеттері мен ақшаларын берді. Кассирші әйел дереу бекет полициясын шақырып алып, әлгі оқушылардың қай мектептен екендіктерін білуді әрі сол мектепке хабарлауды тапсырды. Балалардың қастарына барып, кішкене әңгімеге тартып, олардың қай мектептен екендіктерін білген полиция қызметкері бірден жатақханаға телефон соқты. Айдар ағай мәшинесіне отырып, пойыз жүрмей тұрып дереу келіп үлгерді. Оқушыларды алып жатақханаға келді. Осы жолы жақсылап тұрып сыбағаларын бермекші. Өйткені бұған дейін де талай мәрте ескертілген. Жатақханаға жақындағанда мектеп директоры алдарынан шықты. Айдар ағай оқушыларды өзі жазалаудан бас тартып, мән-жайды түгелдей мектеп басшысына баяндады. Ол бірден: – Айдар, – деді, – маған үш темір шыбық әкелші, қазір сабағым бар, сабақтан кейін мына үшеуі сыныпқа келсін. Сен бар да мен айтқандай үш темір тауып кел!

	Айдар ағай кетіп бара жатып «Ой, сұмдық! Үш темірі несі, ағаш емес қой ол сынып қалатын. Бір ағаш таяқ та жетпей ме?!» деп ойлады, артынша «Әй, бір білгені бар шығар?!» деп айтқанындай үш темір іздеуге көшті.

	Аздан кейін үш темір шыбықты да тапты. Директор да сабағын бітірді. Үш оқушының көздері шарасынан шыға қатты қорықты. Операция алдындағы ауру адамдай тізелері қалтырап, жүректері аузына тығылды. Директор бұларға қарап: – Жүріңдер, – деді қатуланып, – кіріңдер ана сыныпқа!

	Бәрі бірдей сыныпқа кірді. Алайда мектеп басшысы еш күтпеген оқыс қимыл жасады. Қасындағы ағайға қарап:

	– Әй, Айдар, – деді, – шеш үстіңдегі жейдеңді. Мен де шешем. Ал сендер мына үш темірді алыңдар. Таяқты сендер емес, сендерге жақсы үлгі-өнеге көрсете алмаған, сендерге осы уақытқа дейін тәрбие бере алмаған біз жеуіміз керек. Таяқ жеуге сендер емес, қайта біз көбірек лайықпыз. Егер біз сендерге тәрбие бере алғанымызда сендер жаман жолды қаламаған болар едіңдер. Ал ұрыңдар мына жалаңаш арқамыздан!

	Сыныпқа кірерде зәрелері қалмай қорыққан оқушылар еш күтпеген мынадай жағдайға тап болғанда естері шыға жалынып кешірім сұрасты: – Бізге не істесеңіздер де өз еріктеріңіз, тек өтінеміз кешіріңіздерші, екінші рет қайталамаймыз! – десті жылап.

	Мектеп директоры іштей бұл іске шындап бекінген болатын, дегенмен оқушылардың көздерінен жас мөлтілдеп шынымен жалынып кешірім сұрап тұрғанын көргеннен кейін барып райынан қайтты. Оқушылар да екінші мәрте қашуды сап тыйды.





Әкеден артық балмұздақ


	Жақын бір жолдасым 3-4 жасар баласын құшақ-таған күйі емханаға әкелді. Баласының қызуы көтеріліп, не құсқанына дейін тәптіштеп ентіге жеткізуінен-ақ баласына деген әкелік махаббатының шексіз екендігін, баласы үшін терең уайымға салынғанын сезу қиын емес еді. Бір қарап шыққаннан кейін «Бір нәрсе жүрегіне тиіп қалған болар?» деп күдігімді айтқанымда: – Тоңазытқышта тұрған бір килоға жақын балмұздақтың шамамен бәрін жеп қойыпты. Біз оны кейіннен білдік, – деді. Мәселенің мән-жайы енді түсінікті болды. Алайда баласын қатты жақсы көретін әкені сабаға түсіру баланы емдегеннен де қиынға соқты. Осы орайда баланың да әкесін қаншалықты жақсы көретіндігін білдіру әрі балаға ауыр тиген нәрсенің балмұздақ екенін байқату мақсатында: – Балақай, қане айта қойшы, әкеңді қаттырақ жақсы көресің бе әлде балмұздақты ма? – деп сұрағанымда, бала еш ойланбастан: – Балмұздақты, – деп жауап берген еді.

	Иә, бала небәрі 3-4-ақ жаста. Ол жақсы көрген нәрсесіне көзсіз құлай берілудің кейде зиянды болатынын білмейтін. Сондай-ақ, балмұздақты емес өзіне ерекше қамқорлық көрсетіп, оның бар жағдайын жасап отырған әкесін жақсы көру керектігін, өзінен ештеңесін аямайтын әкесінің балмұздақпен ешқашан салыстыруға келмейтін теңдессіз тұлға екендігін әлі ұғына қоймаған жаста еді. Тек қана балалық әнтек сезім шеңберінен аса алмаған күйде солай жауап берген еді.

	Ал біздер ше, үлкендер?! Көбінесе әлгі әлі ештеңенің байыбына бара қоймаған, ана сүті аузынан кеппеген кішкене баланың кейпіне еніп, бізді шексіз нығметтерге бөлеп, ризық-несібемізді молынан үлестірген құдіреті күшті Ұлы Жаратушымызға шүкір етіп, сүйіспеншілікпен қарап, ерекше бір ықылас- пейілмен Соған бетбұрудың орнына Оның пәрменіндегі ойыншық іспетті дүние тіршілігін көбірек жақсы көріп жүрген жоқпыз ба? Зиянды екенін біле тұра бір тұтам дүние тіршілігіне бар ынта-шынтамызбен құлай беріле кірісетініміз соншалық, Ұлы Жаратқан алдындағы құлшылығымызды да қаперге ілмей жүрген жоқпыз ба?!

	Әй, бұл пендешілікті қойсайшы?!

	«Байлық-алақандағы мұз, бақ-басқа қонған құс. Бірі-еріп кетер, бірі-ұшып кетер» деген даналар сөзі не деген мағыналы айтылған десеңізші?!





Аяғы сынған бозбала


	Қытай ойшылы Лао Цзудың әңгімесі:

	Бір ауылда жасы егде тартқан, самайын қырау шалған қарт кісі тұрыпты. Тұрмысы жұпыны, күнкөрісі төмен кедей екен. Бірақ оның атырапқа жүйріктігімен аты шыққан сәйгүлігі болыпты. Әлгі дүлдүл атқа патшаның да қатты қызыққаны соншалық, тіпті қазынасының тең жартысына айырбаста десе де, кедей байғұс ат тонын ала қашып, көнбей қойыпты. Атын сұратып келгендерге ол: – Бұл менің жай атым емес, ол – мен үшін дос. Досты сатуға бола ма екен?! – деп жолатпайтын көрінеді.

	Шал бір күні таңертең қараса, қорадағы аты ұшты-күйлі жоқ. Әне-міне дегенше жиналып қалған ауыл адамдары: – Әй, шал, сен ақылыңнан алжасқан боларсың, сірә?! Әйтпесе әркімнің көзі түсе бастағаннан-ақ сол аттың жоғалатынын ертерек білсең болмас па еді?! Одан да патшаға сатқаныңда ғой, қалған өміріңде не ішем, не кием демей, балқып-шалқып өтер едің. Енді мынау отырысың, не ақшаң жоқ, не атың жоқ, – деп дүрсе қоя беріпті.

	Қарт ойланып:

	– Сендер шешім айтуға бұлай асықпаңдар, – депті. – Азар болса ат қана жоғалар, ар жағы не болатынын, неге апаратынын қайдан білесіңдер? Әрі-беріден кейін, сол аттың аяқ астынан жоғалғанының өзі не бақ, не сор екендігіне көздерің жетіп тұрған жоқ қой, – деп, оларды сабырға шақырыпты.

	Ауыл адамдары шалдың сөзін мазаққа айналдырып, әбден күлісіпті.

	Арадан бір-екі апта өтпей жатып, бір түні ат үйге оралыпты. Сөйтсе, аттың өздігінен босап, тауға қашып кеткені болмаса, оны ешкім ұрламаған екен. Ал ат болса, өзімен бірге таудағы он екі иесіз жабайы жылқыларды да үйіріп ерте келсе керек. Бұны көрген ауыл адамдары жиналып кеп, қарттан кешірім сұрапты.

	– Сенің айтқандарың рас шықты. Атыңның жоғалғаны сен үшін сор емес қайта бақ болды. Аяқ астынан бір үйір жылқыға ие болып, байып шыға келдің, – десіпті.

	Қарт басын шайқап:

	– Сендер шешім айтуға тағы да тағатсызданып тұрсыңдар. «Аты табылыпты, өзі қайтып келіпті» деп, осыны ғана айтыңдар, әріге бармаңдар. Әзірше бізге анығы осы емес пе? Ал ар жағы не боларын, неге ұласарын кім біліпті?! Бір кітапты ашпай жатып, бір сөзін оқи сала, мына кітап түгелдей мына жайлы екен деп, кесіп-пішіп айтуға бола ма екен? – деп жиналғандарды тағы да әліптің артын бағуға шақырыпты.

	Ауыл адамдары бұл жолы қартты көзінше мазақтамапты. Іштерінен «Әй, осы, шамасы, ақымақ-ау» десіп тарқасыпты.

	Бір апта өтер өтпестен жабайы аттарды қолға үйретем деп жүріп қарттың жалғыз баласы аттан құлап, аяғын сындырып алыпты. Үйін жан бақтырып отырған жалғыз баласының аяғын сындырып алып, ұзақ уақыт төсек тартып жатып қалғанын естіген ауыл адамдары қартқа «Сенің әнеугүні айтқаның сол күйі рас екен. Балаң енді аяғы жарай қоймай, көп уақыт емделіп жатар болса сенің күнің тіптен қараң болады екен» деп мүсіркесіпті.

	Қарт болса:

	– Сендер әлі де кесіп-пішіп шешім айта қоюға асықпаңдар, – депті, – баламның аяғын сындырғаны әзірше бізге мәлім болғаны ғана. Ал ары қарай не болары бізге беймәлім, тіпті болжауға да дәрменсізбіз. Өмірде де осындай ұсақ-түйек нәрселерден басталып, ар жағы неге апарып соқтырары белгісіз жайттар жиі кездеспей ме? – депті әуелгі қалпын бұзбастан.

	Бірнеше аптадай кейін ел шетіне өздерінен сан жағынан да, қару жағынан да бірнеше есе басым жау тиіп, күтпеген жерден алапат соғыс басталыпты. Патшаның соңғы үміті – қолына қару ұстай алған бүкіл жастарды соғыс майданына салу ғана болыпты. Ауыл ауылды аралаған патша шабармандары аяғы сынған кедейдің баласынан басқа ауылдағы жас атаулының бәрін тізіп тұрып соғысқа әкетіпті. Ауылды мұң басыпты. Өйткені мыңғырған жауды жеңу бұл жолы тіптен мүмкін емес екендігін, әрі соғысқа кеткен балаларының не қаза табатынын, не жау қолына тұтқын болып түсерін ел жақсы білсе керек.

	Ауыл адамдары тағы да қартқа келіп: – Сенің айтқаның тағы да рас шықты, – депті, – Балаңның аяғы сынса да, әйтеуір, қасыңда, көз алдыңда болатыны жаныңа жұбаныш емес пе?! Ал біздің балаларымыздың соғыстан өлмей, не тұтқынға түспей, аман-есен үйге оралуы екіталай. Балаңның аттан құлап аяғын сындыруы сен үшін қайғы емес, қайта қуаныш болды, – десіпті.

	Сонда қарт:

	– Сендер-ақ, әйтеуір, тон пішіп тез шешім айтуға құмар екенсіңдер, – деп тағы ренжіпті.

	– Әзірше бізге мәлім бір-ақ шындықтың бар екені белгілі, ол – менің баламның қасымда, ал сендердің балаларыңның әскерде екендігі. Алайда бұлардың да түбінде қайсысы бақ, қайсысы сор екендігін бір ғана Аллаһ біледі, – деген екен.

	Лао Цзу әңгімесін мынадай насихатпен аяқтапты:

	«Асығыс шешім айта салмаңдар! Өмірдің аз ғана бөлігіне қарап тұтасын бірден кесіп-пішпеңдер. Ақылға салып, әбден саралап барып қана шешім айтқан жөн. Әліптің артын бақпастан тон пішуге әдеттенбеңіз. Бірақ сонда да ақыл-ойдың адамды ылғи да тиянақты бір шешімге итермелейтіндігі шындық. Өйткені бір шешімге келе алмай әрі-сәрі күйде жүру адамды сергелдеңге салады. Ал өмірдегі саяхаттың жалғаса берері сөзсіз. Бір жол бітсе, екінші жол енді басталады. Бір есік жабылса, екінші бір есік ашылар. Бір мақсатқа қол жеткізсеңіз, екінші бір одан да биік мақсаттың қол бұлғап шақырып тұрғанын көреріңіз даусыз. Сондықтан беті көрінген мұзтауының (айсберг) астына да көңіл аударыңыз».



	[1] Имам Ахмед пен Бәззар радиаллаһу анхумадан

	[2] Усул-ы Кафи с. 2. «Мүслүман факирлерин фазилеті» бабы

	[3] Осман ефенди, Сечме дини хикайелер, Седа яйынлары, Истанбул 2000, с. 60-61

	[4] Куран ышығында пейгамберлер кыссалары, Әбу Хасан Али ән- Нәдуи

	[5] Ислам ғалымдары пайғамбарлар өз үмбетіне әке секілді болғандықтан, Лұт пайғамбардың бұл жерде айтып отырғаны өз қыздары емес, үмбетінің қыздарын ер кісілермен некелеп берейін дегені деп түсіндірген.

	[6] Рауда-тул Улема

	[7] Тариху Мәдинат-и Димашқ, 41/63; Хаяту-с-сахаба,1/175-76

	[8] әл- Бидая уә-н-Нихая, 4/466-67; әл-Камил фи-т-тарих, 2/175

	[9] Юсуф Явуз «Самарқант»

	[10] Мәнақиб-и Чиһар Яар-и Гузин

	[11] -Мәнақиб-и-Чиһар Яр-ы Гүзин-

	[12] Мәнақиби Чиһар Яры Гузин

	[13] Мәнакиби- Чиһар Яры- Гузин

	[14]Тәнбиху-л-ғафилин

	[15] Хатибу-л-Бағдади, әл- Кифая фи Илми- р- Риуая, 84 Б

	[16] Тариху Мәдинати Димашқ, 44/337; әл-Бидая уән-Ниһая, 7/107

	[17] Әл-Камил фи-т-Тарих, 2/475-76; әл-Бидая уә н-Нихая, 7/48-49

	[18] Әл-Камил, 2/558-560; әл-Бидая, 7/84-85

	[19] Әл- Имам Әли Саут-ул адалат-ул Инсаният, Б.63, жалғасы Бихар Б. 9 Тәбриз баспасы, Б.598.

	[20] Ибнул-Әсир: Усду-л-Ғаба. (Бәйрут-1997), 3/360-61; Ибн Хажәр: әл-Исаба (Бәйрут-1995), 4/506

	[21] Әл-Камил, 3/458-59; Нихаяту-л Араб, 20/268-70; Хаятус-сахаба, 1/470-71.

	[22]Тәубе, 75-76.

	[23] Бой дәретін қажет ететін жағдай

	[24] Әбу Дауыт

	[25] Бұхари, Мүслім

	[26] әл-Бидәя уә-н-Нихая, 10/650

	[27] Әл-Бидая уә Нихая, 2/513-520; Манастырлы Исмайыл Хаккы: Рисале-и Хамидия Зәйли (Ист. 1973), С.528; Месневи-Шериф/Амил Челебиоғлу (Ист. 2000-М.Е.В.), 3/353-55.

	[28] Юсуф Явуз «Самарқанд» журналынан алынған

	[29] Хиляту-л-Әулия, 7/426; Тариһу Мәдинати Димашқ, 6/284.

	[30] Ахбару Мекке (Мекке, 1994), 1/136-154; Әйюб Сабри Паша: Мирату-л- Харамайн, 1-2/443-458; Әл- Камил фи-т- Тарих, 1/442-47.

	[31] Ө. Рыза Кәһһала, Аламун-Ниса, 1/75; Меһмед Зихни, Мәшахирун-Ниса

	Құдайберді Бағашар

	ТАҒЫЛЫМ ТАМШЫЛАРЫ-1

	 Редакциялаған: Ұ. Еркінбаев

	 Көркемдеуші дизайнер: Б. Алтынбекұлы





	Оглавление

	Аңдатпа

	І БӨЛІМ ПАЙҒАМБАРЛАР ПАРАСАТЫ

	Мәрттік

	Ақысын даулаған сахаба

	Бұл пәни

	Уәдеге беріктік

	Тас сараң

	Кедейдің кемеңгерлігі

	Сөз бен іс

	Ең балажан кісі

	Жанашырлық

	Кешіру де зор сауап

	Екі қыздың оразасы

	Әке мен бала

	Жазмыштан озмыш жоқ

	Патша мен құмырсқа

	Отқа күймеген пайғамбар

	Күнәдан тазарған кінәлі

	Сиқыршылар мен перғауын

	Ол сенің ізіңе ерген жоқ

	Содом мен Гомор

	Кәпірліктен мұсылмандыққа қадам

	«Хилфул-фудулдың» жақсылығы

	ІІ БӨЛІМ САХАБАЛАР САБАҒЫ

	Құлшылық құндылығы

	Куәгер

	Хазірет Пайғамбардың хаты

	Ықыласпен айтылған «кәлима-и шәһадаттың» салмағы

	Пайғамбар екеніңді дәлелде!

	Әбу Бәкірдің достығы

	Әбу Бәкірден озу қайда!

	Тілді ауыздықтаған тас

	Харам астың азабы

	Келін таңдау

	Күнә іздеуші де кінәлі

	Асыра мақтау жөн бе?

	Ибн Аббастың әңгімесі

	Нүшіруанның әділеттілігі

	Адам құқықтары жөніндегі алғашқы сот

	Өзің қандай болсаң, басшың сондай

	Адам тану

	Нілдің тасуы

	Елден ерек елбасы

	Алтынға айналған қамшы

	Қапастағы батыр

	Тағдырдан тағдырға қашу

	Әлидың дархан мінезділігі

	Христиан және Әлидің (р.а.) шапаны

	Өз «Құдайынан» көңілі қалған сахаба...

	Періштелермен пәктелу

	Зейнептің шеберханасы

	Хазірет Нәсиба

	Қонақ пен рызық

	Өз басын қатерге тігу

	Қос уыс құрма

	Пәлекетке ұрындырған байлық

	Надандықтың кесірі

	Аллаһ бергенін алады

	Амр ибн Ас тура жолға қалай түсті?

	Қара қылды қақ жарған халифа!

	Жалғыз көйлек

	Түйе етінің әуресі

	Баянсыз байлық

	Харун Рашит пен қария

	Зұлқарнайн мен басшы

	Алтынға баланған ақырет

	Қызыр екеніңді айта салам..

	Тіл мен жүрек

	Нағыз қамқоршы

	Маскүнем көрші

	ІІІ БӨЛІМ ӘУЛИЕ–АБЫЗДАР

	Әулие болу оңай ма?

	Жалаңаяқ әулие

	Сынған құмыра

	Шайтан мен мақтан

	Ақ жолға бастаған екі ауыз сөз

	Әулиенің кішіпейілділігі

	Пілден құтылған әулие

	Әулие мен мәжуси

	Байлыққа қол жеткізген адалдық

	Кемшілік кімде?

	Нағыз қажы

	Құлшылық пен құрмет

	Шайтаннан қорғану

	Несібе дұғамен келе ме?

	Әбабил құстарының жеңісі

	Қайсысы шейіт?

	Күндік өмірің болса...

	Шындықтың құдіреті

	ІV БӨЛІМ ТАҢДАМАЛЫ ӘҢГІМЕЛЕР

	Қойшы мен алма ағашы

	Қолы сынған қыз

	Тәубаға келген күйеу

	Сынақтардан сүрінбеген кедей

	Жабылмайтын жалғыз есік

	Енжарлықтың емі

	Әділ би

	Жеті ғасырлық насихат

	Ана өсиеті

	Зерек бала

	Қабірден қорқу

	От пен топырақ

	Ақ ит пен қара ит

	Күндер мен күнәлар

	Тесік шелек

	Темір шыбық

	Әкеден артық балмұздақ

	Аяғы сынған бозбала





