	Айгүл Аханбайқызы

	Оқырман күткен əңгіме





	«Оқырман күткен – əңгіме» – белгілі журналист Айгүл Аханбайқызының оқушы қауым назарына ұсынып отырған алғашқы жинағы. Жинаққа топтастырылған жазбалар тақырып жағынан бір-бірімен үндес. «Көп көңіліндегі кейіпкер» – белгілі қаламгердің оқушы қауым жылы қабылдаған шығармасындағы əдеби кейіпкердің өмірдегі прототипін іздеуге арналса, «Оқырман күткен əңгіме» мен «Қаламгер құпиясы» қазақтың қабырғалы ақын-жазушыларының шығармашылық əлемі хақында сыр шертеді. Шағын жазбалардың қай-қайсысынан да əдебиетке қызмет етіп келе жатқан алдыңғы буын ағалардың еңбегі мен туындылары туралы өзгеше ой айтуға ұмтылыс байқалады.





Көп көңіліндегі кейіпкер





Жасынға айналған Асқар




	«Анна Каренина кім?» деп сұрағанда, Лев Толстой сезімін, қиялын, парасаты мен шеберлігін, қоғамға артар кінəсін, заманға артар сөзін Аннаның бойына жинақтады. Көркем образ – өмір шындығының көбігі алынбаған көшірме көрінісі емес, ол өмір шындығының типтендірілген, түйінділген жиынтық көрінісі. Шығарма кейіпкерлері типті жəне тікелей бейнелер негізінде сомдалады. Əдебиеттегі прототип деген дүниенің өз типті бейнеден гөрі, тікелей жасалатын бейнеге жақын. Прототиптер туралы əңгіме желісін тарқатуды бастағанда, көркем шығармадағы таныс-бейтаныс характерлер өмірдегі беймəлім жағдайлар мен құбылыстар жөніндегі жазушының жеке көзқарасынан туатынын аңдап алуымыз керек. Біз сөз еткелі отырған жазушы Дулат Исабековтің «Қарғын» романындағы басты бейне – Жасын кім? Бұл кімнің прототипі? Исабековтің өзі ме, өзге жазушы ма? «Күлкісі де, жанары да салқын екен. Тура қараған адамның өңменін суық жанары жуалдыздай тесіп өтетін секілді. Ашаң тұлғасында ешкімге бас имес паңдық, тəкаппарлық пен ойлылық бір сəтке жалт еткендей болды», «Жас қыз Жасынның ойы тасқындаған сөздерінің жалпы мағынасын анық аңғарғанымен, жекелеген сөйлемдеріндегі тарам-тарам мəніне тереңдей алмады. Əйтсе де ол қарсы алдында отырған маңдайы ашаң жігіттің телегей-теңіз білім мен биік парасат иесі екенін, жебедей өткір, сүңгідей салқын жанары жақынды емес, алысты көруге жаралғанын, қабырғасы қара басының емес, бүгіні мен ертеңі үшін қайыспайтынын аңғарды», «жас қыз өн бойынан салқындық қана есіп тұратын, өзгемен ғана емес, өзімен де қарама-қайшы осы адамды неге, не үшін жақсы көретінін де əзірге білмеуші еді. Осы бір адамға құлай сенетін сияқты, қатты болса да, кей сəтте қатігез болса да, оның бəрінің ар жағында да адалдық, биік парасат, жақсыны қастерлей білетін қасиет жатқанын көретін», бұл аз болса Бағила екеуі арасындағы Ахалтеке жылқы туралы əңгіме, қалыпқа сыймайтын, əдепкі түсінікпен үлеспейтін кесек ойлар бүгінде қаламгер құрдастары еске алғанда айтатын... Асқар Сүлейменовтің мінезі мен бейнесін көз алдыңа əкеледі. Шығармадағы жазушы Жасынның Асқар екені рас па?

	Дулат ағаның өзі былай дейді: – «Қарғынды» бастап жазған кезде дəл Асқарды прототип етіп алайын деп ойлағам жоқ. Жалпы, мен «Қарғынды» неге жаздым? Бұл шығарма мені жазушы ретінде əбден қинаған, шиыршықталып шымбайыма бата бергеннен кейін қолыма қалам алдырған дүние еді. Біз, жазушылар, өндіріс дедік, шаруашылық дедік, əйтеуір сол кезде партияның идеологиясына байланысты отыра салып жазып тастайтын дүниелер де, маусымдық тақырыптардан малтығып шыға алмайтын жазушылар да көбейіп бара жатты. Ақындар тіпті көп.

	«Ленин – біздің бабамыз, Ленин – біздің данамыз», деп қарайған жұртты иықпен қағып, алдына түстік. Ал Ленинді қазақтан басқа «баба» деген ешкім жоқ. Біздің жазушыларымыз мақтаудың құлы болып, жалпы Кеңестер Одағы бойынша партияны мадақтаудың, партия қайраткерлерін, қоғамның жетістіктерін сыпыра мақтаудың бел алып, бет қаратпай тұрған кезі болатын. Олардың шығармалары ой жағынан ойсырап жатқанымен, көлем жағынан көл-көсір болып келетін. Жазылып жатқан шығармалардың кейбірі орыс əдебиетімен салыстырғанда өте арзанқол, тұрпайы, тіпті анайы болатын. Осындай белсенділік мені қатты ойландыра бастады. «Жазушының өмірдегі орны қандай болуы керек? Ол жазу үстеліне не мақсатпен отырады? Нені қалай жазу керек? Біреуді мадақтағанда, біреу туралы жырлағанда дəл осылай аспандату қажет пе?» Осы сауалдар іштей мүжіп, жазушы деген адамның өмірдегі бейнесі, қоғамдағы орны деген сауалдар төңірегінде іштей толғанысқа түсіп жүрген шағым еді бұл. Жазушы қоғамның басқа мүшелерінен – ғалымдардан да, суретшілерден де, саясаткерлерден де ерекше. Шығарманы жазуда тіпті оның есімінің ерекше болуын қалап, Жасын деген атты таңдадым. Ол ерекше жаралған жан. Бұған табиғат ерекше дарын берген. Бойына біткен дарынын ізденіп, оқып, салыстырып, толықтырып, дамыта білген. Жəне бəріне өз көзқарасы бар, өзінің сын-пікірі бар, биік интеллектуалды, биік парасатты адам болуы қажет. Алдыма осындай мақсат қойдым. Асқармен бірге көп жүрдім. Білім дəрежесіне, интеллектуалдық деңгейіне бір мысқал шек келтірген емеспін. Тіпті коньяктан ұрттап алса да, ол ешқашан ойынан жаңылыспайтын, кез келген шығарманың бір əрпінен мүлт кетпейтін, əлем əдебиеті, əлем кинематографиясы, əлем театры, ондағы белгілі режиссерлар, əйгілі актерлер, таңдаулы шығармалардың көркемдік деңгейі, идеясы, ондағы кейіпкерлердің аттарын бүгінгінің компьютерінен кем білмейтін. Кез келген отырыстарда, əдебиетшілердің басы қосыла қалған əдемі ортада туындап қалатын, айтыла салатын тап сол сəтке байланысты сол шығармалардан мысал келтіре салатындығы, əдебиет пен өмірді астастырып, үнемі байланыста ұстайтындықан ол бəрінен ерекше, бөлекше болып тұратын. Ондай биік талғамды басқа біреудің бойынан көру де қиын еді. Асқармен етене жақын араласқаннан кейін шығар, оның бейнесі, мінезі санама əбден сіңіп, берік орнығып алған екен. Романның ортасына жеткенде жазып отырған жазушы Жасынымның Асқарға ұқсайтыны тіпті нақ Асқардың өзі екенін бір-ақ аңдадым. . . Роман бір ай ғана жазылды. Бұл 1979 жыл болатын. Жазып болған соң оқып шығуға бірден Асқардың өзіне бердім. Ертеңінде Асқар: «Слушай, детектив оқып шыққандай болдым», – деді.

	Шығарма 1980 жылы жарыққа шығады. Əдеби орта Жасынның бейнесінен Асқар Сүлейменовты бірден таниды. Тек қаламгерлердің ортасы ғана емес, былайғы жұртта шығармадан Асқардың келбетін шырамытады. Жазушыны іздеп келетіндер көбейіп: «Жасын деген сен ғой?» деп мойындатуға тырысып, танығандарына мақсаттанып кетеді екен. Жоғары оқу орындарының аудиторияларында, кітапханаларында студенттер, басқа да жастар, əдебиетсүйер қауым арасында «Қарғын» романы қызу талқыланып, Дулат Исабеков бораған хаттың астында қалады. Тіпті Оңтүстік Қазақстан облысының педагогикалық институтының студенттері: «Қарғын» романының жалғасын жазуды, Жасының бейнесін тереңдете түсуіңізді талап етеміз деп өктемдеу өтініштерін айтады. Сонау Қырымда демалып жатқан Əзілхан Нұршайықов: «Дулат осында демалысқа келіп едім, романың қолыма тиіп, оқып шықтым. Меніңше бұл шығарманың жалғасы міндетті түрде болуы тиіс» деп хат жолдайды.

	«Қарғын» романы арқылы жазушы қазақ əдебиетіндегі жауапсыздық,талғамсыздық көріністеріне жауап қайтарғысы келген ойы, өзінше талпынған əрекеті тым нəтижесіз қалмады – роман оқырман назарын өзіне бірден баурап алды, сонымен бірге ел білетін, жұрт танитын белгілі жазушының прототипке айналуы да сирек болатын жағдай еді. Олақ шығарма жазған жас жігіттерді жөргегінде жүндеу жеңілірек, əжептəуір аты бар жазушыларды сын тезіне алып, теперіш көрсете беру қиындау, сондай шақта саны көп болғанымен, сапасын сөз етуге жүрек дауаламайтын шығармаларға Дулат Исабеков Жасын бейнесінде жасырынған Асқар Сүлейменов арқылы соққы беруін азаматтық та, қаламгерлік те парызы санаған сияқты. . .





«Алғашқы махаббатымды әлі жақсы көремін»




	Балалықтың базары тарқамаған, бірақ жігіттік есеюі де əлі ертерек саналатын алмағайып жасөспірім шағына бүкіл қаламгер қауымы қарыздар шығар. Тұтқиылдан келген өзіне де түсініксіз алай-дүлей сезімнің тұтқыны болып, дел-сал еткен белгісіз күйге қалай бағынышты болғанын білмей, мазасыз күй кештірген, махаббат деп мойындауға жігері жетпей, əлде жүрексініп, бəріне де батылсыздығы кінəлідей бір қиырдың астында қалдырып кеткен сол шуақты сезімге жылу берген шұғылалы жанның «алғашқы махаббат» деп аталарын да кеш аңғарып, кейін біледі. Ақынға өлең жаздырған да, жазушы боламын деп жұлқындырып, əдебиеттің есігін қақтырған қып-қысқа əңгіменің қазығы да сол – балаң махаббат салған бұралаң тағдыр жолы. Алғашқы махаббатын еске алмай, екеуара бастан кешкен сезімнің елеусіздеу сəтін кереқарыс романының ең болмаса бір желісіне кіріктірмеген жазушы кемде-кем. Əйтпесе бұл тарапта, алғашқы бала махаббатына бір-бір қарасөз-ескерткіш соқпаған қаламгер жоқтың қасы да. Біз сөз еткелі отырған жазушы Бексұлтан Нұржекеұлының жастардың қолдан-қолға өткізіп, соңына түсіп, сүйіп оқыған, жастанып жатып, сұрап оқыған «Бір өкініш, бір үміт» шығармасындағы Бүбіш те қаламгердің алғашқы махаббатының нақ өзі. Бексұлтан Нұржекеұлының сүйген, сезімін тербесе де, құдай қоспаған, тағдыр жазбаған, қалтарыста қалса да, қия алмаған аяулы адамы кім?

	Бүбіштің шын аты – Сайыпжамал. Бүгінде алты баланың анасы. Сезім, махаббат отбасылық өмір, ерлі-зайыптылардың қарым-қатынасы секілді тіршіліктің тіні, басты мағынасы саналатын жайттарды егжей-тегжейлі, мөлдіретіп жазатын Б. Нұржекеұлының «Бір өкініш, бір үмітіне» ол қалайша арқау болып жүр? Тарата айтсақ, бұл алғашқы махаббаттың тарихы былайша тарқатылады.

	Сайыпжамал – жазушымен бірге құлын тайдай тебісіп, бірге ойнап өскен көршінің қызы. Айдаладағы қыстауда қоңсы қонған екі үйдің бес баласы бірге ойнайды. Басқа тірі жан жоқ. Балалық шағы сол қыстауда өтіп, мектеп жасына іліккен соң, Бексұлтан орталыққа оқуға кетеді де, Сайыпжамал інісі мен сіңлісіне қамқор болып шешесінің жанында қыстауда қалып қояды. Соғыстан кейінгі қиын уақытта сауыншы анасына көмектесіп, оқудан кенже қалып, ауылдық советтің араласуымен мектепке келген қыз амалсыз өзінен кішілермен бір сыныпта оқуға мəжбүр болды. Сөйтіп, бала күнінен бірге өскен «ұл» мен «қыз» мектепте жүріп, қайта «танысып», табысады. Араларында бірін-бірі көрмесе тағат тауып отыра алмайтын ынтық сезім пайда болады. Бір ғажабы, сол 1955 жылы Жаркенттегі Ақжазық ауылына іргедегі Қытайдан бір қауым оралман ағайын көшіп келеді. Олар келгеннен кейін ауылдың тұрмыс-тіршілігіне де өзгеріс енеді. Жазда каникулға кеткен жазушының жақын ағайыны болып келетін солардың бірінің баласы Сайыпжамалды айттырып, құда түседі.

	Сол-ақ екен «мəңгі бірге боламыз» деп серт байласқан Сайыпжамал екеуінің арасы салқындап сала береді. 9-класта оқитын бозбала 7-класта оқитын бойжеткенді кешіре алмайды. «Сайыпжамал үйленеді екен» дегенді естіп, Нұржекеұлы не де болса тілдесіп, түсініскенді жөн көреді. Өзге түгілі, өзінен қызғанатын бозбала ай мен күннің өзінен де асқан əдемі Сайыпжамалдың білегінен ұстауға да батылы бармай, сезімін кіршіксіз таза ұстап жүргенде, қыздың осалдығы бəрін де тас-талқан етеді. Тіпті бірде ауылда əлдекімнің үйінде өтіп жатқан той ортасында құда түсіп, сырға салып жүрген оралман бауырларын кеңестік тəртіппен тəрбиеленген, «ондайды» білмейтін жазушының жақын туыстары жеке шығарып алып «ескілігіңді қой, елді бұзба, екі баланың арасын бүлдірме» деп қатаң ескерту де жасайды. Бірақ қиырдан келген бауыр қыз екеуінің ар аттап қойғанын, шегінерге жер жоқ, енді бəрі кеш екенін шыр-пыры шығып, айтып ақталды. «Сүйген жүрек бəріне кешірімді», шарасы құрыған Б. Нұржекеұлы Сайыпжамалды тағы да түсініспекке шақырады. Қыз ауылға келген қандастың айтқанының мүмкін емес екенін айтып, ант-су ішеді. Бексұлтан кімге сенерін білмей, сергелдеңге түседі. Бұл жайтты бүкіл ауыл сан-саққа жүгіртіп, сыпсың сөзге айналдырады. Өзінен үлкен қызға ғашық болып, асау сезімін ауыздықтай алмай жүрген оқушы жігітті ауылдың парторгы шақырып алып, «тəртібін» қарайды. Мінезі тік, қайсар жігіт басқа түгілі, жан алғыш əзірейілдің өзі келсе де, сүйгенінен бас тарта алмайтынын айтып, барынша қасқайып, қарсы тұрады.

	Ашынып алған бозбала айылын жимақ түгілі, бетіне тіктеп қарауға жүрексінетін ғашығына ендігі жерде айбат шегуге айналады. Бексұлтан сенімсіздікпен қарап, Сайыпжамал пəктігін дəлелдей алмай, екі арадағы кикілжің тіпті тереңдеп кетеді. Сол жылы болашақ жазушы оқу іздеп, Алматыға кетеді де, Сайыпжамал ауылда қалады. Бірақ арадағы байланыс үзілмейді. Тіпті сол кезде жазған хаттары Бексұлтан ағамызда бірде-бірі шашау шықпастан күні бүгінге дейін сақтаулы екен.

	Сол жылы оқуға түсе алмай, қалаға бірге келген досы екеуі ауылға қайтады. Баяғы мұң мен сергелдең басына қайта орнайды. Сайыпжамал мен досының жақындығы жөнінде туған қаңқу сөзден бұл құтыла алмай, одан əрі қамыға түседі. Көз көрмес, құлақ естімес жаққа кетуді аңсап, аһ ұрады. Құдай қарасып, көңіліне қаяу түскен жігіт келер жылы оқуға қабылданады да, студент болған соң үзілген жіпті қайта жалғаудың мəнсіз екенін ұғады. Алғашқы сезімі жанына аяусыз жара салған жігіт шындыққа көз жеткізе алмаған күйі құпия жайдың жұмбағын шеше алмаған қалпы қалады. Алайда Сайыпжамалдың мысқалдай мінезін жазушы күні бүгінге дейін еш жеңілтектікке жеңдірмейді. «Сайыпжамал өте ақылды еді, сонау жастық шақта жазған бір хатында: «Бексұлтан, сен барша адамды досым деп далақтай бересің, оның бекер. Қанша жақсы көрсең де, досыңа сенбе», – деп еді. Жазушының сезіміне қиянат жасаған досының опасыздығын солай тұспалдап білдірген екен. Сайыпжамалдың басынан сан түрлі оқиғалар өтеді. Бексұлтанның Қытайдан келген бауырына да, өзін сатқан сатқын досына да, жаза басып жүкті болып қалғанда «балаңды бауырыма салып, туғанымдай көремін» деген алпысты алқымдап қалған егде жастағы ер-азаматқа да күйеуге шықпай, аяқ асты əлдекімнің етегінен ұстап кете барады.

	...Онбесжылөткенненкейін,«Жаркент-Арасан»санаторийінде жазушы Сайыпжамалмен кездейсоқ кездесіп қалады. «Сайыпжамал, бəрі де өтті, кетті, жалынсаң да ол уақытты кері шақырып ала алмайсың. Сен шыныңды айтшы – арыңа дақ салдырғаның рас па?» – дейді. Сайыпжамал тағы да мойындамайды. «Бірақ күні бүгінге дейін Сайыпжамал екеуміздің əр күнгі кездесуіміз, əр кездесуде айтқан əңгімеміз, оның жалт етіп қарағаны, күлгені, жылағаны, бəрі де көз алдымда. Мен «Бір өкініш, бір үмітте» Бүбішке қатысты жайттардың бірде-біріне қылаудай кінəрат жасамадым, оқиға қалай болды – солай баяндадым. Кейін мен осы романның жалғасын жазғым келеді. Не себептің киліккенін білмеймін, əйтеуір бозбала шағымның əр сəті көңілімде құндақталып, толғанып жүрсем де, жалғастырып жаза алмай қалдым. Сол бойы қалып қойды»,– дейді жазушы. «Сіз айтқандай ақылды болса, сізден де өткен сұңғыла, арыдағыны ойлаған көңілі кемел болса, неге сонша жеңілтек болды?» – дедім. Жазушының өткір жанары жарқ ете қалды: «Əдемі болды. Сұмдық сұлу еді. Сөз айтатындар есепсіз еді. Құрмет пен қолпаштау періштедей аруды жолынан тайдырды-ау деп ойлаймын. Бірақ əлі күнге дейін сыйлаймын. Əлі күнге дейін ойлаймын. Əлі күнге дейін жақсы көремін. Өкпе-назым болғанмен, оның орны бөлек. Өмірдегі көп нəрсені түсінуіме екеуміздің арамыздағы сол қарым-қатынас себеп болды», – дейді бар шығармашылық тағдырын адамдар арасындағы махаббат пен жылылықты, кешірім мен түсіністікті жырлауға арнаған жазушы ағынан жарылып.





Бесқасқа беріштің хикаясы – шежіре шындығы




	Бұл шығарма қағаз бетіне түспей тұрғанда, ұзақ жылдар іште пісіп тұрған. Белгілі қаламгер Рахымжан Отарбаевтың «Бесқасқа беріштің хикаясы» повесі бір айдың ішінде жазылғанымен, оқиға желісі ересектердің есті əңгімесі арқылы құлағына бала күнінен əбден сіңген. «Бесқасқа беріштің хикаясы» ең алғаш «Жалын» журналында жарияланғанда-ақ, бір-біріне сойыл сермеп, шоқпар сілтеп, елдік намыс үшін ерлік жасауға даяр ерлер туралы шығарма оқиғасы əдеби ортаның назарын бірден аударғаны əлі күнге есте. Шығармадағы Ер Жүсіптің бейнесі көзге көрінген сурет секілді елес бергенімен, көңілге ұялаған шындық ретінде тартымдылығымен пікір туғызды-ау сол кезде. Нақтылы бір кезеңде, дəл айқындамасы бар дəуірлерде өмір сүрген тарихи персонаждар қазақ əдебиетінде көп сомдалады, бірақ Отарбаев кескіндеген ер Жүсіптің келбетінде тіршілікке із қалдырған тарихи тұлғаны жазушы қиялымен асқақтатып, оқиғалармен байланыстырып, өрістеткен шеберлік аңдалады. Рахымжан ағаның өзі де бұл шығармасы туралы жақсы көрген көңілмен, ерекше ынтамен жан-жақты əңгімелеуден жалықпайды.

	– Ер Жүсіп, қашқын Жүсіп, құныкер Жүсіп туралы əңгімені бала күнімнен естіп өстім, – дейді Рахымжан ағаның өзі. – Алыстан жолаушы келетін болса, апамның қою күрең шайын ұрттай түсіп, бағзы заманнан бермен қарай таратып сөз қайыратын атамның тізесін баса, құлағым қалқайып қасында отыратын мен, осы хикаятты мың мəрте естіген ем. Неге десеңіз, Жүсіп – менің нағашы жұртым еді. Осыдан екі жарым ғасыр бұрын шамада ит ішпестің көлі – Алакөлден келген ер жігіттен беріштің бесқасқасы тарайтынын ол заманда кім білген? Осы əңгіме үзіп-жұлқып айтылғанымен, шалдар бірін-бірі жүйелеп, толықтырып отыратын еді. Ер Жүсіптің жалғыз анасы ғана болған, əкесі қалмақтардың қолында кеткен. Осы Жүсіп ер жете келе азуын айға білеп, мыңғыртып мал айдаған байдың Бəлекей деген қызына ғашық болады. Бəлекейдің Күнікей деген күңі болған. Батыр жігіт Бəлекейді алып қашамын деп жүргенде ғашығының інісіне қолы тиіп, бай ауылымен араздық туады. Жалғыз атты жалалы жігіт салт бас, сабау қамшылы күйімен сонау Алакөлден Беріштің Құлкеш деген үлкен атасына келіп тоқтағанда, ол əлі жасы жиырмаға толмаған жігіт екен. Жүсіптің нар тұлғалы, намысқой, жүректі жігіт шағы. Сөйтіп, Жүсіп төрт баласы бар Құлкеш атамызға келіп тоқтап, бесінші баласы болып сіңіп, тіршілік жалғастырабереді. Соларданқалған «Екі шеркешкезіксе, билігін айтады, екі беріш кезіксе, ерлігін айтады, екі есентемір кезіксе, біреуден көрген қорлығын айтады» деп аталарымыздың мінезі мен қасиетіне қарай берген ауызекі «анықтамалар» бар ел ішінде. Сол айтқандай, Беріш – Бейбарыс сұлтан, Исатай, Махамбет, Мұрат Мөңкеұлы сияқты кілең батырлар мен ақындар шыққан үлкен ауыл. Құлкешке келіп тоқтағаннан кейін бесінші бала Бəлекейді де, Күнікейді де ұмытады, əкесі əлімнің Назым деген қызын алып беріп, алдына мал салып, енші бөліп береді. Ер жігітке дөңгеленген дəулет бітеді. Ең соңында Жүсіп «Беріштің бесқасқасы» атанады.

	Құлкеш ауылы – ежелден сəн-салтанаты асқан ауыл. Той-томалақ болса, дау-шарға түссе, Құлкештің бес баласы бес атқа мініп, топ ішінде ерекше шоқтанып, сол жердің сəнін келтіріп жүреді екен дейді. Ер Жүсіп өзінше бөлек ата болғанға дейін, Еділ бойындағы құба қалмақ пен Арқадағы башқұртқа қарсы бұл аймақтың ауылы қойындасқан соғысты өте көп өткерді. Қазақ даласында «қалмақ қырылған» деген жер атауы көп кездеседі.

	Соның бірі батыс аймағында да бар. Біздің аталарымыз да құба қалмақпен соғысып, «анттасамыз» деп, ру таңбасын тасқа салған кезде, ер Жүсіпте таңба жоқ болып шығады. Беріштің таңбасын алайын десе, «кірмесің» деп кеудесінен итереді. Кірме екені белгілі. Жалайырдың аша таңбасы əлдеқашан жадынан шыққан. Содан бала-шағасын, бүкіл əулетін жинап, «мұны енді өмір бойы біздің бетімізге басады. Мен таңбамды тауып келейін» деп атын ерттеп, ит ішпестің Алакөлін бетке алып, батыстан шығысқа қарай жол тартады. Ауылын іздеп табады. Келсе, ел жоқ – көшкен, қаптаған қара шекпенділер. Анасын Алтай жаққа көшіріп əкеткен. Бір түйеші шалдан Жалайырдың аша таңбасын көреді. Өзі алып қашам деп қолы жетпей, арманда кеткен Бəлекейдің зиратына кездеседі. Бəлекей отыз жеті жасында қайтыс болған екен. Зиратына барып тəу етіп шыққан соң атына мініп, мұнартқан далаға қарап тұрып, көз алдына келе қалған сұлу Бəлекейдің елесін қуады. Тірісінде жеткізбей кеткен Бəлекейі өзегін суырып берсе де, өлгеннен кейін қолына келіп қонар ма? Елесті қуған қайран ер ес-түссіз аттан құлайды. Жантəсілім етер алдында дала кезген бір бүркітші жолыққан екен. Əрең тілге келген ер Жүсіп бүркітшіге астындағы атын, бойындағы бес қаруын аманаттап тапсырып жатып: « Жайық бойында ұрпағым қалды. Ендігі жерде бесқасқа беріштің таңбасы – мынау» деп жалайырдың екі айырық аша таңбасын қоса береді. Аманатқа қиянат жүрмейді. Аң аулап, саятшылық құрып жүрген бүркітші аманат арқалағанды ауыр көріп, алыста жатқан беріштерге барып, ер Жүсіптің қалдырған қимастарын қолдарына табыстаған екен. Бесқасқалардың бəрі де түбінің жалайыр екенін жақсы біледі.

	Рахымжан Отарбаевтың «Бесқасқа беріштің хикаясы» жарыққа шыққанда өзі аса қадірлеп, құрметтейтін зиялылардың бір-қатары оқып, рақметтерін айтыпты. Бесқасқалардың көп шоғырланған жері – Батыс Қазақстан облысы Казталовка ауданының ақсақалдары да шығарманы оқып шыққан соң, шежіре шындығын қайта жаңғыртып, айтылмай жүрген шындықты дəл сол қалпында, көркем оймен ұрпақтың есіне салғаны үшін қайта-қайта ауылдарына шақырып, ризашылықтарын білдірген екен.

	«Бесқасқа беріш хикаясы» повесі қырғыз, орыс, қытай тілінде жарық көрді. Рахымжан аға Қырғыз еліндегі Қазақстан елшілігінде біраз жыл қызметте жүрді, əрине, қызметтен тыс уақытта қаламгерлер бір-бірімен бас қосады, əдебиет туралы əңгіме айтады. Қырғыз аудармашылары да шығарманы «Бешқашқа Беріш» деген атпен өз тілдеріне тəржімалап шығарды. Р. Отарбаев Шыңғыс Айтматовпен де ол дүниеден озғанша тығыз қарым-қатынаста болды. Шығарма баспадан жарыққа шығып жатқанда Ш. Айтматов телефон соғып: «Рахымжан, сенің «Бешқашқа беріш хикаяңды» оқып шықтым, маған сұмдық əсер етті. Мен оны Брюссельге алып келіп, оқып шығуға Мəриям жеңгеңе бердім. Қасымызда Лондонда тұратын қызым Шүрім бар еді, ұлым Ернар да келе қалған екен, бəрі де оқып шығып, осы шығармаға қызығып, киносценарий жазуға келіскен едік. Оқиғасы өте қою екен. Фильмге сұранып-ақ тұр. Келісесің бе?» деген екен. Сөйтіп, арада көп уақыт өтпей-ақ мамыр айында «Бесқасқа беріш хикаясы» негізінде Айтматов «Табро Жалаира» деген атпен киносценарий əзірлеп əкеліпті.

	Екінші киносценарий нұсқасын белгілі режиссер Асылбек Ықсан дайындапты. Екі сценарий де қаламгердің өз қолында. Əзірге «Айтматовтың өзі жазды» деп алашапқын болып «Қазақфильмге» шауып барудан бойын аулақ ұстап отыр. Себебі, кез келген іс «сəт» деп аталатын өте алыс көрінгенімен, қас-қағымда туа қалатын уақыттың ең бақытты жұлдызды мезетін күтеді. Əзірге тарихтың шындығы уақыт толғанысында...





«Жабайы алманың» Жалғасы жазылып жатыр еді…




	Басы бірікпейтін ойларды қуалап əкеп, мойны сорайып, керісіп қалған келіншектер құсап əр сөз əр жаққа қарап, кроссворд құрастырғандай қиыннан қиыстырылып жазылатын қазіргі қысқа əңгімелер туралы пікірін сұрағанымызда, алқынбай анықтап барып, алқымнан ұстап жазатын Сайын Мұратбеков:

	«Бəрі жаман емес қой» деп еді жылы жымиып қоятын мінезімен. Сол кісілігінен озған кішіпейіл мінезі. Əйтпесе əңгіменің не жайында екенін өте жақсы сезіп тұр. Ал өзі ше?. .

	«Зер қадірін зергер білер», зерделі сөз қадірін Сайындай білген жазушы кемде-кем шығар деген ой келеді. Ағылған-төгілген сөз тасқынынан туатын кере қарыс романдарды жазу бір басқа да, қысқа əңгіме жазудың басты ерекшелігі – көп сөзге ұрынбай, Бейімбетше ондыққа дəл тигізіп жазу – ол басқа. Қазақ прозасындағы қысқа əңгіме жазу жанрында бұл тəсілді дəл Сайын Мұратбековтей меңгерген ешкім жоқ. Тайдың жүгін тайбурылға артып, белгілі жайттарды қайталап, ескі сүрлеуді тағы шиырласа да онысын «роман» деп атайтын кейбір қаламдастары сияқты емес, табиғатынан қарапайым жазушы алғашқы əрі ең үлкен шығармасы «Жабайы алманы» қампитып роман демей-ақ, жай ғана «повесть» деп айдар тақты. Əрине, балалығы мен жастық шағы соғыс жылдарымен тұспа-тұс келген 60-70 жылдары əдебиет есігін ашқан толқынға қолайлы тақырып та сол еді – майдан жəне ауыл өмірі. Осылардың арасында «Жабайы алма» тыңнан түндік көтерген өзіндік туынды болды. Мұнда да таныс характерлер кездескенімен, жазушы шындықты шиыр болған қалпында ұсынбады.

	Сайын ағамен төрт-бес мəрте ғана əңгімелесудің сəті түсті. Сонда «Жабайы алмадағы» кейіпкерлер кімдер еді?» деп сұрағанымда, «бəрі де ауылымның адамдары ғой» деп еді. Неге екені белгісіз, жазушыдан жынды Бүбітай мен Назира қыз туралы, əсіресе, қадалып сұрағаным есімде. «Аға, повесть балалардың айдаладағы алма ағашының алмасын теруге барып, жынданып кеткен Бүбітайдан қорқып қашатын жерінен басталатын еді ғой. Қараптан қарап адамның есі ауыспайды емес пе? Шығармаға жынды Бүбітай неге керек болды? Ақылынан адасқан, есін жоғалтқан адам арқылы қоғамның қай шындығын айтқыңыз келді? Бүбітай повесте қосалқы образ ретінде жүрсе де, шығарманың белтемірі – Бүбітай сияқты көрінеді маған» дегенімде, шуағы мол көздерін бір нүктеге қадаған бойы:

	«Дұрыс аңдаған екенсің. Əдебиетте көп нəрсе дəл дер кезінде айтылмайды. Айтудың өз кезеңі туады. Ал айтпасқа болмайтын нəрсені амалдап айтуға тура келеді. Бүбітай – 1932 жылғы аштықты, 1937 жылғы азап пен зомбылықты көзімен көріп, енді міне, 1941 жылғы соғысқа да жетті. Бас-аяғы 20-30 жылдың ішінде қаншама қасіреттің куəсі болды. Соншама нəубеттің куəсі болған адамның жынданып кетпеуі де мүмкін емес қой. Жалпы, шығармадағы негізгі бейне – осы Бүбітай, қалған сюжеттер соның төнірегіндегі əңгіме. Сол сұрапыл жылдардағы зұлматтан теперіш көрген əйелдердің баршасының прототипі – Бүбітай. Ал анау жүрген Ырысбек дегенің – жаңадан туып келе жатқан прагматик. Соғысқа барғысы келмейді, жұмыс істегісі келмейді, қысыр сөзді қуалап, бас-иесіз қалған қыз-келіншектермен қылжақтасқанды ғана біледі. Ырысбек – социалистік азғын заманның бейнесі. Қыз-келіншек біткенге тарпа бас салып, тура жолынан тайдыруды ғана білетін ісі, əйелдермен былық-шылығы – соның дəлелі. Яғни 1960-70 жылдардың сұмдық саясатының 1940 жылдарға түсірілген кері сəулесі» деген еді.

	Ал Нəзира туралы сөз басқа. «Жабайы алмадағы» Нəзира – Сайын Мұратбековтің туған əпкесі. Əкесі Мұратбектің інісі Мұратұлдың қызы. Шын аты-жөні – Нəзипа Мұратұлқызы. 1924 жылы туылған. Нəзипаның жазушы өмірінен алатын орны бөлек. 1942 жылы Сайын ағамыздың анасы қайтыс болады, сонда үйдегі егде жасқа келген екі азамат та, қызылқарын жас балалар да осы Нəзипаға қарап қалады. Бір үйлі жанның кірін жуып, асын əзірлеп, таңның атысы, күннің батысы колхоздың қара жұмысына жегіліп, асыраушы азамат жүгін арқалайды. Нəзипа педучилищеге түскенімен, соғыс басталып кетіп, бітіре алмаған. Ақ сары, бойы ұзын, көзі көкшіл, жуас адам болыпты. Повестегі «Қанат, бері келші. Мə, қарындаш керек пе? Ұнай ма? Ертең көгін əкеп берем. Қанат, Нəзира əпкеңді шақырып жіберші» деп қиылатын Шымырбай шалдың Тоқтары есіңізде ме? Қанат Нəзира мен Тоқтарға ойына не келсе, соны орындаттырып, көз алдында ғана кездестіріп, екі ғашық жақындасып бара жатса, таспен атып ажыратып, əпкесін қызғыштай қорғап, Тоқтарды үнемі қорқыныштың тұтқынында ұстайтын еді ғой? Міне, сол Тоқтарды Нəзира өмір бойы күтіп, соғыстан қайтып, сөз салған азаматтардың бірде-біріне пейіл бермей, оң жақта отырып қалады.

	1970 жылдары Нəзипа жазушы деген абыройлы атақты иеленіп, алғашқы əңгімелерімен-ақ үлкен жазушы болатынын аңғартқан Алматыда тұратын Сайын бауырының үйіне жиі келіп жүріпті. Кішкентайынан өзі баққаннан кейін де болар, Сайын ағамызды өте қатты жақсы көрген. Бірақ Сайын бауыры мен үйдегі Мəриям келіні екеуінің: «Алматыда қал, бізбен бірге тұр. Біз жұмыстамыз, балаларға бас-көз болып, үйде қарайып, қалқа болып отырсаңшы» деген тілегін қабыл алмаған. Жалғыз өмір сүріп үйренген, көп сөйлемейтін момын адам бауыры мен келіні қанша қиылғанымен, қалаға сіңбейді. Сайын аға қайтқан соң Мəриям апамызбен сөйлесіп, ол кісіден де Нəзипа қайынсіңлісі туралы сыр тарттым. «Нəзипа ешкілерді көп асыраушы еді. Неге екенін білмеймін, кіл ешкі бағатын. Басқа мал ұстамайтын. Қалаға келгенін қайтейін, сол қора-қопсысын өзімен бірге жанына байлап ала келетін: «Мен кеткенде ақ ешкінің желіні сыздап тұр еді, туып қалмады ма?» «Сары ешкімді тарап, түбітін алуым керек еді», «Иір мүйіз қара ешкімді өткенде қырықпай қалдырыпты, соны қырқуым керек» деп, қойшы не керек, əңгімесінің бəрі тек ешкі туралы болатын. Баласы болмағаннан кейін шығар, өмір бойы ешкілерін мəпелеумен өтті» деп еске алады Мəриям апай.

	Нəзипа жасы жер ортасына жеткенде, тек 54-55 жасқа келгенде сонау құм ішінде жатқан Молалы деген ауылда қарауыл болып жүрген Нұрсұлтан деген шалға тұрмысқа шығады. Бала жоқ, жол ортасында жолығысқан екі мұңлық бір-біріне сүйеу болып, тіршілік кешеді. Шалы қайтыс болған соң көп ұзамай Нəзипа да көз жұмады. . .

	Міне, Сайын Мұратбековтің қара шаңыраққа ие болып, тек бірді ғана сүйген, сондықтан да жүрегін көпке ұсына алмай күн кешкен Нəзипа əпкесінің – Нəзира қыздың тағдыры осылай аяқталыпты. «Повестің соғыстан кейінгі оқиғасын жалғастырып жазу ойымда бар. Соғыстан кейін Нəзира Сталинградқа барып, талқандалған қаланы тазалау жұмысына қатысып қайтты. Ішінде Нəзира да бар, ауылдан он шақты адам Сталинградқа аттанып кетті де, тек жетеуі ғана аман-есен оралды. Үшеуі жартылай жарылмай қалған минаға түсіп, сол жақта қаза тапты. Міне, осы жайларды қоғамдағы кейінгі оқиғалармен сабақтастыра отырып жазғым келеді. Бастап та қойып едім, бірақ бұрынғы стильдің желісіне кіре алмай қиналып жатырмын» деп еді Сайын аға сол жолғы əңгімесінде. . .





Сай-сүйекті сырқыратқан «Cүйекші»




	Оқыған адамның төбе құйқасын шымырлатып, сай сүйегіңді сықырлататын «Сүйекші» повесі – Дулат Исабековтің жоталы шығармаларының бірі. Күллі дүниенің тек көлеңкелі, күңгірт жағын жинап-теріп бір тарының қауызына сыйдырғандай, шарана болып шыр етіп жерге түскеннен бастап ақтық демі біткенше ең бақытсыз пенденің маңдайына жазылған сорғалаған сұмдық тағдырының тізбегі екі иығыңды құныстырып құрсауынан шығармайды. Туғаннан бастап ел ақтап, қайыр сұрап, ең ақыры көр қазып күнелткен, құйрық-жалсыз жетім-жалғыз күн кешіп, өмірінің ақырына дейін азап арқалаған бейшара Тұңғыштың мынау жарық дүниенің жарты мысқал да жақсылығын көрмегеніне жаның ауырады. Егілесің. Езілесің. Еңсең түседі. Бақытсыздық – тек Тұңғыштың ғана досы. Айналып келіп қасіретке «кет» дегенді білмейтін Тұңғыштай үндеместі тауып алған. Тұңғыш та ажырамас серігін үнсіз күтіп үйренген. Осы бақытсыз Тұңғыш енді ес жиып, адам қатарына қосылады-ау деп отырғанда, кілт үзіліп, ажал құшқан сəті, повестің дəл осылайша шарықтау шегіне жетуі, барып тұрған əділетсіздік сияқты көрінетін. Əрине, бұл – сюжет, композиция қуалап оқитын балғын оқырман шағымыздың əсері. Бұл əсердің қуатын көпке дейін басқа бірде-бір шығармамен салыстыра алмадық, шындығында, шендестіргіміз келмеді.

	«Исабековтің басқа шығармалары – бір төбе, «Сүйекшісі» – бір төбе» деген түйін жасадық та, осы шындықты ақиқат деп таныдық. Алайда уақыт өте келе «Сүйекшінің» батпандай қара бояуларынан айыға бастадық, Исабеков көркем дүниелерінің басқа көкжиектері көрінді, басқа бояудың қасиеттері ашылды, өзге қырынан танылды. Бірақ «Сүйекшінің» əсері бəрінен де күшті күйінде қалды. . .

	Дулат Исабеков əңгімесін тұнжырап бастады. «. . . 1969 жыл, əлде 1971 жыл. . . «Жұлдыз» журналында істейтін кезім. Абай атындағы Опера жəне балет театрында Фатих Дінисламов деген ақын бар еді. Əндердің сөзін көбіне сол жазатын. Бəкене бойлы, еліктің лағындай ғана қағылез адам болатын. Ұлты татар, əлде ноғай еді. Сол қайтыс болды. Атын ғана білемін, бір-екі рет көргенім болмаса, етене-жақын араласып, емен-жарқын шұрқырасып көрісетін адамым емес еді. Фатихты қара жердің қойнына тапсыратын күні Алматының талай күн тас-түйін түнеріп тұрған аспаны шатұр-шұтыр жарылып, жаңбыр құйсын-ай келіп. Ол кезде мұсылман қорымы жоқ, өлген адам Ташкентский көшесінің (қазіргі Райымбек даңғылының бойы) бойындағы зиратқа қойылатын. Сол күні нөсерлетіп жұмысқа келсем, Əбу Сəрсенбаев ағамыз ұзын дəліздің бойымен əр кабинеттің есігін бір ашып: «Əй, анау Фатих Дінисламов қайтыс болды. Барып жерлейік те» деп даурығып жүр екен. Тырс еткен пенде тыпыр етіп орнынан қозғалмайды. Далада сабалап жаңбыр жауып тұр. Ешкім барғысы келмейді. Кабинеттің есігін аша беріп, ағамыздың көзі бірден маған түсті. «Сен қай баласың?» «Исабеков Дулатпын». «Ə-ə, білем сен баланы. Жүр, барып жерлейік. Аруақты аттандыратын адам керек». Сөйтіп, Əбу Сəрсенбаев төрт-бес адамның басын құрап, бəрімізді бастап Ташкентскийдегі зиратқа алып барды. Құдай-ау, Алматыда бұрын-соңды дəл сол күнгідей жаңбыр жауды ма екен? Сорғалаған жаңбыр жауған күні ғана маңдайының соры бес елі адам өлетіндей көрінді сол күні маған. Əйтпесе, мынау не қасірет? Жылап жауған жауыннан жаныңдағы адамды көре алмайсың. Бір адам қолына күрек ұстағысы келмейді. Көр қазудан қорынып, қай-қайсысы да қашқалақтап тұр. Қабір басында айналдырған бес-алты адам. Тек бүкшеңдеп көр қазып, қазған шұңқырына бір түсіп, бір шығып, күрек ұстаған жалғыз сүйекші ғана жүр. Ойландым. Жүзі жабулы, қара жерге түспеген мəйітке қарап тұрып, жаңбырға қарамай күректей қолымен жан алып, жан беріп, жалғыз өзі күрсілдетіп көр қазған адамға қарап тұрып ойладым: «Япырм-ай, мұны да ана туды, ақ сүтін беріп емізді, айналды-толғанды, «құлыным» деп еміренді, ауырса елегізіді, қуанса жүрегі жарылды, есі кетіп жақсы көрді, ақын болатын шығар деп ақ тілеу тіледі, атқа мінген ел ағасы болатын шығар деп арғы жағында арман қылды. Бірақ алтындай құрсағын жарып шыққан баласы ешқашан да адамдардың көрін қазып, сүйекші болады деп ойлаған жоқ қой. Көр қазып, нан табатындай, осыны кəсіп етіп, күн көретіндей қандай тағдыр айдады екен? Үйіне барғанда не əңгіме айтады екен? Үйі бар ма екен, бала-шағасы бар ма екен? Күні бойы көр қазып, кешке үйіне кіріп барғанда, балалары мойнына асылып еркелей ме екен? Қалай еркелейді екен? Баласы аяғындағы етігін тартып шешіп жатып: «Əке, сен қандай жұмыстан келдің?» деп сұрай ма екен? Неге өкінеді екен? Неге ренжиді екен? Шешесінен шыр етіп туғанда дəл осы кəсіпті арман еткен жоқ шығар, неге бұлай болды екен?» Осыны ойладым. Жауабы жоқ қым-қуыт сауалдар мені əлгі адамға ынтық қылды. Көр туралы, көр қазушы туралы азды-көпті бұрыннан білсем де, жер дүниені қап-қара түнекке орап алып, шелектеп құйып тұрған нөсердің əсері ме, қарап тұрып көңілсіз ойға берілдім. «Ауылда мұның кəсібі жоқ. Мұның кəсібі – қалада. Күн сайын он адам өлгенде, бұған əжептəуір нəпақа табылады екен. Бұл да Құдайдан адамдар үшін өлім тілемес. Бірақ ажалы жетіп өлген адамдардың өзі де мұның күнкөрісіне жетіп тұр. Бұл жақтағы адамдардың біразын қайтпас сапарға осы аттандырды. Демек, бұл да өзінше Құдайға ұнайтын сауапты іс шығар» деймін тағы да ойға беріліп.

	Атам заманнан келе жатқан кəсіп болса да, аты айтылып, жар салынбай жасалатын осы кəсіпті серік еткен адамдар туралы əртүрлі ойға берілгені сонша, жас жазушы Д. Исабеков көр қазушының психологиясын білгісі келіп, күн сайын қорымға соғып, онымен көбірек сөйлесетін əдет табады. Көзіне көзін қадап, тіршіліктен қажып, шаршаған жанарынан көр қазушының азабын, мұңын, тағдырын танығысы келеді. Жаздың аптабында салқын сыра əперіп, алдына ас қойып, жандүниесіне біраз үңіліп байқайды. Тіпті бірнеше рет қазған көрге түсіп, жатып та көреді. Жайшылықта ғана батырсынады екен, əйтпесе сұп-суық көрде бір минут та жата алмай жаны түршігіп, жандəрмен сыртқа ұмтылыпты. Көр қазушы туралы бір байламға келген соң, «Сүйекші» атты повесін жазуға отырады. «Сүйекші» ең алғаш «Үндемес» деген атпен «Жұлдыз» журналында жарияланады. Аты да, атағы да жоқ, шенге, шекпенге қызықпайтын, ат қосып, бəйгеге түсуге ұмтылмайтын қоғамдағы ең кішкентай адамдар туралы толғаныс еді бұл. Əдеби орта да, оқырман да жаңа повестке бірден назар аударады. Осыдан соң жазушы Төлеген Тоқбергенов «Иірімдер» атты мақала жазып, Д. Исабековтің жазу машығы мен көркемдік тəсілдерін, бояуын Ф. Достоевскийге теңейді. «Орыс əдебиетінде қоғамнан қағажу көрген, бейнеті бес батпан бейшара адамдардың өміріне Достоевский көбірек үңілсе, қазақ əдебиетінде бұл сорапқа бірінші болып Исабеков түсті» деген мақала қиындылары жазушының жеке архивінде əлі сақтаулы.





Шығармаға сұранған Тәкен тағдыры




	Жазушы Əкім Тарази бір жылдары Оңтүстіқ Қазақстан облысына сапарлапты. Дəлірек айтқанда, Созаққа. Аптап ыстықта жазушыны алқындырып жер түбіне жетелеп барған нендей күш? Созақ – Тəкен Əлімқұловтың туған жері, мəңгі тыныстаған мекені. Ə. Тарази Бабатамның шетінде жатқан зиратқа барып, бас иіп, Құран оқытып қайтуды парыз санаған. Оңтүстікке барып тұрып, Созаққа соқпай кетуді бойына ар санап, жол азабын ауырсынбай іздеп барғанына қарағанда, тіршілікте қимас қадірлісі болғандығында дау жоқ. Ə. Тарази Мəскеуде, киноның екіжылдық оқуында жүргенде Тəкен Əлімқұлов оған аға ретінде ақылшы болып, көп қамқорлық жасаған. Жақсылық ұмытылады деу – бекер. Қаламгер қауымы осылай. Бірін-бірі қадір тұтса, риясыз жақсы көрсе, адамшылығы мен талантына табынса, көкейде жүрген келешек шығармасындағы кейіпкердің сұлбасын алыстан емес, дəл осы адамнан іздейді.

	Əкім Таразидің ертеректе жазылған «Өрт» деген повесі бар. Осы повестегі жазушының Тəкебай деп атаған кейіпкері нақ Тəкен Əлімқұловтың өзі. Повесть Тəкен Əлімқұловтың басынан өткен оқиғалардың желісінен құралған. Сондықтан Ə. Тарази оның кəсібін де «жазушы» деп сол қалпында алады.

	«Өртте» жазушы болуды арман етіп жүретін Мирас атты жас жігіт бар. Бірде жазушы Тəкебай Мирастың ауылына келеді. Тəкебайды аудандық партия ұйымының бірінші хатшысы, ресми өкілдерінің бірі қоршау-қолпаштауымен қарсы алады. Əкім Таразидің айтуына қарағанда, оның мінезінің бір қыры, кейбір қасиеттері осы Мирас образына кірген. Жазушы оқиғаны қаз-қалпында ала салмайды. Оған қоғамдық сипат береді. Биік деңгейге көтереді. Шығарманы оқып отырған адам өзін танып, өзі сырласқандай күй кешіп отыру үшін. Жазушы болсам деп армандап жүрген Мирастың үйіне Тəкебай сынды қаламгердің келуі, екеуінің түсінісе алмай, мінездерінің шарпысып қалуы шығарма сюжетін шымыр ширатады, ақыры Тəкебай Мирасты іздеп келгеніне өкініп, «қарағым-ай, тұрмыстың бір қиын кезеңін басыңнан өткеріп жүр екенсің», деп сыпайылап айтады да, кетіп қалады. Кейіпкер Мирас өзінің тоғышарлығына, əйелінің тоғышарлығына көзі жетіп, өзіне-өзі көңілі толмай, суы тартылған көл-батпақтан қашып, үй-жайын өртеп, ол да қалаға кетіп қалады. Кереғар мінездері бойын кернеп, өзімен-өзі күресіп жүрген Мирас осындай шешімге келеді. Міне, осы сюжет өмірде дəлме-дəл осылай болмағанымен, жазушы қиялымен дамытыла отырып, Тəкебай арқылы Тəкен Əлімқұловтың суреткерлік қарымын, мінезіндегі биік қасиеттерді оқушыға əсер ету үшін Тарази шебер пайдаланған.

	Бұдан кейін де Тəкен Əлімқұловпен Əкім Тарази бірнеше рет кездеседі, пікірлеседі, адам ретінде, қаламгер ретінде бір-бірінің көңілінде əсерлі, əдемі із қалдырады. Бірақ шығармадағы Тəкебай мен Мирас түсінісе алмай, бір-біріне тоңтеріс мінез танытқанымен, Тəкен Əлімқұлов ешқашан да өмірдегі Əкім Таразиға реніш білдірмеген адам. Сол ойын тəптіштей жазатын Əлімқұловтың «Əкімтай» деп басталатын сағынышқа толы хаттары Алматыдағы мемлекеттік мұрағатта əлі күнге сақтаулы. Таразидің əрбір жаңа шығармасын мұқият оқып, міндетті түрде пікірін айтып, бағыт-бағдарына бақылау жасайтын адам екенін білдіріп отыратын болған. «Өртті» мұқият оқыған қаламдастары Тəкебайдың Тəкен Əлімқұлов екенін бірден таниды. «Өй, мынау Тəкен ғой» деп таныстары бір қауқылдасып қалыпты. Өйткені өмірдегі Тəкен мен шығармадағы Тəкебайдың арасында көп айырмашылық жоқ. Əкім Тарази айтады: «Тəкен Əлімқұлов ғажап адам еді. Мінезі кең, тік, хас таланттың өзі болатын. Ол кісі барометр сияқты еді. Дарынсыз, білімсіз адамдарды өте қатты жек көретін. Тəкеннің тағдырының өзі көркем дүниеге сұранып тұратын. Мəскеуде ол Қазақстан Жазушылар одағының Орта Азия бойынша жалғыз өкілі болып жұмыс істеді. Кабинетіне барғанымда, əсіресе, жаңа шыққан қазақ жазушыларының кітабын сүзіліп отырып оқитынын көретінмін. Оған барлық жазушы, барлық шығарма ұнай бермейтін. Өте кірпияз еді. Өзін түсінетін арқа тұтар адам іздегендей: «Əй, Əкім!», «Əй, Қалиқан!» деп: «Мынау не? Бұл не сұмдық? Осындай шығарма бола ма?» деп мүйізі қарағайдай атақты жазушылардың кітаптарын шиырып-шиырып шетке ысыра салып, басын шайқап, қатты қамығып, көкірегі жалын атып бір күрсініп қоюшы еді. Сол себепті де ол Қазақстандағы, Алматыда жүрген қаламдастарына май құйған жоқ. Ол кісі туралы мұндағылар неше түрлі жағымсыз əңгімелер таратты. Нақақтан-нақақ жала жапты. «Ақ боз ат» жарыққа шыққаннан кейін рухани рингтен бір жола тайдырып, құлатып тастауға қолдарынан келген барлық кесапатын жасауға тырысқан адамдар болды.

	Мынадай бір ғажапболды. Іссапарғакетіп бара жатып, Жазушылар одағының Шығармашылық үйінде жатқан ол кісіні іздеп барсам, бөлмесінде жоқ екен. Шықсам, есіктің алдында отыр. «Тəкен аға, мен жол жүріп барамын» дедім. «Қайда?» деді. «Москваға, одан əрі Белларуссияға кетемін» дедім. «Қанша күнде келесің?»

	«Жиырма күнде». «Е-е-е онда мені көре алмай қалады екенсің, Əкіш. Мен он-он бес күннен кейін біттім» деді. «Біттім» деп мен сыпайылап айтып тұрмын. Тəкен аға тұздықталған сөздермен орысшалап айтты. «Жай күйініп отырғанда айта салған шығар» деп мен жайбарақат жолаушылып кете бардым. Беларуссиядағы шаруамды бітіріп Москваға қайтып келгенімде, Қалихан Ысқақ телефон соғып: «Бүгін ағадан айырылып қалдық»,– деді. Жүрегім зу ете түсті. Жол жүріп бара жатқандағы сөзін есіме алып, саусақтарымды бүгіп санасам, тура он бес күн екен».

	Əкім ағаның айтуынша, Тəкен Əлімқұлов айналасындағы адамдардың бəрімен жақсы араласыпты. Мысалы, Рахманқұл Бердібаевпен, Тахауи Ахтановпен жақын жолдас болыпты. Бірақ тонның ішкі бауындай қоян-қолтық араласып кетуді де ұнатпапты. Адаммен жақындассаң, азабы көп. Сол себепті бойын пенделіктен таза ұстайтын көрінеді. Ал Қалихан Ысқақ пен Əкім Таразиді жанындағы мүриті сияқты ізін басқан інісіндей жақсы көрген екен. Басқа шығармаларын былай қойып, «Қарой» əңгімесімен-ақ қазақ əдебиетінің классигі деп бағаланатын Тəкен Əлімқұлов шеберлігі мен шынайылығынан себезгілене төгілген шуақ Тарази шығармасының кейіпкеріне айналып сала берді. Көп сөзділікке ұрынбай, кейіпкерлерін емес, оның жан əлемін жарқырата көрсетіп, толғаныспен суреттеу шығармашылығының ерекшелігі болып саналатын Əкім Тарази жақсы көретін ағасына қара сөзден ескерткішті көзі тірісінде соғып берді. Көңілінде із қалдырып, қадірі артқан адамды қолдан келер бар жақсылыққа бөлеп қана қоймай, аспанның айы мен күнін де алақаныңа салып бергің келеді емес пе? Шыныңызды айтыңызшы?. . .





«Қайдасың, Гауһар?»




	Бердібек Соқпақбаев – кітап оқып өскен баланың əрқайсысы үшін балалық шағының ескерткішін соғып берген, алыста қалған бала шақтың белгісіндей болып қалған жазушы. Ол тудырған шығармалардағы бейнелердің тастан қашалғандай бедер табатыны сондай, əрқайсысы оқырманның көз алдында тұрады да, мəңгілік есінде қалады. Оның əр шығармасынан адам өзін көргендей, өз бауырымен қауышқандай, өз ғашығымен кездескендей күй кешіп, көптен көрмеген жақындарымен сағынысып табысқандай, талайға дейін тəтті мұңның құрсауынан шыға алмай қалады. Мұндай таныс та бейтаныс бейнелер өмір бойы жас пен кəріні бірдей ынтықтырып келе жатқан махаббат туралы шығармаларында тіпті көп. «Бұл тарапта жазылған болмашы дүниенің өзі далада бос жатпаушы еді ғой, оқырманға осы бір қырымнан да ой тастап көрейінші» деген ниетінен туды ма, əлде адамның өзімен егіз жаралған махабатты жырлауға жан дүниесін мазасыздандырып, азапқа салған өз сезім күйінің себебі болды ма, Соқпақбаев балалар тақырыбынан кейін кілт «есейіп» «Қайдасың, Гауһар?» атты повесть жазады. Шығарманың атынан көрініп тұрғандай автор, əлде оның кейіпкері, əлдебір аяулы адамды іздейді, əлбетте, ол көшедегі кездейсоқ біреу емес, сергелдеңге салып кеткен əлдеқандай ғашық жан. Оқымай жатып ішкі түйсігің Гауһарға деген жылылықты, сағынышты сезеді, жүректе өшпес ізін қалдырып кеткен асыл бейнеден сағымды сылып тастап, кейіпкердің оны көргісі, онымен кездескісі келетінін пайымдап үлгересің. Бұл – көлемі бір жарым баспа табақтық шап-шағын кітапты ұстап тұрғанда келетін ой, ал оқи бастағаннан шым-шытырық махаббат туралы оқиға тізбегі шылбырдай шұбатылып кете барады. Повестегі ожданы тап-таза иманнан құйылғандай Гауһар кім? Ойдан шығарылған, қиялмен құрастырылған бейне ме, бəлкім, ол өмірде бар, нақты адамның келбеті көркемдік тəсілдермен дамытылып, адам танымастай өзінен де алыстап кеткен болар?

	«Гауһар – Бердібек Соқпақбаевтың өз жары» деген əңгімені естігеннен кейін жазушының алғаш үйленіп, бірге от жағып, отау құрғанымен, өмірде болатын əртүрлі себепке байланысты ерлі-зайыптылық қарым-қатынасының жігі ажырап кеткен бірінші қосағы Бəшен Баймұратованы тауып алуға тырыстық. Ұзақ жыл мұғалім болған, педагогика ғылымының кандидаты, доцент Бəшен апай «ескі қоламтаны қозғап қайтесіңдер? Өткен-кеткен дүниені қайта еске алғанмен, енді не өзгереді? Мақтанатындай нəрсе емес, мазаламасаңдар бола ма?» дегендей бұл туралы мүлде əңгіме айтқысы келмейтін сыңай танытты. Ақылды əйел көңіл түбіне жасырған сырын көпке жайып салғанды бойына ар көреді, бірақ қиылып, өтініп сұрағаннан кейін жазушының жары болған, өзі де бала оқытып, оны ғылыммен ұштастырып, шығармашылықпен айналысқаннан кейін де шығар, түсініп, келіскендей болды. «Елу жыл өткеннен кейін енді қартайған шағымда осындай əңгіме айту маған мақтанғандық сияқты көрініп, қарадай қысылып та отырмын. «Қайдасың, Гауһар?» – Бердібек екеуміздің он үш жыл отасып, ажырасқаннан кейін бес жылдан соң жазылып, 1965 жылы жырыққа шыққан шығарма. Бұл – Бердібектің де күйзеліп жүрген кезі болатын. Алғашында мұндай повестің жазылғанынан бейхабармын, кезінде отбасымызбен араласқан таныс замандастарымыздан, жазушылардан: «мынандай повесть жазу үшін біздің де əйелімізден айырылысып кетуіміз керек шығар, Жəнібек – Бердібектің өзі, ал Гауһар деген – сен ғой» деп қайта-қайта ести берген соң, «не жазған екен?» деп повесті тек сонда ғана қолыма алдым. Екеуміздің жолымыз екі айырылғаннан кейін Бердібек өзінің кінəлі екенін айтып, кешірім сұрап келе беретін еді. «Қалған көңіл – шыққан жан», жіби алмадым. Сондай бір кешірім сұрап келгенінде: «Сен туралы повесть жазайын деп едім» деді. «Роман жазсаң да өзің біл, қайта айналар жайым жоқ» деп қатал жауап бергенмін. Сондықтан да повесті өте көңілсіз оқыдым. Тіпті повестің аяғында Гауһарды өлтіріп қойған жеріне келгенде, «ақыры өлтіріп тыныпсың ғой» деп ашуланып, жүрегім ауырды. «Қинала бермейінші» деп кітапты лақтырып тастап, қайтып оқымай қойдым. Повестегі менің Гауһар екенімді сендірген детальдар мынау болды – «Қабанбай батыр мен Фурманов көшелерінің қиылысында қарапайым үй тұратын. Бұл – педучилище» дейді шығармада. Міне, осы үй, шынында да, мен оқыған педучилище еді. Бұл – 1948 жыл. Соғыс бітсе де, жарасы жазылмаған уақыт. Ауылдан келген жас жігіт КазПИ-ге оқуға түседі, сол институттың 4-курсының студенттері біздің педучилищеге келіп, тəжірибелік сабақтар берген болатын. Ол кезде мен үшінші курста оқитынмын, осы кезде ғой Бердібектің маған көзі түсіп, көңіліндегі сезімін білдіріп жүргені. Осы жайттар, біздің танысқанымыз, суреттеген менің кескін-келбетім, үздік оқығаным, педучилищеде бірге оқыған курстас құрбыларымның аты-жөні, паркке қыдыруға барып, есігінен кірмей, қақпадан секіріп түсетініміз, алыстағы ауылға қол ұстасып барып, еңбек жолын бірге бастайтындығымыз, ең соңында сезімі тұрақталмаған балаң жігіт пен жас келіншегі ұғыныса алмай, ажырасып кететіндігі повесте айна-қатесіз айтылады» дейді Бəшен апай.

	Бір кездесуде шығарманы үстірт оқитын оқырмандардың бірі жазушыға: «Сіз неге өлгендер қайтып келмейді?» дейсіз.

	Шығарма Отан соғысында қайтыс болғандар туралы ма?» сұрақ қояды. Қаламгер: «Орындалмаған арманың, жарыққа шықпаған кітабың, істелмеген ісің, қолға алып тұрып, аяқтамай қалдырған жұмысың, өлген емей немене? Сол себепті де «Өлгендер қайтып келмейді» деп атадым» дейді емес пе? Ақын-жазушы атаулының қол-аяғын байлап-матап ұстаған сол тар уақыттың өзінде «не деген сұмдық, шындықты жаза алмайсың» деп аласұрып жүретін жазушының табиғи қабілет-дарыны, қиялы қалыпқа сыймайтын еді. Повесть Гауһардың да ажал құшуы – қатал өмірдің ащысы мен тəттісін қатар жүріп татпағаннан кейін бір-ақ рет берілетін өмірдің қуанышын бірге жүріп сезінбегеннен кейін, бақыт пен қуанып қатар шауып, жарысып, ерлі-зайыпты екеу оған ілесіп елікпегеннен кейін оның несі тірі, тіршілік кешкенінде не мағына бар деген қаламгердің шалқар шеберлігінен туған көркемдік шешім ғана. Көркем ойдың шындығына іңкəр болған, сара сөзге адалдығынан айнымаған Бердібек Соқпақбаев бұл шығарманы басқаша аяқтай алмайтын да еді. . .





Ит талаған Болыс




	Жазушы Адам Мекебаев шығармаларына өзек болатын идеяны да, тақырыпты да, оларды құбылтып, құлпыртатын детальдарды да алыстан емес, сонау қиырда қалған балалық шағында, ауылында жүріп жинаған. Қаламгерге сезімде ойнайтын шынайы детальды қиялмен құрастыру қиын. А. Мекебаев шығармашылығындағы шоқтығы биік туындыларының бірі «Қазына сыры» романындағы кейіпкерлерді сомдауда жазушы балалық шақта еміс-еміс емес, қаз-қалпында құлағында қалып қойған əкесінен естіген əңгімелерге сүйенген. Ыбырай көкесі баласының жай Адам емес, күн сəулесі түспейтін адам жанының ең нəзік қатпарына, ешбір құдірет аралай алмас қараңғы бұрышына сəулесін түсіре алатын сөз шебері болуға ұмтылған болашақ жазушы Адамның қасиетін аңғарды ма, Қазалының құмына аунап жүрген перзентіне ескіліктің əңгімесін көп айтып, сезімталдық қасиетін шыңдай түскен сыңайлы. «Қазына сырына» арқау болған басты кейіпкер, біз əңгіме нысаны еткелі отырған Таппай өмірде болған, көкесі балалық шақтың өзінде-ақ прототип бейнені бастан-аяқ ауызша өзі кескіндеп берген. Сөйтіп, Адам Мекебаев қолына қалам алып, ақ қағазға төнетін əдет тапқан есейген жылдарда балаң жанына қатты əсер еткен сол адамның тағдыры жадында қайта жаңғырды. . .

	Бұл – шамамен 1918 бен 1930 жылдар арасында болған оқиға. Қол-аяғы балғадай алпамсадай адамды бұралқы иттей бүрсеңдетіп, қиыр-қиырды шарлатып жіберген ашаршылықтан Қазақстанның қай пұшпағы аман қалыпты? Бастан-аяқ бір деммен оқылатын «Қазына сырындағы» ашаршылық азабы төбеқұйқаңды шымырлатқандай. Адам Мекебаев туған ауылда бір кездері Таппай атты кісі он төрт жыл болыс болады. Таппай – бетіне жел тимей өскен байдың жалғыз баласы. Бірде Таппай түс көреді. Түсінде Таппай біреу емес, бесеу емес, ұрадай аузымен ұртын толтыра шайнап, он төрт шошқаның басын қарбыта асап жеп жатыр екен. Он төртінші басын жегенде, асқазаннан асып төгілген арам ас кеңірдегінен келіп, лоқсиды. Сол кезде оянып кетеді. «Не болды, балам?» дейді мырқы əкесі (бүгінгі тілмен айтқанда, мырқы – миллионер). «Осылай да, осылай, он төрт шошқаның басын жедім. Он төртіншісін жегенде лоқсыдым» дейді Таппай. Қабағына қыртыс түсіп, ойланып қалған əкесі: «Бəрекелді, балам, он төрт жыл болыс болады екенсің, əумин» деп бетін сипайды. Шынында да, Таппай он төрт жыл болыс болады.

	«Көктем бірде Бұхардың базарына барады. Жастау күні.

	«Базарда жүріп жан-жағыма қарасам, қалт-құлт етіп, сүйегіне əрең ілініп жүрген адамдар. Қазақтың бəрі қып-қызыл аш, қызылсыраған қасқырдай екі көзі аларып, саудагерді торуылдайды. Саудагерлер таяқпен жасқап, оларды жанына жолатпайды, əйтпесе бір ұрады, аш өзегі талып теңселіп тұрған адам таяқты көтере алмай ұзынынан түсіп, өледі де қалады. Немесе итін жіберіп талатады. Сол қысталаң кезеңде бір саудагерге жалданып жұмыс істеп жүрген едім. Жұдырықтай ғана нан береді, сол үшін таңертеңнен кешке дейін бел жазбай жұмыс істеймін. Сөйтіп, азаптанып, арпалыспен күнімді өткізіп жүргенімде, «Ойбай, бір қазақты ит талап жатыр» деп жан-ұшыра айқайлаған дауысты естиміз. Бір жағы қызық көрініп, бір жағы кім екенін білгің келіп, дауыс шыққан жаққа қарай тұра жүгіреміз. Кезекті рет сондай айқай естілгенде, жетіп барсақ, жиырма шақты адам тайыншадай итке таланып жатқан əлдекімді қаумалып тұр екен. Əлгі адам басын қос қолдап ұстап, бетін бүркеп алған. Кенет қаумалағандардың бірі «ойбай, мынау біздің Таппай болыс қой» деп тани кетті. Сөйтсек итке таланып жатқан Таппай екен. «Арашаласаңдаршы» деп əлгі адам тұрғандарды кимелей, тұра ұмтылды. Сол кезде Таппай қимылдамаған күйі: «Тимеңдер!» деді сергек үнмен. Қайдан білейік, ит қимылдаған сайын талай түседі екен ғой. Сілтідей тынған жұртқа Таппай тайсалмай қарап: «Таласын! Біз де елімізді ит болып талағанбыз» депті. Допша домалатып, уысына шеңгелдей ұстап, талаған ит жемтігінің айылын жимай сөйлегеніне ызаланғандай, одан ары өршеленіп, кеудесіне қонақтаған күйі алқымын кеңірдегімен қосып жұлып алды. Таппай да осы кезде жантəсілім етті. Мен осы сəтті көзіммен көріп едім» деп көкем əңгімелеп отыратын еді. Мұндай сұмдық детальды отырып алып он сағат ойласаң да, ойыңа оралмас еді, Романымның беломыртқасы болған Таппай болыстың өзін, өмірін қаз-қалпында алып, шығармашылық қиялмен өрістете отырып, «Қазына сырының» оқиғасын өріп шықтым» дейді Адам ағаның өзі. Бұл жерде жазушы, əрине, «елін иттей талаған адам өзі де ит өліммен өледі» деген ежелгі қазақы қағиданы еске салып, бұл құдіретті қағиданың шындығы азуын айға білеген Таппайды да айналып өтпегеніне назар аудартып отыр. «Мен көк ит болсам, сендер көп итсіңдер, таларсың да, жерсің» деп баяғы Қодардың Құнанбайға нала айтқаны сияқты, екі аяқты адам-қасқырлардың бір көкжалы Таппай да елін қанаған қатал мінезінің өтеуі осы боларын өліп бара жатса да, өкінішпен мойындап, біреудің арашалағанын бойына ар көріп, олардың мүсіркеп-аяғанынан гөрі ажалды артық санап бара жатыр. Жазушының шеберлігі де сонда – осы ақиқатқа оқырманның көзін жеткізу үшін болған оқиғаны шынайы бейнелей білуінді. Қаламгердің жанына қатты əсер еткен оқиға оқырманға да ой салмай қоймайды.





«Боз аралдың» кейіпкерлері кластастар. . . »




	Шығарма кейіпкерлерінің өмірдегі оқиғаларға негізделіп кескінделетіні рас. Көркем əдебиетте, классикалық əдебиетте оның талай үлгілері бар. Шығарманың жазушының ойы мен идеясы болса керек. «Осындай бір дүние жазсам-ау» деп жүргенде тосын бір оқиғалар, жағдайлар, кейде тіпті бір ауыз сөздің өзі шығарманың тууына əсер етуі мүмкін. Лев Толстойдың «Қажымұратының» жазылуына бір түп қурай себеп болған дейді. «Анна Каренинаның» жазылу тарихы да осыған ұқсас. Газет бетінде жарияланған «осындай бір жас қыз махаббаттың азабынан пойыздың астына түсіп өліпті» деген тілдей хабарламаны оқып Л. Толстойдың қатты əсерленгені сонша, бүкіл орыс əдебиетінің бір өлшемі болып отырған ұлы шығармасын дүниеге алып келді. Біз сөз еткелі отырған белгілі қаламгер Ахат Жақсыбаевтың «Боз арал» атты повесі де өмірде болған оқиғаның əсерімен, ізімен жазылған.

	«Боз арал» – жазушының өз жанына жақын, ұнататын шығармаларының бірі. Бұл – алғаш рет бүр жарып, кеудесін толтырған өзіне де белгісіз сезімнің арпалысына түсіп, азапты халді бастан кешіруді бастаған екі жасөспірімнің балаң махаббаты туралы повесть. Айтып келмеген, тұтқиылдан тап болып ьалаң жүрегін жаралаған алғашқы сезімнің шынайылығына, сəттілігіне сеніп еді Орал. Орал – Ахат Жақсыбаевтың жақын қиыспас жақындарға айналған екі дос мектеп бітіргеннен кейін əлденеше жылдардан соң кездеседі де, өткен уақытты, ауылды, балалық шақтарын сағынышпен естеріне алады. Бір сəтке уақыт ағысын кері айналдырады. . .

	Бұл – 1950 жылдары Павлодар қаласында болған оқиға. Сегізінші класта оқып жүргендерінде Батырбектің кішкентай ғана жүрегі Торғын атты кластағы əдемі қызды көргенде бұлқынып қалатын болды. Мұны махаббат деуге болмас. Өзгелерден оқшау көрінетін сүйкімді қызды көрген бетте, кездейсоқ кездесіп қалғанда бүкіл денесін ток ұрғандай дір ете түсетін беймəлім күй кешетін. Алғаш рет оянған сезім, ер баланың бойында болатын физиологиялық өзгерістер, оның əдемілікке ұмтылуы, əсемдікте сезінуі, кеше ғана түртіп қалып, бұрымынан тартып қалып ойнап жүрген қыз балаға бүгін басқаша қарауы, қабылдау мен қиялы ерте жетілетін қыздың сезімтал жүрегінің төңкеріліп түсуі повесть желісін жүйелі өріп шыққан. Батырбек Торғыңды сабақтан кеш шықса, үйіне дейін шығарып салатын болды. Сабақтың жайын, оны-мұны елеусіз нəрселерді сөз етіп, қиындық туа қалғанда жəрдемдесіп тұруды парызы санайды. Бозбала жасына келіп қалған жасөспірім мен бұлғаңдап өсіп қалған əдемі қыздың арасында аялы бір достық қарым-қатынас орнайды. Бұл жайт, əрине, əлі партада отырған ұл мен қыздың тəртібін қатаң қадағалайтын мұғалімдердің назарынан тыс қалмайды. Мектеп қабырғасында жүріп сезім деген «сұмдыққа», махаббат деген «масқараға» ұшырап, класс атына «кір келтірген» Торғынды жиналысқа салады. Бұл оқиға кластағы ер балаларға қатты əсер етеді. Жиналыста сезімге қиянат жасағандай, Батырбек пен Торғынның қаралануы, алғашқы сезімнің жиналыста талқылануы, «ендігі жерде екеуің бір-біріңмен сөйлеспеңдер» деп үзілді-кесілді тыйым салынуы – осының бəрі жер бетіне жаңадан ғана өсіп шыққан өскенді тамырымен жұлып тастағандай жабайы əрекет сияқты əсер етеді жазушыға.

	Бұл əрбір жұмыр басты пенденің басынан өтетін жағдай. Повестің «Боз арал» аталуы да айырықша мəннен туған. Боз арал – ақ қағаздай өте таза, əлі ешкім ашпаған, құпиясын ешбір адам ақтармаған өзгеше бір əлем, сағым сияқты алыстан мұнартқан арман жағалауы, қимас сезім аралы. Адам аяғы баспаған, көк шалғыны жапырылмаған табиғаты бөлек арал мен енді ғана есік қаққан алғашқы сезімді бір-біріне өте ұқсас, тамырлас деп танығандықтан, астаң-кестең оқиғадан көңілі əлем-тапырық болған жазушы повесін осылай атауды ұйғарыпты. Жүрек қанша жараланса да, батпандай қайғысын сыйлап, азабын арқалатса да, ең алғашқы пəк сезім ешқашан кеудеден өшпейді. Мəңгілік маздап қалады. Түкке тұрмайтын тіршіліктің тартысынан қажыған адам ауық-ауық сол сағым шақты армандап, мұнартқан əлемді аралап, сағынғаннан қуат алады. Сол оқиғаны тағы бір рет еске түсіріп, рет-ретімен баяндап шыққан Ахат ағаның айтуынша, Батырбек пен Торғын да ежелгі ғашықтардың кебін киіп, бір-бірімен қосыла алмапты. Екеуі өмірдің екі соқпағымен кеткен. «Боз арал» атты повесіме арқау болған балалық шақтағы достарым, кластастарым Орал мен Зинаны шығармада Батырбек пен Торғын деп алдым. Егер сол жолы Зина жиналысқа салынбаса, екеуінің сезімі талқыланбаса, мүмкін, ол екеуі үйленіп, бақытты отбасын құрып, ұрпақ өсіріп отырар ма еді деп ойлаймын. Менің бұл повесті жазудағы мақсатым – алғашқы сезімге үлкендердің тарапынан жасалатын қиянатқа қарсы тұру болатын, балалардың лайланбаған, тұнық, таза сезіміне құрметпен қарауды үйренсе екен деген ниеттен туып еді. Орал, яғни Батырбек бүгінде марқұм болып кетті. 1995 жылы қайтыс болды. Менің ең жақын досым еді. Ол ұзақ жылдар Павлодардың педагогикалық институтында қазақ əдебиетінің оқытушысы болып, ұстаздық қызмет атқарды. Баянауыл өңіріне белгілі азамат болатын. Зина да өз алдына тұрмыс құрып, балалы-шағалы болды. Жалпы, бұл повестің жазылуына Зинаның хаты түрткі болған еді. «Ахат, жазушылық деген ұлы өнерді Құдай арамыздан саған ғана сыйлады. Жазғандарыңды оқып, қуанамыз. Біздің балалық шағымыз туралы, жастық шақ, мектеп жөнінде жазсаңшы» деп жазған еді бір хатында. Сол хаттан кейін мен, шынында да, ойланып қалдым. Кейін «Боз арал» жарыққа шыққан соң Зина: «Мынау мен туралы шығарма ғой. Ахаттың Торғын деп отырғаны – мен ғой» деп жүрген жерінде айтып жүреді екен» дейді өткенін есіне алған қаламгер. Əр адам - өз тағдырының басты кейіпкері. Басты кейіпкерлер баянды да, баянсыз да өмір сүреді. Ол өмір ертегі сияқты. Сол ертегінің біреуін басқаларға сабақ болсын деп баяндай келіп, мөлдіреген пəк сезімді жырлаған Ахат Жақсыбаев қайтып оралмас жастық шағына «Боз аралымен» мəңгілік белгі қойды. . .





Парасатты Қабдолов Пахраддиннің прототипі еді. . .




	Отызыншы жылдардың зұлматы пен нəубеті туралы жазылған шығармалардың қатарында жазушы Смағұл Елубайдың Мемлекеттік сыйлық алған «Ақбоз үйі» айрықша орын алады. Бұл шығарма қазақтың мінезін тану үшін қайыра бір оқып шығуға арналып жазылғандай. Ауыл байларын ауыздықтаудың жөні осы екен деп асыра сілтегендіктің, алтыбақан алауыз алыс-жақын ағайын-жұрттың арасындағы қым-қиғаш мінез қайшылығынан туған керенау қарым-қатынастың ащы шындығы осы романда шынайы көрініс тапты. «Ақбоз үйді» оқырман жылы қабылдады. Сыншылар оң пікір білдірді. Оқиға желісімен фильм түсірілді. Əрине, кез келген көркем шығармадағы оқиға да, оны өрістететін кейіпкердің мінез-құлқы да, іс-əрекеті де жазушы қиялымен дамытылады. Кітап кейіпкерінің өмірдегі серігін іздейтін əдепкі əдетімізбен романдағы образдардың бірді-екілісіне тоқталайық.

	Пахраддин – Хансұлудың əкесі. Аталы сөз айтатын би. Мыңғыртып мал айдаған бай. Пахраддин – мінезі де, портреті де белгілі əдебиет зерттеушісі, академик Зейнолла Қабдоловтан көшірілген бейне. Тек оқиға уақыты өзгертілген. Оның бəйбішесі Сырға – Зейнолла Қабдоловтың зайыбы Сəуле апайдың прототипі. Сəуле апай №12 қазақ мектебінде оқыған Смағұл Елубаевтың мұғалімі болған. Жалпы, екеуі де С. Елубаевтың ұстаздары, бірі – университетте сабақ берген.

	«Ақбоз үйдің» авторы Қабдоловтардың отбасымен 10-сыныпта оқып жүрген кезінен бастап араласа бастайды. Жазушы бұл отбасындағы мəдениетті, əдеп-əдетті, адамдық қарым-қатынастарындағы жылылықты көрген, сезінген. Кісілік келбетін, принциптерін, мінез-құлқын, тіпті бір-біріне деген махаббаттарын да жақсы білгендіктен, өзі сезінген отбасының тынысын сол заманға – 30 жылдарға алып барып, Пахраддин мен Сырғаның жанұясына апарып теліген. Өмірде көңілінде шуақты із қалдырған Қабдолов еріксіз шығарма кейіпкері болып шыға келген.

	Романдағы оқиғаларды шиыршықтай түсетін шымыр бейнелердің бірі – Дəу апа. Бұлыш мергеннің анасы, өмірі жесірлікпен өткен, ер мінезді батыр əйел. Дəу апаны «Сталинге тіл тигізді» деп НКВД-ның аудандағы түрмесіне апарып қамап қояды. Ол сонда да өле-өлгенше айтатынын бетке айтатын қайсар мінезінен таңбайды.

	Шаш ал десе, бас алатын жандайшаптармен ерегісетіні сонша, түрменің берген тамағын ішпей, бір апта бойы аш жатып, өмірден өтеді. Дəу апаның ешкімнен қаймықпайтын, қорықпайтын қайсар мінезі жазушының өз анасы Ханбибі Шабанқызының мінезінен алынған. Смағұл Елубай анасының құрсағына біткеніне екі ай болған кезде мынадай бір оқиға болады. Ол кезде жазушының əкелері Қарақалпақстанның құмының ішінде орналасқан Маңғыт деген шағын қаладан он бес шақырымдай жерде қоныс теуіп, малын бағып отырған ауылды мекен еткен. Ақтөбе облысынан Голощекин əкелген зұлматтан қашқан елдің бір шоғыры осы ауылды келіп паналайды. Адам аяғы баспайтын қызыл құмның ішіндегі ауылға қарақалпақтың екі милициясы келіп, жазушының əкесі Абатқа «ананы ұрладың, мынаны ұрладың» деп нақақтан-нақақ жала жауып, түрмеге əкетпек болады. Бұл – 1946 жылдың күзі. Қызыл жағалылар үй ішін тіміскілеп жүріп, жарты қап мақта тауып алады. Мақтаның қат кезі. Анасы «Айналайындар-ау, осы мақтадан бір нəрсе тоқып, тігіп сатып, күн көрейік, балаларға талғажау болсын деп, зауыттан сатып алған едік. Осыны да кылмыс деп тұрсыңдар ма, орнына сиырымызды ала ғой» десе, екеуі «жоқ, ол – аз» деп оған да көнбейді. Содан ауылды адақтап, азын-аулық ақша жинап əкеп ұсынып көрсе, оны да азырқанып алмайды. Ең соңында тапаншасын суырып алып, Смағұл Елубайдың əкесіне: «Қайтсем де сені түрмеге апарып тығамын, түс алдыма», – дейді. Əкесінің де қырықтың о жақ-бұ жағында қылшылдап тұрған қауқарлы шағы. Ызаға булығып милицияның біреуінің жағасынан ала түседі. Милицияның бір мылтығын суырып алып, аспанға қаратып оқ атады. Жағаласып жүріп тағы да атады, оқ əкесіне тікелей тимей, қарнын жалап өтіп, төңірек қызыл-ала қанға боялады. Екеуінің бірдей еріне қол жұмсап таяққа жыққандарына шыдай алмаған Ханбибі анасы да көзі қарауытып, төбелеске араласып кетеді. Оқиға киіз үйдің ішінде болады. Екеуге екеу жекпе-жек ерлі-зайыпты екі милицияны жығып, қол аяғын байлап, қаладан тағы да милиция шақыртып қолдарына тапсырады. Əкесін айдап алып кетпек болып келген милицияның өз озбырлығы үшін абақтыға жабылады. Анам өте батыл да өткір адам еді. Өте қатал заманда өмір сүрді. Аштықты бастан кешірді, репрессияны көрді. Ешқайсысына да мойымады. Советтік паспорт дегенді біздің ауылдың адамдары 1955 жылы ғана алды. Олар – Совет өкіметін де, оның милициясын да мойындамаған адамдар. Мінезді ел болған. Олардың осы мінезі шешемізден де көрінетін еді. Шешем үш жыл бұрын ғана 88 жасында қайтыс болды. Көз жұмғанша анамның қабағы кіртиіп ауырып отырғанын көрген емеспін. Денсаулығы жақсы, өте қайратты адам еді. Өзі де, əкесі де, атасы да, жалпы тұқымымен батыр адамдар болған деседі. Аталары өмір бойы түрікменнің басмашыларымен күрескен. Сол кісінің бейнесін негізге ала отырып Дəу апаны сомдадым. Менің дəу апам кез келген уақытта білек сыбанып шайқасқа кіретін адам. Милицияның өзін «əй, боқмұрын» деп, «Сталин дегенің кім өзі, əділетсіздік жасайтындай анадан туған бала ма, өзі, əкелші бері өзін, ит терісін басына қаптайын» деп басқа түгілі заң адамының өзіне де өктем-өктем сөйлеп, түрмеден бір-ақ шыққан ғой. Романда солай. Қазақ деген халықтың сағы сынбай тұрған кездегі мінез ғой бұл. Қазір мұндай мінезді іздесең табасың ба? Əрине, 1986 жылы қыздарымыз ер жігіттей ерлік жасады. Не дегенмен батырлық бойымызда бар халықпыз ғой», – дейді Смағұл аға.





«Алдан» намыстан туған туынды




	Əдебиетте Амангелді батырдың бейнесін əкеп, «Заман-ақырдай» роман жазып, осы образды замана дауылына қарсы қойып, шыңдап жетілдіре отырып, «Ақырзаман» деп жалғастыруды қаламгерлік мұраты етіп жүрген белгілі жазушы Қоғабай Сəрсекеев «Үш арыс», «1937 жыл» атты сом дүниелер жазып, əдебиетте өз орнын айшықтай түсті. Өзі туралы емес, өзгелер туралы жан жадыратар жылы сөз айтуды жақсы көретін Қоғабай аға өмірде тым қарапайым – артық мақтаннан аяғын тартып тұрады. Ахмет, Міржақыптардың елінде туып, бала күнінен тілдің шұрайын танып өскен болашақ жазушының ойын Торғайда туған таланттар тіпті де кемелдендіре түседі. Адамға деген ыстық сезіммен, табиғи мейіріммен мөлдіретіп жазатын Сəрсекеев шығармашылығында қысқа əңгімелердің орны бөлек. Соның бірі – «Алдан».

	«Алданның» шығу тарихы қызық. Алдан – өмірде болған баланың аты. Өмірдегі шын аты – Өмірзақ. Өмірзақ – Қоғабай Сəрсекеевтің немере бауыры. Əкесінің үш ағасы да қан майданға кетіп, қайта оралмайды, соның бірі – Айтмағамбеттің артында қалған жалғыз баласы осы Өмірзақ. Айтмағамбеттің соңынан қара қағаз келген соң əйелі басқа адамға тұрмысқа шығады. Өмірзақтың мектепке бара қоймаған шағы. Қабырғасы қатайғаны болмаса, оң-солын тани қоймаған жас бала басқа ошақтың басына барған соң Айтмағамбетов деген фамилиясын өзгертіп, өгей əкесінің фамилиясын алады. Өгей əкесі жаттықтың жұрнағын да көрсетпей, өзекке теппей, Өмірзақты өз баласындай көріп, дұрыс тəрбие беріп өсіреді. Бір ауылда тұратын, көз көрген ағайын адамдар болғандықтан, асылдың сынығын жасытпай адам қатарына қосуды мақсат етеді. Бірақ құлын тайдай тебісіп, тел өсіп келе жатқан Өмірзақтың бұл қылығына Қоғабай қарадай ашынады, кеудесін намыс кернейді, жан дүниесінде қызғаныш оянады. Мектепте бірге, бір сыныпта оқығанмен, ол Қоғабайдың алдына шығып жүргенді ұнатады, тыныштық көрсетпейді. Өткенді есіне алған Қоғабай аға: «Бұл ұлтшылдық та, рушылдық та емес – қанда ойнақ салып, өртеп бара жатқан намыс еді», – дейді. Бала көңілі уақыт салған соғыс зардабымен осылайша іштей шарасыз күреседі. Əрине, бұл – балаң, балалық сезім. Бірақ осы эпизодта қанша өмір шындығы бар. Тентектік дегенді қойсаңшы. Сыйғызбай, басқа сыныпқа ауысуға мəжбүр еткені өз алдында, Сəрсекеев оны көшемен жүре алмайтын жағдайға жеткізеді.

	«Алдан» – Қоғабай Сəрсекеевтің алғашқы туындыларының бірі. Əңгіме жария көрісімен ауызға ілініп, кезінде жақсы бағаланған-ды. Осындай характерлі персонаждарымен жазушының «Алданы» əдеби ортаға кіреді. «Алдан» жарыққа шығып, дүкен сөрелеріне түсіп, оқырман қолына тиісімен, жазушы қиялымен ұшталып, есімдері өзгертіліп, оқиға басқаша өрістетілгенімен, өмірден ойып алынған кейіпкерлер өздерін тани кетеді. Бірде Қоғабай Сəрсекеев ауылынан хат алады. Хат Өмірзақтан келген.

	«Сен мені қағаз бетінде, кітап ішінде іздегеніңмен, мен сені өмірде іздей алмадым. Іздеп барып, жолығыспадым. Мен қатты сырқатпын. Денсаулығым жақсы емес. Саған сырымды, бала-шағамның жайын айтайын деп едім» деген мазмұнда келген хат екен. Өмірзақ 1970 жылдары жастай қайтыс болады. Əрине, бір ауылдың екі ұланы бірін-бірі көрмеді емес, талай рет көрген, ауылдағы жиын-той, кездесулерде əлденеше рет жолығысқан. Бірақ бала күннен араларына сызат түсіп, алыстап кеткен адамдар емен-жарқын араласып, жақындасып кете алмаған. «Алдан» жарыққа шыққан соң көпшіліктің сұрауымен жазушы бұл əңгімесін пьесаға айналдырады. Өйткені, Алдан – трагедиялы тағдыр иесі. Арқалықтағы қалалық театр «Алданды» біраз жылдан бері сахнасынан түсірмей қойып келеді. Оқиғасы қою, шиеленіспен басталатын спектакль шарықтау шегіне жеткенше тым-тырыс театр ішінде тамашалап отырған адам көз жасын тыя алмай, ағыл-тегіл жылап, əр тұстан пырс-пырс, қорс-қорс дыбыс шығатын көрінеді. Қоғабай ағаның өзі де «Алданды» сахнадан əр көрген сайын көзінің алды буалдыр тартып, қанша қайраттылық танытса да, жанарын дымдап, ер мінезімен егіліп қайтады екен. Бұл спектакльді ол ешқашан ең алдыңғы қатарда отырып көрген емес, өзі сомдаған кейіпкерлерімен бір сəтке өмір сүретінін, шиыршық атқыза келіп, шаншудай қадалатын сезімінің алдында əлсіздік танытатынын біледі де, бірден артқы қатарға барып жайғасады. Сосын … ер көңілі екі көзден иеді…

	Осы жайттарды əңгімелей келе, Қоғабай аға: «Бұл – жеке адамның қайғысы емес, соғыс салған зардап, соғыстың қайғысы. Алдан – Өмірзақ қайтыс болғанда, маған телеграмма келді. Сол күні естіген бетте Торғайға шырылдап жеткеніммен, үзіліп кетіпті – жүзін жасырып қойыпты, қабірге көміп жатқанның үстіне бардым. Топырақ салып, қонақасына қатыстым. Бүгінде үрім-бұтағымен араласып тұрамын», – дейді.

	Авторөзшығармашылығыжайлыəңгімесабақтағанда:«Жалпы, менің шығармаларымда ойдан алынған кейіпкер жоқ», – дейді.

	Жазушы пікірімен келісуге болады. Оның əңгімелері, повестері, романдарымен танысқан оқушы автор сөзінің растығына көз жеткізер еді. Оның «1937 жыл» əңгімесіндегі əнші Жүсіп Назар, «Қараша қаздар» повесіндегі Əнуар, «Заманақыр» романындағы Амангелді, «Үш арыс» хикаясындағы Əлихан, Ахмет, Міржақып бейнелері біздің осы сөзімізге дəлел.





Мергенбай батыр Айбекке айналды




	«Жол ұзақ. Ғұмыр қысқа. Айбек жаяу». Екі сөзден тұратын үш сөйлемнің қарапайымдылықпен қабысқан пəлсапалық дəлме-дəл мазмұны мыңжылдық мəтел сияқты ұмсындыра түсіп, шығарманы қайта оқуға жетелеп кетеді. Біз кезінде «Жалғыз жаяу-мен» осылай танысып, екі түнде қалай тауысып шыққанымызды білмей қалғанбыз. Ұнағаны сондай, ұпайымызды түгендеп беруде қажет болатын сөздей-ақ кейіннен жаттап алдық. Көңіл күйге кірбің түсіп, налып, торыққан шақта, əлдекімнің басындағы кез келген кездейсоқ жағдайға жанашырлық білдірген кезде осы сөз өз-өзінен ойға оралып, күбірлеп қайталап қоюшы ек. Кей шақта шығарманың бүкіл тағдыры пəлсапалық ойларына байланысты болып жатады. Жазушы Баққожа Мұқаи шығармасын «Жалғыз жаяу» деп атау арқылы əдеби сонылық танытқан.

	Шығарма сюжеті – кеңестік кезеңнің қалыптасу жылдарында тəртіп пен жүйеге бағынғысы келмей, мал сақтаудың, жан сақтаудың, ұрпақ сақтаудың амалымен іргеде жатқан Қытай еліне қоныс аударған қазақтардың тағдыры. Əдепкі əңгімемізге көшсек, мұндағы басты кейіпкер Айбек пен оның сүйген сұлуы Марияның өмірде прототиптері бар ма? Болса кімдер?

	«Жалғыз жаяудың» оқиғасы 1926-30 жылдардың арасын қамтиды. Баққожа Мұқаидың айтуынша, Айбек – Жетісуға аты мəлім, ұшқан құс, жүгірген аңды көздемей атқан Мергенбай батырдың əдеби образы. Кеңес Одағына қарсы шығып, өз əулетіне қарасты ағайындарын арғы бетке алып өтуге бел буған жас жігіт. Оқиға орны – Алматы облысы, Нарынқол ауданы. Мергенбай осы аудандағы Қақпақ деген ауылдың азаматы. Түгін тартса, майы шығатын, жер жаннаты Жетісудың жұмағы – Нарынқол ауданында Мұзарт деген жер бар. Шекарашылар қуып келген кезде Мергенбай осы Мұзартта бекініп жатады. Алды – тұйық, арты – жар. Шекарашылар айналдыра қоршап алған. Не істеу керек? Мергенбай мұзға киіз күйдіріп басып, шетінен ерітіп амалдап ары қарай өтеді. Бұл – Мергенбайдың ерлігі. Алайда арғы бетке өткенімен, қытайлар кейін Мергенбайды атып өлтірген. Бірақ шығармада бұл басқаша суреттеледі. Тура Мергенбайдың басындағы оқиғалар емес, көпшілігі жазушының қиялымен дамытыла отырып, ойдан құрастырылған. Мысалы, Айбектің Мария деген қызға ғашық болуы, одан бала сүюі – таза қиял жемісі. Марияға байланысты оқиғалардың да нақты өмірде дерек-шындығы бар. Нарынқолдың Сарыжаз бен Кеген ауылдарының арасында зуылдап өтіп жатқан төрт дөңгелекті машинаны бір шайқап жіберіп, жолаушының жүрегін лып еткізіп аузына алып келетін, сол маңның үлкен-кішісі ғана емес, жолы түсіп Нарынқолда бір-ақ рет болған адам да білетін «Маруся бел» деп аталатын дөң бар. Жол үстіне айналып кеткен дөң неге «Маруся бел» деп аталады? «Жалғыз жаяудағы» Мария осы Марусяның əдеби бейнесі. Мария – орыс-орманы көп Талғардан сонау қиырда жатқан Нарынқолдың қалың қазағына дəрігерлік қызмет көрсетуге барған фельдшер қыз. Осы Мария ат құлағы көрінбейтін ақпанның ақтүтек боранына қарамай, қасына шана айдайтын қазақ жігітін ертіп алып, Кегенге дəрі алуға шығады. Елең-алаңда шыққан екеуін жолда, дəлірек айтқанда, əлгі дөңнің үстінде қазақтың байлары ұстап алып, жəбірлеп, азаптап, өлтіріп тастап кетеді. Баққожа Мұқаи өз туған жеріндегі тұтас ел білетін осы оқиғаны шығармасында шамалап келтіреді. Бірақ ол шығармада Марияны қазақтың байлары емес, ақтың офицері атып кетеді. Ол кезде қашқындар көп болған. Атаман Анненков: «Сендер мені күттіңдер. Қытай елімен келісемін» деп аспан асты еліне қарай өтіп кеткеннен кейін, мұнда қалған бірен-саран қашып-пысқан əскерлері, роталары арғы шеті Семей, Алакөлге дейін, бергі шеті Нарынқолға дейін ат ойқастатқан. Жалпы, жазушы ел аузындағы əңгімелерді геройларының характерін ашу үшін шебер пайдалана білген. Өйткені бұл өңірде Мергенбай туралы аңыз-хикая өте көп. Əсіресе, оның аттың үстінде келе жатып атып кете беретін қолмергендігі туралы аңыз шындыққа бергісіз айтылады. Айбек – Мергенбайдың толық көшірмесі емес, бірақ батырды нысанаға алып отырып жазылғандықтан, шығармадағы бейне шымыр жасалған.

	Алғаш Кеңес Одағы құрылған кезде шекарашыларды азық-түлікпен қамтамасыз ететін комотряд деген құрылады. Мергенбай – соның командирі болады. Бірақ көп ұзамай əлдеқайдан ауып келгендердің қазақтың шүйгін жерін, сулы жерін тартып алып, жергілікті халықты шөлейт, құмдауытқа қарай ығыстырып тастағанын көріп, тізесін батырып бара жатқанына көзі жетеді. Көз көріп тұрған қиянатқа жаны күйеді. Қалың қазақтың келешегін қоғадай жапырып келе жатқан əділетсіз жүйеге көне беруге адалдықтан жаралған жаны бұдан ары төзе алмайды. Елді арғы бетке бастайды. . .

	Мергенбай батырдың қанша өмір сүргені белгісіз. Оны тек бірге кеткен сол жақтағы ағайыны ғана біледі. Белгілі тұсы – ажалының қытайлардан болғаны. Шекарашыларға байланысты жазылған кітаптарда Мергенбай туралы көп айтылады. Бірақ онда ол өз атымен айтыла отырып, көбінесе жағымсыз бейнеде – банды ретінде көрсетіледі. Алайда Мергенбай өмірде ондай адам болмаған. Ол кездегі əдебиеттен «жерін тастап, Қытайға өткен» адамның оң бейнесін іздестірудің қажеті де жоқ еді. Көркем шығарманың заңдылығы бойынша герой идеализацияланады, типтендіріледі. Себебі бұл – бір адамның хроникасы емес, көркем шығарма.

	Баққожа Мұқаи: «Кез келген адамда өмірлік концепция болады. Бас кейіпкердің айтатыны, жалпы позициясы – менікі. «Өмірзая» романындағы басты кейіпкер мен «Жалғыз жаяудағы» негізгі герой идеялық тұрғыдан – бір адам. Екеуі де екі түрлі кезеңде өмір сүргенімен, бажайлап қараған адамға екеуінің бір адам екені білінеді. Аз халықты басып алды да, оған өктемдігін жүргізді. Олар тіліңді, діліңді, дініңді жоғалтты. Ал намысы бар адам оған шыдай ма? Неге біз басқа халық сияқты өмір сүрмейміз? Неге біздің олармен тереземіз тең болмайды? Жеме-жемге келгенде, Айбектер құлқынның құлы емес, халықтың намысы үшін, ел үшін, тəуелсіздік үшін күрескендер. Бірі – коллективтендіру алдында, екіншісі – 1980 жылдардың тұсында елдік намыс таразыға салынған кезде көрінеді. Екі кейіпкерім де ұқсас»,– дейді.

	Халқының қамын жеген, намысын жыртқан адамның азаматтық адал бейнесін, ерлік істерін жазушы ол кезде жалаңаштап айта алмайтын еді. Көп дүние жазылмай, жинаған материалдар игерілмей қалады, қысқарып кетеді. Баққожа Мұқаидың бес томдығының төртінші томы тұтас «Жалғыз жаяуға» арналып, кезінде «соцреализммен сыйыса алмаған» детальдар мен пышаққа түсіп туралған штрихтар қалпына келтіріліп, қырналып-жонылып, жұқарып кеткен шығарма жаңа нұсқасымен жарыққа шығып еді. . .





Кейіпкері-көршісі




	Құдай қосақтаса, кіммен кім жамбас көрші болмайды? Алматыдағы «қайын ененің тілі» аталып кеткен ұзын əрі тар көшеде орналасқан «алқаштардың ақ үйі» мен «сараңдардың сары үйі» туралы қағытпа қалжың əңгімелерді басқа түгілі, сонда тұрып кеткен қаламгерлердің өзі əлі күнге жырдай ғып айтып, рақаттана еске алып жатады. Белгілі жазушы Софы Сматаевтың «Тағдырлар» атты пьесасы да осындай адал көршіліктің əсерімен жазылған екен.

	1969 бен 1972 жылдардың арасында Софы ағамыз 12-шағынауданда композитор Шəмші Қалдаяқовпен бір үйде көрші тұрады. Композитор – бірінші қабатта, жазушы – екінші қабатта. Софы Сматаев көшіп келген бойда көршісінің мінезіндегі қызық қырларын бірден байқайды. «Неге екені белгісіз, Шəмші əн шығарғанымен, отырыстарда өзінің бірде-бір əнін айтпайтын еді. Оның айтатын жалғыз əні бар, ол – «Құсни-Қорлан» болатын. «Құсни-Қорланды» айтқанда, ол əннің арасында міндетті түрде комментарий жасап отыратын. Əнді айтып келе жатып, «Аш белің қылдай нəзік үзіліп тұр» деген жолдарына келгенде, əнді ортасынан кілт үзетін де, «білесіңдер ғой, қандай қыздың белі үзіліп тұратынын, ондай бел мынадай болады» деп, бас бармағы мен ортаңғы саусағын иіп əкеп дөңгелете шеңбер жасап, бұралған аш белдің қандай болатынын көрсететін де, ары қарай əнін жалғастырып кететін. «Сыртынан орыс-қазақ сүйініп тұр» деген жолға келгенде «Білесіңдер ғой, орыс, қазақтың қалай сүйінетінін? Екі ғашықтың сезімдері мөлдір, махаббаттары таза ғой. Құсни-Қорланға қараңдар деп, Ертістің бойына орыс, қазақ жиылып келіп екеуіне сүйсінген, ынтызар көңілмен қарап тұр ғой» деп тағы да түсініктемесін беріп, екі көзін шарт жұмып, келесі жолдарын шырқай жөнелетін. Шəмші табиғатынан пенде баласына қылаудай жамандық ойламайтын, аңқылдаған ақкөңіл адам еді. Өзім бақылап, көріп, көңіліме түйген осы жайтты «Тағдырлар?» атты пьесама кіргіздім. Пьесадағы Əскен деген басты кейіпкерімді сомдағанда Шəмші Қалдаяқовты негізге алдым. Бірақ пьесада Əскен көбінесе «көрші» деп аталады», дейді Софы Сматаев.

	«Тағдырлар» пьесасы 1976 жылы Абай атындағы Семей облыстық драма театрында қойылады. Келесі жылы Семей драма театры спектакльдерінің фестивалі өтетін болып Алматыға гастрольдік сапармен келеді. Фестиваль шымылдығы «Тағдырлар» спектаклімен ашылады. Астанаға өз шығармасы бойынша қойылған спектакль келіп жатқан соң Софы Сматаев оң жағындағы, сол қанатындағы, астындағы, үстіндегі көршілерін қойылымды тамашалауға шақырады. Бірақ кездейсоқ жағдайға ұшырап қалып, Шəмші ағамыз бұл күні театрға бара алмай қалады. Абай театры келіп жатқан соң Алматының өнерлі ортасы мен жақсы-жайсаңдары үйде қалай тыныш жатсын, ел жақтан жақсы дүние келгендей елеңдесіп, тайлы-тұяғы қалмай театрға шұбырады. Спектакль аяқталып, Софы ағамыз артистердің өнеріне тəнті болып, сезімнің иіріміне оралып шыға алмай тұрғанда, бүйірден Нұрғиса Тілендиев келіп: «Əй, Софы, анау көрші дегеніңді таныдым. Кім екенін айтайын ба?» дейді. «Айтыңыз» дейді жазушы. «Қазір көршің бе, көршің емес пе, білмеймін, бірақ, Əскен деп отырған көршің біздің Шəмші Қалдаяқов» дейді. Софы Сматаев етене араласқан адамдардың жазбай танығанына қарап, композитордың мінезі мен болмысын өте дəл бейнелей алғанына қуанғандай «рас» дейді.

	Семейліктердің өнері алматылықтарға ұнап, спектакльді талқылаған пікір тарала келіп, Шəмші ағамыздың өзіне де жетеді. Сөйтіп, соңғы қойылымға композитордың өзі келеді. Тапжылмай отырып тамашалап, спектакль аяқталған соң жас баладай ебелек қағып, қатты қуанған кейіппен С. Сматаевқа келіп: «Софы, сенің мынау дүниең тым жақсы екен. Əсіресе, мені өте жақсы адам етіп көрсетіп қойыпсың. Мен өзімді таныдым. Образымды дəл жасапсың. Егер мен дəл осындай таза болсам, осындай адал болсам, дəл осылай елдің қамын жесем, маған одан артық не керек? Не болса да, мені бір жақсылап суреттеген екенсің» деп қатты қуаныпты.

	Софы ағаның айтуынша, адамға шын көңілден жақсылық тілейтін бір адам болса, ол – Шəмші Қалдаяқов. Бір үйдегі адамдардың басындағы түрлі тағдыр, олардың қуанышы, мұңы, өмірдегі махаббат, тазалық, адалдық туралы кейіпкерлердің бір-біріне кереғар ойлары, айырылысу, кездесу, табысу, ағайынды Ноян мен Саянның арасындағы тартыс, əке мен бала арасындағы шиеленіс – шығармада тұтас композиция құрайды. Міне, бір шаңырақ астындағы адамдардың осындай қайшылықты əрекетке жол ашатын асау да қызба мінездерін көрші Əскен басалқы сөзбен сабасына түсіріп отырады. Адуынды мінездің иелерін жұмсақ жүрегінен шыққан жылы сөздерімен жуасытып, адалдыққа, тазалыққа қарай иіріп əкеп, адам деген аттан алыстамауға шақырып, шырқырайтын да осы – Əскен.

	«Ауыздығымен алысқан» бас білдірмес асаулар тіпті сөзге де тоқтамай, бірінің жанын бірі аяусыз азаптауға көше бастаған кезде, не істерін білмей жанұшыратын бейбақ көрші «мен сендерге өлең айтып берейін» деп баяғы «Құсни-Қорланға» басады. Композитордың тағы бір қызық мінезі – бірде-бір əңгімесін жұп-жұмыр етіп, бастан-аяқ айтып шықпайтын көрінеді, əңгімені бастайды екен де, кез келген жерінен үзіп, келесі əңгімесін бастап кете беретін болыпты. Көршісінің мінезіндегі осы қырын да драматург-жазушы қапы қалдырмай, шығармасына шебер пайдалана білген. Жақсылық жасаудан өзге нəрсені ойламайтын, ар мен адалдықтан басқа мінез бойына сыймайтын, тұла бойы кешіру деп аталатын кең қасиеттен тұратын Шəмші «адам жанының – инженері», жазушы көршісінің көңіліне осы қырымен ұялап, ой салғанға ұқсайды. Ол заманда Шəмші, əлбетте, «ұлы композитор», «вальс королі», «тыңнан түндік көтерген құбылыс» деп құрметтеле қойған жоқ. Тіпті көршісінің жай көрші емес, ғажайып көрші екенін жазушының өзі де мойындап, бағалай қоймағанын жасырмайды. Софы Сматаев:

	«Шəмшіні шығармама композитор ретінде емес, адамның ұзақ өмір жолында жылт етіп бір рет көрініп, сол бойы көңілде мəңгі қалып қоятын, екінші рет сол қасиеттің басқа адамның бойынан көрінуі де неғайбыл, сұмдығы көп өмірде сирек кездесетін адал адам болғаны үшін прототип етіп алдым» дейді.





«Жеті жетімнің» бірі Ақселеу, бірі Кәдірбек




	Соғыс кезінде туып, ауыртпалығын көріп өскен ұрпақ шығармашылығының қайнар көзі майдан жылдарының азабы мен қасіреті болса керек. Жазушы повесть, роман, тіпті шағын əңгіме жазса да, өмірде болған, көзі көрген, санасында сараптап өсірген адамды кейіпкер етіп сомдауға ұмтылады. 1970-жылдардың орта шені мен 90-жылдардың басына дейін «Жігер» атты республикалық əдеби жабық бəйге болғаны есте. 1981 жылғы сол бəйгеде Кəдірбек Сегізбаевтың «Жап-жасыл əлем» атты повесі бірінші жүлде алады. Повестің бас кейіпкері Ақтан деген баланың тағдыры туралы жазылған дүние. Ақтан əкесі майданға аттанғанда, шешесінің құрсағында қалады. Əкесі майданға аттанып бара жатқанда, анасы толғатып қалады. Толғатқан ананы да арбаға салып ала жөнеледі. Ауылдан бірер шақырым ұзағанда артынан «Келіншегің босанып, ұл туды» деп айғайлап, сүйінші сұраған адам да жетеді. Ұзап кеткеніне қарамастан, жүгіріп жетіп, «айналайын, жалғызым» деп баласын кеудесіне басып иіскейді. Алғашқы да соңғы рет көріп тұрған баласына ат қояды да, соғысқа аттанып кете барады. Сол кеткеннен мəңгілік оралмайды. . .

	Ақтан ер жете бастаған кезде əкесінен қара қағаз келеді. Анасы жиырмаға да толмаған жас. Амал жоқ, ауылдағы ағайын-туған ақылдасып, соғыстан мүгедек болып келген туыстардың біріне қосады. Əлі қарақанаттанбаған, жөргектегі баланы жас иіске зар болып, перзентсіз жүрген əкесінің ағасы бауырына салып алады. Өсіп келе жатқан бала шешесінің жесір екенін, əкесінің соғыста қазақ тапқанын білмейді. Баланың келген аяғы құт болып, құдай баласыз жүрген ерлі-зайыптыларға перзент сыйлайды. Екі бала қатар өсіп келе жатады. Ақтан азамат болып, мектепке баруға дайындалып жүргенде, соңынан өз анасы іздеп келіп, алып кетпек болады. Сонда асырап алған əкесінің Ақтанға айтатын сөзі бар: «Балам, адамнан жасырғанды құдайдан жасыра алмайсың. Көктөбел жасқа аяқ басқан кезіңде, қабырғаң қатайып, бұғанаң бекіп болмаған сенің де ерте ме, кеш пе осы сөздің алдымыздан бір шығарын сезуші ем. Қаршадай сенің алдыңда бір ашылып, əділін айтсам деп едім. Өзгеден емес, өзімнен естісін деп едім. Көңіліңе қаяу түсірмейін деп жүріп кешігіп қалыппын, қарғам. Фамилияңның Зейтінов емес, неге Сейдінов екенін ойлап көріп пе ең?» деп, өзінің емес, туған інісінің баласы екенін айтып, шындықты жайып салады. Бұдан кейін баланың көкейінде əртүрлі ой оянады. «Шіркін-ай, егер туған анамның қолында болсам, олар мені бұдан да гөрі жақсырақ бағар ма еді?» деген ой түседі. Өзі де ойсоқты болып жүрген баланы шешесі келіп азғырып, ақыры алып кетеді. «Өгейім» демей, «қағайым» демей, үкілеп өсірген адамдар жылап-еңіреп артында қалады. Ақтан анасы мен өмірі көрмеген өгей əкесінің қолына кетеді. Ол кезде анасы 4-5 балалы болған. Соғыстан кейінгі шақ. Əйтеуір қысылып-қымтырылып, бала-шағаны өсірген болып жатады. Бірақ əкеден өгейлік көреді. Көп балалы үйден жоқшылық көреді. Қиналатыны сондай, мектеп жайына қалып, Ақтан нағыз бұзақылық жолға түседі. «Қайтсем қарнымды тойдырамын?» деп жүріп, дүкен тонайды. Күзетші ұстап ала бергенде сытылып кетіп, ел көзіне көрінуге жүзі шыдамай басы ауған жаққа қашады. Қаңғып, əр жерде бір қонып жүрген кезінде баяғы асырап алған анасы баланың жоғалғанын естіп, іздеуге шыққанында екеуі кездейсоқ вокзалда кездеседі. Сол кезде анасы вокзалды басына көтеріп, аңырайды келіп: «Тай-құлындай тебісіп, жас ботадай жарысып бірге өскен, асылымның қиығы, алтынымның сынығы болған, кенже бала-ау! Өзіңнен қалған жалғыз тұяғыңды көңілден жырақ шығармаспын, көзімнен таса етпеспін деп едім. Қан майданға осы жерден аттандырып, артыңда бір аңырап қалып едім. Жалғыз ғана қайным-ау, сенен айырылғаным аздай, енді соңыңда қалған жалғыз тұяғыңды осындай күйге ұшыратып алдым-ау. Мен бұл құдайға не жаздым? Бұл тағдырға не қылдым? Сұм соғыс-ай! Жанға салған жарақатың жыл өтсе де жазылмайтын не деген зұлмат едің!» деп бүкіл вокзалдағы жұртты қоса жылатады. Жоғалған баласын тауып, шерін тарқатқан ана «енді айырылмаспын» дегендей жетектеп үйіне қайтады. . .

	Кəдірбек Сегізбаев айтады: «Менің «Соңғы шабыс» деген шағын бір əңгімем бар. Жиырма беске келген ат бəйгеден бірінші келеді. Бұл жануардың басында адамдікі секілді тағдыр бар, құнан кезінде бəйгеден бірінші болып келіп, іші тар аққанас біреу көріп, тізесін темірмен ұрып, мертіктіріп тастайды. Мұндағы айтар ой – мейлі адам, мейлі хайуан болсын, бойындағы дарынын аз ғана жылтыраған айырықша қасиетімен жарқыратып бір көрсетсе, арманы жоқ еді дегенді айту болатын. «Жап-жасыл əлем» повесінің жазылуына да осы идея арқау болған еді. Повесте Ақтан деп отырғанымыз алты сағат əңгіме айтса шаршамайтын, тамсанып айтқанда тыңдаған адам да тебіреніп, таңданып қалатын, бес жыл университетте бірге оқып, жақсы-жаманды бірге көрген, белгілі жазушы, ғалым-этнограф Ақселеу Сейдімбеков еді. Екеуміз бірге оқыдық, іргеміз ажырамай бірге жүрдік. Бірге жүрген жан аяспас жақын жолдастар ертелі-кеш бір-біріне не айтады? Əрине, өткен өмірді, балалық, жастық шақты, сезім, махаббат туралы таңға дейін талмай əңгіме айтатын едік. Көкірегіміз жалын ата бір күрсініп алып, бастан кешкен қилы-қилы тарихты біріміз ұзақ əңгімелейміз, біріміз ұйып тыңдаймыз. Ұйқы шайдай ашылады. Көз алдымда – дос өмірінің қасіреті немесе ілкі сəттік қуанышы. Бір кезде аппақ болып таң да атып келе жатады. Міне, «Жап-жасыл əлем» де Ақселеудің таңды-таңға ұрып айтқан əңгімелерінің бірінен соң туған еді.

	«Жап-жасыл əлем» деген атауының өзі жастық шақты, қамсыз, мұңсыз тіршілікті, бірақ қамсыз тіршіліктің де қоңырқай бояуы болатынына байланысты қойылды. Егер адасып жүрген кезінде Ақселеуді асырап алған анасы тауып алмағанда тағдырдың қандай бұралаң жолына түсер еді, кім біледі? Ақселеу де баласы болып, бауырында өскендіктен, əкесінің ағасы мен оның əйеліне, өзінің екінші ата-анасына олар өмірден өткенше перзенттік адалдығын танытты. Ата-анасы өмірден озғанда қазасы қабырғасын қайыстырып, қатты қайғырды. Қайтыс болғанда басы-қасында болып, топырақ салып, өз қолымен аруақтарды ата жолымен арулап аттандырады.

	Əдебиетте қаламгерлердің қарым-қатынасы мен достығына байланысты туған «бес тапал», «жеті жетім» деген атаулар бар.

	«Жеті жетім» аталып жүргендердің екеуі осылар – Ақселеу Сейдімбеков пен Кəдірбек Сегізбаев. «Жап-жасыл əлем» – жастық шақтың жібі үзілмей келе жатқан асқақ достықтың қаламгер кəдесіне жарап, бетінен мың мəрте кіреуке түссе де, мына дүниенің айырбасталмас алтын діңгегі болған Адалдық сақталып, мəңгі өмір сүру үшін Ақтандарға арқа сүйейді деген ойға меңзейді.





Оқырман күткен әңгіме





Тыныштықты тілген реплика




	Ғайыптан пайда болып, бұл дүниелік ұғымнан ада адам сияқты өзін қияңқылау ұстап, қалауынша еркін жүріп-тұратын Иран-Ғайып ақынға таңырқап та, түсінбей де қарайтынымыз рас. Əлдебір əдеби кештер, шығармашылық жиындарда айтылып жатқан əңгімені тыңдап, мүлгіп отырсаң, залдың қараңғылау бұрышынан тыныштықты тіліп түсетін гүр-р-р еткен дауыс естіледі – риза еместігін білдірген реплика. Таныс дауыс. Кім екенін ту сыртыңмен сезінесің. Сөйлеп тұрған адам ба, сөйлеген оның сөзі ме – ұнамады. Жұрт секілді сыртынан сойып салып, күңкілдеп кете беруіне болатын еді, жоқ, адал жаралған бойға харамдау ірің жиған жарамайды. Қыжырту емес, ашық араздасу ниеті емес, алайда, жақын жерден жау табудың таптырмас құралына айналар, абырой əпермес мұндай сөзді əлгі жерде айтып кетпесе, ақын үшін ақиқаттың атасын өлтіріп алумен бірдей болар-ау. Бір сөзді қайта-қайта айта бергенде қадірі қашатыны сияқты, шындық та мың рет айтылуынан гөрі, шымбайға батырып бір рет айтылуымен құнды. Қажет жерінде тиісті адамына айтылса, тіпті жақсы. Шындықтың жүзін көлеңке кіреукелегенімен, орақ тіл, от мінездердің арқасында бəрібір түбі бір салтанат құрады. Бірақ адамның түсінік-пайымымен таласа алмайсың. Шындық туралы пікір де əртүрлі. Мысалы, кейбіреулердің түсінігінде Иран-Ғайыптың осы мінезі «қырсық» деген сөзбен шендестіріледі. Қасарыспа түр танытып, қиямпұрыс əңгіме айтып, өзін-өзі осылайша қасақана қаһарман ғып мүсіндеп, қырсықтықты ақын имидж ретінде қалыптастырып алған-мыс. Келісе алмас едік. Себебі жасанды мінезден жасанды жырлар туар еді де. . . жирендірер еді. Көзге сұлу көрінгенімен, көңіл сенбес еді. Өлең-ойдың көрінісі, жасынның сынығындай шындықтың жарқылы. Өткінші екен өмір. Қас-қағым екен. Қысқа болғанымен, қиналып жүреді екенсің.



	«Ал, Дүние. . .

	Ойнадым,

	Күлдім:

	Мəнін жоғын білдім.

	Жыладым-Сықтадым:

	Жалғандығың – ұққаным.

	Іштім,

	Тыштым:

	Құйрығымды қыстым. . . »



	Бұл – мінез. Иран-Ғайып осындай адам. Осылай ойлайды.

	«Ұтқыр шумақ емес» деп айта алмайсыз. Бет қаратпай шарпып тұрған өрт. Бірақ неге «Ал, Дүние?» Ақынның түсіндіруіне қарағанда, даламызға Ислам діні енбей тұрған кезде қазақ бір-бірімен «Ал, Дүние» деп амандасқан, сапарға кетсе, «Ал, Дүние» деп қоштасқан, баласына елжіреп, еміренсе де «Ал, Дүние», оразасын ашып, ас аузына тисе де «Ал, Дүние» деген көрінеді. Анасымен амандасса да, əкесімен қоштасса да, аузы «Ал, Дүниеден» арылмаған. «Ал, Дүние» – өмірдің басы, өмірдің аяғы.

	Жалпы, Иран-Ғайыптың өмір туралы пайымы қызық. Қаламгерлерге қатысты мына бір əңгімені еске алайықшы. Шай құйылған кесені ортаға қойса, əңгімені қай қаламгер қалай бастамақ, несін айтпақ, қалай суреттемек? Бірі – кесені, бірі – шайды, бірі – шайдың дəмін, бірі – кесенің гүлін, бірі

	– ішін, бірі – сыртын. Сол секілді Иран-Ғайыптың ұғымы да өзгешелеу, ол сірə-да, өмірге жолдама алған мамандығына да тікелей байланысты болса керек. Ақын – Қ. Сəтпаев атындағы Қазақ Политехникалық университетінің түлегі. Бір жағы, осы да себеп болар, өзге əріптестері объектінің сұлбасын көрсе, бұл кісі проекциясын жасайды. Барлық проекцияда – тігінен де қарайды, жатқызып та көреді, арифметикалық, геометриялық, симметриялық өлшеммен де көреді. Əдебиетті бұлайша ойлаудың пайдасын көрмесе, зиянын шеккен жоқ. Əдепкі қалыптасқан санадан тыс ойлау дағдысы сол кезден бастау алатын шығар.

	Зар-заман ақындарының бүгінгі күнгі жалғасы Иран-Ғайып қоғамның батпандай қайғысын көзінің жасына илеумен келеді. Айтып отырғаны өз қасіреті сияқты, алайда, сол баяғы-бағзы заманнан келе жатқан ескі сырқат бебеулемесіне қоймайды, шамасы. Көзің түскен өлеңнің бəрі күңіренеді. Тіршіліктен түңілген, жаннан безінген жылауық та өлең емес, жігеріңді жанитын, күш құятын өткір, отты өлеңдер. Тез серпілесің. Бойға қуат құйылады.

	Міне, қызық, баяғы тамаша мен күлкінің бəрі бүгін қасірет. Адамды сүю, табиғатқа құмарлық, нұрдан жаралды деген өмір, бəрі-бəрі қасіретке айналып кеткен. Көп адам, жел диірменмен арпалысқан Дон Кихот сияқты, жаны таза жас шағында өмірмен əрі-бері ырғасып, күресіп көреді де, нəтиже шықпасына көзі жеткен соң қолын бір сілтеп, əділетсіздікпен, қиянатпен өзі де тез ымырыласа кетеді. Ал Иран-Ғайыптың ақыл тоқтатқан азамат шағында көлденеңдеп қойылған «Неге келемін, неге кетемін?» деген сауалдан əлі де көңілі қалмаған, бала секілді əлі күнге осы сауалға жауап іздейді. «Біз адамды кінəлаймыз: құдайын танымады, тəңірін танымады деп. Ол өзін-өзі тани алмай жүргенде, құдайын қалай танымақ? Оны дəл осылай кінəлауға хақымыз бар ма біздің? Ілгеріректе менің Абай туралы пьесам қойылғанда, мені қаралаған, ғайбаттаған сөз бен мақалалар баспасөз бетінде қаптап кетті. Содан «Қазақ əдебиетінің» екі нөмірінің айқара бетіне жауап жаздым. Мен неге аяқ астынан Абайшыл бола қалдым. Менің Абайды тануға хұқым бар ма, жоқ па? Мен сол мақаламның бас жағында жазғанмын, мен сананы үшке бөлемін: құдайлық сана, пайғамбарлық сана, адамдық сана. Егер біреу итте де сана бар десе, оған да сенемін, көнемін. Пенде болған соң, пенделік сананың болуы да заңды нəрсе. Құдайлық санаға қатысым жоқ, ол мені шаруасына араластырмайды. Оны мен қайдан білдім? Мұнар деген балам қайтыс болғанда білдім. Сөйтіп Оның егіндігіне ен жайлап енген кезімде, Ол менің қолымды шапты да тастады. Менің қолым – балам. Содан кейін аласұрған кезең басталды. Күні-түні егілдім. Жаратушымнан сұраймын: «Неге бұлай қылдың?» «Жалғыздық деген құдайға ғана жарасады. Жалғыз қалдым ғой мен, құйрық-жалсыз жалаңаш қалдым ғой мен».

	Осы өлең туралы да «Мынаны қараңдар, мынау өзін Құдайға теңеп, Құдаймын депті» деп, газеттерде бұрқыратып жазып жатты. Ол кезде менің оларда шаруам болған жоқ. Өзіммен-өзім алысып жүргем. Əкемнің қанымен, шешемнің сүтімен аяқ басқанда-ақ түсінгем – Құдай бар. Реттеуші бір хақ бар. Ал менің қарсылық жасайтыным – неге жалған Құдай көп? Абай – пайғамбарлық санадағы адам. Пенделік санада тұрып, Абай туралы айтуға хұқым бар ма? Пенде болған соң – бар. Кірістім, зерттедім, тəлім алдым Абайдан. «Мен ішпеген у бар ма?» драмасы солай туған».

	«Мен ішпеген у бар ма?» – М. Əуезов атындағы академиялық драма театрының сахнасында ұзақ уақыт жүрді. Көркемдік кеңес тарпаң мінез ақынның талантын мансұқ етіп, талапайға түсіргісі келген. Сонда əйгілі режиссер Асқар Тоқпанов жылапты дейді: «Ей, шырақтарым-ау, талап қып жатқан баланы неге талайсыңдар, нелерің бар? Ей, Əуезов тіріліп келсе, маңдайынан сүйеді ғой мына баланың». Ақындардың ішінде Сырбай Мəуленов қана қолдаған. Ақынның Құнанбай аузымен Абайға қаратыла айтылатын: «Ойнастан тудың ба?» деген бір ауыз сөзге ар-ұяттары былғанып қалғандай, желімдей жабысып айрылмайды. Қазіргідей «секс» деген сұмдық, суық сөздер күн сайын мың қайтара айтылып жатқанда, ол «айналайын» деген сияқты емес пе еді? Қазақта бар сөз, қазақы ұғымнан араша сұраған əке сөзі. Шекспир мен Гамлет заманынан бері келе жатқан «Быть или не быть?» деген қабырғасынан қойылған сауал, қазақтар арасында ғана туындайтын туыстың кикілжіңі, қазақ қана бір-біріне айта алатын мəселеге де айналып шыға келді. Білек етінен жаралған балаға сөзін өткізе алмай, шарасыздыққа ұрынған Құнанбай қаны қызып, ашынып айтып салды. Осы бір ауыз сөзі үшін талантты ақын талай жау тапты, қасқырдың апанына түскендей таланды.

	«Қорқыттың көрі» ше? Идея, мағына, оқиға бүгінгі күнмен тұтасып кеткен. Трагедияның түп мазмұнына бойлай бастасаң, амал жоқ, мырс-мырс күлкі миығыңа үйіріле бастайды. Азабы көп адам мазаққа осылай ұшырайды екен. Қорқыттың соры – қазақтың соры. Сол зар – əлі зар. Əсіресе, бұл спектакльді Батыс Қазақстан облысы, Орал театрының сахнаға шығару шеберлігі өте биік деңгейде. Классикалық қойылым. Жалпы, Иран-Ғайып ұзын-ырғасы 23 пьеса жазыпты. Бір қалада, бір мезгілде төрт спектакльдің қатар жүрген кезі болған. Таңғаларлық та жағдай. Аналар айтқандай ысқырып отырып өлең жазатын ақын болса, осылай болуы мүмкін бе еді? Ақын Мəскеудегі М. Горький атындағы Əдебиет институтын тəмəмдап, алғашқы драмалық шығармаларын жаза бастағанда, көп жұрт түсінбей, тосырқай қарапты. «Драманы өлеңмен жазған деген не сұмдық?» Иран-Ғайып шаршаған түрмен күледі: «Драманың сонау Эзоп дəуірінен бері өлеңмен жазып келе жатқанын «классикпін» дегенде, аяғын баса алмайтындарға түсіндіре алмай қор болдым-ау».

	Иран-Ғайып туралы айтқанда, Мемлекеттік сыйлық жөніндегі жырды айналып өте алмаймыз. Əдебиет пен мəдениет, өнер саласындағы ең биік жетістікке берілетін сыйлыққа бұл кісі бір рет емес, бірнеше рет бақ сынады, өткізбесі өткіздіртпеді ме, шаң қапты. «Жығылған күреске тоймайды», келер жылдағы таластың ішінен тағы да көрдік. Қайтпайтын, мұқалмайтын не деген көңіл бұл? Неге өтпеді? Тегінде Иран-Ғайып «белдескенде қолыңның қары, тірескенде табаныңның бүрі шыдаса, менімен тірес» дейтін өте принципшіл кісі болса керек. Ерегескені байқалды. Еңбегіңді – тұл, өзіңді – құл қылғысы келетін қоғамның əділетсіздігі мен қиянатына қалай болғанда да қарсылық білдіру керек (қайбір білдірмей жүрген қарсылығы). Атағы өзіне, бала-шағасының нəпақасы – ақшасын берсін. Қазір жұрт қызмет үшін, атақ үшін, ақша үшін не істемей жатыр? Күн сайын көріп, куəсі бола бергеннен кейін «арды саудаға салу» деген жиіркенішті сөз де ескіріп бара жатқан жоқ па? Мұның жанында Иран-Ғайыптікі еңбек емес пе? Маңдайының терін сорғалатып, кетпен шаппаса да, жанының тоғыз қабат торқасының ішінен шырқыратып алмас сөз суырып, адамдарға адамгершілік, адалдық сыйлау үшін өкпе, бауыр, қолқа жүрегін жаралап, жан-жүйкесін зақымдамап па еді? Табан ақы, маңдай тердің төлеуі анау жұрт жапырылып, қызылшеке болып таласып жатқан «көздің құртында» оның да заңды, лайықты таласы бар ғой. Ақын айтады: «Бəрі салыстырмалы. Жұрт қызмет жарыстырады, талант салыстырады. Ал мен өмірімді салыстырамын. Кешегі өмірім қандай еді, бүгін қандаймын? Мемлекеттік сыйлық маған өліп қалмау үшін керек. Бала-шағамды асырау үшін керек».

	Рас, ақындық деген мамандық жоқ, ақын өлең жазудан өзге мал жиып, дүние табумен айналысса, ақырзаманға да ертерек барып қалармыз. Иран-Ғайыптар осыны түсінеді. Рухани кедейленбеу үшін, рухты көтеріп жүру үшін жыр жазу міндетін, бақыты мен сорын арқалау үшін жаралған. Қолына су құюға жарамайтын, иненің көзінен өтетін пысықтығының арқасында жарты құдай, жарты патша болып жүргендерге илікпеу үшін, біреулердің парасатсыздығының алдында əлсіздігін көрсетіп сынбас үшін, мынау айдай əлемде шын талант болсаң, түбі жарып шығасың дейтін асқақ сөздің туын жықпай, желбірету үшін Иран-Ғайып секілді алдаспан мінездер ара-тұра болса да осылайша мінез көрсетіп тұруы керек. Адамдар сонда ғана əділеттің бар екеніне сенеді. Шындық үшін бір нəрсе жасағысы келеді.

	Иран-Ғайып:

	«Көшеде тұрғанда жүрегім зар илейді. Жап-жас боқмұрын балалар, еңбегі қатпаған бүлдіршіндей қыздар Мерседеспен кетіп бара жатады. Жо-жоқ, қызғаныштан емес, еңбегімнің еш, тұзымның сор болғанына налимын сонда. Менің танымымда адамзат баласы сегізінші өркениетте өмір сүріп жатыр. Мұның алдында жетеуін бастан өткерді. Соның бəрінде адам баласы хайуанға айналғаннан құрып кеткен. Қазақтың құдіреті неде? Қазақтың құдіреті – жанында, тілінде, сөзінде. Қазақта «Ерді кебенек ішінде таны» деген керемет мақал бар. Ол не? Адамгершілігіне, жанындағы иманына, ақыл-парасатына қарап таны деген сөз. Қойшысың ба – жасының жетпіс беске келгеніне қарамастан, өмір бойы босағада отырумен өтесің. Бастықсың ба – бала болсаң да, төрге шық, айналайын. Президент Əкімшілігінде жұмыс істейсің бе – мынау құртша құжынаған халықты алдыңда құрдай жорғалат, отырғыз, тұрғыз, жатқыз, білгеніңді істе. Бұл қандай тірлік? Мекемесін басқарсын, мархабат, бірақ менің өмірімді басқара алмайды ғой. Құдай ғана басқарады! Ал байлығың – бір жұттық».

	Қызық болғанда, Мемлекеттік сыйлыққа ұсынылған əнебір қалың, жасыл кітаптың ішінде «Аталасы басқа ары жүр» деген мағынадағы бір өлең кетіп қалыпты. Мемлекеттік сыйлық міне-міне беріліп қалады-ау деп отырған кез. Сөйтсе, мүйізі қарағайдай, нөмірі бірінші ақындардың бірінен саналатын ақын ағамыз жиырма бес дана етіп көшірмеден өткізіп, тоқсан тоғыз есіктен өтіп, ең биіктегі мықтысының өзіне (яғни төрағасына) апарып көрсетіп: «Міне, мынау сендер туралы мынадай өлең жазыпты» деген көрінеді. Алайда оның ақылы бар екен: «Немене, жерден жеті қоян тапқандай жетіп келесің, сауатым бар, өзім де оқимын ғой» деп əлгі кісіні қайтарыпты. Əдеби ортамыз осындай.

	Иран-Ғайып – қазақ поэзиясына өзгеше өлең үлгісін əкелген ақын. Өлең бастауышпен емес, əр жол қағазға қадалған бағана секілді бір ғана сөзбен, баяндауышпен басталатын, пішіні бөлек өрнек келді өлеңге. Ит көрген бұзаудай оған да үркіп қарадық əуелде. Ақын: «Өлеңде форма туа береді, бірақ қалатыны жалғыз-ақ – классикалық үлгі болмақ»,– дейді.

	Ақында дос көп пе, жоқ па, білмедік, бірақ, Жарасқанды, Əбдіраштың Жарасқанын жарты тəулік мақтады. «Жарасқан – классик қой. Сұмдық қой. Өлеңдері масқара ғой. Тілмен жеткізгісіз сұлулық пен тереңдік қой. Жеріне жеткізіп ешкім айта алмай келеді əлі» деп өкінішін білдірді.

	Ал біз ше? Біз Иран-Ғайыпты таныдық па? Өзіндей болмаса да жақындап барып, айналасын шола жүріп, жақсы жырдың түбіне тұнған, таңдайыңды тақ еткізіп тамсантып қалдырар уыз дəмін сезіндік пе? Екі иығын жұлып жеп, жанын қайда қоярға білмей жүрген жандайшап-жарамсақтардың қиянатынан қиналып, демін əрең алып тұрған қоғамда сан-сапалақ оқиға, сапырылысқан жұрт ішінен «Оу, халайық, қайда барамыз-ау?» деп айғайлап жүретін зор дауыстың иесіне бір уақ түсініп қарасақ, басымыздан жарты бағымыз ауып кетпейді ғой. Көк аспан секілді күрсініп қалып, көзінен моншақ үзетініндей, ішін өртеген жалынды шындыққа қарып, өз жарасын өзі жалап, өзі таңып, өкінішін өзі басады. Соған қарамастан сұмдық жігерлі. Мінезі де сол – əлі ерке. Ақынға ғана жарасатын еркіндік пен еркелік. Өзгертпестен сақтап келеді. «Асыл адам – айнымас», өлең үшін керек өр мінез бойтұмары секілді. Адамның бойындағы қуатты сормай, жақсы қуат дарытатын осындай жандардың жүргенінің өзі қуаныш. Əбдірахмандай ұлының қазасы шөктірген нар тұлғалы Абайдай, Базары мен Назарын жоқтаған Кенендей, Майгүлін аза тұтқан Мұқағалидай он бесінде қыршынынан қиылған Мұнарбегінің қасіреті мұқалтса да, Дариға жеңгемізден туған жас құрақтай желкілдеп өсіп келе жатқан Жайын-Шахы келіп жұбатты. «Екі бірдей есімі бар адам қатарынан екі түрлі өмір кешеді» дейді тылсымды зерттейтін білімпаздар. Тегінде, рас болар. Ойда-жоқ жерде осы кісі қалайша Иран-Ғайып болып кетті деп жүрсек, ата-анасының азан шақырып қойған атының өзі – Иран-Ғайып екен. «Иранбек» деп құжатқа қате жазылып кеткен де, Иранбек болып кете барған. Ендеше, мұндай адамдарда түрлі-түрлі мінез болып, алуан түрлі тағдыр кешуі, тіршілік тартысына түсіп, бірде жеңіп, бірде көніп, адамдық болмысты танып, ақындық талантты игеру жолында шыңдалуы заңды нəрсе. Ол осының барлығын тумай жатып маңдайына қарғыс таңбасы басылған белгіні сыпырып, адам болуға ұмтылған, бақытсыздау адамдардың досы болуға асығып жүретін адал мінезінің арқасында жасап келеді. . .





«Мен» болмаса, мінезді шығарма туар ма?




	Қаламынан туған кереқарыс романдар тұрмақ, пышақтың қырындай ғана жұқалтаң дүниесі жарыққа шыққан бойда-ақ тағы бір шедевр жазылып тасталғандай жұрттың бəрі жапырыла ұмтылды. Ешқандай титул-анықтауышты қажет етпейтін жазушы Мұхтар Мағауин оқырманын осыған үйретіп тастады. Қаламгер ғана тартатын ащы азапты еш рахатқа айырбастамай, əдебиетке адалдық танытып келеді. Мағауин өзінің кім екенін біледі. Кім екенін білгендіктен де кеудесін қысып тұрған қуатты қайда сыйғызарын білмей, кезекті кереметін тудырады немесе.

	. . діттеген адамының бетіне тілінің уын төгеді. Бəлкім, ол адам – қазақтың аймаңдай айтулы тұлғасы, жапырылып жолында жататын қастерлісі, қасиеттісі шығар, бірақ ол Мағауин үшін ешкім емес. «Түу» деп түкірсе, түкірігін қағып алуға даяр боп, төбесінен құс ұшырмай, құрметке бөлеп отырған қастерліні Мағауин мазақ қылады. Дəл қазір өзінің тірі классик екеніне көзі де, көңілі де сеніп отыр. Себебі, өзі менсінбейтін жазушылар қолындағы бір кесек сом алтыннан шебер білезік соқпақ түгілі, быт-шыт етіп іске алғысыз қылатынын біледі. Сөз жоқ, кез келген жерде өзінің де айтып жүргеніндей, ол – сонау жыраулар поэзиясынан бастап, бүкіл қазақ пен орыс, шығыс пен батыс əдебиетін неше қайтара аударып-төңкеріп оқыған білім иесі. Мұхтар Мағауин – білімді жазушы. Соңғы жылдары, əсіресе «Мен» шыққалы бері адамды адам ретінде емес, кəсіби жағынан шығармашылығын көбірек құрметтейтін, өзін шын сыйлайтын адамдар болмаса, əдеби ортаның денін өзіне қарсы қойып алуының себебі осы білім деген бəледе жатқан сияқты. Мағауин өзгенің дарынсыздығын, білімсіздігін кешірмейді. Ол оны топастыққа балайды. Өз қарақан басы білімсіз болса да, топастығын əдебиетке əкелмесін. Жазушының жазғандары мен кездесулерде айтып қалатын əңгімесінен осы жайды айырып, аңғарып қалу қиын емес. Тіпті ол кейбір жылдары ҚазМҰУ-де студенттермен өткен кездесуде «Сомерсет Моэм – сауатты жазушылардың бірі» дегені бар. Бір қазақ оқып, бір қазақ оқымаған Сомерсетті қойшы. «Оралхан Бөкей – көп оқыған жазушы. Бірақ ол сол оқығандарын əдебиетке пайдалана алмады». Ауыр айтылған сөзге ішің ауырып қалады. Қалай айтсаңыз, олай айтыңыз, хас талант Оралхан Бөкейге бүтін бір ұрпақ, бүкіл қазақ ғашық! Құдай, аруақтан неге қорықпайды екен осы кісі? Жүзімізді төмен салдық. «Мағауинді осы уақытқа дейін пір тұтып келіп едім, болды енді, құрметтемеймін. Мейлі, елдің бəрі топас, жалғыз өзі-ақ білімді жазушы болсын. «Мен», «мен», «мен сондаймын» деп дік-дік еткізіп кеудесін қағып, көкірек көтере бергені адамгершілікке жата ма? Өзінен басқа адам жоқ болса да, ұят емес пе? Бүгін нағыз бет-жүзін көрдім, бұдан былай оқымаймын» – деді кездесуден шыққанда табынатын бір оқырманы. Біреудің пенделігі үшін жауап беру шарт па? Мағауиннің айналасында жыртылып-айырылып айтылатын пенделік сөздің қайсыбірін санап, тізбектеуге болады? Ақыл-парасаты биік бола тұрса да, адам пенделіктің майданына бекерден-бекер кірмейді. Кейде асыл мен жасықты айыра алмай, жезді жарқыратып алтын етіп, алтынды қорлап темір қылатын қоғамның қолына су құюға жарамайтындарды құтыртатынына қынжылып, «осыны өзім бір қыжыртып алайыншы» дейтіні ме əлде? «Бұл кісі өзінен басқа ешкімді көрмейтін дертке шалдыққан» дейін десең, «Ең бастысы – шығарманың болуы. Жазушының аты шартты нəрсе. Менің атым басқа да болуы мүмкін еді» деп өзі ол ойыңды мүлде теріске шығарады.

	Пенделік демекші, ірі мінездің иесіне балап келген Мұхтар ағаның таң қалдырғаны бар. Қайбір жылдары «Жас Алаштың» соңғы бетінің елеусіздеу бұрышына Мағауиннің «Тазының өлімі» атты повесін арқау ете отырып, қазақы тазыға байланысты жазылған материалға орай, ертесі жұмыс уақыты басталар-басталмастан осы жолдардың авторына телефон соғып: «Рахмет, айналайын, газеттеріңде Сейдахмет Бердіқұловтан бері неше редактор ауысса да, менің қырық жылдық шығармашылық ғұмырымда неге екенін білмеймін жəне қалай болып кеткеніне өзім де таң қалып отырмын, «Жас Алаш» бірінші рет жылы пікір айтты» дегені бар. Сонда мен танырқадым. Жазушының «Жас Алашта» бірде-бір рет жарияланбағанына жəне соны ірі мінез иесінің өкпе ретінде көңіл түкпіріне жасырып келгеніне. Ағалардың бірін-бірі аямайтын, бірінің жанын бірі аяусыз азапқа салатын майда тірлігіне басымды шайқадым. Жылы сөз бұл кісіге де керек екен.

	Күні кеше ғана өткен жазушылардың ХІІ құрылтайында Жазушылар одағының төрағалығына Нұрлан Оразалиннің екінші мəрте сайланар тұсында да Мағауиннің кірістірілгені біреулерге ұнамады, біреулер «дұрыс» десті. Абырой əпермейтін, даудамайы көп іске тым арзандап, бекер кірісті дегендей қалып танылды. Асылы, басалқы сөздің тізгінін Мағауиннен басқа біреу ұстағанда, жиынның жайы не болатынын көзге елестетудің өзі тым қиын еді. «Жауларымды жердің түбінде жатып ықтырып жатамын» деп өзі айтпақшы, айбынды жүзінен талайдың қаймығып отырғаны білінді. Сондайда Мағауиннің сыртынан айтылған талай күңкіл сөздің əшейін бағасы жоқ балдыр-батпақ бірдеңе болып қалатынына көзің жетеді.

	«Аласапыран» – ХХ ғасырдың ұлы романы» деп аса қатты ұлықтайтын жазушы біраз адамға баттастырып қара күйе жағып, жан таптырмай мүйіздеп, топырақ шашып жүрсе де, хас шеберді, нағыз қаламгерді мойындамасқа оның да əддісі жоқ. Сол бір есте қалған кездесуде: «Абай тілі – қазақ тілінің ең үлкен, ең биік үлгісі. Мағжан – ұлы ойшыл. Мағжанмен бірге ұлы поэзия келді. Мағжанмен бірге ұлттың рухын көтеретін жаңа тұрпатты əдебиет жасалды. Ұлттың жақсысы насихатталды. Бекежан Тілегеновтің «Тұйық өмірдің құпиясы» – заманның шежіресі» деген-ді.

	Қол кісеннен, ауыз қақпақтан босағаннан кейін белгілеп берген сызықтың ішінде жүріп жазуға Мағауиннің жаны көндіге алмайтындықтан, түйсігі мен сезімі қалай қабылдап тұрса, солай айтып, солай жазатындықтан, əдебиеттегі жалғандықпен келіспейтіндіктен ащы тілдің зəрін шашады-ау, шамасы. Себебі, өзі ғалым болса да, жазушы болса да, қолына ілінгенін шикі қалпында қалдырмай, татымсыз тақырыптың өзегіне жан салып беретінін өзі де біледі. Есі шығып оқитын оқырмандарының кешіретінін біледі. Тентек мінездің тегеурініне тоқтау жасамайтынын басқа неге жоруға болар? Ең мықты деген өсек пен пенделік сөз көп болса, бір жыл айтылар. Ол да ұлып бір қырдың астында қалар. «Еңбектен өзгенің бəрі жалған». «Мен» болмаса, мінезді шығарма туар ма? Бүкіл айтпақ ойымызды Мұхтар Мағауиннің өз сөзімен түйіндегіміз келеді: «Жаман адам жақсы жазушы бола алмайды, жақсы адам жаман жазушы болуы мүмкін».





Жан азабынан өзгерген «жабайы» талант




	Адам өзіне Отан, ата-ана, туыс-бауыр таңдай алмайтыны сияқты, мінез, тағдырды да қалап ала алмайды. Тасбақа үстіндегі тасты аударып тастай алмайды, ауыр болса да өле-өлгенше арқалап өтеді. Адамның қабығы – Отаны, мінезі, тағдыры. Қаламгерлер ортасында да мінезін ешкім, ешнəрсе өзгерте алмаған, көп адам ұната бермейтін, өзінің де адамдарға деген махаббаты шамалы, тіршіліктің қиындығы мен күрделілігін сезінген сайын иіле түспек түгілі, өз тілімен айтқанда «ит» бола түскен бір адам бар. Ол – ақын Өтежан Нұрғалиев.

	Мықты ақын болғанына қарамастан мойындалмаған, бірақ оған жаныңыз ашымай-ақ қойсын, өзі де ешкімді мойындамаған. Əлдекімге, əлденеге қатты ашынып алған ақын көзі тіріні былай қойғанда, əңгімесіне өзек болса, өлген аруақты да аямайды. Тұла бойы тұнған пенделік сияқты. Алайда пенделіктен кім ада, кім таза? Кісілік қана емес пе адамның бойына сыймайтын? Шынайылығы, ойына арамдық жасырмай, бүкпесіз білдіретіндігі аузынан да, бойынан да бұрқырап төгіліп жүреді. Қатты сөз естіген адамның жаны жараланып қалады. Ал ауыр сөзін Нұрғалиев аямастан, есіркеп-мүсіркеместен тоқтатып алып тұрып талай адамға айтты да. Бірақ өзі ешқашан адамдарға қиындық келтірдім, жанын ауырттым, азап сыйладым деп ойламайды екен. Сенеді оған. «Олар мені сүйеді» дейді. «Сүйетінін қайдан білесіз?» «Көзінен көріп тұрам ғой».

	Адамдар бір-біріне жаманшылық жасағанымен, бəрібір бір-бірінен кете алмайды. Нұрғалиевке де қиянат жасамаған адам жоқ, соның бəрін жек көре берсе, домаланып тіршілік кешіп жүрген ақынға жер бетінде өмір сүру бақыты да бұйырмаған болар еді. Қатты таяғын жесе де, қатал өмірдің құшағына қайтадан келіп құлайды. Енді кешірмеске ант етсең де, иіліп, жұмсаратын жағдай туып қалады. Бір ақын генерал атасын атқан адамның портретін төріне іліп қойыпты. Намыссыздыққа да, надандыққа да жоруға болады. Оны сіздің қабылдауыңыз білсін. Атаңды атқан адамға қарағанда, бірі басқа, бірі балаққа жармасқан, туғаннан бастап жолдас болуға етің үйренген пенделікті қағып тастап жүре беруге болады ғой. Өтежан Нұрғалиевпен бір кездескен адам екінші рет онымен кездескісі келмейді немесе ойланар еді. Сағына да қоймайды. Дəл қазір жəне көзге көрінер маңда Нұрғалиевтің адресіне аса бір жылы сөздер айтыла да қоймас. Қымбат сөзін адам оңайлықпен шығара қоймайды. Қымбат сөз көмекейде тұрған ақша сияқты, айтқысы келсе де, бір-бірлеп, санап шығарады. Ал жан жадырататын жақсы сөздерін, асыл сезімдерін аямаса, адамдардың бəрі əлдеқашан бақытты болар еді.



	Арасымен ағып жатқан ылайдың

	Мен де келдім дірдектеп.

	Адам ғана емес, аң тұратын

	Жатағымды құрметте.

	Ит қой мынау.

	Бөшкіде тұратын Диоген

	Ішіп-жеуді сүйетін.

	Аузымда тісім, үстімде тоным

	Өзімді-өзім жұбатам.

	Қасқырды көрсем Иттігімді істеп,

	Абалай беруді ұнатам.



	Қиқар сөйлеуді, тентек мінезді қазақ поэзиясына кім бастап əкелді? Ақындық Алланың адамға сыйы десек, ақындардың да алабөтен мінез танытып, көбігін шашқан бурадайын шабынып, шамырқанып, кері сөйлеп астамдық танытып жүретіні несі? Ал ақынның өзі мұны мүлде теріске шығарады. Себебі сол, мінезді, сол мінезбен шығарған өлеңді қағазға жазсаң əдемі өлең болып шығады да, аузыңмен айтсаң, адам теріс айналады. Ол адамның қабылдауына байланысты. Оңынан да, солынан да қиқарлық көріп тұрсаң, ол міндетті түрде қиқар болады, Өтежан ағамыздың айтуынша, Махамбет те, Бауыржан Момышұлы да – жетім адамдар, өміріне риза болмай, көңілдері толмай өткен кісілер. Бұл кісінің олардан айырмашылығы «рахатқа шомылып отыратындығы». Басқа адамдар «ақын» дей ме, «жынды» дей ме, не ойлайтынына басын ауыртқан емес. «Өзім қатарлы ақындардың өлеңдерін оқысам, жарты бетіне жетер-жетпестен қорылдап тұрып ұйықтап қаламын» – дейді. Жазғаннан кейін Пушкин сияқты жазу керек. Əйтпесе қою керек.

	Ең жаманы – ақын өзі ойлап, сол ойын адамдардың бəрі солай ойлайды деп жалпыға бірдей таңатындығы. «Құдай жаратқан адамзаттың ең соңына тіркелген халықпыз. Ит болсақ, иттің құйрығына жабысқан шоңайнамыз. Біз бай халықпыз, еркін халықпыз, бақытты жұртпыз. Бірақ қарнымыз аш. Өзіміз жалаңаш отырған үйіміз жыртық, айтатынымыз өтірік. Мен осыған келіспеймін». Нұрғалиев француз болғысы келеді. Бірақ оның мүмкін еместігін ойлап тағы пұшайман болады. Өз болмысына қарсы шығу ғой бұл сонда? Алайда болмыс, жер бетіндегі адам бақытты болуға, бір-бірінен озуға жаралған. Адамды алып жүретін бір-ақ нəрсе, ол – эго. Ол – «мен». Жас жігіт болсам, сұлу қыз менікі болу керек, банкир болсам, ең үлкен ақша өсімі бар банкі менің меншігім болуға тиіс. «Ұлы» боламын деп келген ақын, басқа ел тұрмақ, өз елі, өз қазағы бас иетіндей ақын бола алған жоқ. Бірақ оған да ақын жауабы дайын. «Мен емес, мені оқымаған өзің кінəлісің оған!» Өтежан ағамыздың түсіндіруінде «менің өз шеңберім бар. Басқа біреу оған кіргісі келмейді. Тарақан деген жəндік бар. Қай жер қараңғы, қай жерде тамақ қалдығы бар – сол жерде патшалық құрады. Тарақан асүйден басқа жерге бармайды. Бірақ өзін бақыттымын деп санайды. Ол үшін ең жақсы ауа-райы – ас үйі, соның сасық иісі, басқа жерді сүймейді. Мен Қазақстанда туып-өстім, қазақша жазамын, қазақша ойлаймын, бірақ қазақ əдебиетін сүймеймін. Бұл менің сорым шығар, сол үшін жазамды алатын да шығармын, сүймейтіндігім үшін кешірім сұраймын. Бірақ шыным – осы». Біз əлгіден бері мылжыңдап түсіндіре алмай отырғанымыз, міне, міне, Өтежан ағамыздың осы мінезі. Енді танығандай болдыңыз ба ақынның жанын, мұңын, қайғысын?

	1960-70 жылдар аралығында өздері бір шоғыр болып қалың лекпен келген қаламгерлер бір-бірінің шығармашылығына құрметпен қарайды дегенді естіген едік. Өтежан Нұрғалиевте тым болмаса сондай да қадір тұтатын қаламгерлер бар ма өзі? Сөйтсек, ол кісінің өмірінде олар күн сайын өзгереді екен. Біреуге сеніп қалса, ол дереу сатқынға, өтірікшіге айналып шыға келеді. Бірақ ақынды емес, өзін сатты, өтірік айтып, өзін өлтірді.

	Өтежан ағамыз жай адамды былай қойып мемлекет, партия қайраткерлерінің өтірігін көріп, шыдамай, тілінің уын төгіп өлең жазған. Не болды? Не болғанын көріп отырмыз. «Айтып өткен ақында арман бар ма, жүрегінің түбіне кір жасырмай». Дұрыс, Мұқағали өлеңінің жолдары. Ал Мұқағали осы өлеңін Нұрғалиевке арнай отырып «сен байқасаңшы. . . но айтсаң, айта берші» дейді екен. Қызылды-жасылды киініп, ала дорба асынған жас жігіт жастығында əр күні өлумен болыпты. Достан айырылып, таныстан да ажырап, жалғыз қалыпты. Қазір бұған үйренген, еті өліп кеткен. Бір-ақ нəрсе көңілге медеу

	– Ө. Нұрғалиев əдебиетте қалыптасқан үрдісті, белгілі бір шектеулерді бұзып шыққан «жабайы талант». Сол «жабайы талант» бүгінде үлкен, аса дарынды Артистке айналған. Бұл – мінез, тағдырды жасайтын мінез деген осы ма екен, əлде?





Алгебраның Асқары




	Математик Асқар Жұмаділдаев – қызық адам. Ол жақында Рамазан Стамғазиевтің тамаша əнші, Секен Тұрысбековтің керемет күйші екеніне көзі жетіп, өзіне «жаңалық ашыпты». Қызба мінезді ғалым кез келген тақырыпта қызық əңгіме айтудың аса майталман шебері. Поэзия туралы, музыка жайлы, жазушылар жөнінде сөйлеп отырады да, кірістірмесе сөзінің дəмі келмейтіндей, міндетті түрде əңгімеге математикасын араластырады. Музыка деген – математика, шабыт деген – математика, керек десеңіз рух та – математика. Қалайша? Оған Асқардың айтатын өз дəлелі, қайтарар уəжі бар. Айтпақшы, қазақтың мінезі мен қылығын да көп қосақтайды əңгімесіне.

	«Біздің қазақ. . . » Ғылымның Абайы сияқты. Ешқандай абстракциясыз, романтикасыз мəселеге нақты қарайтын салқынқанды көзқарас иесі. Асқардың əңгімелерін тыңдай жүріп ұққаным – қазақтың көпірген көбік, көк езу сөзі көп. Одан да іс жаса, «қазақ жалқау», «қазақтың қолынан келмейді» деп жылай бергенше, сол қазаққа пайдалы бір іс қыл.

	Жұмаділдаевтың қызық адам болатын себебі, оның пікірі, ойы тосын. Бірде оның «қазақтың тілі бай, қоры көп деп мақтанамыз. Тіл неғұрлым бай болған сайын, оны компьютерге енгізу соғұрлым қиын екен. Жұмыс істеу мүмкін емес. Бір сөздің он, тіпті одан да көп балама мағынасы бар. Компьютер қанша мықты болса да, енгізуге ауырлық етеді» дегені бар. Соңғы жылдары көбінесе сыртта, Еуропа елдерінде ғылыммен шұғылданып жүргендіктен, ол кісінің мұндағы компьютерлік жүйеге мүлде көңілі толмайды. Біз біле бермейміз, іргедегі Қытай MICROSOFT WINDOWS бағдарламаларымен жұмыс істеуден бас тартып жатқан көрінеді. Себебі, аталмыш бағдарлама ескірген, басқаша айтқанда, бұлар компьютердің наркотигі. 70 пайыз Қазақстан халқы дəл қазір осы наркотикке есін алдырып отыр. Дамыған елдер əлдеқашан бас тартыпты.

	Асқар ғылым туралы сағаттап сөйлеуге бар, сіз де тапжылмайсыз, өзі де талмайды. Сол əңгіменің өзегінде ғылымға деген шексіз сүйіспеншілік жатады. Өмірінің баламасындай ғылымды баласынан кем көрмейді. Сөзінің басын «Ғылым – адал кəсіп, ең бір таза кəсіп» деп бастайтын ғалымның өз бойынан да адамдық бір адалдықты аңғару қиын емес. Ғылымды сонша сүйгендіктен де еңбекқорлығынан да болар, сол кездің өлшеміменалып қарағанда, ол бүкіл ғылыми атағынжастайалып үлгерді. Сол бас айналдыратын атақ-даңққа жас күнінде албырт сезім билеп қуанған да, мақтанып, іштей болса да масаттанған болар, ол жағын біз білмейміз, білетініміз – Жұмаділдаевтың мектептің математика пəнінің мұғалімі секілді өте қарапайым жүретіндігі. Қарапайымдылығы сондай, кабинетіне барсаң қолы білегіне дейін бор-бор болып, крөшкесіне қап-қара етіп «Липтон» шайып шығарып ішіп отырады. . . Кедей емес, ылғи шетелдің ақшасын алып, шетелде жүреді. Шетелдің үйіп-төгіп берген ақшасы қанша? Бор демекші, ғылымдағы девальвация, профонация деген мəселені көтеріп, жан дауысы шыға айғайлап, аттан сап, шырылдап жүр. Кандидаттық қорғап, бір жылдан кейін докторлық қорғап үлгеретіндердің, қай жерде жүріп ғылыммен шұғылданатындарына таң қалатын ғалым ғылымның сапасы үшін жаны ауырады. «Ғалым деген кім? Ғылымның оқушысы болу керек, қолына бор ұстауы керек. Қорғап жатқандардың қайсысы студенттердің алдында дəріс оқыпты? Қайсысы бор ұстап қолын, үстіндегі костюмін былғапты?» дейді қызбаланған ғалым екі көзін шақырайтып. Үндей алмайсың. Себебі, қазіргі жоғары оқу орындарында мамандардың, нағыз ғалымдардың жетпей отырғаны шындық. Қазір бастықтың есігін ашып-жабатын оққағарына дейін ғылыми атақ алатын мүмкіндік туып отырғанын ешнəрсемен де жасырып-жаба алмаймыз. Біз түгілі, күллі Кеңес Одағының ең мықты ғалымдарын даярлап шығарған Ресейдің өзін девальвация жайлаған. Ғылыми басылымдарда олардың бірде-бір ғылыми мақаласы жарық көрмеген. Ал Асқар Жұмаділдаевтың осыдан бес жыл бұрын жазылған «Төрткен» деген еңбегі Американың «Коммуникэйшн алгебра» деген ғылыми журналында үш жылдан кейін енді жарияланып отыр. Ғылым деген – асықпай, жайбарақат, түбіне дейін зерттеліп барып жасалатын нəрсе. Асығыстықты, даңғазалықты қажет етпейді. Ғылым – ешқандай идеологияға мойынсұнбайтын адал да, парасатты кəсіп. Түптеп келгенде, бүкіл əлем Қазақстанды алатын-беретін шикізат елі есебінде ғана біледі. Қазақта бай көп, бірақ ғылыммен, ақылмен байыған ешкім жоқ. Байлықтың екі түрі бар, бірі – пайдалы қазба, екіншісі – мидағы қазына. Жердің қазбасы бір күні болмаса бір күні таусылады, ал мидағы қазба оқыған сайын көбеймесе, ешқашан таусылмайды. Біздегі жас байлар ғылыми жаңалық ашып, соны өндіріске енгізген жоқ, технология жасап, содан пайда түсірген жоқ. Бүгін бар, ертең жоқ байлыққа несіне малданып жүр?

	Ілгеріректе Асқардың осы бір мəселеге қабырғасы ауырып, қатты қынжылғаны есімде. «Сен осыны жазшы» десе де, ол кезде материал көлемі көтермеп еді. Айтудың реті енді келді. Асқар – өнер адамы секілді, шекара білмейтін ғылым адамы. Əр елдің мықты адамы, Асқардың досы, құрмет тұтатын азаматы. Өйткені өз ісінің кəсіби маманы кез келген нəрседен кəсібилік іздейді де, кəсіби деген мəселені алдыңғы орынға қояды. Адамгершілігі төмен болса, бола берсін мейлі, кісілік қасиеттен де ада болсын – бірақ өз ісінің шебері болсын.

	Жұмаділдаев осындай профессионалдарды құрметтейді. Оның ішіне сыймай, ренішін білдіргені – Алматыдағы атақты математик Софья Ковалевская атындағы көшенің Нұрғиса Тілендиев атына ауыстырылуына байланысты еді.

	Нұрғиса да өз ісінің майталманы. Асқар тірісінде аса қатты қадірлеген композитор ағасының адресіне бір ауыз бөгде сөз айтпайды, қайтыс болған қадірменді ағаның соңында қалған тірілердің ешнəрсемен ақтауға келмейтін іс жасап отырғанына қарны ашады. Қазақ жерінде көп нəрсе жалаң жасалатыны, айқаймен, ұранмен өзгеріске түсіп жататыны өтірік емес. Алматы көшесінің біріне, солтүстік аудандардың біріне қазақтың атын берсе, патриоттық іс жасадық деп ойлайды. Сөйтсе, бұл Жұмаділдаевтың бойында ыңғайсыздық сезімін тудырып, қолайсыз күйге түсіреді екен. Сол Софья Ковалевскаяның атын өзгерткенде, бүкіл Швеция, белгілі математиктер қатты ренжіпті. Софья – швед те емес, орыс. Бүкіл Алматыдағы математик атындағы жалғыз көше болатын. Софья деген кім? Біріншіден, ол – əйел, содан соң – патшадан қысым көрген адам, ең ақырында – бүкіл əлемдегі ең мықты математиктердің бірі. Өткен жылы Ковалевскаяның 150 жылдығы болғанда, Стокгольмде оған арнайы мектеп ашылды, оның атына көше, алаң берілді. Ал біз жалғыз көшені тартып алдық. Ол Париждің алты алтын медалін алған, өткен жылы Германияда жас ғалымдар үшін 1000000 маркадан тұратын Софьяның атындағы арнайы сыйлық тағайындалды. Себебі, барлық жас ғалымның басында бір-ақ мəселе бар – тіршілік-тұрмыс ауыртпалығы. Сыйлықтың тағайындалудағы мақсаты – жас ғалымдардың ғылыммен шұғылдануға мүмкіндігі болсын, тəуір өмір көрсін, ғылымның қуатын сезінсін дегені. Немістің де өзінде мықты ғалымдар көп. Бірақ неге С. Ковалевскаяның атына береді, өйткені, ол – ұлы ғалым.

	Біраз уақыт Асқар Кембриджде жұмыс істеп келді. Сонда ол «Кембриджде Ньютон да оқып, жұмыс істеп еді, атында көше бар ма?» деп іздепті, таппапты – жоқ. «Сендер ұлы Ньютонның атына неге көше бермейсіңдер?» Сондағы жауап:

	«Сэр Ньютонға ешқандай даңғазалықтың, жарнаманың қажеті жоқ. Егер басқа елдерде Ньютонның атына көше берілсе, сол жердегі тұрғындардың зиялылығын, білгендігін көрсетеді. Ковалевскаяның атына Германия көше беріп, мектеп, алаң сыйлап, сыйлық тағайындап отырса, демек, ол елдің парасатты, білікті екенін білдіреді». «Біздің қаламыздағы көшенің атының ауыстырылуы мен үшін өте ауыр. Алматыда көше құрып қалған жоқ қой. Нұрағаң барахолкаға апаратын сол бір жалғыз аяқ жолға қарап қалған жоқ. Фурманов көшесін берсе де, артық етпес еді. Сонда К. Байсейітова, М. Төлебаев, Н. Тілендиев – үш өнер адамы əдемі жарасып, өздерінше ансамбль құрып, кең көсіліп жатар еді. Əл-Фараби «қаланың екі түрі болады: бірі – зиялылар қаласы, бірі – надандар қаласы» деген. Демек, С. Ковалевскаяның атында көше бар болса, бұл біздің қаламыздың қандай екенін көрсетер еді».

	Асқар – қоғамдағы қызықты тұлғалардың бірі. Билікке шақырса, барғысы келмейді, оған оның түкке де керегі жоқ. Математиканың бүгінгі мықтысы басқа біреуге айналып шыға келермін деп қауіптенетін де шығар. Арман-аңсарына айнала бастаған «Қазақтың баласы математиканы меңгеріп, техникаға мойын бұрып, бос сөзді қойып, жастайынан нақты іс жасауды үйренсе» деген ойын қоғамның өзі де қуаттап келе жатқан сияқты. Оның үстіне математиктің кеудесін үнемі шабыт қысып, кеудесінде əсем бір ғажайып күй ойнап жүретін көрінеді. . .





Аударманың ақтанкері




	Бірде «құр қол шықпа» деп сұхбат ала барған ағамыз қолымызға аңдатпа атауы өте қызық «Вер бана ат» атты кітап ұстатты. Қалың емес, қалақтай ғана мұқабасы аппақ кітаптың авторына бірден көзім түсті – Сауытбек Абдрахманов. «Пушкинтану парақтары» деген жазуына қарап өзі зерттеп жүрген циклды дүниелерінің жалғасы екенін бірден ұқтым. Бірақ «Вер бана ат» деген не? Беймəлім сұрақтың жауабын тезірек білейін деген оймен босағада тұрып алып парақтап кеткен кітапты сол күні кеште бастан-аяқ оқып шыққан соң бұл дүниенің бұрын-соңды түрен түспеген тың тақырып – Пушкин шығармаларындағы түркизмдерді таныдық. Кезінде Олжас Сүлейменовтің басын дауға қалдырған түркі сөздерін тəуелсіз санамен Пушкиннің шығармаларынан іздеген Сауытбек Абдрахманов артық-кемі жоқ 217 сөз бен атау сөзді тапқан. Аз емес. Сөйтіп арғы тегі араб делінетін Пушкиннің «Арзрумға саяхат» атты өлеңінде кездесетін «Вер бана атыңыз» «Бер маған ат» болып шықты. Сөздердің шығу тарихын түсіндіргені, талдағаны тəнті етеді. Бірнеше қызықты бөлімнен тұратын кітаптың атауына дəл осы тақырыпты шығарған тапқырлығына жеңіл жымиып қойдық. Сөздердің этимологиялық түбірін тануда бас шайқатарлық түйін жасайтын бұл еңбектің, əдебиетке, соның ішінде түркітану ғылымына қосылған сүбелі дүние екендігінде сөз жоқ. «Қаншама жыл қалмақпен қырқысқанда, қаншама əжелеріміз қалмақтың тұтқынға түскен қыздары болғанда қазақ тіліне ол тілдің əсері неге соншама аз болды деп сұрақ қойсақ, оның жауабын Пушкиннің жаңағы: «Бөгде тіл қылыштың, өрттің күшімен емес, өзінің көл-көсір байлығымен жəне артықшылығымен таралады» деген сөзінен табамыз» деген жауабы илантарлық. «Вер бана ат» – «Игорь жасағы жайындағы жыр» мəтінін зерттеп, орыстың маңдайына басқан жəдігерінен түркі сөздерінің тұтас тізбегін жасағаны үшін жазықсыз жазғырылған О. Сүлейменовтің «Аз и Я»-сын одан əрі тамырландырып, тереңдете түсетін еңбек.

	Тілдің тегеурінін танытатын тəржіма – Сауытбек ағамыз тер төгіп келе жатқан негізгі сала. Арқасын жазбай аударма саласында көп іс тындырғанына «Төлтума мен телтума» кітабы да дəлел. Əзірге əңгіме Пушкин турасында. Бірнеше тараулардан тұратын бұл кітаптағы назар аударатын үлкен бір бөлімі – «Құран жəне Пушкин» деп аталады. «Пушкин жырындағы діни сарындар туралы ой толғау арқылы біз ақын шығармашылығының халықтық сипатын, оның жырының мұсылман əлеміндегі ұлттардың жүрегіне де етене жақын болып келетінінің түпкі сырын да аша түсуді мақсат етпекпіз» деді автор зерттеуінің сөз басында. Жер жаралып, су аққалы бергі ең ұлы жыр Құранның Пушкин өлеңдеріне тигізген əсері туралы кең-молынан кесімді пікірлер айтады. Ақынның 1826 жылғы 8 қыркүйек күні дүниеге келген «Пайғамбар» атты жырындағы пайғамбар кім? Неге оны бағдарламалық жыр деп атайды? Автор осы төңіректе ой толғай келе, жыр сарынының əу баста айтылып жүргендей Тəураттан емес, тікелей Құраннан алынғанын дəлелдейді. Əрине, Құранды түрліше тəпсірлегенімен, адам баласы Алла бейнесін толық аша алмайтынын айтқанмен, ақынның екі өлеңін қасиетті кітаптың хикаяттарымен өре отырып, Сауытбек ағамыз Ислам діні тұрғысында жинаған илһам қуатын барынша жарқыратып көрсете білген.

	Ислам дегеннен шығады, əлі есімізде, 1998 жылы Қазақстан теле-радио корпорациясының бірінші вице-президенті болып тұрған тұста С. Абдрахманов тарихта тұңғыш рет Меккеден тікелей репортаж жүргізді. Бұл ақпарат саласындағы ғана емес, діні мен ділін енді тани бастаған қазақ елі өмірінде болған елеулі жаңалық еді. Бүгінде «Егемен Қазақстан» АҚ президенті болып отырған Сауытбек Абдрахмановтың Исламдағы аса беделді теологтардың бірі Валерия Пороховамен, бас мүфти Əбсаттар қажы Дербісəлімен жасаған сұхбаттары Абдрахмановтың қазақ қоғамын қырыққа бөлген дінбұзарларды тура жолға салуға үндеу мақсатымен дер шағында жасалған сұхбаттар деп білеміз. Сырт көзге сырбаз, зиялы жүзі сəл суықтау көрінетін, алайда үлкен санаткерлікпен жазылған кітаптарынан жылылығы есіп тұратын Сауытбек Абдрахманов туралы сөз қозғау, бізге, кейінгі буынға қиындау тиеді. Бірақ жүзбе-жүз танымасақ та, біз ол кісіні қандай қызметте отырса да қолынан қаламы түспеген жазушы ретінде білеміз. Тез жазады. Өнімді жазады. Қазақ баласы əр нəрседен хабардар бола берсін деген ниетінен туындайтын болуы керек, «Əлемге əйгілі. . . » деген сериямен қалалар, музейлердің тарихы, атақты адамдардың тағдыры, айтулы оқиғалар туралы жазған қызықты дүниелері өз алдына бір төбе. Министрліктерде, Президент Əкімшілігінде, жалпы қай қызметке ат ауыстырып мінсе де, Сауытбек ағамыздың бір көзі өнерде жүреді. Аты əлемге мəшһүр өнер дүлдүлдері Сауытбек Абдрахмановтың байыппен жүргізетін əңгімелерінде бар шындығын айтып шешіліп сала беретін шешендер. Сұхбат жүргізуші кейіпкерін əр қырынан ашады. Олар туралы аса жақсы білетіні аңғарылады. Бірге жүрген досы, жақын танитын сыралғысы сияқты. Өнерге талдау жасауға келгенде биік талғаммен қарайтын қасиеті С. Абдрахмановтың сонау студенттік шағында-ақ кино туралы рецензия жазып, «Қыз Жібек» түсіріліп, «Атаманның ақыры» дүрліктіріп, «Шоқ пен Шер» шығып, қазақ киносының атағы аспандай бастаған жақсы кезеңде Мəжит Бегалин, Қалтай Мұхаметжанов, Асқар Сүлейменов, Олжас Сүлейменов, Əбіш Кекілбаев секілді жайсаң ағаларының ортасында жүргенде, азамат болып қалыптасуы да осы кезеңге сəйкес келгендіктен де шығар.

	Егемендік алғаннан кейінгі алғашқы ауыртпалығы мол жылдарда, дүние суалып-қуарып қалған кездің өзінде ақпараттың бүлкілін тамыршыдай ұстап тани алатын басшы «Егеменнің» тиражын түсірмей, керісінше, жылдан-жылға арттыра отырып бүгінде 200 мыңға жуықтатып ұстап отырған еңбегі биліктің бас басылымның қай-қай кіші «бауырына» үлгі болатыны даусыз.

	Кеңестік кезеңде бүкіл əлемді шарлаған бірден-бір адам ретінде Əнуар Əлімжановты білсек, Əнуар ағамыздан кейін қазақ журналистерінің ішінде дүние жүзін көп аралағандардың бірі ретінде Сауытбек ағамызды атар едік. «Қашаған құрықтаған Қазақстан» деген кітабын қарап отырсаңыз (байқайсыз ба, кере қарыс кітаптың атауы да суретші Молдахмет Кенбаев картинасының атауына ұқсас алынған), Сауытбек ағамыздың Президентпен бірге сапарламаған елі жоқ. Əр сапардан – бір репортаж. Елбасына да, өзге де мемлекет делегациясын шет елге бастап шығатын лауазым иелеріне де ең көп серік болған, сірə, Сауытбек ағамыз. Осы материалымызды жазу барысында да алдымен өзімен бір сөйлесіп алуға ниеттеніп, іздеген едік, Елбасымен бірге Вьетнамда сапарда жүр екен. Тағы да еске түседі, 1991 жылы тұңғыш Президентті ұлықтау салтанатында сахнаға көтерілген санаулы ғана (Президенттің өзін қосқанда 4-5 адамдай ғана) адамдардың қатарынан көзіміз шалды. Президент Əкімшілігінің жап-жас қызметкері Сауытбек Абрахмановтың Шəкір Əбенов ақсақалды қолтықтай түскен сондағы суреті бүгінде əр-əр жерде жарияланып қалып жүреді. Бұл да болса екі журналистің бірінің басына бұйыра бермейтін бақыт. Басқаға бұйырылмаған көп артықшылықтарына қарап əдебиеттанушы, мəдениеттанушы, көсемсөзші, жинақтай айтқанда, салиқалы мінезге бай сан қырлы Сауытбек ағамызды баспасөз бетінде қолтаңбасы сайрап жатқан Тəуелсіздіктің жанды жылнамашысы деп атағанымыздың еш артықтығы жоқ. Өйткені, бүгінгі кезеңнің ең озық ойшылы Əбіш Кекілбайұлы ағасының өзі : «Талантты қаламгер, білікті ғалым, қарымды қайраткер азаматымызға қандай сенім артып, қанша үміт күтсек те, көптік етпейді» деген екен.





Шырақшы




	Маралтайдың ақындық тағдыры өзіне қасіретті болғанмен, өзгеге қызық. Өлеңдері өгей баланың мұңын айтқанмен, өзі көңілді адам. «Еңкеймес еңсесімен, еркелеп еніп жүретін» «Жас Алашына» келеді де, кездескен құрбысының бəріне жақсы сөзін арнап, аз-кем əңгіме көрігін қыздырып, көп бөгелмей тағы да бір жаққа кетіп бара жатады. Маралтайдың иіні босап, қажыған көңілмен өмір туралы əңгіме айтып тұрған кезін көрген емеспін. Ал бұл тақырыпта сенің оған бірдеңе дегенің тіпті күлкілі. Кілең жабығып-қамығудан, құлазып-торығудан түзілген жырларын тіршілік-тұрмысты жүрегіне жүк етіп жапсырып алған адамдарға араша-сауға сұрап жазған ба деймін. Ақынның өлеңдеріне қара сөзбен комментарий жасап, құтын қашырып, құнын түсіргіміз келмейді. Ол бəрібір Маралтайдың екі көзін тарс жұмып, теңселіп тұрып бір өлең оқығанына тұра ма? «Азап пен қасіретке жүкті» ақыннан тек өлең ғана сұрау керек. Бірақ Маралтай осы күні өлең жаза ма өзі? Абайды қайта-қайта оқып, қайыра қолға алатынымыз сияқты, ішіңнің түгі қалмай іріп, жаның жаншылып бара жатқанда «мендегі мұңның бір емі Маралтайдан табылатын еді ғой» деп «Айға» қарманасың. Алайда қайғың қалыңдай түспесе, бір мысқал да жеңілденбейді. Түңілуден басқа түк таппайсың. Сонда да, сендегі мұңның емі – сол. Жан дүниенің азабын тоғышардың күлкісі ешқашан жеңе алмақ емес. Редакциядағы жігіттер:

	«Маралтайдың ең оптимистік өлеңі «Оптимизм» деп аталды. Оның өзі «Бүгінгі түн – мен үшін ақырғы түн, Өмірімнің ажалға атын бұрдым» деп басталады. Оптимизмі осылай болғанда, пессимистік өлеңдері қандай екен?» деп сыртынан қалжыңдап отырады.

	Маралтай тағдырымен ойнап жүрген кезінде танымал болды. Қу тағдырға налып, «бөтелкенің жанында отырған кезімде бақыт мені көрмей кетті, танымас та еді ғой» десе де, екінің бірі еркелеп шыға алмайтын ақындық биіктікті ертерек бағындырып алған Маралтайдың еш өкпелейтін жөні жоқ. Құдайдың көкірегіңе салып беретіні, өмірден өз түйгенің өз алдына, қай жерде жүріп, оқуға уақыт табатынын білмейсің, бірақ оның өлеңдерінде оқумен ғана келетін білімділік бар. Шеңберге сыймайтын ой басқа қайдан келсін?

	Ақындық – Алланың сөзін айту.

	Маралтайдың діни сауатын қаншалық, қалай жетілдіретінін білмеймін, мешіттегі бес жасар баланы алдаусыратқандай шалажансар уағыз айтуға ғана шамасы жететін кейбір дүмше молдаларға қарағанда, оның өлеңдері əлдеқайда нанымдырақ.

	Маралтайды оқығаннан кейін мешітке баруға болады. Бір жақсы жері – ақын адамға табынбайды.



	Баса да берем, қайтейін,

	қате əр ізді,

	Табылмай қалып жанымды

	ұғар жан ізгі,

	Жалғанның жалған екенін

	сезіп барлығы

	Арларын сатып, арсыз боп кеткен

	тəрізді.



	Не ғыл дейсіз? Келіспеймін деп көрші. Маралтайдың əрбір шумақ өлеңі – адам жан дүниесінің сөзбен суреттеп жеткізе алмайтын анықтамалығы. Өз басыңдағы күйдің не екенін білгің келсе – өлең оқы. Қолынан қайран келмес жарық дүние сенімен қосыла жылайды сонда. Жаныңның жылағаны – жарық əлемнен ақиқат тапқандығың. Құдайды кешігіп барып таныдың. Əйтеуір таптың.



	Бір ібіліс, бір періште, бір Құдай

	Бір жүрекке қалай сыйған,

	құрғыр-ай!

	Көнбес болсам көксеуіне

	Алланың

	Жазылмауы керек еді жыр

	бұлай.



	Маралтай əдеби ортада бірден мойындалды. Өлеңін өткізе алмай, тыңдайтын құлақ таба алмай сенделген кезбенің кебін киген жоқ. Тану – танымау шарт емес, кез келген ортаға арыны басылмағанасауарғымақкейпімен ентелей, еркелей кіріп келеді. Сол мекеменің қызметкері сол күні жұмысқа келмеуі мүмкін, бірақ Маралтай ертеңгілік қызметіне келген сияқты еркін жүре береді. Есіңе алуға да ауыр тиетін ащы өмірдің улы сусынын жұтып жүрген кезін көп адам өзінен бұрынғы ақындарға еліктегені, ұқсағысы келгені деп ұқты. Маралтай аңқылдап, арсалаңдап ағаларының алдынан қарсы жолыға қалса, жерге кіргізердей жерлеп-ұрсып тұрғанын естисің. Бірақ солардың қай-қайсысы да жек көргендіктен, жасытқысы келгендіктен, арамдық бүгіп, аярлықпен айтпайтын. Шын жаны ашитын. Бітімі бөлек ақынның құрып кету қаупіне бірі алаңдайтын, бəрі қорқатын еді. «Сен Мұқағали емессің! Мұқағали бола алмайсың да» деген Əкім ағасы Тарази. Маралтай ешкімнің тағына таласпайды, қолындағысына жармаспайды, үлкендердің ойынына араласпайды, қорқыныш туғызбайтын, өзімен өзі жүрген өте қауіпсіз адам. Данышпан мен ақылсызың да, арлы мен арсызың да өзіне зияны тимейтін адамдарды жақсы көреді. Маралтайдағы адалдық қарама-қарсы қасиеттердің алдында қашанда биік.



	Жүр, апа, үйге қайтайық,

	Бұл базар мені шаршатты.

	Сүйсеңіз мейір қанатын

	немереңіз бар – қанатым.

	Ішуді қойғам

	(қоймасам, оңбайтын болдым –

	сорлайтын),

	Аллаға сенем. . . Өзіме. . . кімім бар

	басқа қолдайтын.



	Рас, бүгінгі Маралтай мүлде басқа. «Налоговая инспекция» атанып жүрген кезінде қашып кеткен қадірі өзіне қайта оралды. Бүкіл əдеби орта жүрегі жарылып қуанды. «Бұлбұлдың да жемсауы бар» деп Жұмекен ағасы айтпақшы, жер үстінің қам-қарекетінен мың жерден ақын болса да, Маралтай да айналып өте алмайды. Үміт күтіп, арқа сүйеген жар, болашағы ойландыратын бала бар. Міне, бірнеше жылдан бері Маралтай дос жазушылардың шығармашылық үйін – өнержайды баспана етіп, тіршілік кешіп келе жатыр. Əйел-баласымен жалғыз өзі тұрады. Баспана деген аты. Əйтпесе, есік-терезесіне дейін тоналған, сынған, жарығы жоқ, жылуы жоқ, үрей туғызатын үңгір секілді үйде жастық шағын өткізіп келеді. Маралтайға үй мəселесін шешіп беру үшін кезінде Жазушылар одағы акция да өткізіп, Бекболат ағасы бəрін де жұмылдырып еді. Сонда да жиналмады, үйге жетерлік тиын-тебеннің басы құралмады. Уақытында бұл өнержайда қазақтың қарымды қаламгерлері демалып, ең таңдаулы шығармаларын жазды, жобасын сызды, жоспарын ойлады. Көп жазушылардың шығармасының соңында осы мекенжай көрсетіледі. Ал қазір талан-таражға түсіп, талқаны шыққан жерде Маралтай жүр. Қанша тұратыны да белгісіз. «Сіз біздің Сарысуға келіп пе еңіз, Сарғайған сағана там көріп пе еңіз?» дейтін туған жері Сарысуы бір жоғыңды түгендеп беремін дегендей уəде етіп еді. Содан бері де қыс өтті, көктем кетті, бұйыртса жаз да орталанып қалды. Маралтай ағаларының табаны тиген жерде əдебиеттің адалдығын күзеткендей əлі отыр. . .





Дода бұзған дара




	Талантты журналист Нұртілеу Иманғалиұлының бар өмірі теледидарда өтіп келе жатқаны көк жəшікке күніне бір үңілетін жас пен кəріге бірдей белгілі. Түрлі-түсті теледидар жоқ кезде жасындай жарқ-жұрқ еткен Нұрекең ақ пен қара бояудың өзіне əр кіргізіп, жігерлі дауысымен хабар жүргізіп тұратын. Балалық еркеліктен қалып қойған еркіндік, ақындық сері мінез сыйлаған серке қасиеттері ұштала келіп дода бұзар даралыққа айналған. Хабар жүргізіп тұрған сəтіндегі аудиторияны билеп-төстейтін амбициясы тіксіндіргеннен гөрі, теледидарға одан сайын телмірте түседі. Ол жасаған хабарлардың ішіндегі бір кездегі «Бетпе-бет» еске түседі осындайда. «Жайна, Қазақстан, гүлде, Қазақстан» деп ұрандаған мемлекеттік бас телеарнаның студиясында сан түрлі лауазымдылар мен шенділерді қарсы алдына отырғызып қойып рингте атой салып жүрген боксшы секілді ес-түстен айырып, басын көтертпестен сүңгі-сауалдарымен сабалайтын-ай келіп. Содан бері ағамызды «рингтегі боксер» – деп атап кеткем. Ауылда жон терісі жылт-жылт етіп бақшасындағы арамшөпті отап жүрген балаларға дейін «бай-қуатты болайық» деп мəтелге айналдырып алған атақты пароль-сөздің пайда болғаны да осы бағдарламадан соң. Бұл да тележурналист ретіндегі тапқырлығы.

	Ақсудың бойын жағалай қоныстанған ауылдарымыз көрші болғандықтан, «Діңгектен» шыққан екі мықтының атын бала кезден біліп өстік, бірі – Кеңес Одағының батыры Нұрсұлтан Есеболатов болса, бірі – Нұртілеу Иманғалиұлы болатын.

	«Таурас» дейтін телевизордың жұлынып қалған құлағын сатұр-сұтыр еткізіп кемпірауызбен бұрап, жыбыр-жыбыр етіп көрсетпей тұрса, дəу жұдырықпен төбесінен бір қойып, «тілге» келтіретін əкеміз, арасынан аңдап қалғандай болса, «біздің Нұртілеу» дейтін. Жалғыз біздің ауылдың адамдары ғана емес, өмірі бет-жүзін көрмесе де Талдықорған облысы Ақсу ауданының бүкіл жұрты оны «біздің Нұртілеу» атандырғанын кейін естияр болғанымызда да естідік.

	Журналистика факультетін бітіргендердің бəрі де араларынан жарқ етіп шыққан бірді-екілі топ жарған таланттарына қарап «великий курспыз» деп кеуде керіп, асқақтатып жататындары бар. Бұл мəртебені Нұртілеу Иманғалиұлының курсына берсе жарасар. Ұлықбек Есдəулетов, Қуандық Түменбайұлы, Қонысбай Əбіл, Мылтықбай Ерімбетов, Серік Жəнəбілов, Сейітқұл Оспанов, Сайлау Тойлыбай, Төрегелді Байтасов сынды ақын-жазушысы аралас қазаққа белгілі бірнеше қаламгерлер шыққан курста Нұртілеу ағамыздың да кіл мықтылармен құйысқан түйістіріп қатар шаппасына еш əддісі жоқ. Жетісудың ағынды Ақсуы арынды етіп қанаттандырса да, ақындығын ішінде өлтіріп, телевизияға таңдау жасап, кəсібін де, нəсібін де осы саладан тапты. Курстастарымен əңгімелесе қалсаң, басқа емес, топ бастап жүру үшін туылған серке мінез «сарының» студенттік тентектіктері мен қызықтарын жырдай ғып айтады. Не істесе де, кəсіби тұрғыда жасауға ұмтылу, сол арқылы, бəлкім, «бірінші» болу тележурналистің табиғатында бар мінез. «Боксер» мінез бұл кісіге бекер қонақтамаған, əкесін «аға» деп, шешесін «тəте» деп атаған алтын құрсақты анасының 14-ші перзенті шалдуар мінез кенже ретінде «шалдың баласы» болып, жүз жасаған Қалиасқар қарияның қасынан бір елі қалдырмайтын еті тірі сүйкімді немересінің бетіне үп еткен жел тимей өскендіктен де болар, өскенде қарсы біреудің бір ауыз сөзін басынан асырмайтын қайсарлықпен қайраттанғаны. Жыланға арбалған торғайдай етіп көрерменді тыпыр еткізбейтін де осы мінез. Бірақ бірінші болуға ұмтылса да, басынан сөз асырмауға тырысса да, теледидардағы бүгінгі кейбір жас журналистер секілді арзан абырой мен сынаптай сусып тұрған рейтинг үшін барлық журналистік этика мен нормалардан аттап, ұят-аятты, обал-сауапты жиып қойып, интимді дүниелерді індетіп тұрып сұрайтын көргенсіздіктің нышанын да көрсеткен емес. Патша көңілді көрерменін құрметтегені, адамгершілікті биік қойғаны, бір күндік пайдасыз ұпайға бола Познерлік бейнесін жоғалтпағаны. Əйтпесе, «жеткізудің шеберлігін білсең, дүниеде айтылмайтын, айтуға болмайтын нəрсе жоқ», майталман ағамыз майда тілмен сыпайылап отырып-ақ мейманының жүрегінің түбінде жасырынған шындығын суырып алады. Мұндай кəсібилікке жету үшін кісіге білім керек, оқығанын іске асырып, екшей алатын парасат керек. Нұртілеу ағамыздың кесек мінезі көрінген тағы бір тұсы бар. Қайбір жылдары «Қазақстан» ұлттық арнасының төңірегінде шу болып, қоғамда қайшы пікір туғызып жатқан аласапыран шақта арна басшылығына Нұртілеу Иманғалиұлы келді. «Билік құйтұрқы ойындарын жүргізу үшін əдейі əкелген адам» деп тілі жүйріктер байыбына бармастан айыптап та жатты. Басшы орынға қай уақытта келсе де көзіқарақты қазақ Нұртілеуді лайық көрмесе, қомсынбайды, бірақ дау-дамайдың арасынан табылып келіп жатқанына «қап» десіп қалдық. Жоқ, «Қайырлы таң, Қазақстаннан» бастап «Күй-керуен», «Дала-думан», «Əн-айтыс», «Күй тартыс», «Отау», «Құрбы-құрдас», «Тау тұлға», «Бастау», «Айна-апта», «Діңгек» көгілдір экранға шықты. «Қымызхана», «Айтыс», «Көкпармен» көрермен қайта қауышты. Ал басты айтпақ ойымыз, кейін ол корпорация президенттігі қызметінен босағанда, əдеттегідей көк жəшіктің ішінде күмбір-күмбір дауысымен хабарын жүргізіп, қайта түлеген қыран құсап қанатын керіп шыға келді. Тақтан түскен күні басындағы бағы ауып түскендей, жүрегінің қақпағы жабылып қалып, инфаркт алып, аттандай шапқан қаны 260-қа аспандап, үйдегілерді үрпитіп, тарс бүркеніп төсекке теріс таңылып қалатын біреулер секілді қызметтің құлы екенін көрсеткен жоқ. Барды. Көрді. «Қолдың кіріне» «қош бол» айтты да, Құдайдан берілген қызметіне қайта кірісіп кетті. Билікпен қоштасатын əр бастық осындай ірілік танытып жатса, қадірі үстем, бірақ қанағаты кем баянсызға қол-аяғымен байланып, құндылыққа айналдырып жібермес еді.

	«Телевидение – жастардың кəсібі, себебі бұл саланың өзі үнемі жаңарып, жасарып отыруды қажет етеді» деген аксиоманың теріс екеніне бір Нұртілеу ағамыздың-ақ тəжірибесі дəлел. Сонау «Алтыбақандардан» басталған «Бетпе-бет», «Қолтаңба», «Діңгек», бүгінгі «Көршілеріне» дейін оның өз жасына лайық кемелденіп, өсіп отырғанын байқаймыз. Көк жəшік көп кəсіп секілді бес адам, ары кетсе жүз адам қадағалайтын аясы тар нəрсе емес, миллиондаған адам қадағалайтын айдын. Айтқан сөз түгілі, алған демге дейін естулі. Миллион пікір айтылып, миллион баға беріледі. Көп журналистің ішінде жұтылып, жоқ болып кету де оңай, жұлдыз ауруы алып жығып, жар астында қалдыруы да жеңіл немесе Нұртілеу Иманғалиұлы секілді басынан талайды тағдырды кеше жүріп, қырық жыл өмірін телевизияға арнап таланттылықтың түбін қаузай биіктеу, шыққан биігінен бір мысқал аласармай, алпыс жасына жігерлі жастай жету – ол басқа.





Ою ойған сөзбенен




	Қай қылығына бола табиғаттың тасбауырлық танытқанын білмеймін, біздің ауылдың əйелдері жазушы мен журналистке сирек толғатыпты. Қарқарадай Құлагер басын журналистке балағанымыз жараспас, бірақ ғасыр басындағы қазақ əдебиеті мен журналистикасының іргетасын қалағандардың ішіндегі 1898 жылы Ойтоған ауылында туған Жансүгірдің Ілиясынан кейін оқығандары көп шыққанымен, қолына қалам ұстап, жазу-сызуға үйірсектегендер бұл ауылда болмаған. Жаратқан «бір Ілиясты мыңға балап бердім – жетеді» дегендей жым-жырт қалып танытқан. Екі арада еңіреген елу жылды салып барып қана «Дүрбелеңдей» дүние тудырып, əдебиетке дүркіреп келген жазушы Серік Жəнəбілов жарық жалғанның есігін ашады дүрдей болып. Тағы бір мүшел уақыт тыныштықтан соң бүгінгі «Астана ақшамы» газеті бас редакторының бірінші орынбасары таланты зор Талғат Батырханов туады «журналист болам» деп жұлқынып, енді бір он үш жылға таяғанда мен жетемін, осылардың жолымен жүрсем деп. . .

	Содан бері үш мүшелге жуықтаған жылдар өтсе де, баяғы өлі тыныштық қайта орнаған. Сондықтан болар, əдебиетті сүйетін мектептегі оқушы кезімде өзімнен үлкен екі ағам туралы əлдеқандай əңгіме естісем, елеңдеп, құлақ тігетінмін. Бірде І. Жансүгіров атындағы орта мектептің 6-сыныбында оқып жүргенімізде қазақ əдебиетінен сабақ беріп тұрған мұғаліміміз Рахметов Баубек ағай тілдей газет қиындысын көрсетіп, мақтанған кейіппен мұрнын аспанға шүйіріп тұрып:

	«Бұны Талғат Батырханов жазған, КазГУ-дің журналистика факультетінің студенті, менен оқыған, мен оқытқам», – деді, «оқытқам» деген сөзге айырықша акцент беріп. Күнде көріп жүрген Баубек ағаның мақтанғанына емес, «журналист», «журналистика факультеті» дегенді алғаш рет естіп отырғандықтан, сондай оқуды оқитын өзіміздің ауылдың «баласы» бейтаныс Батырхановтың мықтылығына қайран қалып, аузым аңқиып əлгі бір жапырақ қиындыға қараймын. Сөйтсек бұл Баубек ағаның Талғат дегенде ұстай қалатын «мақтаншақтығының» бергі жағы екен, нағыз «бір шығып алса болды, арғы жағы мидай жазық дала» бөспелігін сыныбымыз жоғарылағанда көрдік, ол кісі енді сабақ сайын бір қиынды əкеп көрсететін болды. Баяғы Батырхановтың жазғандары. Осы күні аңдап қарасам, бұл Талғат ағаның Талдықорған облыстық «Октябрь туы», бүгінгі «Жетісу» газетінде қызмет істеп жүрген шағы екен.

	Бірақ Баубек ағаның шəкіртімен марқайып жүріп жасаған осы əдісі, басқа-басқа, отыз оқушының ішінде дəл менің жүрегіме «журналист болам» деген отты жағып кетті.

	Қатардағы тілшіліктен «Жетісудың» бас редакторының орынбасарына дейін істеп, торғайдай тоздырған тоқсаныншы жылдарда жабылып қалған облыс орталығы Талдықорғанын қимаса да, көппен бірге жаңа астанаға келді. Кинодан болмаса, ешқашан қатар жатқан қос рельсті көрмесе де, «Қазақстан темір жолы» газетінің жұмысын талай жыл зырылдатып жүргізді. . Т. Батырхановтың журналист ретіндегі ерекше бір қасиеті – кез келген тақырыптағы əңгімені майын тамызып айтатындығы. Құлақ құрышыңды қандырып, əңгіме айта білетін шешендер аз бұл күнде. Өз атасы Бөрібектен бастап, Мейрамбек, Серпербай, Кəпбай, Ақылбек секілді сақалы кеудесіне түскен кəріқұлақтардың көзін көріп, аузының суы құрып əңгімесін тыңдағандықтан болар, өзі де жасына жетпей қартайған көкірегі қазынаға толы шежірелі қарт сияқты сөздерді ары-бері аунатып, ұшындырып, арыдан толғап айтатыны бар əңгімені. Саясатыңды да, өнеріңді де, əлеуметтік мəселеңді де тап сондай тілмен төгілтіп тастайды. Алуан түрлі эпитет, метафорадан бастап, антитеза, гипербола, градитацияның небір ғажап үлгілерін өз басым осы кісінің аузынан естимін. Бұл қасиетін бүкіл республика халқы білмесе де, Т. Батырхановты жақсы білетін барша жұрт бір ауыздан мойындайды. Əрқайсысы өңдеусіз, өз алдына дап-дайын материалдар. Біреулердің ышқынып отырып сағаттап жазатын мақалаларын ол кісі «жанын қинамай» ауызша айта береді. Əттең-ай, осының бəрін жатып алып, кітап етіп жазса дейсің. . .

	Ағамның отырған жерінде қалтасынан суырып алғандай оңды-солды идея үлестіретіні бар. «Ертең біреу не істедің десе, газеттің тігіндісін əкеп көрсетесің бе? Ананы неге жазбайсың? Мынаны неге жазбайсың?» Сосын ойланасың: осыны өзі неге жазбайды? «Ой, біздің жас кетіп қалды, енді сендер қайталамаңдар біздің қателігімізді». Үнемі есімде жүретін кəсіби қырларының бірі – Қызылтаң мен Қазақстанның қалыбына сыймай, сонау қиыр жайлап, шет қонған ел-жұрт пен ұлыс ұлттың ішінен қарагөз қазақтарды іздеп, тауып алатындығы. Тіпті жердің шалғайлығына қарамай іздеп барып, сұхбат алып келетінін қайтерсің. Петербордағы прима балерина Алтынай Асылмұратованы, дəл қаладағы Поляр академиясының ректоры болған, Жак Ширактың досы Азырбек Шəукенбаеваны, Чувашияның экономика министрі Гүлмира Акимованы, Мəскеудегі тұңғыш Олимпиада чемпионы Əлжан Жармұхаметовты, Бурденко атындағы Нейрохирургия институтының мықты дəрігері Дулат Мұхаметжановтарды тауып, халқымен тұңғыш қауыштырған да ұлтжанды ұл – Талғат Батырханов болатын. Айтуынша, мұндай қазақтар қиыр жақта мың болмаса да, мол көрінеді, бірақ бұрынғыдай емес, аяғы жетпей, амалы құрып жүр. . .

	Кездесе қалсақ айтатынымыз – ауылымыз. Ауыл екеумізде ғана бар сияқты. Тіпті бір ауыз орысша білмейтін он баласы бар, Ойтоғанның бар темірін құлаштап соққан ұста Васька ағайдың əйелінің қырық жыл тұрса да, бір ауыз қазақша білмей кеткенін таяуда Талғат ағадан естіп, таң қалдым. Тілдері қазақша шығып, қазақша ойлайтын балаларымен түсінісуі үшін анасына тілдің қажеті шамалы болған шығар, алайда күйеуіне, балаларына дарығанда, поляк қызына біздің тілдің пəрмені неге жетпеді екен? Сол Васьканың Ресейге көшіп кетіп, алты айдан соң жамбас көршісі Рахымға ауылды сағынғанын айтып, жолдаған хатын оқыған адамның көзіне жас келтіретіндей етіп, жазған да Талғат аға болатын. 90-жылдардың бел ортасындағы алмағайыпта бүкіл электр сымдарым жинап алып, Қытайға жөнелтіп жіберіп, қапаста қалып қойған қызылтаңдықтардың халін суреттеген «Жас Алаштағы» «Жарығы бар жалғыз үй» есімнен кетпейді. Ауылдың қасіретін қырық жолға сыйғызып жазған шеберлік еді ол.

	Адамдардың бəріне ізгі көңілмен қарауды əдет қана емес, мұрат еткен. Жақсы көрген адамына қауын боп жарылып қалады: «Менің жандай Жанболат ағам» (Ж. Аупбаевты айтады), «Сені білмеуім мүмкін, отыз жылдан бергі Омаров Бауыржанның мен білмейтін қыры жоқ», деп кім туралы айтса да, көлеңкелі тұсын емес, күнгей жағын, кісілігін көбірек əңгімелейді. Мұндай жанныңжанында пенделік қоқыр-соқырды сөз етудің өзі ұят. Абайсызда айтып қалған бір ауыз сөзінен де сабақ іздеп тұратын онымен қасақана қиянатты қорықпай жасайтындардың түйедей тірлігін салыстырамын да, адам не нəрсені құндылық деп есептесе, соған ғана құл болады екен ғой деп ойға қаламын. Мінезінен текті тарпаңдық білінетін, бірақ онысы бірсыдырғы бекзаттықпен бүркемеленетін талантты журналист Талғат Батырханов жел өтіне майыспаған өресі биік мінезімен, сөзбен ою ойған шеберлігімен елуіне де жетті ел қатарлы. Келген жасыңыз құтты болсын, аға!





«Мәңгілік сәуле» жылуы немесе Мұқағали бүлікші ме, әлде күйзелген бейбақ па?




	Оқып шықтым да, қойын кітапшасы секілді қол басындай ғана жұқалтаң кітапты жеңіл мұң шарпыған жұмбақтау сезіммен сыртын бір сипап қойып жаптым. Бұл – белгілі сыншы Амангелді Кеңшілікұлының «Мəңгілік сəулесі» деп аталатын Мұқағалимен сырласу кітабы. Кеше ғана Аспантаудың аясында дүрілдеп өткен Мұқағали мерейтойында кілең дүр-ақындар мүшəйра жасады, ақынға арнап бір ғана өлең жазып, онысын жарыстырып оқыды, машина мініп жеңімпаз болды, уысы тола ақша алып, ақын тойынан тояттаған көңілмен олжалы қайтты. Бірақ, шынтуайтына келгенде, мерейтойға ең мəртебелі сыйлықты тарту еткен осы Амангелді еді. Кітаптың соңғы беттерін оқып отырып-ақ қазақ өлеңінің Хантəңірі туралы талайдан бері жазылған тұщымды дүниенің бірі осы екенін аңғардық. Амангелді Мұқағалимен қапелімде «ауыра» қалған жоқ, əкесі ақын болғандықтан, өз қатарынан əлдеқайда ерте таныды, ол туралы көбірек білді, талай жылдан бері қазақ өлеңіндегі Мұқағали туралы ерекше мейіріммен, шабытпен əңгімелеп, жүрген жерінде айтып жүретін. Айтып қана қоймайды, қағаз бетіне түсірген ойлары эссе болып іргелі басылымдарда жарық көріп жататын. Кітап атауы айтып тұрғандай «Мəңгілік сəулесі» – Мұқағали жүрегінен балқып шығып, Амангелдінің кеудесінде қорытылған шынайы өлең сəулесі.

	Бес тараудан тұратын кітабында автор бастан-аяқ Мұқағалимен тікелей жүздесіп, асықпай, аптықпай сырласқандай күй кешеді. Өлеңі биік болғанмен, өзгеден өзін төмен ұстап тіршілік кешкен ақынның рухымен тілдесу үшін «Көкірек көзі ояу əрбір адам мен жазған өлеңді жүрек қуаты жеткен жерге дейін түсініп, қабылдап алар» дегендей қаланың қақ ортасындағы саябақтағы аласалау ескерткішінде ойланып отырған Мұқағалиға өз мұңын шағуды талайдан бері ол əлде əдетке, əлде дəстүрге айналдырған. Жүрегі лүп-лүп етіп, ғашығына асыққан жігіттей ақынға келіп өз көңілінің сүйіспеншілігі мен өлеңдеріне деген сезімін, ең бастысы, ақынның сол сезімімен үндескен өзінің қазаққа қатысты ашуын, ызасын, арыз-арманын айтады. «Қияли» дерсіз. Бірақ бұл – форма. «Мəңгілік сəулесі» – Амангелдінің сыншы болып танылып, өзгеше дүниетанымдағы қалам иесі екенін аңғартқан «Қазақты сүю», «Кафканың үйі», «Гогольдің өлімі» секілді жазбаларын тереңдетіп, толықтыра түскен топтама. Өйткені А. Кеңшілікұлының əлдебір тақырыпты қозғап, қалам тербегенде сипай қамшылап, сыбай-сылтаң сөз ойнатпасын жасамай, шындығы шоқтай қарып түсетін сынды биік қоятынын бүгінгі қоғам ендігі біліп қалды. Қоғамдағы əділетсіздіктерге наразы бүлікші-бунтарь Мұқағали мен ақын өмір сүрген кезеңнен бері қарай сол əділетсіздіктің одан əрі өрістемесе, бір мысқал да басылмағанына күйінетін сыншы ойы қатар өріліп, үйлесім табады. Негізінен, кітап авторы «Мұқағали ноқтаға басын салдырмай сүйрете қашқан тарпаң талант па, əлде адамдардың мейіріміне зəру болып өткен байғұс ақын ба?» деген бəріміздің көкейімізде жүретін сауалдың басын ашып, талдауға ден қояды. Себебі қоғамда Мұқағали туралы əртүрлі аңыз бен екіұдай пікірдің өмір сүріп келе жатқаны қашан. Бірі – анау Кавказ халқы жыр алыбы Расул Ғамзатовты алақанына салып аялап, төбелеріне көтеріп жатқан тұста, одан таланты бір мысқал да кем емес, өлеңдерінің рухы Шекспир, Байрон, Лермонтовтардың жұлдыздарының қатарында жарқырауға лайық қазақтың ұлы ақыны партия қатарынан да, Жазушылар одағы қатарынан да шығарылып, жұмыссыздықтан күйзеліп, бала-шағасын асыра алмай жүрді деген жалпы ел ішіне кең тараған əңгіме, екіншісі – «Жоқ, Мұқағали адам аяйтындай ешкімнен кем, ештеңеден кенде болған жоқ, баспаналы болды, өлең кітаптары бұрқырап шығып жатты, əдеби басылымдарда қызмет етті» деген өз қаламдас-қатарластарының айтатын сөзі. Міне, А. Кеңшілікұлы ақын рухымен сырласа отырып, тарыдай жарылған қос пікірдің арасынан Мұқағалидың шын тағдырын іздейді. «Тағдырыңды жасайтын да адамдар, тағдырыңды бұзатын да адамдар» деп налыған Мұқағалидың тағдыры оның жеке басы үшін трагедия болғанымен, ал қарапайым халық, яғни біздер үшін – игілік екеніне иландырады. Миллиондаған қазақтың жүрегінде мейірім сөнбей, ізгілік шырағы мəңгілік жанып тұруы үшін қасіретпен келген игілік бұл. Саябақ ішінде тіршіліктен қажығандай дамылдап отырған ақын асыға басып, ерсілі-қарсылы жүрген тірілерге «Жарық сəуледен басқаның бəрі бекер ғой» деп тұнжырай қарағанымен, түсініп, екпінін бəсеңдетер бірі жоқ, тек өлең талдаудың таланты болып бұйырылған сыншы өзі ғана емес, оқырманды да сырластырған

	«Мəңгілік сəулесі» жылытып жүрсін бізді. . .





Қаламгер құпиясы





Жалаңаяқ ақын




	Ақын Несіпбек Айтұлы өлеңді шабыты келгенде ғана жазады. Базбір ақындарша «өлең жазып тастайыншы» деп арнайы отыра қалып, жыр шумақтарын көл-көсір етіп төгіп салуды білмейді. Көп толғанады. Кейде өлең өзі келе қалады. Өзі келген өлең көбіне тез жазылады. Редакциялар тарапынан берілетін тапсырма өлеңдерді жазу да онша қиындық тудырмайды. Ақынның ұғымында жазып жүрген өлеңдері екіге бөлінеді. Бірі – өз «аяғымен» келетін өлеңдер, бірі – ұзақ ойланып барып саналы түрде жазатын өлеңдер. Бір аңдағаны, тұтқиылдан туған өлеңдер ұтымдылау шығады. Кейде алдымен бір-екі иірім ұйытқыған ұйқастар туады да, сол ұйқастар ақынды жетелеп əкететін кездер болады. Түзде туған өлеңдері өте сирек, негізінен, өлеңдерін үйде отырып жазғанды жөн көреді. Қайсыбір қаламдастары секілді көз көрмес, құлақ естімес жақтағы əлде бір курорттарға кетіп, салқын санаторийлерде жатып, шығармашылық үйлерін жағалап өлең тудыра алмайды. Домбыра тарта алмайды, бірақ неге екені белгісіз, өлең жазғанда домбыраны тыңқылдатып, əуенге салып отырып жазады.

	Бір қызығы, Несіпбек аға өлеңді жалаң аяқ отырып жазғанды жақсы көреді. Бала кезінде жалаң аяқ көп жүрген болуы керек, жаз болсын мейлі, қыс болсын, жалпы сол əдет қалмаған. Ұзындығы есік пен төрдей, атшаптырым кабинет дегеніңізді ақын ат басындай алтын берсең де мойындай алмайды. Өйткені кабинетте отырып өлең жазу дегенді мүлде түсінбейді. Өлеңді асүйде, басқа бір ыңғайлы бөлмеде шай ішіп отырып жазады. Бұрынырақта оқушы дəптеріне, блокнотқа жазатын еді, қазір ақ параққа ауысқан. Бұрқыраған көп қағаз ұстамайды, жазып болған соң, жарияланып, жарыққа шыққаннан кейін бүктеп, шетінен лақтырып отырады. Несіпбек Айтұлының жазу дағдысындағы басты ерекшеліктерінің бірі – негізгі басты өлеңдерін жылдың бір-ақ мезгілде жазатындығы. Күздің соңын ала бере қараша, желтоқсан айларында қара өлеңнің ізіне түскен «қансонар» сəуір, мамыр айларын алқымдап барып аяқталады. Өлең тек қыста ғана туады. Ыстық түскен соң қаламын «суытып» қояды. Төлқұжаты кейін алынған соң «қыркүйек» деп жазылып кеткені болмаса, өзі желтоқсан айында дүниеге келген. Сондықтан да болар желтоқсан айының шығармашылығына, жазу машығы мен дағдысында əсерінің күшті екенін сезеді. Ақын жазғанда ұйықтамайды немесе ұйықтап жатып, түсінде де өлең жаза береді. Бір ұйықтап, бір оянып қолға қалам алатыны бар. Таңғы сағат бестің шамасы – отыруға нағыз оңтайлы сəт. Таң атып келе жатқан уақытта кеңістіктен тек ақындар үшін көзге көрінбес сəуле шашырайды, шабыт деген шалқар сəт осы болар тегінде. Жандəрмен ұстап қалуға асығады. Жастау күнінде түсінде туған өлеңдерді ұйықтап жатып жаттап, таңертең тұра салып, қағазға қондыра салатын еді. Қазір мұндай жағдай жоқ, еріншектікке салынып, жалма-жан тұрып жазбаса, ұйқының астарында ұмытылып қалады. Жалпы «түс» деп аталатын тылсым дүние Несіпбек ақынның өмірінде зор мағынаға ие. Кейін «Менің түстерім» деген арнайы кітап жазу да ойында бар. Себебі ол адам айтса сенгісіз аян түстер көреді. Соның бəрі өңінде айна-қатесіз келеді. Кілең киноның сюжеттері секілді түрлі-түсті түстер. Бір түсті тұп-тура жиырма жыл бойы қайталап көріпті. Не ғажап?

	Өлең жазатын кезде ақынның мінезі қатты өзгеріп кетеді. Өзіне ұқсамайтын мүлде басқа адамға айналады. Шамшыл, кінəмшіл, кірпияз. Сіркесінің су көтермейтіні сонша, дыбыр еткен дыбыс жүйкесіне тиеді мұндайда. Бала-шағасы байқамай мазалап қойса, бəйбішесінен бастап бидайықша қуырып, бəрін бір тарының қауызына сыйдырады. Жұрт айтып жатқан əңгімеге араласа алмай, жанында отырған адамның дауысын естімей, меңіреу, мылқау жанның күйін кешеді. Ақынның сырын білмейтін қонақ үйіне келіп отырса, «жақтырмай отыр ма» деп өз-өзінен сытылып шығар еді. Аз күнге «бұзылған» ақын өлеңін жазып, ішіндегісін ақтарып алған соң арқа-басы кеңіп, жадыраған жайдары қалпын қайта табады. Тағы бір таң қаларлығы, ақынның жиырма жыл бұрын бастап аяқтай алмай келе жатқан «ақжем» өлеңдері бар. Бастапқы екі шумағы жатады, аяғын таппайды, сөйтіп ұмыттырып барып, жеті-сегіз жылдан кейін сарт етіп соңы келеді. Қызық, кейде алдымен өлеңдернің аяғы түседі, кейде ортасы келеді, кейде басы жазылады. Кейде жоғарыдан төмен қарай жазады, кейде төменнен жоғары қарай «өрлейді», ал енді бірде ортасынан төмен қарай «құлдилайды». Əрқалай. Жұп-жұмыр өлеңнің шумақтары ауысып кетіп, шашылып түссе де қара сөздің қадірі мен қасиетін жақсы білетін ақынның мығым таланты мағынасын шашау шығармайды. Ақын тіпті бұған ренжімейді де, өйткені күндердің күнінде əйтеуір бір «бүтінделетінін» біледі. Несіпбек Айтұлының өзге ақындарда көп кездесе бермейтін тағы бір қыры – өзі өнерін жақсы білетін, терең зерттеп, меңгерген ақындардың стиліне салып, тек сол ақынға тəн ерекшелікті дөп басып, сол иірімге салып жаза беретіндігі. Оның бұл өнерін əдеби орта мойындаған. Бала кезінен бойына сіңген ақындарды айнытпай өлең жаза алады. Мысалы, Абайша толғанады. Бірақ бұл Абайдың деңгейіндегі өлеңдер жаздым деген сөз емес, тек иірімдерін ғажап ұқсастыра алады. Титтейінен жаттап өскен жыраулардың толғауларын тап сондай мақаммен басқаша етіп қайта жазып шығуға қабілеті жетеді. Сол секілді Қасымша, Мұқағалиша толғанып, тебіренетіні бар. Бірақ ақынның баршасына бұлайша еркелей алмайды. Тек қайталап оқып, қайыра қолға алатын жанына жақындарының ғана «өзіне» айнала алатын айрықша талант иесінің біз бағалай қоймаған бұл да бір басты өнері.





Оңашалықты олжа көретін ақын




	Талантты ақын, сыршыл сазгер Исраил Сапарбайдың иірімі мол өлеңдерінің тұңғиығы терең, астары нəзік, əр жолында ақжарма сыр жасырынып жатады. Əр оқырманмен, əр тыңдарманымен бетпе-бет отырып, жеке-жеке сырласатындай. Тек соған ғана жанын жалаңаштап, жүрегінің ауырғанын, сыздағанын, мұздағанын сыр ғып ақтарыла айтып отырғандай əсер қалдырады. Нəзік өлеңдердегі наз ұзақ уақыт арбауында ұстайды. Бұл – Исраил ақынның шеберлігі, тек өзіне тəн ерекшелігі. Ақынмен əңгімелескенімізде, Мұқағали Мақатаевтың үйіндегі марқұм Лашын жеңгесімен болған бір сыр-сұхбатты ойына алды.

	Ол кезде «Қазақ əдебиетінде» қызметте. Алпамсадай ақынның бойы мен болмысы аядай үйге қалай сыйып жүр екен. Сондағы Лашын апамыздың жауабы мынау болыпты:

	«Мұқағалиға Алматы қашанда тарлық қылатын. Бір қызметтің басын қайырмай жатып екіншісінен босап, сыбай-салтаң жүріп қалатыны тағы бар. Қалаға сыймаған адам үйге сыюшы ма еді, көбіне ауылға өзінің Қарасазына тартып отыратын. Кейін ойласам, бабы келгенде, шабыты қысқанда кеніш кеңістікті, есеп-қисапсыз еркіндікті аңсайды екен ғой. Содан не керек, он күн өте ме, жиырма күн өте ме, сақал-шашы өсіп, жағы суалып, алдыр-салдыр күйінде үйге кіріп келетін. Алғашқы аңсар-сағынышы – бала-шағасы, сонан соңғысы – дос-жоралары. Жазған дүниелерін соларға сүйіншілейтін, босап қалған көкірек қуысын солармен толтыратын». . .

	Міне, көрдіңіз бе, «əр кəллада бір қиял» демекші, əр ақында əрқалай ау-жай, əдет, берекет. . . Ал Исраил ақынға келсек, шығармашылық үшін күні кешеге дейін айта қаларлықтай айрықша бап, ақжолтай ахуал, жайдарман жағдай болған емес. Жастау кезінде қатерден-қатерге ұрынып, пəтерден-пəтерге көшіп жүрді. Шымкент шаһарында он бес жыл тұрса, сол он бес жылда он төрт пəтерде ыстық əумет күн кешіпті. Əрине, жарымен, бала-шағасымен. Алматыға келген соң да, құшағын айқара ашқан ағасы, не əжесі болған жоқ. Ит тірлік демей-ақ қояйық, алайда қауметшіл қазақ мұны «аттың жалында, түйенің қомында» дейді.

	Өткен жылдың аяғында ғана өкімет жұмысынан біржола баз кешті. Қазір үйде. Өлең мен əн өз аяғымен келеді. Əсіресе көктем мен күзде. «Алматының көктемі кейінгі кезде өзіне-өзі мүлде ұқсамай барады. Сəнді сəукелелі сəуірдің кербез келіндей кейпіне қарамай, күні кешегі жауып өткен қарына қараңыз. Ал күзі. . . қоңыр күзі əлі өң-түсінен айни қойған жоқ. Қоңыр күз күрең күзге ауысқанға дейін біраз олжаға кенелемін. Менің əндерім мен өлеңдерімнің сағыныш пен мұңнан тұратыны да осыдан-ау деймін. Ал сағынышсыз, мұңсыз өмір – өмір ме, сірə: Пушкин жазу-сызуға отырар алдында əбден жуынып-шайынып, тақуаша тазаланып алады екен деген сөз бар. Өйтпегенде ше! Əр жаңа дүниемен қауышқан сайын, əр сəруар əлемнің есігін ашқан сайын ақ қанатты періштемен жүздескендей күй кешетін тылсым – толғаныс тек рух жоқтаушысы, Құдайдың сүйікті құлы Ақынның басы-қасында ғана болады емес пе?! Абайдың «мыңмен жалғыз алысқандағы» жан серігі домбырасы емес пе еді! Əйтпесе анау «Сегізаяқ» «Айттым сəлем, Қаламқас», «Көзімнің қарасы». . . қайдан туа қойды дейсіз! Біржанның еншісі ел ішінде болған, Ақанның емшісі – қиялдағы Перуайымы, санадағы сары уайымы емес пе еді, қайран-ай!. . Менің кейде қайсыбір мезгіл-мезетте мынау қағылез де қатыгез, күйкі-күйбеңі бітпейтін бəндауи-бəңгі тіршілікті қоя тұрып, сонау сайын сахарадағы «Желсіз түнде жарық айды», «Құлақтан кіріп бойды алған» Ай астындағы алты бақанда, арманда арулар мен шерменде айбозымдар айқайласатын «Ақсүйекті» айта-айта ауырып, қайта-қайта қақсай беретінім осыдан. Асау аттай ақын көңіл адым сайын тұлпардай тұсалып, тордағы құстай құсалана бергенінен артық қандай қасірет болушы еді мына мимырт жалғанда. . . » дейді толғаныс үстіндегі ақын тұнжырай түсіп. Сол себепті де Исраил ақын көбіне оңашалықты қалайды. Қала ішінен қашып шыққысы келеді. Мұндайда алақандай алаңқайдың өзі қалқа.

	«Таңғы ырзық тəңірден» деген сөзге бейіл де қайыл. Аллаһтың ықыласына бөленіп ырзығына кенелетін осынау таң-тамаша сəттен қалайша қапы қалу керек!Таңның атысы, күннің батысына бір тынбай аласұрған алаөкпе қала тіршілігі де осы кезде аз-кем байыз тауып, барқадар күй кешпей ме! Андрей Вознесенский «Я шагаю по стихам, вернее они меня вышагивают» деп ағынан жарылатынындай, оның да оңай олжа, қапқа қалжа салатыны осы сəт. Өйткені, əн əсерден туады, өлең оңашалыққа əуес. Ал драматургия деген қиямет-қайым жанкешті жанрға елуден асқанда еңсесін бұрды. «Есе жібердім, кеш келдім» дегендей, өкініш-опынуға берілгеннен не пайда, не қайыр? Рас, бойда да, ойда да жанталас, марғау шақтан гөрі мазасыздық басым. Бұл жанрда тындырғаны да аз емес, қазіргі уақыттың да дені осы бір кірпияз дүниенің қасы-көзіне қарағыштаумен өтіп жүр. Қараған сайын назданатын, қамалған сайын мəз болатын əздек неме екен өзі. . .

	Байқап отырған боларсыз, шығармашылық адамы есебіндегі Исраил ақында оған деген басыбайлы уақыт, айдың аппақ таңын, сөткенің арнаулы бір əзір – мəзірлігі жоқтың қасы екен.

	«Тегінде ақындық дегеніңіз шəркейін сүйреткен мына біздер емес, ақсүйек аристократтар, ауқатты-бақуатты бекбике-бекзаттар айналысатын шəркез шаруа білем. Анау дворянин Пушкин, еркетотай Есенин, байшыкеш Байрондар сияқты. . . Е-е, сен ақын екенсің ғой» деп елей бермейтін елде, есіркей қоймайтын қоғамда біздікі өліп тынбайынша өзіне мұрша-мұрсат бермейтін өлермендіктен өзге не болушы еді, тəйірі» деп жүзінде жып-жылы мейірім ұялап тұратын сыршыл ақын терең сөздің басын тағы бір қайырып қойды.

	Ақын да бір бала. Болмашы нəрсеге алдана салады. Оның мынау аз-кем дүниедегі бостан-байлығы – бос уақыт. Бос уақыт – оның алтын балығы. Қармап алу керек, қарманып қалу керек, Əйтпесе, арманда өтеді. . . Өмірден. . .





Өзіне де, өлеңге де кірпияз Күләш ақын




	Ақын Күлəш Ахметова жазу тəсілінің уақытпен бірге, өмір жасымен бірге өзгеріп келе жатқанын байқайды. Қолына алғаш қалам ұстаған кездегідей емес, қазіргі өлең жазу тəсілі басқашалау. Алғаш өлең жаза бастаған кезде ақынның «кабинеті» кең даланың өзі болатын. Қалтасына оқушының тор көз дəптерінің бір-екі парағын салып алып, өзеннің жағасын, ағаштың арасын аралап кететін əдет мектеп оқушысы кезінде пайда болған. Бірақ қандай өлең жазса да, кейде бір əріптің үстіне бір əріп түсіп кетсе де, тек оңаша түнді күтіп, айдың жарығымен жазғанды жақсы көретін. Абыр-сабырда біреу кіріп-шығып жатқанда немесе жұмыс кабинетінде отырып өлең жазған емес. Бапты аса қажетсінді.

	Медучилищеде оқып жүрген жылдары «таңда тұрып жазып машықтанайыншы» деп ерте тұрып, жазуға талпынып көреді. Бірақ ұйқылы-ояу отырған адамға шабыт келмейді екен. Шабыт келмеген соң, мөлдіретіп өлең жазу қайда, күнделік жазады, оралып келіп қалған өлең тіркестерін қағазға түсіреді. Содан соң КазГУ-дің журналистика факультетіне түскен соң, алдымен жатақханада, кейін 2-курста тұрмысқа шыққан соң, пəтерде тұрғанда да өлең жазу қиынға соғады. Біреудің көзінше өлең жазуды үйрене алмай-ақ қойды, жасырынып тағы жаза алмайды. Əсіресе аяғы ауыр болып, сəби күткен ақын əйелде шығармашылықтан гөрі балаға деген мейірім көбірек бөлініп, балалар өсіп, қарақанаттанғанша жүрекке салмақ түсіріп, жан-жүйесін иітіп ұзақ отырмай, өлеңді тиіп-қашып қана жазатын болды. Ұзақ жылдар пəтерден-пəтерге көшіп жүрудің азабы поэзияда ізін қалдырмай кеткен жоқ. Пəтерде тұратын қала қазақтарының өмірі белгілі: ол кезде жаз шыға Алматыға жететін абитуриенттер, оларды жетектеп келетін адамдар, дəрігерге көрінуге келген сырқат туысқан, не керек, келімді-кетімді кісі аядай бөлмеден бір күн үзілмейтін. Тек адам аяғы басылып, балалар ұйықтағанда ғана ақ қағазды айналдыруға мүмкіндік туатын.

	– Жетпісінші жылдардың аяғында үшінші сыныпта оқып жүрген Жазира қызымның қысқы каникулында Мəскеуге бардық, – дейді Күлəш апай. – Ол кезде Кəкімбек Салықов ағамыз Мəскеуде, Кремльде жұмыс істейтін. «Жалын» баспасында жұмыс істеп жүргенімде, ағамыздың бір кітабына редактор болып едім, сол кітабын ала бардым. Ақын аға үйіне қонаққа шақырды. Дастарқан үстінде Кəкімбек ағамыз бен жеңгеміз мəскеулік мəдениет туралы айтып, əсіресе шығармашылық адамының өз жұмысын ұйымдастыру жағын көбірек əңгімеледі. Жұмыс орнын көрсетті, есігінің алдындағы серуендейтін бағын, кітапханасын көрсетті. Сондай қатты қызықтым. Аз күннің ішінде мəскеулік мəдениет, мəскеулік тəртіп көңіліме қонғандай, жаныма жаққандай болды. Мəскеуден үлкен əсермен оралғаннан кейін мен өзіме жеке жазу үстелін сатып алдым. Бұрын ас үйде, мүмкіндік туған басқа бөлмеде жаза беруші едім. Сатып алған үстелімді жатын бөлмеге орналастырдым. Кереуетімнің бас жағында осы күнге дейін түнгі шам, қағаз-қалам тұрады, өлең өрнектері туа қалса ерінбей тұрып, жаза қоямын. Мұндай кезде өлеңнің табылмай тұрған шешімі, ұйқасы, тіркесі өз-өзінен құйылып келіп жатады. Илхам, шабыт Жоғарыдан келетін нəрсе ғой. Өлең жан əлеміңмен біте қайнасып кетеді екен. Бірақ «жұмыс істейтін бөлмеңде ұйықтама, ұйықтайтын бөлмеңде жұмыс істеме» деген сөз бар. Алайда мен оны кейін естідім. Енді мен: « Шіркін, жеке кабинетім болса ғой» деп армандайтын болдым. Сөйтіп жүргенде, оған да қолым жетті. Кабинетте отырып, халық музыкасын, халық күйлерін, Италия операларын, жан шымырлататын классикалық музыканы естілер-естілмес сызылтып қана баяу қойып жазғанды ұнатамын.

	К. Ахметова – қалам таңдамағанмен, қағаз деген дүниеге өте қатты қарайтын ақын. Жай қағаз емес, аппақ қағаз болу керек. Қағаз қанша қат болса да, еш аямастан молынан жұмсайды, кейде бір парақ қағазға бір-ақ шумақ өлең жазуы мүмкін. Ұнамаса, оны да жыртып тастайды. «Өмірде аса үнемшіл адам емеспін, ал өлеңге келгенде, тіпті кеңмін. Тəуелсіздіктің алғашқы жылдарында студент Жазира сол кездегі Жекешелендіру комитетінің төрағасы Жəнібек Кəріпжановқа ағылшын тілінен аудармашы болды. Сөз реті туып қалғанда қызыма: «Құдайға шүкір, арымыз таза əйтеуір. Халықтың игілігін жекешелендіріп алған жоқпыз. Ештеңе жеген жоқпыз» дедім. Сонда Жазира: «Неге жеген жоқсың? «Қазақ əдебиетінің» қағазын жеп жатырсыңдар ғой» дегені. Қайырбек екеуміз де газет-журналдардың, баспалардың төңірегінде жұмыс істегендіктен жұмыс пен үйдің ортасында ақ қағаз бен ала қағазды арқалап жүретініміз шын еді. Сол ақ қағаздар əлі күнге дейін сарғайып архивтерден шығып қалады», – дейді ақын.

	Ақындық – жай өнер емес. Өлең тебіреністен, толқудан туатындықтан, мұндайда бір өзі бір патшалық құрып отыратын ақынға берілген Тəңірдің сыйы ғана емес, сынағы да бұл. Расул Ғамзатов айтыпты: «Тіс барда ет жоқ, ет барда тіс жоқ» деп. Бүгінде ат шаптырым кабинет болғанымен, баяғыдай құйылып келіп тұрған өлең жоқ. «Бұрын ойға келген, жүректі мазалаған дүниенің бəрін жаза беретінмін. Қазір бір өлеңді жазбас бұрын алдымен ұзақ толғаныста боламын. «Осы тақырып маған не береді? Менің ұрпағыма, ұлтыма не береді? Дініме пайдалы ма? Менің азаматтық ұстанымдарыма қайшы емес пе?» деген сұрақтар төңірегінде жақсылап ойланып аламын. Анау кезеңде коммунист болдым, қазір бес уақыт намаз оқимын. Бұл екеуінің арасы жер мен көктей, еш қабыспайды. Ұлт тағдыры, ұлттық мүдде, ұрпақ мəселесі дегенге бір кісідей біздің де басымыз ауырады. Бірақ осының ішінде адам болып қалу бəрінен де маңызды ма деп ойлаймын. Сондықтан адамгершілік, адами, имани тақырыптарға көбірек барсам деп, өзіме-өзім тапсырмалар беріп отыратын болдым. Сөздің мəні, сөздің қуаты, сөздің жарығы, сөздің əсері, сөздің ықпалы дегенді осы күні енді түсіндім. Өзінен кейін өлеңінің қанша жылға, қай кезеңдерге дейін баратынын, оны кімдер оқитынын ешкім дөп басып айта алмайды. Бірақ қанша уақытта барса да, оны біреу оқиды. Сонда сөз менің болмысымнан хабар береді ғой. Жəне сол сөздің сол кісі үшін, сол заман үшін, осы ұлт үшін, осы қазақ үшін маңызы бола ма? Сол сөзді жеткізіп отырған мен қаншалықты қателеспей отырмын?» деген нəрселер мені жиі мазалайды» деді өлең туралы кең арнаға түскен ақын апа.

	Қазақ əйелінің ақындығы өте қиын шаруа. Бір жағында – бала-шағасы, бір жағында – мейманы, бір жағында – қағаз-қаламы, бір жағында – қазан-ошағы, бір жағында – жұмысы мен той-дүрмектер. Соның арасында жарып өлең жазу оңай емес. Өзіңді ақын ретінде қалыптастырып, өз ұстанымың мен қолтаңбаңды қалдыру да оңай емес. Əлемнің басқа еліндегі əйелдер дəл қазақ əйеліндей, дəл қазақтың ақын қызындай көп жауапкершілік пен жүкті артып алмаған шығар. Мұншама ерлікке пара-пар еңбекті қазақтың талантты ақын қызы Күлəш Ахметова:



	Қай мезгілдің, қай əлемнің, қай елдің

	Қараңдаршы, жүріп өткен жолына.

	Азаматқа серік болған əйелдің

	Дүниеге көрік болған əйелдің

	Толғақ қысып, бала туған əйелдің

	Бейнет үшін жаратылған əйелдің

	Оған қоса қалам ұстап қолына

	Илхам кешіп, ықтиярлы кеңесте

	Жыр жазғаны бір ғаламат емес пе?



	– деп өлеңнің тарыдай қауызына сыйдырыпты.





Он бес күнде жазылған «Өліара»




	Жазушы Төлен Əбдік ала қағазды аса көп «шимайламаған», бұрқыратып жазудан о бастан-ақ бойын аулақ салған адам. «Маған тақырыптың оңы мен солы бір. Алып та жығамын, шалып та жығамын. Сол қолыммен сүйкей де саламын» деп күпінетін кісіңіз бұл емес. Шығармашылығының ерекшелігі – тақырыпты іштей пісіру, толғану, дайындау көбірек орын алады.

	Аз жазатын себебі де сол. Өз көңілінен шықпайынша, шығарма жазуға отырмайды. Жас кезінде түнде ғана жазатын. Ол – еріксіздіктен, өйткені өмірдің өзі соған мəжбүр қылатын. Жас күнінде тіршілік қамы мойын бұрғызбайды, бала-шағаны асырау керек. Ол кезде Батыстың жазушылары сияқты бір кітаппен байып шыға келетін заман болған жоқ. Қазақ қаламгерлері, қазақ дейміз-ау, кеңестік жазушылар тым жарлы да болған жоқ, бірақ жалғыз кітаппен баю дегенді түсінде де көрген жоқ. Күндіз қызмет, түнде отбасы. Жазуға қолайлы уақыт тек түнде ғана туады. Онда да қолға қаламды ала салып, жорғалатып жазып кете бермейді. Түнгі сағат 12 тумай, Төлен Əбдік қолына қалам алмайды. Тек тəулік ауысқаннан кейін, қала қалың ұйқының құшағына кіріп, мүлгіген мылқау тыныштық орнағанда ғана ойын жинақтап, түн жарымына дейін – түнгі екі, үшке дейін тапжылмай отырып, жұмыс істейді. Шабыт кеп одан ары шалқып, буырқана бастаса да, бұдан ары жазудың қызығына түсіп, таң атқанша жалғастыра беруді жағдай көтермейді. Жазушы деген мамандық жоқ, бала-шаға қамы үшін үкіметтің жұмысын істеу керек. Күнде – осы. Ай аунап, жылдар жылжып, жаңа жүйе орнап, адам өзгеруі мүмкін, тіршілік аласапыран болып, өңі айналуы кəдік, бірақ Төлен Əбдіктің тек түнде ғана 3-4 сағат жұмыс істейтін тəртібі мен ережесі ешқашан өзгерген емес. Бір жыл емес, екі жыл емес, өмір бойы осылай жалғасып келе жатқаннан кейін адамның жаны тас пен темірден жаралмаған, сары ала таңды күтіп, сарылып отырғаннан да жазушы мүжіліп, шаршай бастайды. Ағза дұрыс демалмай, бүкіл саналы ғұмыры күндікке 3-4 сағат ұйқыны қанағат тұтып, əбден қажығандықтан, Төлен Əбдік екі рет ауыр инфаркт та алды. . .

	«Тек шабытым келіп қалғанда жазамын» деген қаламгерлер арасындағы ежелгі дағды Төлен Əбдікке жүрмейді. «Оң қолдың» авторы шабыт шақырып отыра алмайды. Шабыт келгенше, уақыт өтіп кетеді. Қолайлы уақыт туа қалса, қаламын да ыңғайлай бастайды. Жазушы болған соң бастан түрлі жағдай өтеді. Тіпті Төлен Əбдіктің жылдап жазбай кеткен кезі де бар. Енді бірде өзін-өзі қинап көндіріп, «қайтсем де жазып бітіруім керек» деп өзін үстелге шегелеп, күштеп таңып тастайтын кездер де болады. Бірақ қалай жазса да жазушы өзін-өзі алдамауы керек. Егер жазған сөйлемі көңілінен шықпаса, сол бойы сызып тастап отырады. Міндетті түрде. Тым шимайланып кетсе, парақтың жаңасын алады. «Көкейде жыл сайын бір кітап шығаруды мақсат тұтып, құр парақшаларды көбейтіп, көсіліп жаза берсем деген ой тұрса, онда құрыдым дей бер. Ұлы француз жазушысы Флобер бір сөйлемді таңертеңнен кешке дейін отырып құрастыра алмай, жыларман болады екен. Сөзге соншалықты құрметпенқарағандықтан да Флобер – Флобер болды. Бұл – бір. Екіншіден, шығарманың «жүретін» кезі болады. Мысалы, бір себеппен «Өліара» романымды тез бітіруім керек болды. Сөйтіп, он бес күнге ақысыз демалыс алып, Алматының жоғарғы жағындағы ЦК-ның «Демалыс үйіне» кеттім. Алдымен ағзаны демалдыру үшін үш күн бойы бас көтермей ұйықтадым. Тек содан кейін ғана жұмысқа отырдым. Кешкі асымды ішіп алып сағат сегізде отырамын, содан таңғы сегізге дейін үзіліссіз жазамын.

	Он екі сағат бас көтермеймін. Əбден қалжырап көзіме қатты ұйқы тығылған кезде ғана15-20 минут бассейнге түсіп, ес жиып, сергіп аламын. Таңғы асты ішпеймін, түскі сағат екіге дейін ұйықтаймын, екіде зорға дегенде басымды көтеріп, түскі асқа барамын. Астан кейін серуендеп, аздап дамылдап аламын да, кешкі сегізде үстелге қайта отырамын. Осылай он бес күн жұмыс істеп, «Өліараны» аяқтағанмын. Бірақ өнімді жұмыс істеген, өз көңіліме ұнайтын ең қызықты эпизодтар да осы кезде жазылды», –дейді жазушының өзі.

	Ол заманда қазақтың қай жазушысына баспана бұйырыпты? Қазіргідей төрт қабырғасы кітаппен қаланған, атшаптырым кең кабинетті ағаларының үйіне қонаққа барғанда көрмесе, жеке жазу бөлмесін қиялдай алмайтын. Жас күнінде қу пəтердің қорлығын бір кісідей көрді. Күй талғайтын, жағдай таңдайтын мүмкіндік жоқ. Бұларға таңдау құқы берілмеген. Жалдағы жалғыз бөлмелі пəтер болса, кез келген бұрыш кабинет қызметін атқара береді. Жазуға келгенде таптырмайтын орын, əрине, кешкі тамақ ішіліп болып, аяқ-табағы жиналған ас-үйдегі жалғыз үстел. Бүкіл жазушының жүрегіне асүйдің ерекше жақын болатыны да содан шығар. Асүйден бөлек, қолы қалт еткенде жұмыста отырып та жазып тастайтын. Қазір жеке кабинеті бар, бірақ енді үзіліссіз жұмыс істеуді денсаулығы көтере бермейді. Ауырған кезде жазу түгіл, жан қайғы. Бірақ бəрібір де жазушы əлі күнге дейін жасынан жолдас қылған тылсым түндегі жазу рахатын еш нəрсемен айырбастағысы келмейді. . .





Ақынның темірқазығы




	Жолықтың маған,

	(Жұлдызы баста терістеу туған бағың ба?)

	Жастықтың жайсаң бағында,

	Ие бола алмай бойымдағы асау ағынға,

	Шайқатылып жүрген шағымда!. .



	Кең тынысты, талантты ақын Əбдіраштың Жарасқанының отыз үш жыл отасқан жары Нəзігүлді алғаш жолықтырғанда жазған өлеңі осылай басталатын еді. Əдеби кештер мен жыр мүшəйраларында желкесін жапқан ақ күміс аралас шаштарын сілкіп тастап арқыраған арынды дауыспен өлең оқып тұратын ақын келбеті ешкімге ұқсамайтын дара еді. Ол ақынға ғана ұқсайтын. Оның бір шеңберге сыймай, шығандап шетке шығып кетіп, еліне еркелеп, дала мінезімен жан-жағын думанды етіп жүретін ақындық бірегей мəрт мінезі туралы аңызға бергісіз əңгімелер көзі терісінде де көп айтылатын. Соның бірі – ақынның «Ат айналып қазығын табады, Жарасқан айналып Нəзігін табады» деген белгілі мақалдың өзіне бергісіз етіп өңін айналдырып шығарған жаңаша түрі. Осы «қанатты» сөз ел ішіне таралғанда естіген жұрт ақынның тауып айтқан сөзіне емес, Жарасқанның əйелінің кеңдігі мен жыр жазған азаматын аялап, түсіне білген жүрегінің кіршіксіздігін көргендей риза болып еді.



	Өзіңсің Гүлім, Нəзігім –

	өмірлік темірқазығым.

	Ақылдым, егер түсінсең,

	Ақынмын! Осы жазығым!



	деп бар сырын айдай əлемге жайып салған ақынның тағдырласы, жары, рухани досы, балаларының анасы болған Нəзігүл Мергенбаеваның елу үш жасында көз жұмған Құдай қосқан қосағы туралы айтары да, арманы да аз емес. Ақынның əйелі бола жүріп адамдардың баршасын құрметтеп, сыйлауды жастайынан бойына сіңірген табиғаты таза, ақжарқын, жанындағы кісіні тез баурап алатын Нəзігүл апай ақынның алпыс жылдығы қарсаңында жолыққанымызда, жары туралы жалықпай көп əңгімеледі.

	– Жарасқанмен отыз жыл бірге жұптасып, жұбайлық өмір кешкенімде, мені «Нəзігүл» деп ата-анамның азан шақырып қойған атымды бірде-бір рет атамапты. Ол мені «Нəзік» дейтін. Содан бері бүкіл өнер сүйер қауым, достар, көршілер, барлығы да «Нəзік» деп Жарасқан қойған атпен атады. Жарасқанмен қалай таныстым? 1966 жылы Абай ауданы Қайнар ауылындағы он жылдық мектепті бітіргелі жатқанымда, Бақытжамал апам мен Мұхтар жездем: «Астанаға кел, КазГУ-ге оқуға түсуге талпынып көр» деген соң Алматыға келдім. Меніəуежайданжездем

	– Мұхтар Мағауин қарсы алды. Апам мен жездем Таулы қыратта екі бөлмелі пəтер жалдап тұрады екен. Құжаттарымды КазГУ-дің филология факультетіне тапсырдым. Жездем таңертең жұмысқа кетіп бара жатып: «Назкен, есікті іштен іліп ал, алда-жалда жер сілкіне қалса, мына екі сөмкені ал да сыртқа шық, бірінде біздің құжаттарымыз, ал екіншісінде. . . » деп сөзінің соңын жұтып қоятын. Күн де солай. Тіпті кейін «екінші сөмкені ашпа, тиіспе» деп нығырлай тапсыратын болды. Ол шегелеген сайын, əлгі сөмкені ашып көрмекке менің аңсарым ауады. Ертеден қара кешке дейін күнұзақ емтиханға дайындаламын. Ал қолым қалт ете қалса, əлгі қара сөмкені айналшықтаймын. Не керек, менен маза кетті. Бір күні əлгі сөмкені ашуға да бойымнан батылдық таптым-ау ақыры. Сөйтсем ішінде екі студенттік билет, сынақ кітапшасы, қолжазбалар бар екен. Алдымен қолжазбадағы өлеңдерді оқыдым. Екінші дəптерді ашып қарасам, «Сыған саздары» деген өлең топтамасы екен.

	«Бір сығанның қызына ғашық пақыр екен» дедім де, кім екенін білмек ниетпен сынақ кітапшасын алып қарадым. «Жарасқан Əбдірашев. Журналистика факультеті»деп тұр екен. Одан соң қолыма түскені жинақ кітапшасы болды. Банкте 92 сомы бар екен. «Богатенький студент» деп бір қойдым. Сөмкесінің түбінде 37 размерлі жап-жаңа қыстық ботинка да жатыр. Оны киіп алып, ары-бері жүріп көрдім. Маған құйып қойғандай.

	«Аяғы кішкентай екен» деп қойдым, тағы да бейтаныстың табанын елестетіп. Кешкісін жұмыстан жездем келді. Бірақ сыр бермеуге тырысып, тымырайып үндемеймін. Мен болашақ жарыммен сырттай осылай таныстым. Кейін белгілі болғандай, Мұхтар жездем «Қазақ əдебиеті» газетінің сын бөлімін басқарып жүріп, талантты жастарға қамқор болып жүреді екен. Олар жаздағы демалысқа кетерде құнды дүниелерін, қолжазбаларын жатақханаға тастауға қорқып, жездеме сеніп тапсыратын көрінеді. Ал жездем аманатқа қиянат қылмайын деп, сөмкені өзі жоқта үйде қалған маған сеніп тапсыратын. Алғаш рет осылайша, көрмей жатып, жырларын ұрланып оқып таныс болғандықтан ба, бағым жанып, оқуға түскен соң əлгі ақын жігітпен танысқым келді. Ол кезде Жарасқан Виноградов көшесіндегі жатақханада тұратын. Сөйтсем менікі бос əурешілік болыпты, Жарасқанның өзі де бұл кезде мені сырттай көріп, көңіліне шоқ түсіп, көшенің арғы бетімен мені шығарып салып жүреді екен. Бірақ мен оны жүзбе-жүз танымайтын едім. Бірде университетте əдеби кеш өтетін болып, құрбыларыммен басталуын күтіп отыр едім, орта бойлы, қағілез, арық келген сары жігіт келіп: «Қарындас, өлең жазасыз ба?» деді. Мен тəкаппарланып, басынан аяғына дейін астамсып бір қарадым да, оның сұрағына жауап бермедім. Кеш барысында «жас ақын Жарасқан Əбдірашев өлеңдерін оқиды» деп хабарлағанда, əлгі менсінбеген жігітім сахнаға бет алып барады екен. Жырларына ғашық боп, көз ілмей, көп іздеген Жарасқан осы жігіт болып шықты.

	. . . Жарасқан ақын мен Нəзігүл апайдың үйлену тойында тост көтерген Мұхтар жездесі: «Сен ақынға тұрмысқа шықтың, енді саған жарыңның көп мінезіне көнуге, сол мінездерді кешіруге тура келеді» деген екен. Солай болып шықты да. Нəзігүл апай педагог бола жүріп, өмірге əкелген үш ұлына қоса, ақынды төртінші кенже баласындай етіп еркелетіп, еркін жүріп-тұруына, шабытты шалқар жырларының қыспақсыз, қиындықсыз тууына қолынан келген жағдайын жасады. Екі шылбырды бос қойып, бір тізгінді мықты ұстап, ұзын арқан, кең тұсауға салғандай асау атты алысқа жібергенмен, түп қазығынан босатпады. Өмір бойы ақын да əйелінің осы мінезіне тамсанып, табынумен өтіпті. Сондықтан Жарасқан ақын тиген жерін шоқ боп қарып, өртеп жіберетін от ақын ғана емес, ол əдебиеттің проза, сын, сатира, публицистика секілді жанрларына қалам тартқан сирек таланттардың қатарынан табылады. Жарасқан ақын сағымға еріп, гүл теріп, сері ғұмыр кешті десек, қатты қателесерміз, «мен бала тəрбиесіне араласқам жоқ, балаларымның нағыз азамат болып қалыптасуы Нəзіктің арқасы» деп отырса да, Нəзігүл апай оның үш ұлына үлгілі əке бола білгенін айтады. Ақын ешқашан балаларына ұрсып, зекіп, дауыс көтермепті, керісінше, арсалаңдап, алысып бірге ойнап, бірге күліп, досты, үлкен бауырлары есебінде болған.

	«Бүйт, сүйт» деп құрғақ ақылмен бастарын қатырмай, балаларын қабағымен бағындырып, күн сайын адалдығын, əділдігін, мейірбандығын көзге тосып, көңілдерін сендіріп, тəрбие тінін өз айтқанын өзі орындай алумен бекітіпті. Үлкен ұлы, «Қаладан келген қыз», «Құрақ көрпе» секілді фильмдерді түсіріп танылған белгілі режиссер Рүстем де, ортаншы ұлы Шыңғыс та, АҚШ-та, Біріккен Ұлттар Ұйымында хатшылық қызметін атқарып отырған кенжесі Жəнібек те əкелерінің сол мінезін үлгі етіп, биік қасиеттерге талпынып өскен ұлт ұландары. Тұңғышы Рүстем туғанда əкесі есі шыға қуанып, шабыт құшағында шалқып «Əке қуанышы» атты өлең жазыпты. Неге екені белгісіз, үйінен «Қош, шаңырағым!» деп күңіреніп шыққан Жарасқан ақын ауруханада жатып көз жұмған күн де үлкен ұлының туған күніне – 10 ақпанға сəйкес келіпті. Өнер жолында жүрген сезімтал Рүстем: «Əкем неге бұл жалғанмен менің туған күнімде қош айтысты екен? Иығыма өтелуі қиын аманат артып кеткендей болады да тұрады. Жастан жасқа толдым деп емес, туған күнім сайын əке аруағын риза қыла алатындай нендей іс тындырдым деп ойлаймын» дейді екен. Тағдырына тура келген серігі – Нəзіктей ақылды əйелмен бас құрап, жырларында дүниенің удай ащы кермек дəмін жұтқанменен, жарының алтын жүрегінің сиқыры үйде оны шəрбат суға айналдырды. Өмірді асығыстау тастап кеткені болмаса, жан-жағын қоғамдастырып, Əбдіраш əулетінің тілеуін тілеген жарды сүйіп, қазақтың өнері мен саясатына бір-бір талантты ұл сыйлаған Жарасқан ақында арман да сірə, жоқ шығар. . .





Апаттан жалғыз өзі аман қалған




	«Жазушы Сəбит Досанов тура келген ажалдың өзінен аман қалыпты, аспаннан ұшақ құлап, бүкіл жолаушы қырылып қалғанда жалғыз өзі тірі қалған» деген аңызға бергісіз əңгімені біз жиі естиміз. Тіпті ақын Əбділда Тəжібаев: «Сен осы Сəбит, аспаннан құлап, аман қаласың, машина апатына ұшырап, одан есен-сау ораласың, мұның сыры не, Құдаймен құда ма едің сен?» деп қалжыңдайды екен. Қазақстанда əуе көлігіне байланысты болған сол бірінші апат 1965 жылдың 4 қаңтарынан 5 қаңтарына қараған түні болған. Сол кездегі ең үлкен «ИЛ-18» ұшағы Семейден Алматыны бетке алып ұшады. Қостанай өңірінде Бейсенбек Əбенов атты елге танылған атқа мінген азамат бар-тын. Ол – С. Досановтың туған нағашысы. Жастайынан жетім қалып, Сəбит Досановтың əке-шешесінің қолында тəрбиеленген. Сол Бейсенбек нағашысын Шығыс Қазақстан облысында тұратын Төртқарин деген досы қонаққа шақырып, жанына КазГУ-ді биыл ғана бітірген, Мəлік Ғабдуллиннің аспиранты болып қабылданған Сəбит Досановты ертіп, жолға шығады. Бұлар Өскеменге келеді. Төртқарин қонақ етіп, құрмет көрсетеді. Қайтар жолда Өскеменнен Алматыға ұшақ ұшпайды, сондықтан Семейге келеді. Қаңтардың ат құлағы көрінбейтін ақырған ақ бораны бет қаратпай, ұшақтар ұша алмай, əуежайда халықтың қаңтарылып қарап отырғанына екі-үш күн болған. Алматыға кете алмай, жете алмай жүрген адамда есеп жоқ. Сөйтіп, Мəскеуден келе жатқан ұшаққа Бейсенбек Əбеновті Семей облыстық партия комитетінің екінші хатшысы Екейбай Қашағанов шығарып салу үшін əуежайға алып келіп, қызметтік жеңілдігі мен артықшылығы бойынша ұшаққа əкеп отырғызады. Жаңа жыл мерекесінен кейін басталатын жұмысқа асыққандықтан, сол рейске билеті бары да, билеті жоғы да келіп тұрған ұшаққа лап қояды. Ұшаққа кіріп алғандар милиция келіп араласса да, қайтып шықпайды. Бір сағаттай керілдесіп тұрып, ақыры нəтиже шықпаған соң шаршаған əуежай басшылығы «ұша берсін» деп қолды бір-ақ сілтейді. Сонымен, мөлшерден артық адам тиеп алған ұшақ Алматыға бет алады. Ұшақ астанаға жақындағанда аспирант жігіт қолындағы сағатына қарайды – түнгі 12-ден бес минут өткен кез екен. Сол уақытта ұшақ та жерге қонады, дөңгелегі жерге тигендей болады, тап сол сəтте көзінің оты жарқ ете түседі де, арғы жағын білмей, есінен танып қалады. . .

	Есін жиғанда бұл бетонда жатыр, сəл алыстау жерде ұшақ жанып жатыр. Есін жия салып «Бейсенбек, Бейсенбек» деп ағасын іздейді. Одан жауап болмайды. Қайта естен танып қалады. Екінші рет есін жиғанда, жанып жатқан ұшаққа қарап жатып, «мынау самолеттің бензин багы жанып жатыр, содан соң ол жарылады, сонда маған жарықшағы түседі, мен өлемін. Өлмес үшін бұл жерден кетуім керек» деп ойлап, орнынан атып тұрғаны есінде. Атып тұрып бір аттайды, бір аттап барып, қайта есі ауып құлайды. Бокспен айналысатын, қылшылдаған жас жігіттің денсаулығы өте жақсы болса керек, қайта ес жияды. Ес жия сала, енді орнынан тұруға талпынбай-ақ, еңбектеп, бауырымен бір жылжиды. Содан соң екінші рет. Үшінші рет тұруға да, еңбектеуге де шамасы келмейді. Бір қолы сау сияқты, сол сау қолды тіреп тұрып, шалқасынан аунап түсуге шамасы келеді. Содан үшінші рет есін жиғанда, жанып жатқан ұшақ бүкіл түн тылсымын тіліп, күл-пəршесі шығып жарылып, от боп жанған алюминий жарықшағы қараңғы түнді жап-жарық етіп ұшқан бойы əлгінде ғана Досанов жатқан қар үстіндегі қарайып қалған жерге келіп түседі. Егер жартылай болса да, үш рет қадам жасамаса, болашақ жазушы əлгі жарықшақ түскен жерде өледі екен.

	Артынан білді, сол жақ бұғанасы, сол жақ жамбасының кемік басы сынған, оған жалғас ортан жілік жарылған. Аяқ бастырмайды, қол көтертпейді, жарты дене жансыз. Бұл – Қазақстанда болған тұңғыш əуе апаты. Мұндай төтенше жағдай əуежайдың еш ереже-тəртібінде қарастырылмаған, сондықтан апат орын алғанда қажетті құрал-сайман, жабдық атаулы жоқтың қасы. Тағы бір ес жиғанда, қойдай қырылып жатқан адамдарды арнайы орынның қызметкерлері «вездеход» дейтін машинаға екі аяқ, екі қолдан алып, ырғап-ырғап лақтырып, бірінің үстіне бірін салып, тиеп келеді екен. «Мынау тірі», «мынау өлі екен» деп арасында сөйлеп қойып, қанға боялып жатқандарды жинап келе жатқандардың орыстілді екенін естіп, «Я живой, я живой», деп өзінше айқайлаған дауыспен «аян» береді. Аман екенін көріп тұрып, екі аяқ, екі қолдан алатын əдетімен, С. Досановты да ырғап-ырғап ашық машинаға лақтырып жібереді. Сөйтіп, «Жедел жəрдем» көлігімен қалалық ауруханаға алып келеді. Зардап шегіп, жарақаттанғандарды ауруханаға алып келгенмен, алды сол күні-ақ қайтыс бола бастайды. Жарақаттанғандардың ішінен жалғыз Досановтың ғана жүрегі соғып жатады. Əлсін-əлсін есінен танып қалатын қаламгер əлдебір кезде көзін ашқанда сынған сол аяғының басына 5 кг гір, бір қырына 3 кг гір байлап қойғанын көреді. Ауырып шошып оянып, аяғын тартып қалған кезде, байланған гірлер жібермей қалады. Бір аптадан кейін Досановқа Сенкова деген жаңа дəрігер бекітіледі. Ол – Қазақстанның Денсаулық сақтау министрінің əйелі болып шығады. Жаңа дəрігер келген соң күтімі күрт жақсара бастайды. Қат дəрілер табылып, есін жинап, жан-жақтан көңіл сұрап келген дос-жарандармен тілдесе алатын халге келеді.

	. . . Кейін естіді, ұшақ аспаннан құламаған. Ұшақ Алматыға жақындаған кезде қыстың күні тұманнан көз ашпайтын астананың əуежайы қонуға рұқсат етпеген. Алайда ұшақ ішінде Кеңес Одағының Авиация министрлігінде сынақшы болып істеген ұшқыш отырады. Осындай апатты жағдайлар туындаған кезде бұрынырақта басшылықты өз қолына ала отырып, ұшақтарды жерге қондырған екен. Сол тəжірибесіне сүйеніп, жердегілермен сөйлесе отырып, тағы да жауапкершілікті мойнына алады. Алайда ұшқыш қателеседі. Мəскеулік ұшқыш қас-қағым сəтте қоюланып кететін Алматы тұманының ерекшелігін қайдан білсін? Сөйтсе ұшақ жерге 200 метр қалғаннан кейін қайта көтеріле алмайды екен. Не де болса қону керек. Тұман қоюланып кеткен соң, амал жоқ, ұшақ жерге соқыр жобамен келеді. Жерге жеткенде ұшақтың алдыңғы дөңгелегі бетонға түседі, артқы екі дөңгелектің бірі – бетонға, екіншісі – қара жерге түседі.

	Арада үш жыл өткендеДушанбеде өтетін сыншылардың Бүкіл-одақтық кеңесіне баратын болып, Мұхаметжан Қаратаев бастаған кілең əдебиеттің марғасқалары кірген делегацияға «əдебиеттің ертеңі – жастар» деген уəжбен Одақтың екінші хатшысы Жұбан Молдағалиев төрт қаламгерді: Асқар Сүлейменовті, Рымғали Нұрғалиевты, Зейнолла Серікқалиевті жəне Сəбит Досановты да қостырады. Əуеде ұшып келе жатқанда ұшақ аспан шұңқырына түсіп кетіп, отырғандар шу ете қалады. Ұшқыштар шығып, басу айтқанмен, естері шығып шулағандар басыла қоймады. Сонда М. Қаратаев: «Жігіттер, қорықпаңдар. Бұдан аман өтеміз. Себебі жанымызда Сəбит отыр. Өмірдің заңы бойынша мұндай оқиға екінші рет қайталанбайды, сондықтан бұл жолы аман боламыз», – дейді. Осы сөз жолаушыларға ғажап əсер етіп, бір кезде жетпіс алты адам жан тапсырғанда, Алланың назары түсіп, жалғыз өзі тірі қалған Сəбит Досановқа тар жердегі таяныштарындай тесіле қарап, дереу тыныштала қалады. . .





Алты мың кітабын сатып, келін түсірген




	«Алдымен сөз пайда болған» дейді. Сөз – ойдың көрінісі. Ақыл-ойдың жинақталған алтын көмбесі – кітап. Кітапты өміріне шын серік еткен сирек адамдардың бірі – белгілі ғалым, жазушы Ақселеу Сейдімбек. Ел арасында Ақселеу ағамыздың кітапханасы туралы тіпті аңыз-əфсанаға бергісіз əңгіме тарап кеткен.

	«Өмір бойы тірнектеп жинап келе жатқан кітаптарының ішінде кейбір кітапханалар мен сирек қолжазбалар қорында да жоқ кереметтер кездеседі» деген рас-өтірігі белгісіз əңгімелерді жиі естиміз. Кез келген тақырыптағы əңгімені тереңінен бастап қозғап, өзі де тамсанып, тыңдаушысын да тебірентіп, сиқырлы сөз бен ойдың əсерін буын-буынға түсіріп, əңгімені əдемі айта білетін Ақселеу Сейдімбекке бұл өнер, сөз жоқ, біліммен келген. «Ақселеудің кітабы – алпыс түйеге жүк» деген сөз рас болса, кітапханасы туралы əңгімелерді қаламгер ғалымның өзіне қалдырайық.

	– Менің түсінігімде адамзат өркениеті бір құдіретке қарыздар болса, ол алдымен – кітап. Бір кезде өзіміз жастанып оқыған Карл Маркс ақсақал айтқан екен: «Кітап менің – құлым, не істесем де айтқаныма көнуі керек» деп. Мен үшін кітап құл емес, ол – қолғанат, дос, өмір сүруім үшін керекті ең басты қаруым. Кітапқа құмарлығым мектепте жүргенде-ақ басталды. Қарағанды облысы, Жаңаарқа ауданында мен оқыған мектептің шағындау кітапханасы болды. Оныншы сыныпты бітіргенде, сол кітапханада мен оқымаған кітап қалған жоқ десе де болады. Əрине, ол кезде көбінесе көркем шығармалар оқитынмын. Оқушы кезімнен бастап кітап жинай бастадым. Өзіміздің қазақ жазушылардың шығармаларын, «Робинзон Крузо», «Су астына сексен мың километр сапар», «Капитан Грандтың балалары» деген аударма кітаптарды сондай қызығып оқып, қызғанышпен жинап жүрдім. Кітап жинаудың екінші кезеңі – студенттік шақпен тұспа-тұс келеді. Студенттік кезде кітап жинадым деп айта алмаймын, бірақ əр нəрсені білмекке құлаш ұрдым. Философ та болғым келді, филолог та, этнограф та, заңгер де, экономист те, қысқасы, бəрі де болғым келді. Сондықтан бұл кезде кітап та əр түрлі саладан жиналды. Студенттік өмір аяқталып, нағыз өмірге араласқан кезде əмбебап энциклопедист болудың заманының өткеніне көзім жетті. Оның үстіне, өмір адамды прагматик етеді екен. Өзіңнің мүмкіндігіңді ғана есептеп, сол бойынша тірлік құруға мəжбүрлейді екен. Нəтижесінде, менің кітапханам осы уақытқа дейін бес рет кең көлемді сұрыптаудан өтті. Ең ақырында, мен тоқтаған ізденіс аясы – тарихи-филологиялық сала ғана болып шықты. Қазір менің үйімде 10 000-нан астам кітап бар. Осы кітап үшін əйеліміз екеуіміз күн сайын бажылдасамыз. «Шағын үйді одан ары тарылттың» деген əңгіме ғой баяғы.

	Бір ғана мысал айтайын. Докторлық диссертациямды жазу барысында Алматыдағы Академияның ғылыми кітапханасы мен Ұлттық кітапханаға үш-төрт-ақ рет бас сұққан шығармын. Демек, соншалық қажеттілігі болмағанына қарағанда, менің қолымда таза тарихи-филологиялық өте маңызды əмбебап кітапхана бар деп айтуға болады. Ең алғаш сұрыптаған кезде артық, мен айналыспайтын саладағы кітаптарды үйден шығарып, «Букинистке» өткізуге тура келді. Маңдайға біткен жалғыз ұлым бар еді. Заманның қысылтаяң шағы болатын. Ақша болмай, сол ұлым үйленгенде кітапханамды екінші рет сұрыптауға мəжбүр болдым. Ол кездегі ақшаның салмағы есімде жоқ, бірақ алты мыңға жуық кітабымды 1 миллион теңгеге өткізгенім есімде. Бір апта отырып өткізетін кітаптарымның тізімін жасап, таңертеңгі сағат 10-да «Букинистке» апарып қойдым. Түскі 12-нің кезінде Алматыдағы заң колледжінің директоры телефон соғып: «Осы кітаптарыңыз шынымен қолыңызда бар ма? Бар болса, алайын деп едім», – деді. «Бар», – дедім. Əп-сəтте машинасымен жетіп келді, өзі де бір мəттақам еврей ұлтының өкілі екен, əр кітапты қадағалап отырып алып кетті. Ол кітаптардың ішінде Абай оқып, астын сызған, Мұхтар Əуезов ұзақ үңілген Джон Дреппердің «История европейского умственного развития» деген екі томдық кітап пен Ғ. Мүсірепов өз қолымен сыйлаған 1700 жылы Лейпцигте жарық көрген алтын Құран болды. Колледж директорының қолында осындай-осындай кітаптар кетті. Ішім удай ашып, жер бауырлап жатып қалдым. Əсіресе, Абай ұстаған кітапты бір аптадай қатты уайымдап жүрдім. Бір күні есіме Кітап музейінің директоры Мұқан Мамажанов түсті. Сол кісіге телефон соғып:

	«Қылмысқа бергісіз осындай іс жасап отырмын. Заманында Абай елінен Мұхаңның қолына тиген, Мұхаңнан Іслəм Жарылғаповтың қолына түскен, Іслəм Жарылғаповтан менің қолыма көшкен, Абайдың қолтаңбасы бар кітап бар еді, сол бір еврейдің қолында кетіп барады», – деп едім, Мұхаң сарт-сұрт əлгі адамның телефонын сұрап алды да, Абайдың кітабы мен Ғабең сыйлаған алтын Құранды қайтарып алды. Қазір осы екі кітап та Кітап музейінің сөресінде тұр.

	Ал соңғы сұрыптауларда көбінесе көркем шығармаларды өткізуге тура келді. Өйткені көркем шығармалардың ұшы-қиыры жоқ жəне оны кез келген кітапханадан тауып алуға болады. Өзіме ғылыми кітаптарды, өте сирек басылатын кітаптарды, архив деректерін ғана қалдырдым.

	Кітапхана жасақтаудың тағы бір тəсілі, кеңес заманында «Кітапқұмарлардың құпия отаны» деген болды. Менің қойын кітапшамда Кеңес Одағындағы сол елуден аса кітапқұмардың мекенжайы мен телефондары жазулы тұратын. Бұл кітапқұмарлар бір-біріне үнемі қолұшын беріп жүретін. Бұлар кез келген керек кітапты жердің түбінен қазып, тауып беретін. Міне, кітаптар осындай жолдармен жиналды. Атқа мініп, қызмет істеп жүрген кезімізде Мəскеу мен Санкт-Петербург кітапханаларына жиі барып жүрдік. Ондағы кітапханалар өте бай. Сонда Алматыдан арқалап баратынымыз – бір-екі чемодан апорт алмасы еді. Бір-екі апортты кітапханашыға көрсетсең болды, жердің түбіндегі сирек кітапты не пленкаға, не ксерокске түсіріп беретін. Əрине, кітап жинау көп қаржыны қажет етеді. Бала-шағамыздың аузынан жырып алып, осы кітаптарды жинадық. Менің кітапханамдағы кітаптар екі тілде – қазақ жəне орыс тіліндегі шығармалар мен еңбектер. Өкінішке қарай, қазақ тарихына, оның рухани мəдениетіне қатысты кітаптарды жинау барысында бізге ауадай қажет өте көп əдебиеттер орыс тілді елдерден басқа, шетелдерде жатқанына көзім жетті. Осыларға қолымыз жетпей келеді. Мысалы, өткен ғасырда өмір сүрген, тарихпен, этнографиямен, əлеуметтану ғылымымен айналысқан неміс ғалымы Альфред Вебердің еңбектерімен Еуропаның озық ғалымдары санасып отырған. Солар өз еңбектерінде Вебердің кітаптарынан үзінділер келтіреді. 1930 жылдары фашизм дəуірлеп тұрған кезде Альфред Вебер көшпенділер өркениеті туралы құдіретті кітап жазған. Осы еңбекті орыстар осы күнге дейін табандап, əдейі аудармай отыр. Біз Вебер туындыларымен басқа кітаптардағы жүгінімдер мен сілтемелер арқылы ғана таныспыз. Кітап жинау барысында «шіркін-ай, осындай авторлардың кітабы болса ғой» деп армандайтын кездеріміз де болды. Мерзімдік басылымдарда жарияланған материалдарды тақырып бойынша қиып, түптеп, жинап отыратын əдетімнің қалыптасқанына қырық жылдан асып барады. Тарихи, филологиялық құнды материалдардың барлығы менің кітапханамда жүйеленген, сөрелерде тақырыбы бойынша қат-қатымен жинаулы тұр. Кітапханамда 150-ге тарта кітап сөресі, екі-үш қабырғада қолдан жасалған қосымша сөрелер бар. Себебі кейбір кітаптардың ұзындығы жарты метрге дейін жетеді. Мен үшін кітап жинау мақсат емес. Мен библиофиль немесе коллекционер емеспін. Кітап жинау – өмір сүруімнің жалғыз ғана тəсілі. Адам ретінде жоспарларымды жүзеге асыру жолындағы қолымдағы жалғыз қару.





Төрелік айтар Төбе биіміз қайда?




	Əңгіме ғарышқа самғап қайтқан қазақтың ғажайып қос ұлы – Тоқтар мен Талғаттың арасында татулықтың қашқанынан шығады, алайда жақсылардың ортасын бүлдірген жағымсыз кеселге біз бір бүгін ғана ұрынып отырған жоқпыз. Қазақты қазаққа айдап салып, қызығына қарап отырғандардың қолымен жасалған тірлік үрдіске айналып бара жатқандай. Бір кездері тəмам жұрттың құлағын түрген Мұхтар Мағауин мен Мұхтар Шахановтың арасындағы егес, Əбдіжəміл Нұрпейісов пен Қабдеш Жұмаділов ортасын ойрандаған жанжал, Мəмбет Қойгелді мен Талас Омарбеков ортасындағы тартыс қаңқу сөзге құлағын қайшылап отыратын қазақтың майын тамызып тұрып айтатын сүйікті əңгімесіне айналып еді. Алайда Самарқанның көк тасы ерісе де, бұлардың көңіліндегі өкпе тарқамады. Ал бұларға басу айтып, араағайындық жасап татуластыратын тірі пенде өз ортасынан табылмады.

	Қазақтың оқығандарын бір-біріне айдап салу Мұхтар Əуезов пен Сəбит Мұқанов арасындағы келіспеушіліктен де арыда болғанын білеміз. Алаш қайраткерлерінің арасындағы алауыздықтың сырын аңдасақ, араздық көбіне ұлт мүддесі жолындағы көзқарас қайшылығынан туындаған екен. Дұрыс қой, қанша адам болса, соншама көзқарас, сонша пікір. Дүниетаным əр түрлі болған соң, көзқарас кереғарлығы дауға себеп болатыны түсінікті. «Жердің түбінде жатып жауларымды ықтырып жатам», – дейді М. Мағауин «Мен» деген кітабында. «Жауларым» дегеніне қарағанда жалғыз Шаханов емес, ол кісіні дұрыс қабылдамайтын, бұл кісінің жақтырмайтын дұшпандарының əлдеқайда көп болғаны. Осы кітап он бес жыл бұрын жазылса да, құдай аузына салды ма, «бəрін асырап отырған» баласы Едігенің (өз сөзі) арқасында ағамыз Прага асып, бұл жақтағы пенделіктен алыстаса да, өзі айтқандай жауларын ықтырып жатыр ма, жоқ па, ол жағы бір өзіне ғана аян болар. «Мен Олжаспен де алыстым, Əбдіжəмілмен де шайқастым, бірақ дəл мынадай жауласудың да жөнін білмейтін жексұрынды көрмеп едім», – деп салған еді. Соған қарағанда қарсыласының да өзіне қарайлас болғанын қалайтын сияқты. Бұл не істесе де, не айтса да жарасатын Мағауиннің мінезі. Осы сөзді басқа біреу айтып көрсінші, теріс айналар едік, ал тұтас бір ғылым академиясы бітіретін шаруаны жалғыз өзі тындырғаннан кейін бе, ол кісіге кешірімді секілді. Кешірімді болғанымен, келеңсіз-ақ нəрсе.

	Аяқты бұлай тастау Мағауинге жарасқанымен, ашуы келгенде айқұлақтанып шығатын басқалар да «одан менің қай жерім кем?» демей ме? «Бар өмірім күреспен өтіп келеді», – деп еді бірде Қабдеш Жұмаділов. Кім үшін? Не үшін? Ол кісі, сөз жоқ, «əдебиет үшін», «əдебиеттегі тазалық үшін» деп жауап береді. Ал əдебиет туралы өз шындығы бар Əбдіжəміл ағамыздың талантын терістеуге де түйсігі бар адамның жүзі шыдамас. Қолынан келсе бірін бірі көшіріп жіберуге бар, бірақ əдебиеттен қуалап кетіре алмайды. Ə. Нұрпейісов дастархан басында араағайындық жасайтын адамдар табылып жатса, шекіскен қандай жауымен болса да бекісе алатынын айтқан еді. Ал не сұрасаң да шатынай жауап беретін, шақарланып жүргеннен шаршамайтын Қабдеш ағамыз: «ешқашан да татуласпаймын», – деп бір-ақ қайырады. Бұдан кім не ұтады? Əдебиет зардап шегеді дейін десең, екеуі де бар жақсы дүниесін беріп, ақсақал жасына жеткен адамдар. Бұдан тек бір-ақ жағымсыз салдар шығады – құны түспегенімен, қадір кемиді. Даукестердің саны артады, кейінгілерге нашар үлгі болады. Ең ауыры, араздасқан кезде алғашқы қадам жасау болса, екеудің бірі бірінші болып басын иіп, арадағы азын-аулақ өкпені жуып-шайып жатса, ақылға келіп арқадан қағысқанға не жетсін! Өйткені «ең мықты адам – жауын досына айналдыра білген адам» емес пе?

	Араздасқанмен тіреп тұрған аспанын тастап жібермейді. Көшке берген тайлақ та қайта алынбайды. Əр адамның аспан астында өз орны бар. Осыны терең түсінетін жандар болады. Кезінде ақын Тұрсынхан Əбдірахманова апамыз алауыз болған адамдар арасында араағайындыққа жүрудің айтулы шебері болған еді. Əйел болса да, Абылайдың алты қанат үйін шайқайтындай болып бураша шабынғандарға басалқы сөз айтып, екі араны жалғап жіберуге келгенде алдына жан салмаған жарықтық. Тіпті ол кісінің: «Қазақ қаймақтарының арасындағы мына қақтығысты доғартыңыз», – деп шырылдап Президентке дейін хат жазғаны есімізде. Ақын апамыздың осы қасиеті бүгінгілерге жетпей жүр. Біздің естіп-білуімізде, бүгінгі қаламгерлердің ішінде мүйіз қағыстырып қалған мықтылардың ортасындағы ширыққан қарым-қатынасты жаймашуақтап, тігісін жатқызудың майталманы ақын Ғалым Жайлыбай. Ғалекеңнің бұл қасиеті оның ақындық болмысынан да байқалады. Кездесе қалса бірін-бірі көзге ілмегенсіп, терісіне сыймай тырсылдаған екеуді ретін тауып оңаша алып шығып, татуластырып, табыстырып жібереді. Кейде «шалқайғанға шалқайып, еңкейгенге еңкейетін» адамға осы бір ауыз сөз ғана жетпей тұрады. Татуластыратын бір ауыз сөзге екеуі де мұқтаж. Екі адамның да қадір-қасиетін білетін жанашыр бір адам осы міндетті арқаласа, талай жылдардан жүк болған ашудың түйіні өз-өзінен тарқатылып сала бермек.

	Дау-жанжал, айтыс-тартыс дегенде алдымен əдебиет өкілдерінің ауызға ілінетіні əдетке айналып кеткені болмаса, бұл келеңсіз мінезден ғалымдарымыз да ада емес. «Интрига» деп аталатын «итке» таланғандардың көпшілігі осы ортада. Астыртын əрекет ету, бірінің шəкіртін бірі қорғатпау, ғылыми дəреже берілерде бекітпей тастау, жетекшісі анау болғандықтан мынаның құрбан болуы деген сияқты, тізбектей берсең, таусылмайтын сорақылықтардан бұл саланың өкпесіне оттегі жетпей, демікпе-дімкəсқа айналған. Сырт көзге бəрі сыпайы, сіз-біз десіп сызылған ғалымдардың бірді-екілісінің арасында өшпенділік оты өрши қалғандай болса, марқұм Зейнолла Қабдолов ағамыз алғашқы болып басу айтуға ұмтылыпты.

	«Корреспондент-мүшелердің» арасындағы конфликтілер келді-кетті кезекті кикілжіңдердің қатарында болмасы белгілі, сырбаз мінезді Қабдолов сондай шиеленістерді ушықтырмай, екі жақты тезірек мəмілеге келтіреді екен. «Қызығыңды көрейін» деп қол қусырып қарап отырмайды, қазақтың екі жақсысы жаға ұстасып жатқанда, үйінде тыныш ұйықтап жатпайды.

	Саясаткерлер арасындағы «дипломат» Қаратай Тұрысов ағамыз болатын. Биліктің ұзын да үлкен дəлізін бөлісе алмай, мүдделер қақтығысы тұтанғанда, ол кісінің өз-өзінен мазасы қашып, татуластырғанша тыным таппайтынын тұрғыластары жыр ғып айтады. Жеке мүддеден гөрі мемлекет мүддесін, мемлекетшілдікті жоғары қоятын Қаратай ағаларымыздың осы ірі қасиетін бүгінгілерден, білуімізше, ғалым əрі саясаткер Кенжеғали Сағадиев өзіне жұғысты еткен дейді. «Кенжеғали ағамыздың үні бүгінде бəсеңдегенімен, саясат сахнасының сыртында болып жататын пенделік дау-шарғыларда бір жаққа қарай бұра тартпай, əділін айтатын адам. Пенделікке салынғандарға парасатты кесімін айтады» деп баға берді атын атамауды жөн санаған сол ортадағы бір танысымыз. Бұл қасиеті «байқала» да бермегенімен, жасыра алмайтын жандардың бірі – сенатор, Қуаныш Сұлтанов. Парламент отырыстарында, жиындарда қызбалыққа салынып, шекесі қызара бастағандарға «ау, жігіттер, қойыңдар» деп ағалық басу айтып, ақылға шақырып жатады.

	Біз осының бəрін неге айттық? Кеше ғана қазақ еліне есімі белгілі екі композиторымыз – Алтынбек Қоразбаев пен Марат Ілиясов бірін-бірі ұры деп, қары деп кінəласып жатқанда, осы кісілер секілді бас көтеріп, «бұларың не?» деп басу айтып, басалқылыққа шақырған бір адам табылды ма? Жаға жыртысқан екі азаматты жарастыратын, кісілігін көрсетіп табыстыратын ірі мінезді марғасқа мінез қазаққа қайтып жоламастай болып қашып кеткеніне қамығып, қарнымыз ашады. Бойларынан білімі бұлақ болып аққан, əдебиеттегі егіз қозыдай қабылданатын екі сыншы – Таласбек Əсемқұлов пен Тұрсынжан Шапай ағамыз ренжісті. Кім не ұтты? Əдебиет қана сорлады. Ал жастық шағында арасынан қыл өтпеген осы жайсаң жандарды тоң-теріс қылмай, қайтадан құлын-тайдай тебісіп қатар шауып кетуіне сыңар езуден шыққан сынық сүйем сөз жетпей тұрғанын неге ескермейміз? Жылы сөз адам түгілі, жыланға да керек. «Қазақ қазаққа жау» дейтіндей не басымызға күн туды?», – деп ашынатын тағы да сол Мағауин ағамыз айтпақшы, дауға басы ілігіп дүрдараз болғандардың аз ғана ашуын ішіне шемен боп қататын кекке айналдырмай, кикілжіңді кеңкілдеген күлкісімен-ақ шешіп тастайтын кісілігі мол кең мінезге зəру боламыз деп кім ойлаған?





«Айналыстағы ақындар»




	Шілдедегі Мұқағали тойының «есіңде ме?» дегізетін естелігі өшпей тұрып, таңдайда қалған бал қымызының дəмі кетпей жатып, дөң астынан қыркүйекте Қарағандыда өтетін Қасым мерейтойының дүбірі естіліп жатыр. Ақындар мұндай тойды айрықша күтеді. Оларға той мүшəйрасымен, ойдан-қырдан жиылып, қауқылдасқанымен, жарысып өлең оқып, жыр тыңдағанымен қызық. Салып ұрып келіп, сахнаға шығып алып, өлең оқу деген мұнда болмайды. Жабық конкурста қазылардың қатаң сұрыптауынан өткен соң ғана ашық дауысқа салынады. Мысалы, Мұқағали мерейтойының мүшəйрасына 160 ақыннан өлең түскен. Жүлде алғаны – 15. Бəрі де Мұқағали туралы. Бəйге басын бермей, жүлде алып, қуанғандармен бірге, бұртаңдап өкпелегендер де болды, ақындардың өз арасында реніш те туды. Кез келген жарыста болатын əдепкі көрініс. Жүрсін Ерман алған бас жүлденің жыры мен «Джиптің» күйігі басыла ма десек, қаққан сайын бұрқылдайтын ескі тулақтың шаңы секілді бұрқырап əлі айтылып келеді.

	Қасым Аманжолов тойының ұйымдастырылуы туралы аз-кем əңгіме сұрап, ақын Серік Ақсұңқарұлына «Бұл не деген басы қайырылмайтын сөз?», – деп ек, «Көре алмайтын күншілдердің сыпсыңы сол баяғы. Əйтпесе талайларға бəйге алып беріп, маңдайын жарқыратқан Жүрсін осы күнге дейін бір мүшəйраға қатысып көрмепті. Мұқағали туралы жақсы өлеңімен алғаш рет жыр додасына қатысқан екен, лайықты өлеңі неге өз бағасын алмасқа?», – деп бір-ақ қайырды. Сол секілді «қайта-қайта қатысатын» Иран-Ғайыптың екінші орнын да иір-қиыр əңгімеге салғандар көп. Ол жыр жарысына бір ғана өлеңімен қатысқанымен, тіршілігінде Мұқағалимен дос болған, Мұқағали Иранбекке, Иранбек Мұқағалиға бір емес, бірнеше мəрте өлеңдер арнаған, «ішірткісін өздері беріп алып, ішкіш дейді-ау шынымен мені халық» деп ішінде ит-құс ұлып, тірліктен түңіліп, баз кешіп жүргенде, басқалар сияқты айналып қашпай, жанынан табылған көзі тірі жолдастарының бірі болғандықтан, ол алмай кетсе, мүшəйра əділетсіз болар ма еді? Өйткені бəйге үшін бір өлең жазу мен тіршілігінде ақындық мейірін қандырып, бірнеше мəрте өлең арнаудың айырмасы бар ғой, қалайда. Қазылар осыны да ескерген болар, бəлкім. Мұқағали мүшəйрасындағы қыбыр-сыбыр сөздің Қасым тойында да қайталанбасын сұрағанымызда, ақын апамыз: «Егер əділетсіз болса, тап сол жерде төраға болып отырған Тұманбай ағама дау салар едім де, нағыз лайықтысына алып беру үшін табандап отырып алар ем. Бірақ ол додадан «жаңа есім» дегізетіндей, қатысқан жастар арасынан елең етерлік есім ұшырастыра алғам жоқ», – деді тіке айтатын тура мінезіне салып. Хош делік. Осыған байланысты айтпақ болып отырған негізгі əңгімемізге қонақ берейік, кейінгі кезде əдеби ортада мынадай сөз өршіп тұр (бəлкім мін): «өткізілетін əр мүшəйра сайын, жұптарын жазбай қатысатын «сол баяғы» санаулы ақындар тобы бар. Бұлар айналыста жүрген «мүшəйрашы ақындар. . . »

	Жалпы, мұндай сөзді шығармас бұрын, мүшəйра дегеннің жұртты жалықтыратындай жиі бола бермейтін бəйге екенін ескеру керек. Мықтаса, жылына үш-төрт мəрте ғана ұйымдастырылатын болар. Сол төрт аламанға Одақта мүшелікке тіркелген айтулы ақындардың тең жартысына жуығы қатысады.

	«Бəйгені кім алар екен?» деп құлағын қайшылап отырғандар олардың орын алғандарының ғана есімін біліп, орын алмағандарынан бейхабар күйі қала береді. Сол себепті болар, мүшəйраға жиі қатысатындар деп жиі орын алатындарды айтады бізде. Сондықтан да жүлдені жиі алатындар сүйкімсіз ақын бейнесінде сомдалып алған. Бар гəп – осында. Ал олардың арасында «бəйгемді шаппай бер» ақындардың болуы да əбден кəдік. Осы тұста «қандай жолмен алады?» деген сабаудай сауалдың (бəрін күйдіріп келе жатқан да осы «жол» сірə) құлағы қылтиятыны бар, бірақ құлақты шап беріп ұстап алатындай нығыртпа дəлел болмаған соң, амал жоқ, «талғамға талас жүрмейді» деген ежелгі тəмсілге сен де тұрасың, өз көңіліңдегі бағаны төрелік еткендердің талғамынан биік қоя алмайсың. Бір қызығы, мүшəйраға мүлде қатыспайтын, қатысқысы да келмейтін ақындар да бар. Мəселен, Одақ төрағасы Нұрлан Оразалин. Осы уақытқа дейін оны бірде-бір мүшəйра қатысушыларының арасынан байқамаппыз. «Қасқыр құдай болған кез» деп құлашты кеңге салатын Əмірхан Балқыбекті де мүшəйра маңайынан көре алмаймыз. Қатыспай ма, ендеше олардың да өз ішінде сойылдай мықты себебі бар. Əйтпесе қатыспайтындар таланты кем болғандықтан мұндай аламанға ат ізін салмай жүрмеген болар. Қалай дегенмен, ақындар мүшəйрасы өзгеше өлең өрнегінің тууымен, жаңа есімнің аталуымен құнды.

	«Сол баяғы айналыстағы ақындар» деген тіркестің не себепті туғанын өз топшылауымызға салып көрдік. Ол ең алдымен, ақындарға жанашырлықтан туған. Тек ақын ғана емес, жалпы қаламгер атаулының мықтаса, 2000 данамен таралатын сынық сүйем кітабы секілді өзінің де, қалтасының да жұқа болатыны белгілі. Жанашыр көңіл ер-тұрманы бір бүтінделмей жүрген өзге ақындар да жыр мүшəйрасына қатысып, жеңімпаз атанып, алған 150 мың, 300 мың, 500 мың жүлдесіне үтіктен жұқарып кеткен шалбарын жаңалап, оңып кеткен көйлегін ауыстырып, жиылып қалған қарызынан құтылып, бір ес жинап алса дейді де. 100 жылдығы тойланғалы отырған Қасым да:



	Жігіттің көрдік жүйрік-шабанын да,

	Япыр-ау, бір шаба алмай қаламын ба.

	Үстімен түспей қойды-ау қара пальто

	Көк бөрік, көк жағаның заманында,



	– деп, елуінші жылдары сəнге шығып жатқан қаракөл жағалы көк пальтоға көңілі кетіп, əзілге сүйесе де, қолының қысқалығы мен өкінішін осы өлеңге сыйдырған екен. «Басындағы бөркін де заманына лайықтап киетін» бұл өкініш бүгінгілерде жоқ деп кім айта алады?

	Білуімізше, Қасым ақынның да мүшəйрасына жүздің үстінде ақын қатысып, жабық конкурсынан 15-і ғана өткен сыңайлы. «Айналыстағы ақындар» тағы да алдымыздан шықса, қандай ойда қалғанымыз жөн – бүгінгі поэзия биігі осылар дейміз бе, əлде жастардың деңгейі аға буынға көтеріле алған жоқ, мүмкін «бұл заман байқағанға күштінікі, азулы, тырнақты мен тістінікі. . . »





«Қыз Жібекте» Шеге боп шақырған кім?




	«Қыз Жібек» фильмі – қазақ кино өнерінің басына қонған бақ. Көңіл қуандырып қана қоймай, кезеңдер өте келе ұлттық киноға сусап қалатын қазақтың мəңгілік көңіл жұбанышы да. Ол режиссер Сұлтан Қожықовтың ғана жеке табысы емес, фильм бұл шеңберден шығып, əлдеқашан «қазақтың киносы» деген биікті белгілеп алды. Бірақ Нұрғиса Тілендиев жазған «Қыз Жібек» фильміндегі бүкіл музыканы алып тастап, оның орнын тамылжыған халық əндерімен немесе бойды балбыратып, жанды шымырлататын күйлерімен алмастыратын болса, тіпті болмаса керемет талантты композиторға «міне, материал, осыған ғажайып музыка жазып бер» деп тапсырыс беретін болса, фильм дəл осылайша өлмес туындыға айналып, табысқа жеткен болар ма еді? Дəл осылай халықтық фильмге айнала алар ма еді?

	Күмəн кез келген адамнын көңілінде туады. Өйткені фильмнің ширек бөлігін тұтас бір қабырғасын ұлттық сазбен көмкерілген осы музыкасының көтеріп тұрғандығына дау жоқ. Ұлттық топырақпен иленіп, тек бір ұлттың ғана ұғымынан туған саз бен əуенге арқаланып, көңілі асқақтамайтын адам да жоқ. Н. Тілендиев бұрыннан бар халық əндерінің өзін жаңаша жаңғыртты. Анда-санда əлдеқандай иірімдері мен қайырымдарын байқап қалмасаң, халық əуені екен деп ойламайсың да. Ал осы атақты «Қыз Жібек» фильміндегі көмекейінен өлең саулаған ақын Шегенің шарықтатып салатын ғажап əндері қай қазақтың да құлағында. Себебі, бұл фильмдегі Шегенің əндерінің орны бөлек. Шегенің əндерін актер Əнуар Молдабековтің өзі орындай ма? Үнемі мұңлы көрінетін Молдабеков ағамыз əнші де болған ба? Əлде əн басқа белгілі əншілердің бірінің дауысымен жазылған ба?

	Иə, «Қыз Жібек» фильміндегі Шегенің əндері белгілі опера əншісі, Қазақстан Республикасының еңбек сіңірген артисі Кеңес Бақтаевтың дауысымен жазылған. Ол Абай атындағы Опера жəне балет театрында табаны күректей қырық жыл еңбек етті. Табиғаты таза, бала секілді елпілдеген ақкөңіл ағамыз Шегенің құлақ құрышын қандырар əндерін тамаша тенор дауысымен киноға жазып бергенімен, өзі көлеңкеде қалды. Операға халықтың бəрі бара бермейді, ал «Қыз Жібекті» көрген сайын шырқап жатқан Шегені көргенде «Ой, мынау Əнуар емес, Кеңес қой» дейтін еш белгі де, із де қалмады. Фильм біткен соң титрға аты-жөні жазылмады. Сондықтан əуелете салатын əндерді Бақтаевтың орындағанын ешкім де білмеді.

	1971 жылы фильм түсірілгенде К. Бақтаев 33 жаста еді. Опера жəне балет театрында жұмыс істегеніне он шақты жыл болып, бұл уақытта өзі де «Қыз Жібек» спектакліндегі Шегенің рөлінде ойнайтын-ды. Манарбек Ержанов, Ғарифолла Құрманғалиевтерден кейінгі Шегенің рөлін ойнаған үшінші толқынның өкілі еді Бақтаев. Сондықтан алдындағы ағаларының киімін киіп, қолына қамшысын ұстап ойнаған Шегенің рөлі кино өнерінде кезіккенде де Кеңес ағамызға соншалықты жат емес еді. «Менің даусым тенор болғандықтан, дауысымның характері ашық, қанық еді. Фильмдегі Шегенің əндерін орындауға жарияланған конкурс өте үлкен болды, таласқандар да сұмдық көп еді. Тіпті бұл сұрыптауға Шегенің рөлін бұрыннан ойнап, əндерін ертеректен орындап жүрген Ғарифолла Құрманғалиев те қатысты. Бірақ фильмді музыкамен əрлеген Нұрғиса Тілендиев, режиссер Сұлтан Қожықов, актер Əнуар Молдабековтер менің даусымды ұнатыпты. Нұр-ағаң: «Шеге – жас, жастық желігі басылмаған жалын ақын, сондықтан оның дауысы да жас болуы керек. Дауыс бозторғайдың шырылындай тамылжып тұруы тиіс. Бұл рөлге Кеңес лайық, дауысы ашық, диапозоны кең» деп сол кезде жасы алпыстан асып кеткен Ғарекеңді емес, отызды орталауға аяқ басқан мені қолайлы деп тауыпты. Сөйтіп, əншілердің арасындағы іріктеу сынынан өткеннен кейін маған «тездетіп жаттаңыз» деп ноталар берді. Оның ішінде «Қыз Жібек» жырында кездеспейтін, Нұр-ағаңнын фильмді өрнектеу үшін өз тарапынан топтастырған жан шымырлататын саздары, əндері көп еді. Фильмде Шегенің аузымен солардың оншақтысы орындалады. Ал Төлегеннің əндерін орындауға талпыныс білдіргендердің ішінен Қайрат Байбосынов озып шықты. Дауысымызды таспаға бір айға жуық уақыт жазды. Фильмдегі Шегенің əндерін орындағаным үшін көп ұзамай маған «Қазақстанға еңбек сіңірген артист» деген атақ берілді. Менің театрдағы он жылғы еңбегімді Шеге осылайша бір-ақ фильммен бағалап берді. Содан кейін зейнеткерлікке шыққанша театрда Шегенің рөлін ойнадым. Басқа да рөлдерім өте көп еді, бірақ Шеге менің өнердегі «коронный» партиям болды» – дейді К. Бақтаевтың өзі.

	Қазір Кеңес Бақтаев – зейнеткер. Қызы Жаннат Бақтаеваның да бойына əкесінің таланты мен өнері дарып, опера əншісі болып қалыптасты. Бүгінде Астанадағы К. Байсейітова атындағы Опера жəне балет театрының белді артисі. Таланты əкесінен артық болмаса кем емес – болашағынан үміт күттірер мəртебелі артистер қатарында. Жаннат – жолындағысын жайпап, таптап өте беретін екі иығын жұлып жегендердей емес, Шегенің əндерін орындап алған «еңбегі сіңген» атағымен-ақ қоңыртөбел тіршілігін кешіп, қарапайым мінезінен айнымаған əкесінің өмірдегі өтемақысы да сияқты…





«Олар» деген кімдер?




	«Хабар» телеарнасынан берілген «Ақиқат» телефильмінің көпшіліктің төбесіне аспаннан түскен жай отындай əсер еткені анық. Ел ішін ала тайдай бүлдірмесе де, қырық пышақ қып таластырған қызуы мен отқа май құйған оспадарсыздардың оғаш əңгімелерінің беті əлі қайтпай тұр. Жақ-жаққа бөлініп алып шекелері қызарғанша айтысып жатқан, негізінен, жастар.

	«Оу, бұларың не?» дейтін зиялы қауым үнсіз. Уахабилер мен сопылардың арасындағы шоқты одан сайын үрлеп, қоздата түсіп, қызығына қарап отырғандар қаншама. Ал Исматулланы арашалауды сұрап Шерхан Мұртаза бастаған топтың Елбасыға ашық хат жазуын оған қарсы жақ «адасушылық», «Мекемтас Шерханды алдап соғып, қол қойдырған», «алжыған шал» деген сияқты қазақтың қадірлі ақсақалын сақалынан сүйрегендей етіп сүйектен өтетін сөзбен айыптады. «Сопылардан шайтан жасап, нағыз шайтандарды тайраңдатып қою мемлекетшілдік саясатқа жатпайды» деп көзқарасын ашық білдірген жəне мұның кезекті кланаралық қақтығыстағы құралға айналған саяси ойын екендігін айтқан Айдос Сарымды да жетістірген жоқ, əлі күнге жерден алып жерге салып жатыр. Біз телефон шалған зиялы ағаларымыздың бірі ашықтан-ашық: «Қарағым, бұл былғаныш мəселеге бізді араластырма. Сол телефильмге тапсырыс берген адамдар осыдан кейін кім не дер екен деп кірпік қақпай қадағалап қарап отыр. Бірдеңе деп қалсам, қара тізіміне ала қояды. Егер бүгін мен етқызуымен пікірімді білдірсем, ол ертеңгі күні менің мойныма мəңгілік тағылған ярлык болып қалады. Аямайды. Олар бүгін əліптің артын бағып отыр. Сондықтан мені қинама, айналайын», – деп əлденеден қауіп қылатынын білдіріп, жалтарма жауабын берді. Сонда «олар» деген кімдер? Кімдерді меңзегені? Бірақ бүйтіп те білдірген пікірден айналады екенсің. Əйтпесе діни көзқарастағы қарама-қайшылық тереңдеп, ел ішіне іріткі түсіп, сарыауыз іріңге айналса да, ҚМДБ аузына су ұрттап алғандай үнсіз. Құдды қоғамда мұндай проблема жоқ сияқты. Əлдекімнен, əлденеден имене ме, əлде ұяла ма, мүмкін пікір білдіруге тұрмайтын болмашы нəрсе шығар? Əйтеуір пəтуа шығарып, ақ-қарасын ажыратып беруге асықпайды. Алайда елдің тыныштығы мен діннің беріктігін ойлаған дінбасы «қай жеңгенің менікі» деген тоң-теріс қалып танытпаса керек. Діни басқарма демекші, осы жылдың басында Əділет министрлігіне қарасты Ардақ Досжан басқаратын Дін істері жөніндегі комитеттің қолдауымен, жергілікті əкімдіктің көмегімен Қазақстан Мұсылмандары діни басқармасы ұйымдастырған «Конфессияаралық келісімді нығайту жəне діни экстремизмнің алдын алу жұмыстарын жүргізуге» тиіс (ұйымдастырушылар таратқан телефонограммада солай делінген) ақпараттық насихат тобы бір айлық турға шықты. Мақсаты – жергілікті аймақтардағы діни ахуалды зерттеп, бағамдау еді. Топ құрамында болған «Асыл арна» ислами телеарнасының директоры Мұхаметжан Тазабековке Маңғыстау өңірін кезіп жүрген бес сұрақты қояды. Nur. kz сайтында жарияланған сол бес сұрақ мынадай еді: 1. Жаңаөзеннен Дағыстанға «жиһад» үшін барып өлген 5 баланың ұстанған діні қандай, оны қандай белгілерінен ажыратамыз? 2. «Жұма намаз» мəселесі неге орта білім жүйесінің дауына айналды?

	3. Құзырлы орындардың хиджабқа көзқарасы біркелкі ме? 4. Əулиелерге (Бекет атаға) зиярат ету дін тұрғысынан орынды ма? 5. Уахабилер деген кімдер? Тілшінің айтуына сенсек, М. Тазабеков мың құбылғанымен, нақты сұраққа нақты жауап бере алмаған (сөзбе сөз): «Оны Алла біледі, ағайындар. Біздер кезінде ұлттың мақтанышы болған Сəкенді Қытайдың шпионы, Ахметті Американың шпионы дедік, сондай ұлтымыздың қамын ойлаған өз ағаларымызды, осы өңірде қаншама ғұламаны Жапонның тілшісі деп кінəлаған елміз. Жала жабу оңай, бірақ аққа Құдай жақ! Біз бір адамның жүрегіне кіріп шыққан жоқпыз. Сондықтан біз ол балалардың тағдырын Аллаға тапсырып қояйық. Тілімізге ие болайық, себебі қазір көшеде бірін-бірін пышақтап өлтіріп қойып та жатады, бір адамдар бірін-бірі көре алмастықтан өлтіріп жатады, олар бірақ шын мағынасында біз ойлағандай біздің дінімізге біреулер тас лақтыратындай жағдайда қайтыс болды ма, болмады ма, бір Алла біледі! Сондықтан, даудан сақ болайық. Сондықтан баламызға бала кезден ештеңе үйретпесек, мешітке, имамға өкпелеудің қажеті жоқ». Ал оған мұндай сұрақтың қойылуының себебі бар. Əсіресе, Қазақстанның батыс аймағындағы діни экстремизм мəселесі өз алдына бөлек күрделі тақырып. Себебі тұтас батыс аймақ: Атырау, Ақтөбе, Батыс Қазақстан, Маңғыстау облыстарының жергілікті басқарушы билік органдары аталған тақырыппен бетпе-бет кездесті. Яғни, мəселе қоғам бетіне шығып, алаң күйде тұр. Ал біздің айтпағымыз, «Асыл арна» тікелей Діни басқарманың қолдауымен жұмыс жүргізсе де, халық арасында əр түрлі пікір туғызып, өзіне қарсы ақпараттық соғыстардың ашылуына себеп болып отырған М. Тазабековтің ел аралап, ресми үгіт-насихат жұмысын жүргізуін мəн-жайды білетін Дін істері комитеті неге құп көрді? Ол туралы ел ішіндегі көзқарастың əр алуандығы мəселені ушықтыра түсетінін неге ескермеді?

	Басын бұлғаңдатқан зікіршілер мен иегіне бір қолтық қыл өсірген уахабилер бірін-бірі аямасқа бекіп алғандай. Мүйізі шаңырақтай екеуі шарпысса, арасындағы «ұсақ-түйектер» шайнауға да тұрмай қалады. Екеуіне де қатысы жоқ адамдар кімнің дұрыс, кімнің бұрыс екенін айыруға білімі мен сауаты жетпей, аңырайып ол отыр. Олар «Құдай бір, Құран бір. Ендеше қалайша пікір қайшылығы туады?» деп түсінбей дал. Сонау Пайғамбар туып, өмір сүрген Мекке мен Мəдинадан бастап Түркия, Пакистан, Ливия секілді Исламның бірнеше елдерінде оқып, Құран жаттаған жастар сол елдің ғалымдарының көзқарасына сəйкес əрқайсысы əр түрлі түсіндіріп баққанының ақыр аяғы Қазақстанға жақсылық əкелмеді. Мың жарым жылдан бері бір əрпі де өзгермеген Құран енді келіп неше түрлі түсіндірулер мен талқылауға түсіп жатыр. Қай жерге, қай ортаға барсаң да, бір дастархан басында төбелесіп қала жаздап отыратын дүмшелер Құранның қадірін қашырып, елді діннен безіндіріп барады. Намаз оқымайтындардың өздері намаз оқитындарға ізгілікті көңілмен емес, «бұл қай топтың адамы екен? Кімдердің ықпалында екен.» деп күдікпен қарап тұратынды шығарды. Көңілде күдік тұрғандықтан, бір-біріне жау секілді қорқып қарайтын əдет тапты. Жетпіс жыл бойы кеңестік империя сетінете алмаған қазақтың бірлігіне жеті жылда дін келіп сына қақты. Жақындата түсудің орнына жат қыла бастады. Осылайша құлшылығы болғанмен, кішіпейілділігі жоқ, мінəжат еткенмен, мейірімі кем санасы саяз кембағалдарға қылатын қайран қалмай да барады. Намаз оқиды, Құранды оқығанда судай ағып тұр, мешітке барады. Бірақ мешітке барғанға дейін жылуы аз жүрегі қандай мерез болса, адамға махаббаты оянбаған сол мерез қалпы қалады. Күніне бес уақыт Алла десе болды, ал сол Алла жаратқан адам, онымен қарым-қатынасы, оның көңілі, жүрегі, проблемасы не болса, о болсын. Əйтпесе Аллаға шын бас иіп, Алла үшін қылдай қиянат қылудан қорыққан мұсылманның баласы сайт біткеннің бетін толтырып бір-біріне жебедей қадалатын ауыр да былапыт сөздерді аяусыз айтпас еді. «Молданың сəлдесі ақ болғанымен, ниеті қара» дегенді сөзді де қазақ осыған налып айтса керек.

	Шерхан МҰРТАЗА, жазушы: «Исматуллаға байланысты Ашық хатқа қолды өз еркіңізбен қойдыңыз ба?» дейсің бе? Ал өз еркіммен қойдым. Əзірге ақыл-есім түзу, істеген əрекетіме жауап бере аламын. Кім үшін, не үшін қол қойғанымды жақсы білемін. Исматулланы қаралайтындай, не істеді ол саған? Қай қазақтың баласына қастық қылды? Халық жауы ма еді ол адам баласы ара түспейтіндей? Мемлекеттік төңкеріс жасамақшы болды ма? Ханның тағына таласты ма? Не істеді ол? Діннің адамы, діні – мұсылман. Бар кінəсі сол. Барлығың жау көріп, жақыннан дұшпан тауып алып, түрмеге апарып тықтың.

	«Ойран салды» дейді. Не қылған ойран ол? Нені бүлдіріпті Исматулла? Кімді өлтіріпті? Алдымен анық-қанығын неге білмейсіңдер? Мұхаммед пайғамбар негізін салған мұсылман дінін бөлектеп, бөлшектеп, тас-талқанын шығарып жатқаны мынау. Сіз қарсы болып отырған Исматулла соған қарсы. Дінді өзінше түсіндіретін біреулер пайда болды. «Солар жасасын!» деп отырсыңдар. Ал олар қазаққа, ұлтқа не жақсылық жасады? Мұхаммедтің үстінен не жаңалық əкелді? Əрқайсысы əр тарапқа тартып жатыр. Олай тек дінбұзарлар ғана жасайды. Бəрі сол сойылды соғып жатыр.

	Дулат ИСАБЕКОВ, жазушы: Айналайын менің қазағым, неге екенін білмеймін, алып-қашпа сөзге құмар. Тағы да қайталап айтамын, оған келіспеймін десе, өз еркі – алдымен менің ұлтымның жойылмағаны керек. Бірінші, маған қазағым қымбат. Екінші сол қазақтың басты сенімі – дін. Ал біз Ислам дінін қабылдадық екен, сол дінді мойындадық екен, Мұхаммедтің үмбетіміз дедік екен, ендеше басты дініміз – Ислам болмақ. Ол атар таң, батар кешпен бірдей шындық. Оны талас-тартысты əңгімеге айналдырудың еш қажеті жоқ. Ал менің қазағымның керегі жоқ, дін аман болсын десе, олар да өзінше өмір сүріп жүре берсін. Бірақ олар мен үшін жоғалған ұлт, жоғалған ұрпақ. Басы айналып қалғандардың айналып өз ортамызға қайтып келуі де қиын болмақ. Қазақ жастарының топырлап тобымен басқа дінге өтіп жатқаны өз алдына, өтпегендері өзара қырық пышақ боп кеңірдектен алып керілдесуде. Ұлтың болмаса, ол дінді кім ұстанады? Əуелі адам жаралды, содан соң əр түрлі наным-сенімдерге байланысты діндердің тобы пайда болды. Бір Қазақстанның өзінде 300-ге жуық діни ағымдар бар екен. Біреулер айтады: «Ойбай, мұсылман дінін еуропалықтар қабылдап жатыр екен, Мұхаммед Əли, Тайсон қабылдады» деп. Айтшы, солар Ислам дінін қабылдай отырып, арабтың киімін киіп жүр ме, арабтың əнін айтып жүр ме, арабтың дəстүрімен өмір сүре ме, арабтың əдебиетін, арғы-бергі тарихын біле ме? Ол тек Алла бұйырған басты əдеп-амалдарын мойындайды, ал қалған уақытта Исламның өмір салтынан гөрі өзі бұрыннан үйренген, өз ұлтының дəстүрімен өмір сүреді. Ал біздегі дүмшелер бəрін Исламнан бастап, Исламға əкеп тірейді де, осы уақытқа дейін біз төрт аяқтап жүрген мал сияқтымыз дегенге əкеп сайып қояды. Мен осыған үзілді-кесілді қарсымын. Ислам Қазақстанда ХІХ ғасырда ғана дін ретінде толық қалыптасып болды. Осы шындықты неге білмейді? Əсіре діншілдер ел ішін əбден бұзып бітетін түрі бар. Ғасырлар бойы «Алла» деп едік, енді «Аллаһ» дегенді шығарыпты. Баяғыда орыстарға ашуланып, «əй, осылар əйелдерінің атын Алла деп қояды да, бізге келгенде Аллаһ дейтіндері несі, неге бұзып айтады?» деп шыр-пырымыз шығып мақала жазатынбыз. Сөйткен қазақ қараптан-қарап отырып, Аллаһ деді. Дінге де, өзіңе-өзің де кеңірек қарайтын кез келген жоқ па? Міне, менің дін туралы пайымым, келіссе – келіссін, келіспесе – мархабат. . .





Сұхбаттар





	Мұхтар МАҒАУИН, Халық жазушысы,

	Мемлекеттік сыйлықтың лауреаты:





«Қазақ қазаққа жау» деп ұран көтеретіндей не басымызға күн туды?




	– Тəуелсіздіктен кейінгі уақыттың динамикасындағы əдебиеттің дамуына көңіліңіз тола ма? Қазіргі заман əдебиеті жасалып үлгерді ме? Осы заманның шындығын көркем тілмен кестелеген шығармалар сіздіңше, дүниеге келді ме?

	– «Əдебиет əлсіреп кетті», «Əдебиетте елеулі шығармалар жоқ» дейтін қасаң пікір қалыптасып кетті. «Əдебиет неге төмендеп кетті?» дейді. Мен «əдебиет төмендеп кетті» деп айта алмаймын. Əдебиет қайта жоғарылады. Əдебиеттің сапасы шығармалардың санымен есептелмейді. Бұрын «Жазушы» баспасында қызмет атқарған Есенберлин заманында, кейін 80-жылдарда өзім де бас редактор болдым, жыл сайын 220 кітап шығатын. Жастарға арналған «Жалын» баспасы да 200-ге жуық кітап шығаратын. Сонда 500-ге жуық таза əдеби көркем шығармалар оқырманға жол тартатын. Кейінгі жылдарда жазылған шығармалар сан жағынан содан аз емес. Ерінбегеннің бəрі кітап шығарады. Ондай халтура кітаптар бұрын да болған. Қазір де бар. Бола да береді. Бұнымен əдебиеттің деңгейін бағалауға болмайды. Он жылда бір үлкен шығарма жазылатын болса, ол – əдебиеттің табысы. Тіпті «совет дəуірі өркендеді» деген 1940-50-60-70-жылдарды, оның арғы жағындағы 20-30 жылдарды алайықшы, кім бар? 20-жылдарда Мағжан бар, Жүсіпбек Аймауытов бар, 20-жылдың аяғын ала бере шыққан Мұхтар Əуезов бар. Содан кейін Мұхаңның «Абай жолы», Сəбит Мұқановтың «Өмір мектебі» бар. Тағы бірліжарым шығарманың атын атауға болады. Сонда айналып келгенде бес жылға бір үлкен шығармадан айналып келе ме? Кейде 10, 20 жылға дейін үлкен дүние жазылмауы мүмкін. Кейін тəуелсіздік алып, цензура жойылғаннан кейін, қазақ əдебиетінің алтын қорына қорықпай қосуға болатын ірі шығармалар жазылды. Мысалы, Бекежан Тілегеновтің Семей полигонына арналған «Қара жел» романы. Классикалық роман. Ондай романды əлі ешқайсымыз жаза алған жоқпыз. Содан кейін – «1986 жыл» романы. Атына қарап жұрт Желтоқсан оқиғасы туралы деп ойлайды. Жоқ, ол – партноменклатура, советтік құрылым, отарлық жағдайдағы қазақ халқының басына түскен кеп. Бұл да – классикалық шығарма. Заман тақырыбын толғауда осы екі роман өте үлкен шаруа тындырып кетті. Партноменклатураға қатысты тыйым салынған тақырыпты қозғаған Оразбек Сəрсенбаевтың «Шеңбер» романы, Баққожа Мұқаидың «Өмірзая» романы, Қабдеш Жұмаділовтің жазғандары іште булығып жатқан біраз нəрселерді сыртқа шығарды. Сонда «бүгінгі күннің тақырыбы көтерілмеді» деген не сөз? Бүгінгі күн – ертең болады. Бұл орайда көңілге келетін жалғыз-ақ жағдай – бұрын жазушылардың тұрмысы, жағдайы жақсы болды, мол қаламақы алды, тіршілік жасауға мүмкіндігі жететін еді. Əлі де сол ескі инерциямен жазып жатырмыз. Ал кейінгі жастар прозада жоққа тəн. Ал «жас» деп жүрген өте дарынды қаламгеріміз Дидар Амантайдың өзі отыздың жуан ортасында жүр ғой деймін. Негізі, қаламгер отызға дейін қалыптасып, қатарға ену керек.

	– Кезінде қабырғалы саналған əр қаламгердің бір өзі Парламенттің бір депутаты сияқты міндет арқалайтын еді. Бүгінгі депутаттың айтатыны жазушының дуалы аузымен айтылып, жұрт соған ұийтын еді. . .

	– Жазушы жазу керек. Саясаткер саясатпен айналыссын, қойшылар қойын бақсын. Құңфұзының бір сөзі бар: «Əмірші əмірші болу керек, əскер əскер болу керек, əке əке болуы керек, бала бала болу керек. Сонда ел дамиды». Əркім өз шаруасымен айналысу керек. Парламенттегі жазушыларды онша мақұл көрмеймін. Менің бір достарым саясатпен айналысқалы жазуды мүлде қойды. Жазу деген – Алла Тағаланың берген қасиеті, оны кəдеге жарату керек. Ал екі кеменің құйрығынан ұстауға болмайды. Жұрт жаппай ұмтылып жатқанда «депутат боламын» деп сайлауға да түскем жоқ, «болам» деп айтқан да емеспін. Кейде бір жағы қалжың, бір жағы шын айтамын: «Маған қарсы, мен жақтырмайтын ағайындар мені жазалау үшін Парламентке депутат қып сайлап, отырғызып қоятын болса, ең үлкен жаза маған сол болар еді». Билікке ұмтылыс, Парламентке талпыныс – ол да бір уақыттың əсері болса керек.

	– Сіз қазақтың жыраулық поэзиясын бес ғасыр ары жылжыттыңыз. Зерттеуші болдыңыз. Прозаңызға ықпал етті ме? Пайдасы тиді ме?

	– Мен енді пəлендей деген дəрежеге жеткен жазушымын, сондықтан да айтамын, Қазтуған, Доспанбет, Шалкиізді жинақтап келген кезде, біреуінде жүз жол өлең, біреуінде екі жүз жол, ең көп Шалкиізде – жеті жүз жол өлең, жинақталғанда мың жолға жетер-жетпес кез келген толғауына менің ең таңдаулы шығармамды тұтасымен айырбастап жіберуге болар еді. Таразының басына салатын болсақ, бір ғана толғау менің жүздеген парақтан тұратын пəлендей деген кітабымды басып кетер еді. Өйткені қалай мақтансақ та, қалай бағалансақ та, қатардағы көп жазушының біріміз. Тіпті алды-ақ болайық. Ал анау толғаулар – тұтас ғасырлардың жүгін арқалап жеткен ұлы мұра. Ол жоқ болса, ғасырлардың орны үңірейіп қалады. Мен жоқ болсам, қазақтың əдебиеті онсыз да өз дəрежесінде дамып, ары қарай жылжи береді. Мəселе – осында. Жырауларды зерттеу кезінде қалған өміріме, бүкіл шығармашылығыма, тағдырыма ықпалы өзгеше болды. Біріншіден, өткен рухани өмірімізді тануға мүмкіндік болды, екіншіден, архивті қазбалағанда ежелгі қазақтың тілінің қазыналарын игеруге тура келді, содан соң өзім Құдайға, аруаққа сенетін адаммын, жыраулардың бетіндегі көмескіні ашқаннан кейін, Құдайаруақтың қолдауына ие болдым деп ойлаймын. Сол жасалған жұмыс маған əр уақытта дем беріп келе жатыр. Бүкіл жазу мəнерім, сөйлем құрау, сөздік қор, барлығы қазақтың ескі əдебиетінен бастау алады. Жаңа тақырыптарды, көркем жазбаларды жарыққа шығару үшін, оларды белгілі бір деңгейге көтеріп, жеткізу үшін ойдағы сюжеттерді кейіптеу үшін, жаңа бір тіл, жаңа бір тəсілдер керек болады. Əлем əдебиетінде арғы заманнан келе жатқан жетілген тəсілдер бар. ХІХ ғасырдағы орыстың əдебиетіне, ХХ ғасырдағы американ, жапон ұласатын тəсілдерді игеріп, қазақтың ескі қазынасын жарыққа шығаруға тырыстым, иншалла.

	– Аға, Шыңғыс ханды айтпасақ, сөздің атасы өлгелі тұр. Шыңғыс ханның жалғасы бола ма? Шыңғыс хан үлкен дүниенің шеті сияқты. Арғы жағынан үлкен екпін білінеді. Ұлы қолбасшының төңірегіндегі үлкен түйінді шешіп бердіңіз. Егер тақырыпты індетіп, жалғастырмақ ниетте болсаңыз, ол шығарма деректі дүние бола ма, əлде көркем шығарма жазуды көздеп отырсыз ба? Исай Калашниковтың «Қатыгез заманы» мен Янның «Шыңғыс ханына» ұқсай ма, əлде басқаша жазасыз ба?

	– Менің əкем мұғалім еді, сондықтан да тарихты ерте тани бастадым. Шыңғыс хан туралы Янның романын он жасымда оқыдым. Қазір біреулерге жайдақ көрінуі мүмкін, бірақ Шыңғыс хан туралы жазылған ең жақсы шығарма – сол. Тар заманда біздің ата-бабаларымыздың келбетін жасаған. Шыңғыс хан туралы жазу өмір бойы көкейімде болғанмен, ол ойды іске асыру мүмкін емес еді. Ал қазір мана сөз басында айтқандай, бұрыш-бұрышты түгендеу, қазіргі заманға байланысты əр түрлі тараптағы дүниелерді жазуға тура келгендіктен, уақыт жетпей жатыр. Алайда Шыңғыс хан жөнінде өмірбаяндық үлкен кітап жазсам деген ойым бар. Дерегі дайын, бір жыл уақыт жұмсасам, жетіп жатыр.

	Ал Шыңғыс хан жөніндегі əңгіме, шынын айтайын, надандығымызды көрсетті. Ұлттық санамыздың əлі төмендігінің бір белгісі бұл. Баяғы советтің заманында айтылған, партиялық үгітшінің дəрежесіндегі əңгімелер көрсетілді. Өте ұят болды. Ең кереметі, қаншама жұрт сол əңгімеге қосылып кетті. Бəрі қайта қаралып жатқан кезде, біздің тарихымыз неге қайта қаралмауы керек? Шыңғыс хан – біздің тарихымыз. Ежелгі түрік қағандығын қайта көтеріп, қайта құрды. Түркі қауымының, түркі текті халықтың бүкіл əлемдік аренаға қайта шығуына Шыңғыс хан ұйытқы болды. Біздің ұлы мемлекетімізде Алтын Орданы Шыңғыс ханның өзі бастап, үлкен ұлы Жошы қостап, немересі Бату негіздеді. Ол барып қазақ ордасының тарихына ұласты. Шыңғыс хан – біздің ұлылығымыздың көрінісі. Оның ата-тегін қуаласаң, қияттан шығады. Қият – ежелден түрік руы. Ол қазақтың тарихында бар. «Қырық рулы қият» деп «Қобыланды» жырында да, М. Əуезовтің «Қара қыпшақ Қобыланды» пьесасында да айтылады. Бəрін жинап қойғанда, Жəнібек Керейден бастап, қазақтың бүкіл хандары – Жəңгір, əз Тəуке, Абылай, ең соңғы Кенесарыға дейін Шыңғыс ханның ұрпағы. Кешегі Алашты қайта көтерген Əлихан Бөкейханов – Шыңғыс ханның ұрпағы. Қазақтың мемлекетін негіздеген Шыңғыс ханның əулеті. Біздің бүкіл тарихымыз Шыңғыс ханның заманымен байланысты, «Қасымханның қасқа жолы», «Есімханның ескі жолы», əз Тəуке ханның «Жеті жарғысы» Шыңғыс ханның жасағынан негіз алады. Ал енді осы əңгіме қозғалған кезде, мені теріске шығару үшін «қазақта тарих болған жоқ» деп айтты ғой. Осыған сенесің бе? Бұл баспасөзде көтерілді. «Абылай да, басқа хан да қазақ емес, жеті жүз жыл моңғолдың тепкісінде болды» деп жазған жоқ па? Өте ұят нəрсе, ұят екені ертең белгілі болады. Содан соң, айту – парыз. Он үш томдығымды шығарып жатыр едім, қолым тимесе де, амалсыз араласуға тура келді. Халқымызды тарихынан жеріту бағдарындағы абыройсыз жұмыс болды. Бұған ештеңе білмейтін, сауаты төмен тарихшылар да қосылып кетті. Біреулердің көңілі үшін қазақтың жеріндегі иелігіміз, өткен тарихымыз, рухымыз қалпына келу үшін өткен тарихты теріске шығара алмаймыз.

	– Əдебиет туралы əңгімемізді түйіндей келе, меценаттардың əдебиетке араласу жөніндегі ойыңызды білгім келеді. Оның бір себебі ақын-жазушылардың көп томдығын шығаруға байланысты өрістеген жағымпаздау əңгімеге де байланысты. Көп томдыққа байланысты пікіріңізді айттыңыз. Ал меценаттардың əдебиетке жақындауы нендей қажеттіліктен туды? Бай жігіттер басқаның есебін білсе де, əдебиет пен өнердің асылы мен жасығын айыра ала ма өзі?

	– Меценат деген – əдебиет пен өнерге қамқорлық емес. Ол алақан жаю емес, бұл – ең алдымен ұлтқа қамқорлық, ұлттың болашағына жасалатын қызмет. Баспалардан шығып жатқан қарыс-қарыс, том-том шығармалардың барлығы да меценаттардың арқасы. Баспа, əдебиет тарабындағы қамқорлық «Отырар кітапханасы» сериясымен шыққан 100 кітаптан бастау алды ғой деймін, шамасы. «Атамұра» баспасынан ұлтқа қажет көп дүние басылып шықты. Содан соң əдебиеттің парқын білетін, кітаптың қадіріне жеткен жекелеген азаматтар бар. Мысалы, Медғат Құлжанов дейтін азамат. Астанада Абайдың 160 жылдық тойын өткізді. Абай тақырыбын зерттеушілерге арнап, бəйге жариялады. Бəйгенің қорытындысы əлі шыққан жоқ. Тəуелсіз «Тарлан» сыйлығын алайық. Бірнеше жігіт топ-тобымен сыйлық беріп жатыр. Бір жағы атақ, тəуелсіз сыйлық, екінші жағынан, өнер адамына деген көмегі ғой. Ол жігіттердің де ниеттері жақсы, бірақ орысшалау тəрбиеленгеннен кейін кейде дəп баса алмай, кісісін таба алмай қалады. Бірақ ниеті дұрыс, жасап жатқан істері игі, үлгілі іс.

	– Абайға «Неден жеңілдіңіз?» дегенде, «Сөз ұқпайтын ақымақтан күнде жеңілемін» деген екен. Бар қазақтың демей-ақ қояйық, бірақ кей қазақтың тірлігін тобырдың ісі демеске амалың жоқ. Абай тіріліп келсе де, таптап кетуге бар тобырдан іш жиып, қорқып қалған кезіңіз болды ма?

	– Жоқ, Абайды баяғыда-ақ бірталай жерге апарып тастадық қой. Мен кезінде мақала да жазғам, бір ағамыз жасына жетпей алжыды ма, Абайдың өзіне ауыз салып, ғайбаттап, тірі жүргендердің өзін жамандаудан аман қалдырған жоқ. Бұл – құнсыздықтың көрінісі. «Бүкіл тарих менен басталады» деп айтқысы келетін адамдар бар. «Іш жиып қалған жоқсың ба?» дейсің, адам не айтпайды? Гогольдің бір кейіпкері жындыханада отырып, өзін «Испанияның королімін» деп жариялағандай, бір адам не айтпайды? Мəселе – соған жел беруде. Баспасөзде соған орын беруде. Жабылып сол дүрмекке қосылуда. Əңгімеміз жұртты жалықтырып жібере ме деп қорқамын, өйткені неше рет айтылды, тағы да қайталап айтамын, Шыңғыс хан ежелгі түрік қағанатын қалпына келтірді. Ол кезде оңтүстікте екі өзеннің аралығында бір жағы Иракқа, бір жағы Ауғанстанға дейін таралатын, 500 мың əскер шығара алатын Хорезм мемлекеті болды. Хорезм маңайындағы даланы түгел басып алып отырды. 1510 жылы жорық жасап, Таразды, Алматы орнындағы Алмалыны, Отырарды басып алды. Отырардың ең соңғы ханы Білте ханды тұтқындап, басын алды, орнына шешесінің бауыры Қайырханды отырғызды. Қыпшақ даласына қарай жазалау жорықтарын ұйымдастырып отырды. 100 мың əскер қолменен Хорезм жолындағысын жайпап, түгел қырды. Шыңғыс ханның далалық түркі тайпаларын біріктіріп, үлкен мемлекет құру мақсаты бар, үлкен ұлы Жошының 20 мың қолыменен əлгі 100 мың əскермен кездеседі. Күнұзақ соғысады. Екі жақ жеңісе алмайды. Хорезм шах тұтқынға түсіп қала жаздайды, əскері қирап, жеңілудің аз-ақ алдында қалады. Осыдан кейін Орта Азияға қарсы жорық жасайды. Қараңыз, Хорезм Отырарды басып алды ғой, Шыңғыс хан Отырарды босатты. Отырарды біз қорғаған жоқпыз, Отырарды біз алдық. «Отырарды қорғаудың 800 жылдығын тойлаймыз» деп, «соған дайындық жасаймыз» деп осында бір ағайындар шала шабылды. Содан мен мақала жаздым. Біздің бабаларымыздың барлығы Отырарды алды. Шыңғыс ханның жасағының құрамында, Отырарға келген əскердің ішінде Керей, Найман, Қоңырат, Жалайыр, Қият, Қатаған, Күрлеуіт, Төлеңгіттер болды. Тарихта солай жазылған. Қоңырат – Шыңғыс ханнан да бұрын, Манчжуриямен шекаралас жатқан ел, бүкіл түркі тайпаларының ішінде ең шығыс бетте жатқан – қоңыраттар. Жазып едім, бəлеге басым шатылды да қалды. «Ойбай, мынау қоңыраттарға қарсы. Олай болған жоқ, ойдан тарих шығарып отыр» деп он бес академик қол қойып, хат жазды. Əдебиетте бұл ештеңе етпейді, ал қоғамдық өмірге осындай дақпырт, айғай араласатын болса, ол халықтың соры болады. Құдайға шүкір, қағазға жазылған дүние ешқашан өшпейді. Баспасөзге жариялады, Президентке жазды. Өте тамаша. Надандығымызды көрсететін нəрсе. Басқаша ешнəрсе айта алмаймын.

	– Қаламгер қоғаммен қатар жүреді, қоғамда болып жатқан оқиғалардан өзін бөліп қарай алмайды. «Шаңырақта» болып жатқан дүрбелеңді шағын мəселе дей алмаймыз, бірақ бірталай қауымның шамына тиіп отырған шетін жағдай. Бұл оқиғаны «Жер ашуы – жан ашуына» сыйдырамыз ба, əлде бұл жерде кезінде жер бөліп сатқан биліктің де кінəсі бар ма? Билік пен қарапайым халықтың əрекетін сіз қалай бағалап отырсыз?

	– «Шаңырақтағы» оқиға ел-жұртты дүрліктірген жағдай болды. Түршіктіргені – кісіні тірідей өртеу еді. Əр түрлі жағдай болады – біреу біреуге пышақ салып алады, тонап алады, ашу үстінде он адам жабылып бір адамды тепкілейді, мүгедек етеді, ереуілдер болады, наразылықтар туады. Бірақ біздегі жағдай басқа. Соғыста ерекше бір садизмнен туатын өш алу үшін əдейі өртейтін жағдайлар болатын. Ал бейбіт күнде жас жігітті байлап қойып, үстіне бензин құйып, тірідей өртеу – тарихта болмаған қылмыс. Қан төгіліп жатқан соғыстың кезі емес, мың адам, екі мың адам қарап тұрады, əлгі баланы ұстап алады – қазақтың баласы, ол да қызмет бабында жүрген адам, бағанға апарып сыммен байлайды, үстіне бензин құйып, өртейді. Үш мың адамнан он адам қарсы тұра алмаған. Жалғыз-ақ Арон Атабек деген азамат қана қорғапты, бірақ шамасы келмеген. Бұл не сұмдық? Қазақтың жас жігітін, өз бауырын, өз баласын өртетіп қойып үндемеу – қатыгездіктің шыңы емей не? Денесін тұтас күйік шалған Əсет дейтін бала ауыр халде жатқан көрінеді. Қалай болғанда да аман болсын. Үйіріне қосылсын. Бұл оқиғаның бірнеше мəні бар. Бұл «біздің халқымыз не болып бара жатыр, қайда бара жатыр?» деген сұрақты қойғызады. Жанашырлық деген қайда? Бұрын былай болатын. Көшеде бір адамды машина қағып кетсе, қара-құра жұрт жиылып, мəн-жайды сұрайтын болса, «қазақ па?» деп сұрайтын. Қазақ болса, «ой-бу» деп іші ауыратын, басқа ұлт болса, «байғұс-ай» деп есіркейтін. Адам ретінде жанашырлық танытқанымен, дəл қазағына іші ауырғандай, болмысымен бетіне үңіліп, босай қоймайтын. Толып жатқан садистік фильмдерді көріп, адамға деген аяушылық өшпенділікпен алмасыпты. Не ұтамыз? «Қазақтың жауы – қазақ» деп он бес жыл бойы шулап келеміз. Осы жөнінде арнайы жаздым да. Неміс екіге бөлінгенде «Немістің жауы – неміс» деп ешкім айтқан жоқ, Корея екіге бөлініп соғысқанда, əлі де екі бөлініп отыр, «кəрістің жауы – кəріс» деп ешкім айтқан жоқ, Вьетнам қақ жарылып қақтығысқанда «вьетнамның жауы – вьетнам» деп ешкім айтқан жоқ. «Адам – адамға қасқыр» деген жалпылама айтылатын сөз болғанмен, дүние жүзінде ондай нəрсе жоқ. Ал «қазақ – қазаққа жау» деп ұран көтеретіндей не басымызға күн туды? Көлденең қарап тұрған қалың қазақ үшін де, құқық қорғау орындары үшін де бұл – өте ауыр жағдай.

	– Сіздің «Кесікбас» хикаятыңыздағы терісін сыпырып, тұлып жасаған қазақ пен қалмақтың арасындағы өштік пен қаталдықтай, жері жоқ, үйі жоқ, сіріңке мен бензин ұстап қаруланған халықтың ашуы шетінен асып төгілсе, атқарушы орындарға қандай қадамдар жасаған абзал деп ойлайсыз?

	– «Шаңырақта» орныққан 30 мың халық бар. Берік орныққан, үй-жайлары зандастырылған, сонымен қатар, өзім барып көргем жоқ, теледидардан байқағаным, кейбір үйлер жардың басында, ойпаңда, өзеннің арнасында тұр. Оған қоса, газ құбыры, тағы басқа құбырлар өтетін, рұқсат етілмеген жерге қоныстанған. Ол жерге үй салуға болмайды. Сырт қарасаң, үйме-жүйме, қоқыр-соқыр. Қателік неде? Қателік – бұдан бұрынғы қаланың əкімшілігінде. Атын атайық-атамайық, кінə бұрынғы əкімшілікте. Жардың басына, саздың үстіне үй салып жатқан кезде, сол кезде бару керек еді, айту керек еді, үй салуға рұқсат етпеу керек еді. Əуел баста салғызбау керек еді. Тұрғындар сол жерде бір адамдардың жүргенін, олардың өтірік құжаттар бергенін, тіпті кейбірі құжатсыз-ақ өзі үй салып алғанын жылап-еңіреп айтып жатыр. Ал енді заң деген бар ғой. Бүкіл дүние жүзі заңға бағынады. Қырғызда басталған самозахваттың аяғы неге ұласты? Бішкектегі бүлікке ұласты. Ол ешқандай да төңкеріс те, революция да емес. Президенттің кабинетіне басып кірді, көзге көрінгенін түгел талқандады, содан қырғыздың шекесі шылқып, қызық көріп отырғанын көргеміз жоқ. Бас прокурорға, қауіпсіздік хатшысына «сен кет» деп талап қояды. Бұл – анархия ғой. Бұл – мемлекеттің іргесін шайқайтын жағдай. Ондай жағдай бізде болмауы керек, халық ертеңгі күннің тыныштығын ойласа, оған жеткізбейтін шығар деп ойлаймын.

	Қалалық мəслихаттың мүшелерінен тəуелсіз комиссия құрылыпты. Жағдайды ұғындырып, жұмыс жасап жатқан көрінеді. Болар іс болып қойды. Үйлер салынып қойды. Ол заңға бағыну керек, заңға көну керек. Барлық уақытта заң – темірқазық. Үкіметке зорлық жүрмейді. Бұл мəселе ақылмен шешімін табуы тиіс. Бірақ сонымен қатар, бұл қаланың деңгейінде шешілетін мəселе емес. Парламент, Үкімет, мемлекет деңгейінде шешімін табатын мəселе. Тұрғындарға белгілі бір төлемақы төленуі қажет немесе басқа аудандардан арзанға жер бөліну керек. Қалай болғанда да, адамдардың жағдайын есепке алу керек. Содан кейінгі бір мəселе, көңілдеріңе келмесін, қазақ тіліндегі басылымдар өте азусыз. Бұлар ылғи тайғақ жазады, бүркемелеп жазады. Орыс тіліндегі газеттер анығын айтады, соның ішінде оппозициялық дейтін газеттер тұздықтап жібереді, бір жақты айтады, бірақ ішінен теріп, тексере келгенде, шындықтың деректерін табасыз. Мысалы, анау жас жігітті өртеп жібергені туралы мен Ерғалиеваның газетінен оқыдым.

	Менің айтатыным, бұл – халықтың басындағы трагедия. Тəуелсіздіктен кейінгі жабайы нарықтың біз көріп отырған теріс əсері, «жемісі».

	– «Шаңырақты» шайқалту əлдебір сырт күштердің жоспары емес пе екен? Əйтпесе «Шаңырақта» бүгін байбалам туатындай, үйлер бүгін ғана салынған жоқ қой. . .

	– «Лай судан балық іздеу» деген болады. Осы төңіректегі əңгіме қазір көбейіп жатыр. Əсіресе, оппозициялық басылымдар екі білегін сыбана кірісті. Мен оппозиция дегенді теріс көрмеймін. Оның құрамында да қазақтың жақсы ұлдары, жақсы қыздары жүр. Əдетте жазушы барлық уақытта оппозицияда болуы керек, яғни тың көзі, тысқары жағдайда. Менің қазір де Үкіметке берілген ештеңем жоқ, оппозицияны да қос қолымды көтеріп қуаттамаймын. «Оппозицияға қарсы оппозиция, Үкіметке қарсы оппозиция» туралы «Ұлтсыздану ұраны» деген кітабымда жазғанмын. Мынаны қараңыз, «қазақ» деген сөзді, қазақтың тілі, мүддесі туралы айтпайтын, тек билікті ғана сынайтын орыс тілді газеттеріміз енді келіп халықтың қамқоры, қазақшыл бола қалыпты. Қамқор болып, айқай көтеріп жүргендер бұрын не бітірген? Алғашқы кезде, жарайды, үйлерін салып алсын, содан бері бес жыл, үш жыл, бір жыл өтті ғой, тіпті соңғы бес-алты айды ғана алайықшы, сол екі арада олар халыққа жағдай туғызу туралы əңгіме неге көтермеген?

	«Шаңырақ» сияқты шағын аудандарда ешқандай жүйе жоқ. Мектеп, емхана, кинотеатр, демалыс орындары деген бар ма? Жоқ. Ойластырмаған. Халықтың жайын ешкім ойламаған. Енді келіп дəл мұндай жағдайдан саяси ұпай жинауға болмайды. Бұл жерде бұзық элементтер араласып кетті ме деп қорқамын.

	«Шаңырақтың» өз тұрғындарынан тыс теріс пиғылды адамдар келген сыңайы бар. Айналып келгенде, бір адаммен мəселе шешілмейді. Ал енді келіп қаланың əкімі туралы əр түрлі əңгімелерді қоздатып қоя берді. Мұның бəрін «саяси ойын» деп есептеймін. Жағдайды пайдаланып, есе қайтарып қалу.

	Иманғали Тасмағамбетов əкім болып келгелі қыруар шаруа атқарып отырғанын халық көріп отыр. Көшенің бəрі көлік жүре алмайтындай тесік-тесік болатын. Жол жөнделді. Қаладағы көліктің көптігінен туған тығын – жолдарды ашып, көшелерді кеңейтіп жатыр, жоғарғы жақтан иін-тірестіріп салып жатқан биік үйлердің құрылысы тоқтатылды. Қазан шұңқырдың ішінде жатқан Алматының экологиясының бұзылуының басты себебі, ғалымдарымыздың қалай ойламайтынын білмеймін, Қапшағайдың салынуы. Ұзындығы – 70, ені он-он бес шақырым көл пайда болды. Бұрын ол Құдайдың қу даласы болатын. Жазда құм суырып, ысыған кезде таудан далаға қарай жел соғатын. Жаздыгүні құм тез суийды, кешке салқын болады, сөйтіп, даладан Алматыға қарай жел соғады. Алматының ауасы тазаратын. Көл пайда болғалы, ауа райы да бұзылды. Осы тараптан да көп жұмыс жасалып жатыр. Тұрғын үй беру мəселесі жолға қойылды. Кеше ғана орыс-қазағы аралас театрдың бір топ əртісіне пəтер берілді. Өнер, мəдениет қайраткерлеріне жасап отырған Иманғалидың қамқорлығы өз алдына. Баяғыда «Отырар кітапханасы» деген сериямен жүз ақын-жазушының кітабын шығаруға көмектесті. Қазаққа қолынан келген жақсылығын аямай жасап жатыр. Ал қараптан-қарап отырып кісіні қаралауға болмайды. Иманғалиға осы əкімшіліктің керегі жоқ. Иманғали бізге керек. Иманғали қайда жүрсе де – үлкен қайраткер. Зиялылар таныған, халық бағалаған. Қазақтың үлкен қайраткері ұлтжанды болады дейміз ғой, ұлтжанды деген сөзді тəуір көрмейтін, ол – ұлтшыл, мемлекетшіл қайраткер. Қазақ тəуелсіздігін орнықтыруға жəне нығайтуға айрықша еңбек еткен санаулы тұлғалардың бірі. Қазақтың мұңын білетін, ешкімді алаламайтын, барлық ұлтқа бірдей қарайтын, мемлекеттік тұрғыда ойлайтын азамат. Оның үстіне жұрт аса біле бермейтін, көп бағаламаған бір қыры жəне бар. Иманғали – тарихшы ғой. Қазақ тарихына байланысты жазған «Құлпытас», «Ат жалындағы өркениет» деген кітаптары көп тарихшының қолынан келмеген өзгеше бір еңбектер. Ол ғалым болса да, тіршілігін жасай алады. Керек болса, қолы босайды. Осының бəрін теріске шығарып, қаралауға ұмтылушылық белгілі бір топтың саяси ойыны ғана.

	– «Заң сыйлау», «заңға бағыну» дейсіз, заңға да, басқаға да онша бас қатыра қоймайтын, Қазақстан заңдарынан бейхабарлау шеттен келген оралмандар «Шаңырақта» көптеп қоныстанған деседі. Осы арада оралмандардың құқы тапталған болып шықпай ма?

	– Бір заманда қиын болып, барлық қазақ Алматыға жиналды. Солай болуы заңдылық еді, табиғи нəрсе еді. Бірақ енді тынысымыз кеңейіп келе жатыр емес пе? Барлығы да – Ресей, Тəжікстан, Украина, Молдова, Беларусьтың азаматтары бүкіл Шығыс Еуропаны шарлап жүр. Анау Қырғызстан, Өзбекстанның тұрғылықты азаматтары босып, қаңғып қазақ жеріне келіп, жұмыс іздеп жүр. Тегін жұмыс күші. Ал ел асып қаңғып жүрген бір қазақ бар ма қазір? Өз жеріңде отыр. Əлгі қырғыз, өзбек жігіттердің жалданып жасап жүрген жұмысын істеуден олар бас тартады. Өйткені қазақ үшін ол жұмыстың төлемі, ақысы кем. Бұл да біздің қазіргі жағдайымыздың бір көрінісі. Бəрі оңалып келеді. Осы ретте стихиялы түрде келе жатқан ішкімиграциямəселесінбірреткекелтірукерек. Оралман мəселесіне аса сақтықпен қараған жөн. Қазақтарды топтастыру – мемлекетіміздің тəуелсіздік алмай тұрған кезде, тəуелсіздікке бет бұрған кезде жасаған бағдарламасы. Назарбаев астананы неге Ақмолаға көшірді? Қазақстанның географиялық орталығы болғандықтан ғана емес, солтүстік облыстар қазақтың уысынан шығып бара жатқан аймақ болғандықтан, осындай қадам жасалды. Солтүстік Қазақстан өңірі деген дүниеде жоқ ғажайып ұжмақ жер ғой, ал қазақ неге сондай жерлерге ағылмайды? Айналып келіп Алматының төңірегіне арқандалады. Ал ол үшін мемлекет оған жағдай, жоспар жасауы керек. Жұмыс болса, үй берсе, əрине, олар да ойланбастан барар еді. Осы əңгімеден кейін туатын тағы бір мəселе бар. Алматының Бас жоспары бойынша, Алматы қайта құрылып, əлемдік деңгейдегі əдемі қалаға айналу керек. Дүние бұл қалпында тұрмайды, ол үшін ескі үйлер бұзылып, жаңасы салыну керек. Мынау айғайдың ақыры Алматының дамуына, халқымыздың болашағына, ұрпағымыздың келешегіне кесел келтіре ме деп қорқамын. ХХ ғасырға аяқ басқан қазақ халқы қиқы-жиқы, үйме-жүйме жерде тұруға тиіс емес. Ендігі бір мəселе – тарихи үйлер бұзылып жатыр деген бір əңгіме көтерілді. Тарихи ештеңесі де жоқ. Отызыншы жылы салынған нашар үйлер. Ал енді «пəленшекең тұрып кеткен», «түгеншекең тұрып келген» дейтін болса, біз де тұрып кеттік біраз жерде. Ертең біз де тарихболамыз. Опера театрын бұзғалы жатқан, Мұхтар Əуезовтің мұражайына сүймен салғалы жатқан ешкім жоқ қой. Халқымыз жел сөздің бəріне ере бермеу керек, ол айқайдың қандай астары барын білу керек. Ең бастысы, халық арандап қалмауы керек. Азаматтардың басын сыйлап, жағдаймен есептесу керек. Қазақ деген халық сабырлы еді, ал мынау оқиғалар даңғырақ болып кеткеніміздің көрінісі. Өкінішті жағдай, бірақ мəселенің ақ-қарасы айырылады, ақылмен, сабырмен, парасатпен шешіледі деп ойлаймын. Мұның бəрі бір адамның, белгілі бір топтың, Үкіметтің кінəсі емес, бұл – заман туғызған қайшылық, заманның зардабы. Мемлекет өзіміздікі. Бас амандығынан артық не керек?

	«Шаңырақтың» төңірегіндегі əңгімені көтеріп, індетіп, дабыра жасап жүрген адамдар қазаққа жақсылық ойлаған адамдар емес.

	– Əңгімеңізге рахмет.





	Төлен ƏБДІКҰЛЫ, жазушы,

	Мемлекеттік сыйлықтың лауреаты:





Өз тілінде сөйлей алмайтын мемлекетті толыққанды мемлекет деп айтудың өзі мүмкін емес




	– Аға, Олжас Сүлейменовке, Əбіш Кекілбаевқа, Сізге саясат ісіне, мемлекеттік қызметке кеткен соң бұрынғыдай бұрқыратып жазбайтын болды, əдебиетті екінші қатарға ысырып қойды деп кінə тағып жатады. Бұл туралы Бельгер досыңыздың да бір басылымнан «Əдебиет – бəйбіше, саясат – аз күндік қызық дəуренді «қамтамасыз ететін», жігітше желпіндіретін қылықты қыз сияқты, жалыққан кезде, кез келген уақытта тастай сап бəйбішеге қайта оралуға болады» деген пікірін оқығаным бар. Келісесіз бе? Əлде қарсы айтатын уəжіңіз бар ма?

	– Мемлекеттік қызметтің уақытты көп алатыны рас. Бірақ мемлекеттік қызметтің де түрі көп. Жоғарғы эшелонда жүретін қызметкерлер бар да, қатардағы қызметкерлер бар. Мен сол қатардағысына жататын болуым керек. Қатардағы қызметкерлер болғаннан кейін, мемлекеттік салада істедің бе, əлде жай қызметте істедің бе – бəрібір. Онда да, мұнда да сағат 9-да жұмысқа келіп, сағат 6-7-де жұмыстан шығасың.

	Қолбайлау болмайтын ыңғайлы жұмыс табу немесе күнкөрістің көзін тауып, біржола шығармашылық жұмысқа ауысу екінің біріне бұйыра бермейтіні белгілі. Сондықтан Бельгер айтқандай, «қылықты қызды» қызықтап, «бəйбішеге» қолым тимей жүр деп айта алмаймын. Əркімнің өзіне ғана тəн проблемалары болады. Менікі – денсаулық. Бірақ, құдайға шүкір, қазір бұрынғыға қарағанда жағдайым жаман емес секілді.

	Ал О. Сүлейменов пен Ə. Кекілбаевтың қызметтеріне келсек, тарихта жоғарғы мемлекеттік жұмыста жүріп, жақсы шығармалар берген классиктер аз емес. Гете министр, Абай болыс болған, т. с. с.

	Жалпы, негізінен, жазушыға «неге жазбайсың» дегеннен гөрі, «неге шындықты айтпайсың» деп кінə артқан жөн. Бұрқыратып жаза бергеннен əдебиетке келер пайда шамалы.

	– Қазақ əдебиеті ғана емес, бүкіл бұрынғы посткеңестік кеңістіктегі елдердің бəрінің əдебиеті дағдарысқа, күйзеліске ұшырады. 60-80 жылдардың кумирлары тарихқа айналып барады. Қазақ əдебиетінің гүлденген жұлдызды шағына біз де осымен толықтай нүкте қоямыз ба?

	– Əдебиетті белгілі бəр дəрежеде дағдарысқа ұшырады деп айтуға болатын шығар. Бірақ рухани тұрғыда емес. Дағдарысқа əдебиеттің материалдық жағы тап болды. Экономикалық дағдарысқа байланысты халықтың тұрмысы құлдырады. Ауыл күйзеліске ұшырады. Негізінен, қазақ əдебиетінің оқырманы ауыл болғандықтан, кітаптың таралымы төмендеді. Ауылдағы жастардың көбі қазір жұмыс іздеп қала көшелерінде жүр. Олардың кітап оқуға уақыты жоқ. Кітап саудасы бұзылды. Үкімет оған көңіл бөлуді қойды. Кедей халыққа кітап емес, ең алдымен күнкөріс керек. Оның үстіне қаланың дүкендеріне түсетін азғантай қазақ кітаптары, орыс тілінде тарайтын əлем əдебиетінің тобырға арналған арзанқол жанрда жазылған əлем-жəлем шығармаларының астында қалып қояды.

	Кітап өтпегеннен кейін қаламақы жоқ. Мемлекеттік тапсырыспен шығатын 2000-3000 дана кітап тек кітапханаға ғана кетеді. Олардың өзі Қазақстандағы 10 мыңдай кітапхананың үштен біріне де жетпейді.

	Үш-төрт жыл отырып, кітап жазып, оған қаламақы алмақ түгілі, шығаруға өзі демеуші іздеп отырған жазушыға «неге жазбайсың» деудің өзі артық секілді. Ақысы төленбеген жұмыстың ілгері басуы қиын екені белгілі.

	Кітап саудасы – Үкімет тарапынан өзінің шешілуін күтіп отырған күрделі мəселелердің бірі.

	Қазақ əдебиетінде поэзияда да, прозада да жақсы шығармалар баршылық, тек солар халыққа жетпей жатыр. Сондықтан «қандай шығарма бар» дегенде, ештеңе жоқ секілді болып көрінеді де тұрады. Өмір бар жерде əдебиет бар, əдебиет бар жерде оның дамуы бар.

	– Бүгінгі адамдар əрқашан кешегіні мақтайды, бір елдің тұрғындары өзге халықтың игілігін көксейді, өткен шақ əрдайым жарқын, не алыс болса, сол қалаулы. Қаламгерлер, əсіресе сіздің буын өзінен кейінгі əдебиетке келген жастарға неге сыншыл?

	– Өз басым өткенді мақтайтындардың қатарында жоқпын. Ал өркениетке ертерек жеткен өзге елдердің тəжірибесін пайдалану, солардың жетістігіне ұмтылу – қашанда дамудың негізгі амалдарының бірі болған.

	Кешегі дегеніміз – отарлану, діннен, ділден, дəстүрден айырылу, тілден қол үзе бастау, аштық, қуғын-сүргін, ұлттық үрей, шындықты айтуға тыйым, ақырында, өз халқыңның болашағына сенбеу. Бұдан кейін қалайша мен өткенді аңсап, бар жақсылық сол кезде болып еді деп айта аламын? Рас, жекелеген үздік шығармалар болды. Заман қанша қатал болғанмен, бөгетке тірелген судың бір жерден сыздықтап жол табатыны секілді, шындықтың да бір жерден болмаса, бір жерден босанып кетуі тарихтың бар кезеңінде болған. Заман өзгермей тұра алмайды. Кеңестік идеология қанша қатал болғанмен, əлемдік даму, оның демократиялық ұстанымдары оған əсер етпей қоймайды. Соның əсерімен өткен ғасырдың 60-жылдарының ішінде ұлттық мүддені өзек еткен шығармалар қылаң бере бастады. Бұл ұлттық оянудың нышаны болатын. Поэзия мен прозадағы осы бір көріністі құптауға болатын шығар.

	Ал біздің буынның арасында кейінгі жастарды бірыңғай сынау деген үрдістің бар екенін өз басым байқамаған екенмін. Мен жастар шығармаларын жібермей оқимын деп айта алмаймын. Сондықтан бəрін салыстыра отырып, баға беру маған қиын. Алайда жастардың ішінде талантты ақын-жазушылар баршылық. Əсіресе, поэзия жағында молырақ.

	Əдебиеттің жауы – тоталитарлық жүйе. Бірақ ол да əдебиеттің дамуын тоқтата алмайды. Сондықтан мен жастар шығармашылығына үлкен үмітпен қараймын.

	– Қаламгерлердің көпшілігі өзі туралы жоғары пікірде болады, бірін-бірі мойындай алмауының түпкі себебі сонда жатыр. Ғажайып жетістіктуралы армандайотырып, өздерін табиғаттың кереметі сезінеді. Үміт көп дəмелендіреді, өмір ешқайсысын орындамайды. Сөйтіп менменшіл қиялдың шын өмірді түсінуі ауыр азапқа айналады. Сіз талантыңыз бен əрекетіңіздің ауқымын салмақтап, анықтап барып қадам жасайсыз ба? Бұл сіздің шығармашылығыңызды тым шектемей ме?

	– Қаламгер өзі туралы төмен пікірде болса, онда оның жағдайы өте нашар деген сөз. Өзіне-өзі сенбеген адам алдына үлкен мақсат та қоя алмайды. Алайда қаламгер өзінің анық мүмкіндігін білуі керек. Онсыз қолға алған шаруа нəтиже беруі мүмкін емес. Қол көтермейтін шоқпарды белге қыстырудың қажеті болмас.

	Бірақ мына жағдайды да естен шығармаған жөн. Адамның шама-шарқын өлшеп беретін арнайы аппарат жоқ. Адам кейде шамам жетпейді-ау деп қауіптене отырып-ақ тамаша заттар жасап шығаруы мүмкін. «Көз қорқақ, қол батыр» деген де мақал бар.

	Айналып келгенде, бəрі де Құдай берген қабілет – талантқа байланысты. Таланты аз, қанша тыраштанса да, өз деңгейінен асып кете алмайды, ал талантты адамның мүмкіндігі зор, ол шығарманы жазу үстінде өсе береді.

	Өсу үшін алға үлкен мақсат қоя білу керек. «Орындалған ұсақ мақсаттан, орындалмаса да, үлкен мақсат артық», – деген ұлы Гете.

	Менің өз басымда қиялым мен шындығым бір-біріне қайшы келіп, азапқа батқан күнім жоқ секілді.

	Əдебиетте жазушы негізінен, түйсікпен жұмыс істейді. Жазып отырған затыңды жүрекпен сезуің керек. Жүрекпен сезсең, арғы жағы оңай.

	– Егер сіздің өміріңіз мағыналы болса, бұл сіздің отбасыңызға əсер етеді, егер отбасыңыз иманды болса, онда ол қоғамға əсер етеді. Егер қоғам сергек болса, онда ол ұлтқа əсер етеді. Егер ұлт тегеурінді болса, ол бүкіл əлемге əсер етеді. Біздің қоғамымыз бен ұлтымыздың бүгінгі əсер ету күші қандай?

	– Жұмыс пен жұмыстың арасы жер мен көктей ғой. Біреулер өзінің отбасына ғана əсер ете алуы мүмкін, біреулер бүкіл елдің тағдырына əсер етеді. Мəселен, Абайды отбасына ғана əсер етті деп кім айта алады? Абай – қазақтың ұлттық санасына ықпал жасаған адам.

	Ал ұлттың жұмыс істеуі – өзінің ішкі проблемаларын шешуі деген сөз. Өзінің саяси, əлеуметтік, мəдени проблемаларын шешіп, гуманистік құндылықтарға негізделген қоғам құра білген халық əлемдік қауымдастықтан өз орнын алары хақ.

	Біздің қоғамда негізгі проблемалар ұлттық санамызда жатқаны рас. Билік те, зиялы қауым да кеңестік санадан əлі арылып бола алмай жатқан секілді. Соның бəрі бүгінгі қоғамның дамуына кедергі жасап отыр.

	Мəселен, бүгінгі тіл мəселесін алайық. Жалпы, өз тілінде сөйлей алмайтынмемлекеттітолыққанды мемлекет деп айтудың өзі мүмкін емес. Барлық өркениетті елдерде мемлекеттік тілді үйрене ғой деп ешкім ешкімге жалынбайды. Өйткені мемлекеттік тіл мемлекеттік орындарда жұмыс істейтіндер үшін міндетті тіл екені белгілі. Өзіңе керек болса – үйрен, керек болмаса – үйренбе. Кез келген өркениетті елге барған адам сол елде тұрғысы келсе, бірден сол елдің тілін үйрене бастайды. Америкаға барсаң – ағылшын тілін, Ресейге барсаң, орыс тілін білуің керек. Оны ешкім адам құқығының бұзылуы деп айта алмайды. Себебі – қажеттілік.

	Бірақ осы бір «екі жерде екі – төртті» ұғыну өте қиын болып шықты. Айтатындары: «Ойбай, бізде тарихи жағдай басқаша қалыптасты, басқа ұлт өкілдері ренжиді, олармен есептеспеу – елдің шырқын бұзу» деген сөз, тағы сол сияқтылар. Біріншіден, бір елдің өз конституциясына сəйкес мемлекеттік тілде сөйлеуіне олар неге ренжуі керек? Неге Ресейге ренжімейді орыс тілін білмегендерді мемлекеттік қызметке алмайтындары үшін? Бəлкім, аяқ астынан қалай үйренеміз дейтін шығар.

	Бірақ қазақ тілінің мемлекеттік тіл болып жарияланғанына 19 жыл болды, Тəуелсіздік алғанымызға 17 жыл толғалы отыр. Осынша уақыттың ішінде үйренуге болмайтын бұл неғылған тіл? 4-5 жылдың ішінде, жай білу ғана емес, ағылшын, француз тілдерінің мамандарына айналып жатыр. Қазақ Ұлттық университетіне Америкадан келген жас ғалымның бір жылдың ішінде қазақ тілін үйреніп, ғылыми конференцияда осы тілде баяндама жасағанын да естідік. Яғни мəселе басқада. Мəселе диаспора өкілдерінің, оның ішінде орыс ағайындарының қазақ тілін мойындамауында, менсінбеуінде, кеңестік санадан арыла алмауында жатыр. Əр затты өзінің атымен атау қажет. Жауырды жаба тоқи бергеннен жауыр жазылмайды.

	Заңды жасап алып, сол заңды іске асыра алмай отырғанымызды үлкен саясаткерлік деп ұғатынымызды қайтерсің? Жалпы қорқақтық – істі білмегеннен туады. Істің мəнін, табиғатын, тарихын, ол істің өзге өркениетті елдерді қалай жүзеге асып жатқанын жақсы білетін адам қашанда батыл қимыл жасауға қабілетті.

	Бұл арада жанға бататыны – осы бір кеңестік сананың əсерінен болып жатқан абсурдтың өзімізге де дұрыс секілді болып көрінуі. Яғни, өзіміз де сол кеңестік санадан шыға алмай отырмыз деген сөз.

	Қысқасы, біздің қоғамда шешілмей жатқан мəселелер көп. Соларды шешкеннен кейін барып, ұлтымыздың өзгелерге деген əсері туралы айтуға болатын шығар.

	– Ұлттың озық ойлы азаматтары өз халқының сипатын, мінезін, тəрбиесін, көзқарасын, мəдениетін зерделеп, егер де жаңадан еніп келе жатқан жарамсыз мінез-құлық байқалса, оған ел ағаларының назарын аударып, оны болдырмаудың шараларын көрсетіп, қоғамдық пікір қалыптастырып, ұлтты дұрыс жолға бағыттап отыруы тиіс. Бұларды тұлға дейміз. Жəне олардың саны да бізде біршама еді. Кейде қорқыныш билейді: солардың көзі кетсе қазақ кімді тұлға деп таниды? Кімдер тұлға болады? Тіпті ол кезде тұлға деген түсінік бола ма бізде?

	– Бүгінгі қоғам өте күрделі. Жас ұрпақты жеке тұлғалардың ақылымен ғана жөнге салып отыру оңай бола қоймас. Ол үшін сан-салалы қоғам өмірін ретке келтіру керек. Алдымен халықтың тұрмысын көтеру (аш адамға ақылдың қажеті шамалы), білім беру саласын жетілдіру, коррупцияны тежеу (коррупция жайлаған жерде бар мəселені ақша ғана шешеді, бұл өте қауіпті нəрсе), əдебиет пен өнерді, ұлттық дəстүрді дамыту (отбасынан кейінгі адамгершілік тəрбиесін беретін осылар), қоғамдық ой-пікірлердің рөлін көтеру, демократиялық құндылықтарды енгізу, яғни жастардың ізгілікке, жақсылыққа деген сенімін көтеру, тағы сол сияқты, мінеки, осындай жан-жақты шаруаларды іске асыру керек шығар.

	Қоғамда, мемлекеттік жүйеде əркім өз міндетін адал атқаратын болса, ұлт өзінен-өзі дұрыс бағытқа түседі. «Арбаның алдыңғы доңғалағы қайда жүрсе, артқы доңғалағы сонда жүреді» деген. Зиялы қауым пендешілікке салынбай, биік принциптерді ұстанып, ел мүддесін өз мүддесінен биік қоя білсе, жағымпазданбаса, күштінің сойылын соқпаса, əділін айтса, тіпті айта алмаған күнде үндемей қалуға шамасы жетсе, жастар да сол ұстанымдардың ықпалымен қалыптасары анық. Елге танымал болғандардың бəрін тұлға деп қабылдауға болмайтын шығар. Даңқ бар да, дақпырт бар. Кешегі керемет деп жүргендер бүгін керемет болмай қалған кездер аз ба? Кеңес кезінде қайсыбір атағы дүркірегендер тəуелсіздік кезінде қызыл империяның қызыл белсендісі дəрежесінде ғана қалып қойған жоқ па? Күн көсемдеріміз не болды?

	Рас, бұл мəселе бізде əлі сараланған жоқ. Əзірге «олар да жақсы, бұлар да жақсы», баяғы аралас-құралас қойыртпақ күйінде келе жатыр. Заман бəрібір оларды сұрыптамай тұра алмайды. Оған да уақыт керек шығар.

	Атағы иісі қазаққа жайылмаса да, адалдығы мен адамгершілігі, шыншылдығы мен туралығы, білімі мен парасаты жастарға да, басқаға да үлгі болардай азаматтар ел ішінде баршылық. Оларды қапысыз тани білу өзімізге сын. Сондықтан бізде тұлға жоқ деп, ауызды қу шөппен сүрткім келмейді.

	–Мінезі мен ісі кереғар адамдар көпшілікті сендіргісі келіп, көзбояушылыққа барады. Олар өздеріне ақша мен атақ халық жадында қалудан гөрі керегірек екенін білдіргісі келмейді. Бұл не жанталас? Дарынсыздардың дабылынан ұялатын кезіңіз бола ма?

	– Дарынсыздардың дабылынан ұялғаннан бұрын, қазір қорқатынды шығардым. Өйткені оларды дарынсыз екен деп жатқан ешкім жоқ секілді. Жақсы мен жаман араласып кеткенге ұқсайды. Талғам бұзылуда.

	Жақсыменжамандыажыратаалмаубарда, əдейіажыратқысы келмеу бар. Біріншісінің аты – надандық, екіншісінің аты – рухани коррупция.

	– Бұдан былайғы жерде «жазушы бұрынғыдай беделге ие емес» деп құр байбалам салғанымыз ұят, əрі еш нəтижесіз. Əдебиеттің бүгінгі халін мойындай отырып, əрі қарай қалай əрекет етуіміз керек?

	– Жазушының бұрынғы беделі дегеніміз кеңес өкіметі кезіндегі бедел ғой. Ол кездегі беделге қызығудың қажеті болмас. Коммунистік идеологияны насихаттауға кеткен талант пен еңбекке зая кеткен ғұмыр деп қараған жөн шығар.

	Кеңес өкіметі басынан аяғына дейін идеологиядан тұратын, адамның іс-əрекетін ғана емес, ақыл-ойын бұғаулаған режим болды. 18 жыл лагерьде отырып келген елге белгілі бір адамның өзінің отбасында шай ішіп отырып, бала-шағасының ортасында «үкімет пен партияның арқасында» деп сөйлегенін естіп, қайран қалғаным есімде.

	Билік халықтың ең қасіретті кезеңдерін жазуға рұқсат бермесе, халықтың тең жартысы қырылған аштық болмағандай, азаматтарды жазықсыз қырғын қуғын-сүргін болмағандай күн кешсек, ондай əдебиетті толыққанды əдебиет деуге қалай аузымыз барады?

	Ал жекелеген шынайы көркем шығармалар жайлы əңгіме бөлек. Мұхтар Шахановша айтқанда, мемлекетаралық шекараны мойындамай, жолдағы елдердің бəрін басып өте беретін ұлы өзендер секілді, уақытқа да, саяси жүйеге де қарамай, көркемдік күшімен тоғандарды бұзып-жарып өте беретін үздік шығармалардың тууын заманның заңды жемісі емес, керісінше сол кездегі заңдылықтардың анда-санда бұзылуы деп қараған жөн.

	Талантты жазушыны тарихта қалдыратын бір-ақ амал бар. Ол – тек шындықты жазу. Ал талантсыздардың тарихта қалмайтыны онсыз да белгілі ғой.

	– Əдебиетке келгенде кімдердің шапағатын көрдіңіз, кімдердің қолдауын, қамқорлығын сезіндіңіз? Өзіңіз де тап солайша өзіңізден кейінгі жас буынның үй алып, кітабын шығаруына, атақ алып, абыройлы болуына қамқорлық жасай алдыңыз ба?

	– ҚазМУ-дің 4-курсында жүргенде бірінші əңгімемнің

	«Таңғы шық» деп аталатын жас жазушылар жинағына енуіне сыншы Зейнолла Серікқалиев себепші болды. Ол кезде жазушы болсам деген əншейін дəме болғанмен, нақты үлкен сенімнің жоқ кезі. Зекең – «Жұлдыз» журналының жауапты хатшысы, мені шақырып алып, тап бір елге танымал қаламгердей мақтап ала жөнелгенде, қайда қашып тығыларымды білмегем. Одан кейін алғашқы кітабымның жарыққа шығуы кешігіңкіреп тұрғанда, сыншы Мұхамеджан Қаратевтың көмегі тиді.

	Үлкен жазушылардан Сафуан Шаймерденовтің, кейінірек Əбдіжəміл Нұрпейісовтің жылы лебіздерін естідім. Олар баспа беттерінде де жарияланды.

	Ал өз басым қатарларымның, жас жазушылардың кітаптарының жарық көруіне, үй алуына көмектескен кездерім болды.

	Қолдан келсе, көмектесу керек. Бірақ көмегіңнің сұрауы болмасын. Көмекті өзге үшін емес, өзің үшін, өзіңнің əлдебір адамгершілік биікке көтерілуің үшін, істеген ісіңе риза болып, өзіңді-өзің сыйлап жүруің үшін жаса. Ал жақсылықтың артында сұрауы болса, ол кəдімгі «мен – саған сен – маған» деген принцип болып шыға келеді.

	– Сəл көбірек біліп, сəл азырақ өмір сүрген адамдардың тағдыры кейінгіге неге соншалық қызықтырақ?

	– Ондай құбылыстың бары да рас. Бірақ қызықты болу үшін өмірдің қысқа болуы міндетті емес шығар. Тарихта тағдыры қызық қысқа ғұмыр да, ұзақ ғұмыр да бар. Өмірі арпалыспен өтіп, кісі қолынан қаза болған Махамбеттің тағдыры да, өмірі ішкі арпалыспен өтіп, 82 жасында Ислам дінін қабылдап (рас болса), үйінен безіп, далада өлген Л. Толстойдың тағдыры да оқырманды қызықтырады деп айтуға болады.

	– Ғабит Мүсірепов талантты жазушы ғана емес, бармақтары былқылдаған бильярдшы да болыпты. Естуімізше, бильярдты тəуір ойнайтындардың бірі сіз екенсіз. Осы бильярдқа құмарлар көбейіп барады, өзінің шығармашылыққа пайдасы, көмегі бар ма?

	– Ғабит Мүсіреповтің бильярд ойнағанын сыртынан бір-екі рет көргенім бар. Ғабең эстет адам ғой. Жүріс-тұрысында, сөйлеген сөзінде, тіпті бильярд ойнағанында да бір сырбаздық байқалып тұратын.

	Бірақ өз басым бильярд ойнауыма сол кісі əсер етті деп айта алмаймын. Бильярд деген – ермек. Қатар құрбыңмен əзілдесіп жүріп, бір-екі сағат бильярд ойнасаң, көңілің көтеріледі. Олай-бұлай жүресің, ол да – пайда. Жастау кезімізде Қажығали екеуміздің салыныңқырап ойнаған да кезіміз болды. Қазір анда-санда бір ойнаймын. Оның өзінде Ақселеу мен Қойшығара шақырғаннан кейін ғана. Уақыт жоқ.

	– Шығармашылық жоспарларыңыз туралы айтсаңыз, не жазып жүрсіз, сізді не толғандырады?

	– Денсаулыққа байланысты тоқтап қалған шығармаларымды жалғастыру үстіндемін. Жазып жатқан повесімді осы жазда бітірсем, мен үшін бір олжа болар еді.

	Ал толғандыратын заттар көп қой. Əдебиеттің міндеті – адамның рухани əлемін тазарту. Адамгершілік, имангершілік, мейірім, ізгілік, əділдік деген ұғымдар бар. Олар қоғамда көбіне бағалана бермейді. Ауызша айтқанда, бəрі жақсы. Ал іс-əрекет сол айтылған сөзге қайшы келіп жатады. Жəне бұл тек алаяқтардың емес, өзің сыртынан құрмет тұтып жүретін адамдардың бойынан да кездесіп қалады. Жақсылардың жолдан таюы – ең қауіпті нəрсе.

	Жазушылардың жағдайы өте ауыр. Тəуелсіздіктен бергі 17 жылдың ішінде қаламақысыз қазақ əдебиетін жасау деген оңай шаруа емес. Кедей адам қашан да жалтақ болады. Ол үшін кінəлау да қиын.

	Жазушылар өз кітаптарын өздері шығарып, өздері сатып, күн көрсін деген де ойлар айтылған. Өйткені нарық заңы, əркім өз білгенінше өмір сүруі керек екен. Ондай жағдайда барлық шығармашыл қауымға өз тағдырын өз қолдарына ұстатып, бетінен жарылқасын деп қоя беру керек шығар. Яғни опера əншілері опера театрын өздері салып, билеттерін өздері сатып күн көрсін. Футболистер стадионды өз ақшаларына салдырып, билеттерін өздері сатсын. Сонда футболды кім ойнайды? Ең бастысы, мұндай жағдайда Үкіметтің керегі не?

	Жуық арада Үкімет қаламақы мəселесін қалай да шешуі керек деп ойлаймын.

	Өмірдегі қиындықтар, берекесіздіктер, жарлылық, алаяқтардың үстемдігі, тағы сол сияқтылар елдің ертеңге деген сенімін жоғалтады. Сенім жоғалған кезде, əрекетсіздік, бей-жайлық етек алуы мүмкін.

	Осыларды ойлағаннан кейін, қан қысымың көтеріліп, жүрегің ауырады, көңілсіз ойлардың қамауында қаласың.

	Біздің кемшілігіміз – осыларды əлі жаза алмай жүргеніміз.

	– Əңгімеңізге рақмет!





	Рақымжан ОТАРБАЕВ, жазушы:





«Америкаға барып бүлдіріп қайттым»




	Рақымжан Отарбаев – қазақтың белгілі жазушы-драматургы. Əдебиетке «Бес қасқа беріштің хикаясы», «Дүние-ғайып», «Көмілген қазына алтыны», «Қандыөзек» секілді бірнеше тамаша туындылар сыйлап, оқырман қауымды дүр сілкінткен. Өз ортасында, əдебиет пен оқырман қауымның арасында тап өзінің түр-тұлғасы, болмысы секілді тарамыстай тартылған туындыларымен құрмет пен сүйіспеншілікке бөленген үлкен қаламгер. Астанаға келіп зиялы қауым ортасын қалыптастыруда өзінше еңбектеніп, ұлттың озық ойлы азаматтарының басын біріктіріп, əдебиет пен мəдениеттің жанашыры болып жүрген айтулы азамат. Астанадағы Ұлттық академиялық кітапхананың бас директоры қызметіне тағайындала сала, бұрын кітапхананың қайда екенін білмейтін, білсе де кірмейтін адамдарды шақырып, шаңырағынан орын ұсынып, білім мекемесіне үйір қылды. Ақын мен жазушы, депутат пен шенеунік, қыз бен жігіт, атасы мен немересі, жалпы оқырман қауым еркелеп келіп енетіндей есігін айқара ашып қойды. Кітапхана көпшіліктің көркем орнына айналды. «Отарбаев орнынан кетті» дегенде сол көзіқарақты адамның бəрі өкініште қалды. . .



	– Аға, сіз тағайындалғаныңызға бір жыл толар-толмас уақытта Ұлттық академиялық кітапхананың бас директорлығы қызметінен кеттіңіз. Бұл асығыстықтың сыры неде? Неге кеттіңіз?

	– Кету жағын айту ешқайда қашпас, алдымен өткен күнге аз-кем шолу жасап алайық. Ғұмыр бойы өз еркім өзіме тимеген адаммын мен. Біздің ұрпақ қиындау кезеңде өмір сүріп жүрген ұрпақ. Біз енді-енді бір-екі кітабымызды шығарып, енді шығармашылық жұмысқа кетеміз ғой, шығармаларымызды аудартамыз ғой деп жүргенде заман ауысып кетті. 1989 жылы жас ақын-жазушылардың жиынына Мəскеуге шақырылдық. 1991 жылы Мəскеуден 14 баспа табақпен менің кітабым шығатын болды. Қуанышым қойныма сыймай жүргенде «Жеке республика болдыңдар, өздерің шығарып алыңдар» деп егемендік алған соң соны өзіме қайтарып берді. Сол кітабым жиырма жылдан соң былтыр Мəскеуден шықты. Жиырма жыл – саналы ғұмырымыздың үштен, төрттен бір бөлігі. Орыс əдебиетіндегі алтын ғасыр сияқты қазақ əдебиетінің алтын ғасырын жасаған ұрпақ – Мұқағали Мақатаев, Əбіш Кекілбаев, Сайын Мұратбеков, Əкім Тарази, Фариза Оңғарсынова жəне осы деңгейдегі басқа да қаламгерлеріміз. Міне, осылар үлкен шоғыр болып келді де, қазақ əдебиетін қол жетпес биікке көтерді. Қоғам алмасып кетті де, біз ондай деңгейге көтеріле алған жоқпыз. «Өтпелі кезеңде өмір сүр» деген қарғыстың үлкені біздің басымызға келді. Кейде өкпелейтінім де бар. Мынау соғыстың алдында, соғыс кезінде, соғыстан кейін туғандар өзі бір ынсапсыз ұрпақ деп. Неге десеңіз, баспада да солар бізге бой берген жоқ, кітаптың қалыңы да соларға бұйырды, үйдің тəуірін де солар алды, атақ-абыройды да солар иеленді.

	«Соңымыздан ерген құлыншақтар бар ғой» деп олар қамқор пейіл білдірмеді. Бірақ бұлар əдебиеттің алтын ғасырын бекітті. Қазір əлемде əдеби процесс тым аспандап тұрған жоқ, біздің де екпініміз тоқтады. Бүгінде жігіттермен əңгімелесіп байқастасам, бірі саудаға кетті, бірі ғылым жолына бұрылды, біреулері зейнетке шықсам дейді. Дулат ағамыз айтқандай, əдебиетте «жазбайсың деп штраф салса да, жазатын ақымақтар қалды». Мысалы, менің «Жұлдыз аққан жер», «Шер»деген екі томдығым жарық көрді. Үкіметтің қаржыландыруымен 15 баспа табақтан 30 баспа табақ. Сол екі томдығыма қанша қаламақы алғанымды айтайын ба? 84 мың теңге. Əңгіме ақшада емес. Бірақ еткен еңбек пен тауысқан көз майыңның қайтарымы болуы керек қой?

	– Сонымен өзіңіз кеттіңіз бе, сізді кетірді ме?

	– Мен төрт жыл Президент Əкімшілігінде сектор меңгерушісі болып жұмыс істедім. Мені шақырған – Мұхтар Құл-Мұхаммед. Біз бір-бірімізді бұрыннан білеміз. Сыйласамыз. Əлі күнге құрмет тұтатын азаматым. Əдебиет пен мəдениеттің үлкен жанашыр тұлғасы. Ол кісі өзі басқарып отырған министрліктің құзырындағы мекемеге, яғни Ұлттық кітапхананың директорлығына шақырды. «Кітапхананы жаңа деңгейге көтеру керек» деді. Келдім. 200-ге тарта білікті маманы бар үлкен ұжым екен. Жақсы ұжым. Келсем, кітапханада 20-30 бос орын тұр. Қалыңдығы бір қарыс жұмыссызазаматтардыңжұмысіздегентүйіндемелеріжатырекен.

	«Əрине, үнемдеу керек екенін түсінем, бірақ көшеде жұмыс таба алмай сенделіп жүрген адамдардың есебінен экономия жасауға болмайды» дедім де, резюмелердің ішінен мамандығы кітапқа байланысты адамдардың бəрін іріктеп, жұмысқа қабылдадым. Бір бос орын қалдырған жоқпын. Үнемдеудің жөні осы екен деп бұрынғыдай ақшасын басшылықтың қалтасына салып беріп отыруға менің арым жібермеді. Біреудің нанын жегендей боламын. Екіншіден, ол орындарды жоғарыдан қысқартып жіберуі де мүмкін. Жұмыс жақсы жүрді. Келген бетте-ақ ертеңінде Жазушылар одағының Астана қаласындағы филиалының басшысы Əкім Тарази ағамызға хабарластым. 92 қаламгері бар қаладан бір бөлме таба алмай, ол кісі жұмысты үйінде отырып істейді екен деп естіп едім. Мен 1 миллион кітапты бес қабатты мекемеде ұстап отырамын, ал сол кітаптарды жазған, рухани байлықты жасаған адамдар көшеде жүреді. Арға сыятын іс пе осы? «Анда барсам да ақша сұрайды, мұнда барсам да ақша сұрайды, ал қоғамдық ұйым болып саналатын Алматыдағы Жазушылар одағы ақша тауып бере алмайды» деді. «Таңдаған кабинетіңізді алыңыз» дедім. Қағаз-құжаттарын басатын хатшы қыз да белгіленіп берілді. «Несіпбек Айтов деген ағаңды білесің ғой» деді Əкім ағамыз. «Білемін». «Ол кісі бір подвалда отыр».

	«Қалай подвалда отыр?» «Ұлтарақтай жерін ұсынса да жұрттың бəрі ақша сұрайды, отырмағанда қайтеді?» Сөйтіп Нес-ағаңды шақырып алдым. Ұлттық кітапхананың екі үлкен кабинеті «Алтын тамыр» журналына берілді. Фариза апам шықты. Жастар театрында отырады екен, жөндеу жұмыстары жүргізіледі деп, қағаз-қаламдарын шашып, оларды көшеге шығарып жіберіпті. Республикалық көлемде жүргізілген «Бір ел – бір кітап» деген акция бар. Бірінші кезекте Абайдың қара сөздері, М. Əуезовтің «Қилы заманы», үшінші кезекте былтыр Петропавл қаласында Мағжан Жұмабаевтың шығармашылығы бойынша үлкен акция өткіздік. Акцияның мақсаты – бүкіл кітапханада, бүкіл мекемелерде бір ай бойы Мағжан шығармалары ғана оқылады. Биылға Жұбан Молдағалиевтің «Мен – қазақпын» акциясын белгілеп едік. Қыркүйек айында Батыс Қазақстан облысында өтуі тиіс болатын. Фариза апаға: «Сіз «Бір ел – бір кітап» акциясының төрайымысыз, мен орынбасарымын. Осындағы қайраткерлер мен қаламгерлердің бəрі осыған мүше. Сіз қалай далада жүресіз? Келіңіз бізге» деп, ол кісіні шақырып алдым. Өзімнен бұрын істеп кеткен адамдардың адресіне бір ауыз жаман сөз айтпаймын, бірақ кітапхананың есігін тарс жауып алып отыруға болмайды. «Кеш өткіземін, кітабымның тұсаукесерін өткіземін» десе, «саудыратып ақша санап бер де, өткізе бер» дегенге менің бетім шыдамайды. Керісінше, тегін өткізу арқылы жұрттың бəрі кітапханаға үйір болса екен, келсе екен дедім. Баршасына кітапхана есігін айқара аштым.

	– Мінезіңізде тым турашылдық бар сияқты. Бірбеткейсіз, білем. Мəселе шешуде мұндай мінездің пайдасы мен зияны қатар жүреді емес пе, көлеңкесін қайсысы көбірек түсірді?

	– Жұрт секілді бастықтың алдына барып өтірік иіліп-бүгіле бермеймін, өтірік қошамет айта алмаймын. Барды – бар, жоқты – жоқ деп айтып қалатыным, бетке шауып қалатыным бар. Неге десеңіз, анық біреуге обал болып бара жатса, біреу көз алдыңда қиянатқа ұшырап бара жатса, өзіңе алакөзденіп тұрса, мың жерден бастық болса да қалайша қоян құсап құнысып тұрасың? Түбі алдымнан шығар деп ойланып қалуға болар, бірақ оңаша қалғанда өзіңді кешірмейсің ғой. Айтылмай қалған сөз, істелмей қалған əрекет өзіңді талап жейді ғой.

	Мүмкін сол мінезімнен шығар, биылғы наурыз айында ешкіммен келіспей Египеттің Қазақстандағы елшісі Абдоллах əл Арносиге шығып, кітапханаға шақырдым. Елшіліктің қызметкері, белгілі дипломат Сайлау Батыршаұлы екеуі бірге келді. Елшіні жақсылап тұрып қонақ еттім, кітапхананы аралаттым, таза күмістен соғылған «Кітап жанашыры» деген медаліміз бар еді, соны кеудесіне қададым. Сосын айттым:

	«Анау Каир мен Александриядеген əлемнің ұлы кітапханалары бар. Біз жас мемлекетпіз. Сіз менің 15 қызметкерімнің жыл сайын сол кітапханаларда тегін іс-тəжірибеден өтіп тұруына мүмкіндік тудыра аласыз ба?» дедім. Содан бір апта өткен жоқ, елші мырза хабарласып 15 кітапханашының жолға дайындалуы керек екенін айтты. Сөйтіп 15 кітапханашы Каирде, 15-і Александрияда он бес күн тегін тəжірибе алмасып қайтты. Соңынан өзім барып Каир жəне Александрия ұлттық кітапханаларының басшыларымен кездесіп, меморандумға қол қойып қайттым. Тап осындай жағдай Түркия елімен де болды. Түркияның бұрынғы мəдениет министрі, бүгінде «Тико» компаниясының басшысы Муса бей «100 млн доллар грант бөлемін, Рақымжан, жыл сайын 10-12 кітапханашыңды тəжірибеден өткізіп алып тұр» деді. Осы қыркүйекте олар аттануы керек. Кітапханашылар қашанғы кітаптың шаңын жұтып, қапаста қамалып жүре беруі керек? Олар үшін де дүние терезесі ашылсын, күн сəулесін көрсін, ел көрсін, жер танысын. Ойым осы. Бəрі де біреулерге шаншу болып қадалады екен. Менің көп иіле қоймайтыным, ақыл сұрай қоймайтыным кəдімгідей ашу-ызаларын тудырыпты.

	– Біз негізгі əңгімеге əлі жете алмай келеміз. Америкаға барған сапарыңыз кезінде «Атырауский» қаныңыз ойнап дау шығарған дей ме? Оның соңы халықаралық сипат алмаса да, үлкен жанжалға ұласқан көрінеді. . .

	– Содан бір күні Вашингтонның Джон Кеннеди атындағы кітапханасынан 17 кітап сұраған өтініш келіп түсті. Сол күні жібердім сұраған он жеті кітабын. Арада көп уақыт өткен жоқ, «Өзіңіз бастаған екі адамды дүниежүзілік жиынға қатысу үшін Конгрестің атынан Америкаға шақырамыз» деп рахмет айтқан шақырту қағазын жіберді. Жалпы, мен бір жылдың ішінде жүректен төрт рет құлаған адаммын. Он күндік шараның екі күнінде жиналысқа қатыстым, қалған сегіз күнінде ауырып жаттым. Америкаға барған кезде биылғы 40-тан 48-ге дейін барған Атыраудың аптабы айналайын болып қалды, Вашингтонның айналасын қоршаған қайнаған теңіз суының буымен қосылған сүйек балқытар ыстықты көрсеңіз ғой. Қан қысымым көтеріліп, жүрекке салмақ түсіп жатып қалдым. Бірақ осы екі күндік жиналыста мен бір нəрсені бүлдірдім.

	– Апырай, алыста жатып-ақ жер жаһанның халқын мысымен ықтырып жататын Америкадай жайын жұртқа барып тұрып не бүлдіріп жүрсіз сонда?

	– Конгресте жиын өтіп жатыр. Қырғызстаны бар, Өзбекстаны бар, бірнеше елден келген жиында мүлтіксіз сайраған орысшасына қарап орыс екен деп топшылап отырған біреу: «Қырғызстан – бүкіл Орта Азиядағы бірден-бір, жалғыз, нағыз демократиялық ел. Қалғандары осы елден үлгі алуы керек» деп соқсын-ай келіп. Қырғызды мақтап жатыр, мақтап жатыр. Оның сөзіне сенсек, біз бəріміз мұнда қырғыздың демократиясының арқасында өмір сүріп жүр екенбіз. Шыдамай кеттім. «Əй, əріптес, Қырғызстандағы қайдағы демократияны айтып тұрсың? Қазақстанда мүмкін демократия бар шығар. Жазығы жоқ мыңдаған адамдардың қанын судай шашып, қырып салу ма демократия деген? Бір-біріне тас алып жүгіреді, таяқ алып жүгіреді. Тас алып жүгірсе, Президенті тұра кеп қашады. Демократия деген осы ма? Ел ме ол?» деп баяғы қазақы əңгімемді айтайын əлгі жерде. Екеуміз сол жерде сөзбен ұстастық. Қолдасқан жоқпыз. Бірақ біраз жерге бардық.



	Жібермеген көршіге, елге есебін

	Исатай мен Махамбеттің жерлесі едім.

	Қара күштің иесі болмасам да

	Тисеңдер намысыма белдесемін, –



	деп бала күнде жазған өлеңім бар еді, сол ұстап кетті-ау деймін. Жиналысты тоқтатып қойып, екеуміз шындап сілкілесіп кеттік. Орысша өте таза сөйлейтініне қарағанда, шамасы, осы жақтан барған біреу болуы керек. Мен Қазақстанның, ол Қырғызстанның намысын жыртамыз. «Қазақстан» деп шамам келгенше тістесіп жатырмын. Бақсам, ол деген Америка Конгресінің «мынау» деген қызметкері екен. Үлкен елдің кішкентай шенеунігі, ал мен болсам кішкентай елдің. . . Өзің білесің. Қырғызстанға неменесі байланып қалғанын білмеймін. Қыза келе «пошел» дегенге барып қалдым. Бақсам, олай айтуға бол-май-ды екен! Түсінесің бе, бол-май-ды! Қызуқандылыққа салынып, мен бүкіл халықаралық талаптарды бұзыппын. Алпыс екі тамырымдағы қан атойлап шаба келе айттым: «Сендер ғой, дүние жүзіне демократияның туын тіккен елсіңдер. Кеше біз келген бойда ескертіп айттыңдар, өз бетінше орталықтан басқа көшеде жүруге болмайды, түнде жүруге болмайды, кафесіне баруға болмайды, өлдім десе полиция келмейді деп. Наркотик те, зорлық та, кісі өлімі де, қылмыс та сонда дедіңдер. Сөйте тұрып демократия деп дүние жүзіне ақыл айтасыңдар» деп, біраз жерге барып қалдым. Сөйтіп жиын бітеді, əлгі сабаз мені біраз жерге «жаяу жүріп» жамандайды. Қаперімде ештеңе жоқ. Ертеңінде жиналысқа қатысып келдім де, ауырып жатып қалдым. Сол бойы жүректен тұра алмадым. Үйге қатты ауырып келдім. Əуежайда ұшақтан əрең түстім. Бір күннен кейін Мəдениет комитетінің төрағасы, кешкі сағат 8-бен 9-дың арасында үйге келеді. Жазсаң, фамилиясы – Қозыбаев, аты – Ілияс. Манаш Қозыбаев деген академиктің баласы. Ол келгенде мен комада жатырмын. Екі-үш дəрігер менімен арпалысып жатыр. Ал ол маған: «Америкаға барып бүлдірдім деген арыз жаз»,– дейді. Сағат түнгі тоғызда. Үйде. Əйел, бала-шағаның алдында. Мен – больничныйда. Бірақ ол үйден шықпай отырып алған.

	Мен бір Американы талқандап келген қылмыскер сияқтымын. Ақыры əйелім Сəуле: «Мə, саған керегі осы болса» деп менің атымнан жұмыстан шығу туралы арызды жазып беріпті. Түн ішінде ауырып жатқан адамның үйіне əйел, бала-шағасының көзінше басып кіру үшін адамның бойындағы ұяттың мөлшері қанша болуы керек деп ойлайсың?

	Мен он екі күннен кейін есімді жидым. Көзімді ашсам, жанымда дəрігер қыз бен əйелім отыр екен. Дəрігер «қайда жатырсыз?» деп сұрады. «Берлин ауруханасында жатырмын» деппін. Біраздан соң əйеліме «тез киімімді əкел, мен жұмысқа баруым керек» деген екем. Əйелім: «Құтырғаннан – құтылған, Рақымжан. Мыналар обал-сауапты білмейді екен. Сенің атыңнан мен арыз жазып бердім. Бастысы, өзің амансың ғой əйтеуір. Ендігісі оңала жатар»,– деді.

	– Қалай дегенмен сіздер Астанада зиялы қауымның ортасын қалыптастырған адамсыздар. Мəн-жайды түсіндірген біреу болды ма?

	– Жоқ. Мен күтпеймін де. Егер мен тəуір болып, ауруханадан шыққаннан кейін не министрліктегілердің, не комитеттегілердің біреуі шақырып алып «жағдай осылай болды, сіз енді арызыңызды жазыңыз» десе, мен қуана жазып берер едім. Осыған неге азаматтықтары жетпеді? Түннің ішінде үйге келіп, есіктің көзінде мөлиіп отырып əйеліме арыз жаздыртып алу дегенді. . . білмеймін, қауашағымның ішіне салып, қанша салмақтауға тырыссам да, қыр-сырына бойлай алмай-ақ қойдым. Кейде өкпелеген кезде аты-жөніңді өзгертіп алғың келеді, ру түгілі, ұлтыңды өзгертіп алғың келеді. Бірақ көнесің де, жүре бересің.

	– Енді не істемек ойыңыз бар? Қайда бармақсыз?

	– Осы жағдайды ести сала, менің ауысып кеткен ұялы телефонымды тауып алып, Мəскеуден «Художественная литература» баспасының бас директоры Георгий Пряфин хабарласып:

	«Рақымжан, Мəскеуге жұмысқа кел, маған бірінші орынбасар бол» деді. Мен Əбдіжəміл аға Нұрпейісовке күлетін едім: «Осы кісі жасын санамайды. Жасы болса 83-ке келді, жалғыз өзі ия Мəскеуге, ия Италияға, ия Францияға кете береді. Жолда бірдеңе болып қалса деп неге қорықпайды?» деп. Мен өзім де оптимист адаммын, «барсам қалай болар екен?» деп бір қопаңдап қалдым. Бірақ əйелім тоқтатты. Шынымен де, өкпелесем де, сол жігіттердің ықпалымен, көмегімен кітабым шығып, оны Франция, Англия баспалары, басқалар да аударып, басқалы жатыр. Ашуымды ақылыма құрықтатқаннан кейін «елуден кейін ел қыдырып, су сыдырғаным болмас» деп райымнан қайттым. Бірақ орыстардың азаматтығына риза болдым.

	– Осы ісіңіз үшін өкінесіз бе?

	– Бұрын да менен біреу өстіп сұрап еді. Сонда айтқан едім:

	«Құдайға жан қарызым бар. Басқада қарызым жоқ. Бірақ өкінішім бар. Пекинде бес тілде кітап басып шығаратын атақты Ұлттар баспасы үш жыл бұрын екі томдығымды шығарды. Біреуі қазақша, араб шрифтісімен, біреуі, таза қытайша. Бұрын қазақтың төрт қаламгері шыққан екен бұл баспадан: Абайдың өлеңдері, «Абай жолының» қысқартылған нұсқасы, Ғабит Мүсіреповтің, Сəбит Мұқановтың əңгімелері. Отыз жылдан кейін басылып шыққан бірінші қазақ сенсің деп қытайлар құттықтаған еді» деп. Мен Қытайдан елдің рухани дүниесін насихаттап келдім, ал мəдениет саласының бірде-бір шенеунігі «Алла риза болсын» айтуға жараған жоқ. Ал Пекин олимпиадасында біреудің тұмсығын бұзып, медаль алып келіп жатқандарды аспанға атып қарсы алып жатты. Спорт – дене күші, бүгін бар, ертең сөнеді, ал менің көз майым, жан қуатым онымен салыстыруға келмейтін еді ғой. Міне, біздің рухани байлыққа деген көзқарасымыз.

	– Аға, біздің білуімізде биылғы Мемлекеттік сыйлық деп аталатын аламан бəйгеге түскен үміткерлердің жуан ортасында өзіңіз де бар едіңіз. Ендігі тағдырыңыз не болады? Мынау Америка сапарынан кейін алдыңыздағы бүкіл қақпа тарс жабылды деп қорықпайсыз ба?

	– Мемлекеттік сыйлық үшін өмір сүретін болсақ, Мемлекеттік сыйлық үшін жазу жазатын болсақ, онда өмір сүрудің өзінде мағына жоқ қой. Мысалы, жиырма адам ұсынылды. Ішінде қазақтың үлкен ақыны Несіпбек Айтұлы, анау қытай жерінде құса болып жатқан мықты ақсақал Қажығұмар Шабданұлы, марқұм Жұмекен Нəжімеденов бар «Мен осылардың қасында кіммін?» деп бас тартпақ болып «отказ» соғамын дегенде, Əкім Тарази қолымнан қаламымды тартып алған. Ол сыйлықты Смағұл Елубай, Тынымбай Нұрмағамбетов алған жоқ, мен не бетіммен аламын?

	– Дегенмен қолына қалам ұстаған күллі ақын-жазушының аңсағаны да, арманы да, үздіктіріп, дəрменін құртқан да осы сыйлық екені өтірік емес қой?

	– Мұқағали Мемлекеттік сыйлық алмаса да Мұқағали болды, Жұмекен алмаса да, Жұмекен болды. Жоқ, жасы да, таланты да төмен өзімнен кейінгілердің ішінде ата қаз құсап тұрсам, алудан бас тартпас едім. «Ау, мен бар едім ғой» деп, бермесе, тіпті өкпелер едім. Ал енді анандай азаматтарды ысырып тастап, кеуделеп, кимелегенім ынсапсыздың ісі болмақ. Бет екеу болғанмен, ұят біреу. Келер кезегі, келмесе, бермесе, тағы өзі білсін.

	– Əттең, осы жолы бақ-жұлдызыңыз жарқырар ма еді?. .

	– Сөз жоқ, мен бірінші кезекте 70-80 пайызға сеніммен тұрған адам едім. Мемлекеттік хатшы Қанат Саудабаевтың өзі Мəскеуден шыққан орысша кітабымды сұратып алып, оқып шығып, оң пейілін білдірген еді. Жұрт та оған «дұрыс жазушы» депті. «Бір-ақ бір кемшілігі бар». «Не кемшілік?» «Ол – кіші жүз. Атыраудан». «Ну и что?» депті. Риза болдым. Бұрын Ақ Орданың ішінде кіріп-шыққанда көріп жүргенім болмаса, жеке таныстығым жоқ еді. «Бола берсін» деген бір ауыз сөзі құрметімді арттырды.

	– Осы жағдай əлі талай алдымнан шығады деп ойламайсыз ба?

	– Біріншіден, жастау болсам «алдымнан шығар-ау» деп айылымды жиып, аяғымды аңдап басар едім. Азды-көпті он екі кітабым шықты, он екі пьесам бар, драма театрларында шетінен қойылып жатыр. Осы жасқа келгенде шықса шыға қойсын алдымнан, айылымды жиятын мен жоқ. Батырсынғаным емес, табиғатым – осы. Бір адамның сағын сындырғаннан бұл қазақ мұратына жетіп жатса, бермесе бермей-ақ қойсын. Бір ағамыздың айтатыны бар ғой: «бұл қазақтың жүйрік көрсе аяғын сындырғанша, арлы көрсе абыройын төккенше, жақсы көрсе сағын сындырғанша тыным таппайды» деп. Соның кері де.

	– Жалпы, өзіңіз туралы айтылатын пікірлерден қорқасыз ба?

	– Біреулер мені «іші уылжып тұрған өте жұмсақ адам» дейді, біреулер «қатты адам» дейді. Біреулер «көңілі жомарт, пенде атаулының мырзасы» дейді, енді бірі «ойбай, мафиоз» дейді. Бірақ кім екенімді өзім ғана білемін ғой. Мүмкін дипломатияда істегеннен кейін бе, біреу-біреуді жер табандатып, іске алғысыз етіп жамандап келсе, өмірі ол адамның сөзіне ермеймін де сенбеймін. Екінші жағын тексеремін. Бұл жағдай əсіресе басшылық қызметте жүргенде өте көп кездеседі. Бір адамның пікірімен бір адамның тағдырын қиып жіберуге болмайды. Бұл заманде кім не айтпай жатыр? Міне, мына қызметке келуім мен кетуімнің арасында қанша өсек жүр. «Өзіне сол керек. Неге біржола омақаспады екен» деп отырғандар да бар. Білем кімдер екенін. «Бəрінің жабылып өлтіре алмай жүрген бір Рақымжаны бар» деп күлемін кейде. Ал біреулер бар, мен үшін қиналып, тілеуімді тілеп, жақсылықтың тез келуін күтіп отырған. Əкім ағалар «аттан саламын, алып қаламын, қол жинаймын»деп біраз жерге бармақшы болды. Тағы бірталай азаматтар намысымды жыртып, атқа қонбақшы болды. Зорға тоқтаттым. Обал-сауабын Алла тағала өзі ажырата жатар. Таразы тартатын бір реттеуші күш бар. Біреулерді ұйымдастырғандай болып, орнымды даулағандай, дабыра жасаудың керегі қанша? Аштан өліп жатқам жоқ, көштен қалып жатқам жоқ, ең бастысы аманмын ғой.

	– Əңгімеңізге рахмет.





	Нұрғали ОРАЗ:





Жазушыға керемет үлгілі азамат болудың да қажеті жоқ




	– Ең алғашқы əңгімеңіз қалай жазылды, қашан жарияланды?

	– 1977 жылы ҚазМУ-дің студенті болдым. Күзде студенттер қалашығы сондай əдемі. Алатаудың сұлу табиғатын, қаланың жақсы жағдайын көргеннен кейін көңіліме қанат бітті ме, «Долана», «Аңызтау», «Қара етік» деген үш əңгіме жаздым. Жанымдағы студенттерге оқытуға жүрегім дауаламады. М. Сералин атындағы əдеби бірлестік жұмыс істейтінді. Жұмабай деген жігіт ұйымдастырып жүретін. «Жазған əңгімелеріңді оқыңдар» дейтін. Мен «Қара етікті» оқыдым. Жақсы қабылданған сияқты. Журналистика факультетінің дəлізінде шылбырдай шұбатылған қабырға газеті ілініп тұратын. Сонда «Аңызтау» атты əңгімем жарияланды. Күзде, ІІ курста 7 қараша мерекесінің қарсаңында Жұмабай сабақтан сұрап алып, «Сені «Лениншіл жасқа» шақырып жатыр» деді. Шақыртқан Сайлаубек Жұмабековке «Долананы» оқып бердім. «Бұл «Доланаң» – «Жалғыз түп долана» не «Бір түп долана» болсын». Диалект көп екен. Ертеңгі нөмірге сенің «Аңызтау» деген əңгімең шығады» деді. Аң-таң болып қалдым. Қолыммен əкеліп берген жоқ сияқты едім. Қабырға газетінен қиып əкелген Жұмабайдың тірлігі екен. Əңгімем мерекелік нөмерге шықты. Газетке əңгімесі шыққан адамға сол күн мереке болушы еді. Бірақ факультеттегі білікті ұстазымыз, профессор Қ. Бекхожин қайтыс болып, КазМУ үшін қаралы күн болды.

	Жазушының қолына қалам алдыратын басты күш не?

	– «Халқымның алдындағы парызым» деп асқақ сөйлемей-ақ қояйын. Біреу саусақтары майысып ою ояды, тігін тігеді, біреу əуелетіп əн салады. Ал жазушылыққа бейімі бар адамға бойындағы туа бітті қабілеті ерте ме, кеш пе, қолына қалам алдырады. Əдебиет ауылына келеді. Мен неге ауыл туралы жаздым? Нағашы атам екеуміз шөпке баратынбыз. Көк есегіміз болды. Атамның Өлмес деген қызы, Ыбырай деген ұлы бартын. Сол Өлмес əпкем тұрмысқа шықты. Қолдан ұзаттық. Біздің ауылдағы қолдан ұзатылған соңғы қыздардың бірі болды. Машина ұзап кеткеннен кейін атам дөңбектің үстінде ағыл-тегіл жылап отыр екен. «Долананың» жазылу себебі де сол деп ойлаймын.

	– Сіздің шығармаларыңызда бəрі өлшеулі – сөз де үнеммен қолданылады, қоңыр ғана мұң, нəзік қана сезім, жып-жылы, жеңіл юмор. Қалың, баттасқан бояу жоқ. Неге?

	– Адамның болмысы қандай болса – шығармашылығы да сондай болады. Қарапайым ба, жоқ жылтыраққа əуес пе – шығармашылығы айтып тұрады. Еңбастысы, шығармашылықта жасандылық болмауы керек. Адам өзінің бойында жоқ нəрсені бар етіп көрсеткісі келсе, жасанды болып шығады. Оқырманға ол көрініп тұрады, ол тіпті ішкі сырыңды да сезіп қояды. Өмірде жарқырап көзге түсе қойған кезім болған жоқ, жұртты соңымнан ертіп, ерекшеленген де емеспін. Қоңыр мұң – оңашалықты жақсы көретіндігімнен, қанша уақыт оңаша отырсам да зерікпейтіндігімнен маған жолдас болып алған шығар. Ал юмор – өмірде болуы керек, онсыз өмір қызықсыз. Оны көңілді ететін де, ауыр мұңды жеңілдететін де күлкі. Əзілді өмірде де теріс көрмеймін, шығармашылығымда да болғанын қалаймын. Жазып отырған кезде менде «оқырманды күлдіре қояйын, езу тартқыза қояйын» деген ниет болмайды. Кейіпкерім күлуі керек сияқты, мұңаюы да қажет секілді. Өзімнің ішкі жан дүниемде қандай өзгерістер болып жатса, сол өзгерістер кейіпкерлерімнің де басынан өтіп жатады.

	– Өнімді жазасыз ба?

	– Студент кезімде тез жазатынмын. Бір күнде немесе бір түнде бір əңгіме жазып тастайтынмын. Бірақ сол əңгімелерді қазір қайталап оқып отырсам, жастыққа тəн бір албырт сезім басымдау сияқты. Жылдар өткен сайын ойланып, ұзақ жазатын болдым. Баяғыдай алып-ұшып, тезірек бітіріп тастауды мақсат етпей, керісінше өз көңілімнен шыққанын қалаймын. Мүмкіндігімнің жеткен жері осы-ау деген жерден ғана тоқтату керек. Жылдан жылға жазу ауырлап барады. Мұны – шығармашылық өсу шығар деп ойлаймын. Жазу қиын болған сайын, оның жемісі тəтті болады. Өзіңнің ойындағыдай шығады. Дегенмен əңгімелерің жарияланып кеткеннен кейін, іштей ойланатын, «кейбір тұстарын əлі де толықтыра түсу керек пе еді?» деген секілді əттеген-ай сезім де қылаң бермей қалмайды.

	Үлкен дүниеге бел шешіп кіріскен жоқпын. Əзірге жазғандарым – əңгімелер, бірде-екілі повесть. Жазушылық – өнердің ішіндегі ең қиыны. Жазушы болып қалу үшін, жақсы шығарма тудыру үшін адам жазушылыққа өз өмірін арнауы керек. Басқаша айтқанда, өзінің күнделікті кəсібі ретінде шұғылдануы тиіс. Бізде керісінше. Шығармашылықпен тек бос уақытымызда ғана айналысамыз. Жұмыстан артылған күшті ғана жұмсаймыз. Бұл, əрине, жетімсіз ғой. Біздің қоғамда тек шығармашылықпен ғана айналысу мүмкіндігі болса жəне сол арқылы табыс табуға мүмкін болса, жазушы үшін ең рахат жұмыс сол болар еді.

	– Шығармаларыңыздың кейіпкері – ауыл адамдары. Ауыл өмірін суреттейсіз. Дидар Амантай қаланы төңіректейді. Əдебиетті далалық, қалалық деп бөлуге бола ма? Егер əдебиет бөлініске түспейтін тұтас дүние болса, онда оқырман бөлінісі шығады – таңдағанын, қалағанын оқиды. Жалпы, жазушыға дəл осындай талаптағы оқырманның талғамынан шығудың қажеті бар ма?

	– Жазушы ауыл туралы жазса да, қала туралы жазса да, ең алдымен адам туралы жазады. «Əдебиет дегеніміз – адамтану» ғой. Əдебиеттің объектісі адам болғаннан кейін, ол адам ауылда болады, қалада болады, тіпті кейбір шығармаларда бірде ауылда, бірде қалада болады емес пе? Ол жазушының таңдауына байланысты. Əдебиетті ауылдық, қалалық деп бөлудің қажеті жоқ сияқты. Қаламгер қай ортаны жақсы білсе, сол орта туралы жазады. Ауылда туып-өскендіктен, ауыл өмірімен біте қайнасып ер жеткендіктен бізгеауыл жақын. Қарап тұрсақ, ауылдан қалаға 17 жасымызда келіппіз. Қалада тұрғанымызға 23 жыл болды. Бірте-бірте қалада тұрған жылдардың саны өсіп барады. Демек, біз енді қала өміріне жақын бола бастадық. Бұрын қала өмірі бейтаныс сияқты көрініп тұратын. Енді кейіпкерлерім ауылдан қалаға келсе де, қаладан ауылға барса да, өз басым қиналмайтын сияқтымын. Бейтаныс, жұмбақ ешнəрсе жоқ тəрізді. Қазір өмірімізде өзгеріс көп қой. Айталық, бұрын суреті құрмет тақтасынан түспейтін шахтерлер, мұғалімдер қазір базарда қоларба сүйретіп жүр. Бұрын оқу оқып, мамандық алып, бірақ еш жерге сыймай жүретін жігіттер қазір мықты бизнесмен болып кетті. Бұрын өзіне ақыл айтқан адамдарға қазір олар ақыл айтады. Қоғамда осылай кенеттен пайда болған, анық байқалатын парадоксті жазуға болатын сияқты. Көшеге шыға қалсаң, көп ауылдасың жүреді. Бұрыш-бұрышта қызыл жиделер сатылады, біздің ауылда оны «нан жейде» дейді. Қара ала пісте, дөңгелек-дөңгелек құрттар сатылады. Осының бəрі біздің ауылдың өнімдері. Сатып отырған адамдардың көңілінде не бар? Ауылда жүрген адамдар тіршіліктің қақпақылымен қалаға қалай келіп қалды? Міне, осының бəрі жазушы үшін қызықты. Əрине, қуанышты, кісі қызығатын нəрсе емес, ауыр мұңға батырады. Бірақ өмір құбылыстарын бақылағың келіп тұрады.

	– Талғампаз қаламгерсіз бе? Сіз үшін талғам эталоны деген не?

	– Меніңше, ең басты нəрсе де осы – талғам. Талғамы қандай – адам да сондай. Талғамы биік адамдар – парасатты адамдар. Ал талғамның төмен болуы, кешірім өтінемін – надандықтың белгісі. Талғампаз болу керек, бірақ жазушыға кірпияз болудың қажеті жоқ. Егер тəкаппар болса, өмірдің өзі ұсынып тұрған көп материалдан айырылып қалуы мүмкін. Осыдан 10-15 жыл бұрын жазушылар арасында мынандай бір əдет бар болатын. Елге бара қалса, алдымен облыстық партия комитетіне хабарласатын. Олар күтіп алады. Бірақ егінді көрсетеді, кеше ғана ашылған құс фабрикасын көрсетеді. Ол бір аптадан кейін жабылып қалады. Жəне олардың келуіне орай жұмыртқадан балапан шығатындай етіп дайындап қояды. Жазушыға да лауазымды адамдарға көрсететін осындай «өмірді» көрсетеді де жібереді. Нағыз жазушы қарапайым тіршілікке көбірек араласуы керек. Мен қазақ жазушыларының ішінен сондай өмірге жақын жүретін Тəкен Əлімқұловты көрдім. Ол кісі туған жері – Созаққа жиі барып тұратын. Партия комитетімен хабарласқан кездері болса-болған шығар, бірақ көбінесе елді дүрліктірмей, ешкімнің уақытын алмай, хабарласпай баратын. Ешкімге міндет артпай, пойызға отыратын да, Шымкентке жетіп алған соң кез келген көлікпен жүре беретін. Қарапайымдылығы шексіз еді. Тəкен Əлімқұлов шығармаларының аудармасы жеткілікті дəрежеде болса, əлем əдебиетінің классигі деп тануға болар еді. Бұл, жалпы кішкентай халықтардың үлкен жазушыларына тəн трагедия. Бəлкім трагедия деп тым асырып айтып отырған болармын, егер Тəкен Əлімқұлов француз жазушысы болса, оның аты Альбер Камюмен қатар аталған болар еді. Орыс əдебиетінде Паустовскийдің, Абрамовтың, Казаковтың бір-біріне жазған хаттарын оқып отырсаңыз, жаз айларында деревняларды аралап кететінін байқар едіңіз. Астафьев, Распутиндер де осылай. Жазушылардың мемлекеттен, үкіметтен сый-сияпат, құрмет күтуіне болатын шығар, бірақ қарапайым адамдардан бірдеңе дəметудің – «менімен кездесу өткізіңдер, маған уақыт бөліңдер» деудің қажеті жоқ. Неге? Шынайы қаламгерге жараспайды. Ал мемлекеттен, үкіметтен неге құрмет күтуіне болады, өйткені ол қоғамның мəдениетіне, əдебиетіне үлкен үлес қосып отыр ғой. Демек, қаламгерге заңды қамқорлық жасалуы керек. Талғам эталоны туралы сауалды «Қандай шығармалар ұнайды» деген сипаттағы сұрақ ретінде түсінемін. «Сүйікті жазушың кім?» десе, бір ғана жазушыны айтып, тек сонымен ғана шектелгім келмейді. Жапон жазушыларының бір-екі əңгімесін аударып едім. Таныстарым: «Сен жапон əдебиетін зерттеп жүрсің бе? Саған жапон жазушылары ұнайтын шығар» дейді. Жоқ. Маған ең алдымен қазақ əдебиеті, содан кейін орыс əдебиеті ұнайды. Қалай болғанда да орыс əдебиеті – үлкен əдебиет, авангардты, озық əдебиет. Достоевскийі, Чеховы, Бунині бар əдебиетті ешкім жоққа шығара алмайды. Əрине тарихи өкпеміз бар шығар ол халыққа, алайда мықтылықты да мойындауымыз керек. Француз əдебиетін жақсы көремін. Дегенмен, Əуезовтің «Қаралы сұлуы», Майлиннің «Шұғаның белгісі», Т. Əлімқұловтың «Сарыжайлауы», Ш. Мұртазаның «Алтын тікені», С. Мұратбековтың «Ескек желі», Д. Исабековтің «Ай-Петри ақиқаты», Т. Нұрмағамбетовтің «Атақонысы», Т. Əдібековтің «Жат перзенті», Б. Нұржекеевтің «Бір ғана махаббаты» – мен үшін бəрі де талғам эталоны.

	Қай кезде болса да жазушы ең алдымен өзі үшін жазуы керек. Сонда ғана оны басқалар түсінеді деп ойлаймын.

	«Халқым үшін жазамын», «оқырман игілігін ойлап. . . » деген сөздерді мүлде қабылдай алмаймын. Сіз жазу үстелінде отырсыз. Көз алдыңызда – халқыңыз. Ал жазып көріңізші. Менің шығармамды мың, миллион адам күтіп отыр деп жазу мүмкін бе? Өз басым əңгімелерімді өзімнің күнделігім сияқты жазамын.

	– Əдебиет өзі үшін өмір сүретін, жазушы үшін жазатын жағдай келді. Үрейленесіз бе, өкінесіз бе?. .

	– Үрейленемін демей-ақ қояйын. Əдебиет өзі үшін өмір сүре ме? Шынында да ол кімге керек? Тұтас халыққа керек деп айта алмаймыз. Себебі халық түгел оқымайды. Халықтың ішінде əдебиетке жақын, оқитын бір категория болады. Солар қандай жағдайда да – оқиды. Базардан шаршап келсе де, кітапты көрген жерде, үңіле қалады. Бірден оқып тастауға мүмкіндігі болмас, бірақ айналып келіп оқиды. Жағдайы жоқ, бірақ ықыласы бар. Тұрмыс-тіршілігі жақсарып, мезгілімен жұмысқа барып, мезгілімен жұмыстан қайтса, уақытында демалып, кітап қарауға мүмкіндігі болса дейсің. Кітапты – рухани азық болар жағдайға жеткізуіміз керек сияқты. Қаламгерлердің көбісін тұрмыс-тіршілік қамы қыспаққа алып, құрықтап əкетіп жатыр. Тұрмыс шартының алдында кім де болса осал, əдебиеттен гөрі, отбасы мен ұрпағының жайы алаңдатады. Үрейленетінім – осы.

	Бұрын Жазушылар одағына кірген кезде, қасиетті, рухани ортаға кіргендей болатынсың. Сол жерде жүрген жазушылар қандай құрметті, қандай сыйлы еді. Олардың өмірі де сондай қызықты еді. Олар шығармашылықпен айналысқысы келсе, Шығармашылық үйі дайын тұратын. Ондай үйлер тек Алматыда ғана емес, Ресейде, Кавказда, Балтық бойында болатын. Оралхан ағамыздың, Дулат ағамыздың шығармаларының соңына қараңызшы, қандай шығармашылық үйде отырып жазғанын көресіз: Переделкино, Пицунда, Дублты, Ялта т. б. Аға буын ұрпақ жақсы жағдайды көрді, сезінді. Жақсы дүниелер тудырды, кітаптары көп таралыммен таралды, оқырманын қалыптастырды, қысқасы, еңбегіне лайық бағасын алды. Əрине шығармашылық азап, жан дүниесінің арпалыс-қасіреті өз алдына бөлек əңгіме. Бірақ соны көріп қалған көз, сеніп қалған көңіл бар емес пе, ендеше біздің ұрпаққа келгенде неге тарылып қалды деп өкінеміз. Ондай өкініш бар. Əркім өз уақытының перзенті. Біз уақытқа үкім айта алмаймыз. Əкесі мен шешесін баланың таңдамайтыны сияқты, біз де уақытты таңдай алмаймыз.

	– Бұрын əр жазушы өзінше бір-бір тұлға болатын. Ірі сөз айтып қалатын, халыққа пайдалы істің бір жағында жүруге тырысатын. Тіпті тиіс, міндеті сияқты сезінетін. Қазір үнсіз.

	– Депутат деген ұғым бар. Ол – халықтың қалаулысы. Оны халық сайлайды, ол халықтың көкейіндегісін айтуға міндетті. Жəне ол сайлаушыларының алдында есеп беруі керек, оның мүддесін қорғауы керек. Бұрын сол жазушыларымыз сол депутаттардың міндетін атқарып келген сияқты. Енді олар қосымша міндеттерді былай қойып, өзінің тікелей міндетіне кіріскен тəрізді немесе кірісуге тиісті сияқты. Жазушының міндеті – жақсы шығарма жазу. Жазушыға тіпті, керемет үлгілі азамат болудың да қажеті жоқ. Оған жақсы жазушы болу қажет. Мысалы, Стендаль – əлемнің классик жазушысы, əкесі өлгенде қуанған кісі. Қандай азамат деп айтасыз? Біздің көзқарасымызбен қарағанда, бұл адамшылыққа жат, шектен шыққандық. Бірақ Стендаль сөйткен екен деп жұрт оны жазушы ретінде қабылдамай қойған жоқ қой. Жазушыны қоғам қайраткері деп түсінгеннен гөрі оның шығармасының шынайы бағасын берген дұрыс шығар. Бір жағынан, бұл дегеніңіз, сананы улау да сияқты. Ол – мықты ұйымдастырушы адам, үлкен қайраткер деп қабылдаймыз да, ал шығармашылығы сондай биік деңгейде ме, сол атағына лайық па, біз ол жағын онша парықтай бермейміз. Қайраткерлігіне қарап, шығармашылығына баға бермеу керек немесе шығармашылығына қарап қайраткерлігіне баға бермеу керек. Ең бастысы, жазушының шығарма жазуы, шығарманың жақсы болуы, оқырманның оны қалай қабылдауы емес пе?. .

	– Əңгімеңізге көп рахмет.





	Күлəш АХМЕТОВА, ақын,

	Мемлекеттік сыйлықтың лауреаты:





Қазіргі келіннің орны қазан-ошақтың айналасы емес – қоғам




	– Күлəш апай, өмірбойыізгілікті, азаматтықты, көктемді, қыз сезімін жырладыңыз. Көп адам үшін көктем мен сіздің жырыңыз егіз болып кеткен. Бірақ сіздің өлеңіңіздегі қыздар басқа, бүгінгі өмірдегі қыздар бөлек. Құдай жаратқан нəрсенің бəрі қалыбында, өзгерген адамның өзі ғана. Қыз-келіншектің табиғаты да өзгерді. Бүгінгі қыз-келіншектердің тəрбиесі мен мінезі көңіліңізден шыға ма?

	– Қыз баласына мейірім мен қамқорлық көбірек қажет. Оларға жетпей жүргені де осы қамқорлық. Қыздардың өз бастарында да жетіп артылатын келеңсіздік бар шығар, бірақ жақсы елдің қыздары мықты болады. Өмірлік серігін айнымай тауып, жақсы жерге барған қыз мықты болады деп жатады. Ұрпақ алдында бəрінен де жауапты бүгінгі қыздың тəрбиесіне ата-анасы мен əулет ортасы өте көп көңіл бөлуі керек. Келінді де жасқамай, өз орнында ұстай білген дұрыс. «Орны» дегенде, қазіргі келіннің орны қазан-ошақтың айналасы емес – қоғам. Ал кез келген қазақ келінінің отбасы мен қоғамдағы орнын тең ұстауға толық мүмкіндігі бар. Ондай əйелдің баласы да қоғаммен бірге өсіп, бірге ілгерілейді. Алла Тағала кімнің арқасына болса да тек көтере алатын жүкті салады. Қандай ауыртпалық түссе де, отбасындағы берекені айрандай ұйытып ұстап отыруға тиістіміз, міндеттіміз. Ол қолдан келеді. Бірақ қайткенде де тəрбие, қамқорлық, демеу керек. Осы тұрғыда ұлттың басында отырған азаматтардың көзқарасының түзулігі, қамқорлығы жетпей жатыр-ау деп ойлаймын. Қыз тəрбиесіне, имандылық жолына байланысты ұлттық саясат ұстанымы керек. Онсыз болмайды.

	– Сіздің басыңыздағы орамалды көрем, ауылдағы аналарымыз, əжелерімізесіме түседі. Олар да орамалын желкесіне түюші еді. Орамалды қашан салдыңыз басыңызға?

	– 1995 жылы біздің үйдегі ағаң 50 жасқа толды. Сəл шегініс жасасам, 1993 жылы Исламның белгілі білгірі Халифа Алтай ағамыздың көшенің қарсы бетінде тұратын көршіміз екенін білдім. Көрші тұрған соң танысып, шақырысып дегендей, екі отбасының арасында жақсы сыйластық орнады. Олар да бізді бірден жақсы қабылдады. Сөйтіп Қайыркең 50-ге толғанда, «балаларымның əкесі жігіт ағасының жасына келді. Төңірегімде Құран аударған, дінмен нəрленген адамдар жүр. Мен неге имандылыққа бет бұрмаймын?» деп, басымды сəждеге тигіздім. Алланы тануыма сол кісілердің тікелей əсері болды деп ойлаймын жəне соған қуанамын. Осыдан кейін имандылық жолында жүрген қыздар, азаматтар топ-топ болып өздігінен маған қарай тартыла бастады. Содан кейінгі қоныстанған үйімізде Рəтбек қажымен көрші тұрсақ, сəл кейінірек Мұртаза Бұлұтаймен көрші болдық. Содан кейін-ақ о жағымда да, бұ жағымда да, қайда барсам да, алдымыздан иман жолындағы адамдар кездесе берді. 1990 жылы бір топ ғалымдар, ақын-жазушылар Сирияға сапарлап бардық. Тап осы күні айт болатын, қонақүйде жатып таңғы азанды естігеннен кейін-ақ жүрегім нұрланып, сол жерде өлең жаздым. Өзім де сəулелі күннің алыс емес екенін іштей сезетін едім, имандылыққа бұрылып, енді тіпті жақындай бастадым. Орамал басыма осылай келді.

	– Мұны сұрап отырғаным, жақында жұрт алдында белгілі дизайнер-модельер Құралай Нұрқаділова «высокая мода» деп аталатын деңгейдегі де-люкс класына жататын киім үлгілерінің топтамасын жасады. Сол баяғы ескі сарын: беттен өзгенің бəрін бүркемелеген, тобыққа түскен киімдер. «Мұсылман қыз-келіншектерге арналған киім үлгілері керек» десе болды, осы тақылеттес, бір-бірінен аумайтын униформа тəрізді арабтың киімін алдыға тартып шыға келеді. Кеше ақ орамал, бүгін қызыл орамал, ертең көк орамал, өзгерісі тек түсінде ғана. «Қазақтың қызына арналған бас киімнің үлгісі мынау» деп, сіздің басыңыздағы орамалға ұқсайтын үлгілердің дүниеге келмей жатуы неліктен?

	– Біріншіден, мен Құралайдың үлгілерін көргем жоқ. Сондықтан ол туралы ештеңе айта алмаймын. Бірақ бір білетінім, «высокая модаға» «высокая культура», «высокая экономика» керек. Екіншіден, Ислам əлемінде жаңалықты ешкім аша алмайды. Сəл ілгеріректе Балуан Шолақ атындағы Спорт сарайында сондай бір көрсетілім болғанда, мен де қатысып, көргенмін. Əйел адам болған соң орамал тартуымыз керек, бірақ оны тартқанда да талғам болуы керек. Заманауи талғам. Біздің қыздарды құртып жүрген – талғамсыздық. Қытайдың, түріктің өңсіз, қарала, торала, алабажақ атлас орамалдарын жауып алып, өзіміздің қара торы қыздар одан сайын ажарсыздана түседі. Көз алдымызда біртүрлі одан əрі бəкене болып, аласарып кетеді. Көргенде, жаным ашиды. Бірнеше араб елдерінде болдым, бірақ дəл біздегідей алабажақ талғамсыздықты ол жерден көргенім жоқ. Біріншіден, бұл талғамсыздық болса, екіншіден, онымен қатар тұратыны – қолдың қысқалығы. Жастардың қолы жақсы бұйымға жете бермейді. Талғамсыздық пен экономикалық қиындықтың салдарынан қыздарымыз келеңсіз көзге түсіп қалып жүр. Бұл жерде талғам, сосын мүмкіндік керек.

	– Сіз орамалды қазақша тартасыз, сол туралы. . .

	– Менің жасымда қазақша тартуға болады. Ал бүгінгі жастардың орамал тартуы туралы шариғаттың атынан пəтуа айта алмаймын. Айтатын бір ғана нəрсем, талғаммен əдемі киіне білу керек жəне оған мүмкіндік сай болуы керек. Сүйретілген киім кию міндет емес жəне ондай жазуды еш жерден оқыған жоқпын. Əйел баласы өте жинақы, таза, тиянақты болып жүруі тиіс. Жалғыз орамал киім болмайды, үстіңдегі костюм дейміз бе, көйлек дейміз бе, юбка ма, соның бəрі орамалмен үйлесім табуы тиіс, бұл бірталай қаржыны қажет етеді, экономикалық мүмкіндік деп сипақтатып отырғаным сол. Ал Құралайдың мұсылман киімін биікке көтеремін деген талабы жақсы, бірақ кез келген студенттің оны киюге мүмкіндігі жоқ. Ол үшін үлкен мəдениет, талғам, білік керек, екінші жағынан діни тəрбие де керек. Орамал тақырыбы қозғалса болды, кейбір кісілер «қазақ қызы тақия киген, сəукеле киген, бөрік киген» деп шығады. Мен бұл пікірмен келіспеймін. Біз қай заманда өмір сүріп жатырмыз? ХХІ ғасырда өмір сүріп отырып ХҮІ ғасырға қайта орала алмаймыз. Қиын да болса осыны мойындайық. Мен, мысалы, кимешек кие алмас едім, сол секілді өзің де сəукеле сала алмас ең басыңа. Сондықтан анау артта қалған ғасырларға да кетіп қалмай, ана араб елдеріне де еліктемей, өзіміздің ұлттық болмысымызға лайық, өз заманымыз бен өз талғамымызға сай, сұлу кейпімізді сақтап жүруге де болады деп ойлаймын. Ең алдымен жүрегіңді иманмен толтыр, ол мейірім мен махаббатқа шүпілдеп толып тұрсын, өзіңді рухани байытып ал, тіліңнен, көзіңнен сол төгіліп, жаныңнан сұлулық есіп тұрсын, тəнің таза болсын, міне, адамға алдымен керегі осы, ал орамал содан кейінгі мəселе. Біздегі бір нашар қасиет, дұрыс-бұрысына бойлап жатпастан шектен шығып кетеміз. Исламда «Əр нəрседе орташа болыңыздар» деген сөз бар. Кез келген мəселеде алтын аралықты ұстағанға не жетсін.

	– Барған жеріңізде, дастархан басында діни алауыздықтан туған пікір қайшылығы орын алып, бірін-бірі іліп-шалған дүрдараздықтар туындап жататынын талай көрген боларсыз. Сондай əңгіме Алланы шын сүйген мұсылман баласына тəн мінез бе?

	– Жоқ, тəн емес. Мен өзімнің табиғатымда айтыса кетуді ұнатпаймын. Дəл сол жерде біліміңді демонстрациялап, оқығаныңды дəлелдеуді артық деп санаймын. Бір-екі сағатта ештеңе шешілмейді. Естігеніңді көкейге түйіп, «е-е, мұның жөні осылай екен ғой» деп, өзің үшін ақиқатын біліп, сабыр сақтап кете беруге де болады. Меніңше, айналаңа сөз жарыстырып емес, болмысыңмен, мінезіңмен үлгі бола білуің керек. Тіпті үлгі болу үшін емес, көркем мінез өзің үшін керек. Өзіңнің «дұрыс өмір сүріп жүрмін» деп ойлауың үшін қажет ол.

	– Сіздің «сөзге өте сақтықпен қарау керек» деген сөзіңізді оқыған едім бір жерден. Сөзді өнер деп білген ақынға бұл қаншалықты мүмкін нəрсе?

	– Əңгімені əріден қозғап айтсам, біз кеңестік кезеңде өмір сүрдік. Ол кездің ең бейпіл нəрсесі арақ еді. Дүкенге барғанда, айран табылмаса да, арақ табылатын. Ет үшін, сүт үшін кезекке тұрасың, бірақ судай төгіліп жататын ақ арақ үшін кезек болмайтын. Сондай қоғамда өмір сүргенім үшін өкінемін. Екіншіден, əдебеиетте «ананы жазба, мынаны жазба» деген екі шоқып, бір қарайтын қатаң цензура болды. Қолына қалам ұстағанның бəрі жазылмаған заң секілді нені жазу керек, нені жазбау керек, іштей біліп тұратын. Сынға ұшырамайтын, тыйым салынбайтын, тексерілмейтін тақырып – махаббат тақырыбы еді. Алдымыздағы апаларымыз, ағаларымыз жайлап жаза бастады, соңындағы біз де бұрқыратып іліп ала жөнелдік. Ол махаббат басымыздан өтіп жатыр ма, өтпей жатыр ма, ол шын ба, өтірік пе, оның иесі кім, өмірде бар адам ба, жоқ па, еш сараптап жатпастан ақын қыздардың бəрі ал кеп жарыса жаза бастады. Менен кейінгі ақын қыздардың алдында кішкентай болса да менің де жауапкершілігім бар-ау деп ойлаймын осы күні. Бірақ қазіргімен салыстырғанда біздікі «құдайға шүкір» екен.

	Қазір тіпті аттың басын қоя берді ғой. Кеңес Одағы соғыста жеңіске жетіп, алып империяға айнала бастаған соң адамдардың бойына астамшылықты, эгоистік сезімді еге бастады. Мен аса ірі қазақтың ақыны, мақтанышы Олжасты мысалға келтіруге де ұяламын, бірақ оның «Адамға табын, жер, енді» деген поэмасы бізге де қатты əсер етіп, сондай өршіл рухтағы өлеңдер өмірге көп келді. Бірақ мұның өзі Олжасқа орыс ақындарынан жұққан «дерт» еді. «Мен дүниені олай өзгертемін, мен табиғатты былай бағындырып жіберемін» деген күпірлікті бəріміздің өлеңімізден тауып алуға болады. Ол сөздің сұрауы болатынын, ол сөздің сауабы болатынын ол кезде біз онша аңдамадық. Мен осы астамшылықтан Халифа Алтаймен кездесіп, имандылық жолына бет бұрғаннан кейін бірте-бірте арыла бастадым. Бірақ оны да бір Алла біледі. Біреуді сыртынан «нашар кісі екен» десең де, жауап беретін көрінесің, ал біздің өлеңімізде «ондай-ондайдың» қаншасы кетті. Алайда бір нəрсені бір нəрсе ақтап ала алады. Өзіме өзім сын көзімен қарасам, менің өлеңімде өмір бойы адамгершілік, ізгілік, отаншылдық, гуманистік бағыт бəрінен жоғары тұрды. «Дүниеден өтсе де, артынан сауабы келіп тұратын екі-үш адамның амал кітабы жабылмайды, соның біреуі – артыңда жақсы сөзің қалса, сауабы келіп тұрады» дейді. Өйткені анам туралы, жарым мен балаларым туралы ел жаттап алатындай екі жол өлеңім есте қалса, ол мен үшін үлкен сауап. Арасында қателер кеткенімен, өзіме зиян болатын нəрселер жаздым деп ойламаймын.



	– «Тыңдасын деп əлемнің сазын бердің,

	Жырласын деп өлеңнің тəжін бердің.

	О, Раббым, Сенен бөлек осыншалық

	Нығметтерді мен үшін əзірлер кім?!»



	деген екенсіз. Сіз секілді имандылық жолына бет бұрған бір ағаларымызға хабарласып «не жазасыз, не оқисыз» деп сұрасаң, «қарағым, діни, рухани əдебиеттен басқа ештеңе оқымаймын, көркем əдебиетіңді оқуды қойғам» дейді. Сіз кімдерді оқып жүрсіз, кімдердің шығармашылығы жақын?

	– Мен бəрін оқимын. Бірінші кезекте поэзияны оқимын. Өзім шығармашылығын жоғары бағалайтын ақындардың жаңа жазылған өлеңдерін жібермеймін. Талантын мойындайтын жақсы ақындарым көп. Мысалы, «Есенғали неге шықпайды екен?» деп іздеп жүремін, Ұлықбекті көрсем, жабыса қалып оқимын. Тыныштықбек, Темірхан, Серік Ақсұңқарұлы секілді поэзияға өзіммен қатар келген, басқа да қапелімде есімі есіме түспей жатқан ақындардың жалқы шумағын көзім шалса да, шұқшия қаламын. Гүлнəр Салықбайдың өлеңдерін жақсы көремін. Жастардан Маралтай, Ерлан Жүністі жоғары бағалаймын. Əдебиет деген қызық өзі, кейде біреудің аты шығып қалады да, аузыңа сол түсе береді жəне барлық адам соны атайды. Бірақ одан да жақсы ақындар болуы мүмкін ғой. Қазір көз жанарым да талып барады, соған қарамастан қазақ əдебиетінде жарық көрген дүниелерді айтпағанда, əлем əдебиетінің жаңалықтарынан құр қалмауға тырысамын. Жапон поэзиясын жақсы көремін. Түрік поэзиясы ұнайды, аудармамен оқысаң нəрі таңдайыңа бармаған соң, көңілің тыншымайды. Сол себепті қазір түрік тілін үйренгім келіп жүр. Түрікше ауызекі сөйлеу тілін аздап білемін, енді жазып, оқу тілін меңгергім келеді. Химияның, бояудың иісі шығып тұрса да, «мені сыйлап жаздырып берді ғой» деп, үйіме келетін 12-13 мерзімді басылымның барлығын да шексіз ризашылықпен қадағалап отырамын.

	– Қайырбек аға екеуіңіздің отасқандарыңызға 42 жыл болыпты, əлі күнге дейін бірін-бірі еркелетіп атайды екен дегенді естиміз. Шын ба?

	– Менің «жеңістер мен жеңілістерден тұратын өмірде жаныңда ешкім қалмайды, қалатыны бір адам» деп келетін «Бір адам» дейтін өлеңім бар. Дүниемнің түгел екенін көрсетіп тұрған бір адам жанымдағы серігім – Қайыркең. Қандай қиындық болып жатса да, уайым келіп киліксе де, əлемді екеуіміз сақтай алмаспыз, Қазақстанның кемшілігін толтыра алмаспыз, бірақ екеуміз бір-бірімізді сақтауға барынша күш саламыз. Сол себепті өзімнің отбасым мен Қайыркең үшін бүкіл күшімді салдым – махаббатымды, ақылымды, білімімді, жігерімді, бəрі-бəрін салдым осы ұлы құндылық үшін. Əлі де салып келемін.

	«Абайсызда жұрт ішінде сүрінсем, жүгіретін біреу болса қол созып» дегенде, қол созатын адамым – Қайырбек, Қайырбек үшін қол созатын адам – мен деп ойлаймын. Ал еркелету үшін күнде бір сөз таба береміз. Таңертең ұйқыдан ояту үшін – бір сөз, шайға шақыру үшін – бір сөз, асыққанда да – бір сөз, ашуланғанда да – бір сөз. Екеуміз де ақын болғасын ба, күн сайын ондай сөздің жүзін тауып айтамыз. Аялы сөзді айтудың еш қиындығы жоқ, өз-өзінен шыға береді.

	– Əңгімеңізге рахмет!





	Ақұштап БАҚТЫГЕРЕЕВА, ақын:





Қазақтың артын қазақ қазбалайтыны ежелгі ауру, ескі індет




	– Ақұштап апай, соңғы кездері қылышынан қаны тамған кеңестік жүйеге қарсы қарап қасқайып тұрып «Мен қазақпын» деген азулы ақынымыз Жұбан Молдағалиев туралы жағымсыз əңгімелердің шеті шығып жүр. «Мен қазақпынды» жəне осы сияқты саясаттың ықпалымен жазылған өлеңдерді қайта редакциялап шығу керек» дейді. Жазылған өлеңді өңдеп, қайта жазу керек дегенге қалай қарайсыз?

	– Арыға бармай-ақ, күні кеше ғана қоштасып қалған біздің ғасырымызда, кешегі Желтоқсан оқиғасына дейін қазақша мектептердің бəрі қысқартылып, тіліміз тапталып, рухымыз мұқалып жүрген тұста Жұбан Молдағалиевтің «Мен қазақпын» атты дастанын оқыдық. Ол кезде бүкіл жүйеге, ұсақ ұлттардың бəрін кеудесімен басып, кірпік қақпай аңдып отырған анау алпауыт елге қарап «мен қазақпын» деп кеуде қағып сөйлемек түгілі, мынау тəуелсіздік алып, еркін елге айналып отырған бүгінгі күні өзіміздің шенеуніктің бетіне қарап «мынауың қате» деп сөйлей ала ма бір адам? Не жазушы, не ақын сондай құдіретті өз бойынан таба алар ма екен? Ал Жұбан Молдағалиев болса, бүтін қоғам алдында белгіленген ақын деген атына сай, таскерең, соқыр, мылқауға айналған, жым-жырт үнсіздікке үйренген ортаны ащы даусымен тілгілеп, «Мен қазақпын» деп жар салды. Мың өліп, мың тірілгенін ойға салды. Бүкіл ұрпақтың «Мен қазақпын, осындай байтақ елмін, қайта тудым өмірге, қайта келдім» деп екпіндете жөнелетінін енді ұмыттық па? Сол дастанды оқып, халықтың намысы оянғаны қайда? Желтоқсаншыларға жалау болғаны қайда?

	Қазақтың сонау аштықта қырылғаны аз ба еді? Оның алдында орыстың революциясы үшін жан бергені аз ба еді? Ал сол кезеңде қырағы цензураның күдігін туғызбай, дастанды өткізу үшін ақынның амалсыз қосқан жолдарына ғасыр өткен соң жармасып, қайтадан редакциялап шығу керек деген сөз не деген сандырақ! Азаматтық ары шыдатпай, намысы қамшылап оятқан негізгі сөзді айту үшін «ия, мен құлдан тудым», «ия, мен күңнен тудым» деді. Ау, анау «Абай жолындағы» бір уыс дəнге жарымай, жыртық түңдігі жалпылдап ғұмыр кешкен, басынан бейнет арылмаған сормаңдай жатақтар құл мен күң емей, кім еді? Солардан туған ұрпақ емеспіз бе біз! Ендеше оны айтудың не əбестігі, қандай зияны бар еді? «Құлдан жаралсам да, күңнен тусам да, басқалармен тең өстім мен» деп тұрған жоқ па Жұбан?

	«Ақыл-ойым байдан туған баладан кем емес» деп тұр ғой Жұбан. «Мен білемін қазақ болу зор бақыт» демеуші еді асқақ ақынның өршіл дауысы. Жымысқы саясат арасында осы жолдарды өткізу үшін «қарманып» тапқан қарапайым əдісі екенін неге түсінгіміз келмейді біздің? Кеше ғана бақилық болған, топырағы əлі суып үлгермеген Қадыр ақын айтқан: «Өткізу үшін шындықты, өтірік қостық аздаған» деп. Өтірікті себезгілетіп сеуіп қоймаса, сəулелі өлең өтпейтін еді ғой. Мұндай арқырап-сарқырап тұрған ұлтшыл өлең түгілі, баспадағылар менің кіп-кішкентай ғана «Алатаудың басынан бұлт көшті бүгін, менің көңілім де бүгін құлазып тұр» деген лирикалық өлеңімді жібермей отырды. Сондағы тапқан сылтауы: «Неге советтік заманда Алатаудың басынан бұлт көресің?» дейді. Алаштың тарихын зерттеп жүріп, сол тарихты бір кісідей біле отырып Тұрсын Жұртбайдың не себепті Жұбанның «Мен қазақпын» деп жар салған елдік дастанының жағасына жармасқанын түсіне алмадым. Қазақтың артын қазақ қазбалайтыны ежелгі ауру, ескі індет. Арылатын мезгіл жетті ғой ондай жағымсыз мінез, жат қасиеттен. Жұбан Молдағалиев «Мен қазақпын» дегенді бар қазақтың атынан айта алды деп ойлаймын. Ол замандағы биік мінбелердегі лауазымды тұлғалардың баяндамалары «ұлы орыс халқының арқасында» деп басталатын. Оны мен де естідім, Тұрсын Жұртбай да естіді. Сөйтіп басталмаса, баяндама жасалды деп есептелмейтін жəне ол жерде тұрып оқуға рұқсат етпейтін де. Ал осындай ұлы орыс халқы ғана асқақтатылып, басқасы төмендетілген тұста «мен қазақпын, ешкімнен кем емеспін, терезем тең» деп айтып көрсінші мықты болса? Ал Жұбан партиядан қорықпақ түгілі, сол партия мен социализмді пайдалана отырып айтты. Соның бəрін біле тұрып, сауатты деп санайтын əдебиетшіміздің осыншама ұсақталып отырғанына мен қатты қынжыламын. Тұрсынның Алаш азаматтары үшін сіңірген еңбегіне қуанамын, құрметтеймін. Бірақ ел боламыз десек, мұндай жағымсыз тірлікке бой алдырғанды ендігі жерде қоюымыз керек. Ел боламыз десек, біреудің жазып кеткен еңбегін екінші біреуіміз шұқыламауыз керек. Ел боламыз десек, «біздің жазғанымыз дұрыс, оның жазғаны дұрыс, бабаның айтқаны дұрыс» деп бір-бірімізді қолдап, жақсы жағымызды жалғауымыз керек. Ұрпақтан ұрпаққа аманатталатын нəрсе – осы.

	– Зиялылар міндетті түрде жүйемен келіспей, қоғаммен қайшылықта жүргені жөн бе? Келіспеу шығармашылық адамдарының мінезін көрсете ме сонда?

	– Зиялылар дегеннің өзі қоғамда азғантай болады. Қазір шатысып, шенді-шекпендінің, бастықтың бəрін зиялы дейміз. Бастықтың ішінде де жақсы жігіттер бар. Бірақ зиялы деген адамзаттың тағдырын, адамшылықтың тамырын, ұлағатты, ұлылықты, жалпы адамға қажет нəрсені ойлайтын ойшылды зиялы деу керек. Олар көп емес, сондықтан зиялы сөзін кез келген жерге жалпылдатып жабыстыра бермеу керек. Олар қоғаммен неге келіспейді? Қоғам деген – екі аяқтының көші. Оның ішінде түрлі дəрежедегі ақыл-естер, түрлі деңгейдегі милар мен ойлар кетіп бара жатыр. Сол қоғамның көлеңкелі жағына сын айтса, қоғаммен келісе алмай жатыр деп шығарамыз. Сын айтқанда жау пиғылымен айта ма екен? Сонда бізге «сенікі дұрыс», «айтқаның қандай ғажап» деп алдыға түсіп алып жорғалай беретін жағымпаз керек пе? Мұндай жалпақшешейлік қоғамды алға жылжыта ма? Зиялылар – жаны ашығандар. Зиялымен санасу керек. Алдыңғы қатарлы ой-пікір айта алатындармен санасса, қай қоғамға да зиян болмайды. Мысалы, осы ескерткіш осы қалпында халыққа ұнай ма, осы ескерткіш осы қалпында осы жерде тұра ма деген сауалды кейбір көзі ашықтармен ақылдасып қойса, кейін ол ескерткіш жайлы шу болмайды. Ал «мен білемін», «мен бастықпын, осы жерге қоямын» деп орнатылған ескерткіштер уақыт өте келе орнынан жылжып жатады. Қателесуі мүмкін. Қайшылық неден шығады? «Кірпіш тастан үй шықты, бозбаладан би шықты» деп аталарамыз айтып кеткендей, түк көрмеген бозбала билікке келеді де «мен осылай жасаймын» деп жол салмайтын жерге жол салады. Осының қателігін айтса, қоғамға қайшы болып шығады.

	– Зиялылар жөнінде сіз «Қазақ зиялыларына қапалымын» деген мақалаңызда өткір ой айтқан едіңіз. Ақын əкімнің қолынан пəтердің кілтін алады, жазушы мерейтойына көліктің кілтін иеленеді, ғалым баласын лауазымды қызметке қояды. Сөйтіп барлығы əкімге тəуелді болып қалады. Тəуелді адам тəуелсіз сөзді қалай айта алмақ?. .

	– Қоғамның қайшылығынан келіп ақын мен əкімді қарсы қою шығады. Бірақ əкімнің бəрі орынтағына отырарда «халқыма жаманшылық жасайын» деген оймен келмейді. «Жақсылық жасайыншы» деп-ақ келеді, соларды бұзатын жалпылдақтар. Əйтпесе ақын да адам, əкім де адам. Əкім ақынды сыйламайын демейді, бірақ үнемі жағымпаздықтың тұтқыны болып жүретіндіктен, ақыры өтірік мақтау оны дүрдей етіп, адамшылығын аласартып жібереді. Ондай кезде Абайға жүгініп, айылын жинап ала қоятын əкімде өре бар ма? Абайдың «Сенбе досқа тұрса да қанша мақтап» деген бір шумақ өлеңін еске ала қойса, алдамшының арзан сөзінің астарын біле қояр еді ғой. Амал нешік? Ойлайды – қолда билік, алдымда жалпылдап бəрі құлап жатыр. Ертең тағынан тайса, келесі əкімнің алдында əлгі шоу тағы да қайталанып жатады. Мұндайды қазақ «басыңнан бөркің тайғанша» дейді. Барлық құнды сөз, асыл қазына бабалар сөзінде жатыр. Сол бабалар сөзін түгел екшеп, өзінің терең толғанысымен өлмес ой айтқан Абайды үстелінің үстіне, компьютерінің жанына қойып, күн ара парақтап отырса, шенеуніктен адамдық ажырамас еді ғой. Менің өзім алпыстан асқан шағымда мың қайтара оқыған «Аяғы шаян, беті адам, қапыда сенбе құрбыңа» деген Абайдың сөзін əлі күнге алғаш оқығандай тамсанамын. Оқыған сайын ашыла береді. Əттең . . . Билікте жүргендер Абайдың жазып қалдырған терең мағыналы өлеңдерін ана тілінде оқып, сіңіре алмайды ғой. Оның барлық құндылығы қазақша жазылғандығында ғой. Қоғамның басты қасіреті осында жатыр. «Ана тілін біл» дегенде қазақша сөйле деп қана отырған жоқпыз ғой, бабаңның айтқан ұлылығын ұғын деп отырмыз ғой.

	– «Тіл» деп қалдыңыз, балаларыңыздың бəрі қазақша біле ме?

	– Құдайға шүкір, Алматыда жалғыз ғана қазақ мектебі болған тұста, үш баламды да сүйрелеп сол мектепке бердім. Бүгінгі күні сол үшеуінен де қызық көріп отырмын десем, артық айтқаным да, мақтанғаным да емес. Балаларыммен ана тілімде сөйлесем, ана тілімде сырласамын, олар мені бір ауыз сөзден ұғынады. Бұдан артық не керек?

	– Сіздер туған жердің руханияты мен мəдениетін көтеру үшін бір топ зиялы елге аттандыңыздар. Оралда жастармен тікелей жұмыс істейтін көрінесіз. Қазір шетелге білім қуалап кетіп жатқан қазақтың ұл-қыздары көп. Сіз қалай ойлайсыз, шетелде ұл баланы оқытқан дұрыс па, қыз баланы ма? Тіпті қыздарды шетелге жіберудің қажеті жоқ деген əңгімеге қалай қарайсыз?

	– Шетелде оқу керек, аттанып жатқан балаларды да ұл-қыз деп бөлуге болмайды. Дегенмен қазақ ұлдарын көп оқытса деп едім. Себебі біздің ұлттың ұлдарының дүниені қабылдауы қыздарға қарағанда бір саты төмен бе деп қалам. Озық технология мен заманның жаңашылдығын қыздар тез меңгеретін сияқты. Бірақ қыздарды жібергеннен де ұтылып қалуымыз мүмкін. Өйткені 18 жаста кеткен қыз 23-24 жасқа дейін шетелдің өмір-тірлігін жақын тұтып, соған біржола ден қойып, қабылдап, өзіне өлшем етіп алады. Ал бұл кезде ол тұрмыс құрып, бала сүйіп, табиғи міндетін атқаруы керек еді. Бүгінгі күні мұның бірі де жоқ, қыздардың да, жігіттердің де өмірі өзгеріп барады. Қазақ қызы ағылшын тілін жетік біліп, Ұлыбританияның ортасын ойып өмір сүрсе де, ағылшынның қызынан асып, ағылшын халқын таң қалдыра ала ма? Сөйткен қазақ қызы ағылшынға қажет пе? Қазаққа қызын жоғалтуға болмайды. Себебі ұлттың саны аз. Жарқ-жұрқ шетелге кеткен қыздың өзі «қызылды-жасылды өмір сүрем, өмір сүру жеп-жеңіл» деп ойлайтын шығар. Бірақ өмірдің соңы бар емес пе? Шетелдегі əдемі өмірге қызығатын қыздар ертең қартаятынын ойлай ма? Оның кəрілігі немен тынады? Кейде маған шетелде қалып қоятын қазақ кемпірінің өмірі көшеде қалып қойған жетім мысықтың тағдырын елестетеді. Қартайған қазақ кемпірін қайтсін олар, қарттар үйіне де кіргізер ме екен олар?Баяғыда сыртқа шыққан сапарымыз кезінде, соғыстан соң украин қыздарына үйленіп, Украинада қалып қойған қазақтың қарияларын кездестірдік. Əйелдері менсінбей, басқамен көңіл қосып кеткен, өздері соқа басы сопиып жат жерде жалғыз қалған. Қасірет қой. Осыны ойлау керек. Қазақ даласы кең, болашағы ғажап. Бүгінгі қисық жолдан қашпау керек. Бүгінгі күні жақсы өмір аңсап шетел асып кеткен қыздар бүгінгі күнгі оралмандар сияқты жылап-еңіреп жүре ме деп қорқамын. Сондықтан да қыздарға айтамын – алдымен отбасын құр, өз далаңның жігітін сүй, өзіңді сүйген жігітке тұрмысқа шық. Кемшілігін кешір. Жетпеген жерін мінезіңмен тəрбиелеп ал. Өзіңе жүрегін алып ұмтылған жігітті өзегінен теппе. Қазақ əйелінің көнбістік қасиетін сен де бойыңа сіңір. Тағдырға қарсы шықпа, қабылда. Міне, қазақ қызына осы білгенімді айту үшін жастар оқитын оқу орындарында дəріс оқып жүрмін. Бірінің болмаса, бірінің құлағында қалар.

	Біреуі «артта қалған» дер, біреуі «Ақұштап апа айтты» дер, əйтеуір қыздардың тəрбиесіне байланысты оқыған-тоқығанымды бойларына сіңіргім келеді. Бір өңірдің қыздарына болса да шапағатым тисін деп жүрмін.

	– «Əділет, талай босағада жылап тұрдың» деп келетін өлең жолдарыңыз бар еді. Əділетсіздікті көріп, күйінгенде айтқан сөзіңіз ғой, шамасы. . .

	– Сырым батырға біреу: «Сіз осы батырсыз, əрі шешенсіз, сөзден жеңілген жоқсыз, батырлықты басқаға берген жоқсыз, айтыңызшы, жеңілген кезіңіз болды ма?» деп сұрапты. «Мен көргенсізден күнде жеңілем» депті. Сол секілді əділетсіздікке де күнде жолығамыз. Бірақ оның да үлкен-кішісі бар. Əділет өзі қай кезде де босағада жылап тұрады. Əділетсіздік болмаса, өмір өмір болмайды, күрес тоқтайды. Күрес тоқтаған жерде өмір тоқтайды. Өмір «өмір» аталмай қалады. Жап-жас қыз отыруға оқталған орныңа қонып алады. Əділетсіз бе – əділетсіз. Оның тəрбиесінің төмендігі əділетсіз. Сенің ұлтыңның қызы бола тұра, жерге қаратқаны əділетсіз. Бір жерлерге кездесуге ме, жиынға ма, əйтеуір халық жиналған жерге барасың. Аузынан сөзі, қойнынан бөзі түскен, əңгімесінің дəм-тұзы жоқ біреулерге сөз беріледі. Ол жоспарланған. Оған жазып беріп, қолына ұстатып қойған. Ол бейшара ыңқылдап əзер оқып тұр. Кеудесі көрсоқыр, бірақ саған оны зорлап тыңдатады. Əділетсіздік пе – əділетсіздік. Керемет ақылды, айдай сұлу қызға əпербақан, ақымақ жігіт жолығады. Əділетсіз. Бала дегенде мейірімі төгіліп тұратын еміренген əйелді қубас қалдырады. Əділетсіз. Табиғаттың бермегенін түгендей алмаймыз, ақындар тек жол табуға, мойымауға үндейді, жақсылықтың болатынына сендіреді. Ақын осының бəрін жүрегінен өткізеді. Бұл дүниеден түңілгендік емес, өзгеге ой салсын деген мақсат. Əділдік болған жерде құдайдың қалауы болады. Ал əділдік табиғаттың өзінде анда-санда бір кездеседі-ау деймін. Жеке адамның тағдырында да солай. Сондықтан əділетсіздікпен кездесесің, күресесің, келісесің, көнесің. Өзімді де, өзгені де сөзбен сүйеген түрім ғой.

	– Сізді не нəрсе көбірек алаңдатады?

	– Жастар тəрбиесі туралы көп ойлаймын. «Ұлттық тəрбие мектебі» деген үлкен дүниені қолға алуымыз керек сияқты. Мектептерде ұлттық тəрбие деген мəселені көбірек қозғай берсек жақсы болар еді. «Туған жеріңіздің қыздары орыстанып барады» деген соң əкімнің сөзін аяқасты ете алмай елге келгеннен кейін Оралдағы университетте, Х. Досмұхамедов атындағы колледжде өзімше «қазақ қыздарының ұлттық тəрбиесі» деген тəрбие сағаттарын жүргізіп, алдымда жаудырап отырған жас қыздарға дəріс оқимын.

	– Əңгімеңізге рахмет!





	Арыстанбек МҰХАМЕДИҰЛЫ, Т. Жүргенов атындағы

	Қазақ Ұлттық Өнер академиясының ректоры:





Қазақ үшін ең қауіпті фильм





«Келін» емес – «Тюльпан»




	– Сіз əңгімені алдымен идеологиядан бастайық деп отырсыз. Бары да, жоғы да белгісіз идеологияның қай қырын айтамыз сонда?

	– Қалай айтсақ та, идеологияның тұғыры – мəдениет пен өнер. Өзімізді олармен салыстырғанымыз біреулерге əбестеу көрінер, əйтсе де Қазақстанға қарағанда Америка, Жапония, Ресей жəне Еуропа елдері өз келбеті, идеологиясы нық қалыптасқан мемлекеттер. Неге? Идеологияның басты құрамдас бөлімі – өнер саласы. Біз Америкамен де жұмыс істеп көрдік. Жұрттың пікірінше, Голливуд – Америкадан бөлек, өзінше жеке жатқан мемлекет. Бірақ бұл сырт көзге ғана солай. Голливуд Америка мен Вьетнам арасындағы соғыста жеңіліп қалғанына қарамастан, өз əскері мен жауынгерлерін экранда мықты ғып көрсетеді. Иран мен Америка арасын да солай кескіндеген.

	«Америка сарбаздары Иракқа бақыт сыйлады, бостандық əкелді, Ауғанстанға да жақсылық берген біз» деп жарнамалайды. Голливуд ешқашан Американы кішірейтетін, оны мазақ қып көрсететін фильмдерді шығаруға жол бермейді.

	– Ал біздің Қазақстанда керісінше емес пе? Қазақ сорлы, қазақ бейшара. . .

	– Дəл солай, өз ұлтын қорлаудың масқара үлгісін көргісі келген адам қазақ киноларын көрсін. Біздің қазақ киносында бəрін көрсетуге болады. Неге екені белгісіз, көрермендер де, көзі ашық сыншылар да «Келін» фильміне көбірек көңіл аударады. Алайда қазақ үшін ең қауіпті фильм «Келін» емес

	– «Тюльпан» фильмі. Біз оны қошеметтеп Канн фестиваліне апардық. Ол сондағы «Ерекше көзқарас» деген кішігірім ғана жүлдеге ие болды. Ал кеп соған шаттанамыз. Сөйтсек, əскерден жаңа келген, бойында күш-қуаты тасыған, тепсе темір үзетін жігіттің бүкіл арманы – қойшы болу екен. Қойшы болса да жақсы ғой, басты кейіпкеріміз малмен бірге қорада ұйықтайды, қақырынып-түкірініп ойына келген сөзді айтып отыра беретін нақұрыс біреу. Бұл – ұлтты қорлау, намысын таптау, жігерсіз, жасық етіп көрсету. С. Апырымовтың «Ақсуат», «Соңғы аялдамасынан» асып түспесе, кем емес. Ал неге шетелдерде оларға Жорж Садуль секілді беделді байқаулардың жүлделерін береді? Себебі шетелдіктер осы арқылы өз халқына «Сен өзіңнің еуропалық болып туылғаныңды мақтан тұт, егер мынау секілді артта қалған азиат болсаң қайтер едің? Сен өзіңнің француз ұлы немесе ағылшын қызы болып туылғаныңа рахмет айт» дегенді меңзейді. Бұл – рас. Мысалы, Никита Михалковтың «Утомленные солнцем» фильмі Оскарды алған кезде бəрі бірауыздан «керемет» деп таңдай қақты. Ал екінші түсірген «Сибирский цирюльник» фильмі одан екі жақсы болса да, бұл фильм жүлдеге ие бола алмады. Неге? Себебі Америка фильм мың жерден мықты болса да, орысты мақтаған, орыстың əскерін күшті етіп көрсеткен киноға жүлде бермейді. Ал «Утомленное солнцемнің» алатын себебі, онда Сталиннің қателіктері көрсетілді, орыстың жас офицерін ұрып, тепкілеп, абақтыға апарып отырғызып қойды. Сталинді атып өлтірді. Яғни, Американың көзқарасымен өлшесек, «міне, көрдіңдер ғой, орыс көсемі осындай қорқынышты, əскері – жауыз, мемлекеті – əділетсіз». Мұның бəрі – таза идеология.

	– Фильмдерінде атыс-шабыс, зұлымдық пен зорлықтың алуан түрін насихаттай отырып, қылмыскерді полиция бөлімшесіне əкелгенде есік көзінде, тергеу кабинетінде міндетті түрде Америка туы тұрады. Өлген солдатын Америка туына орап жерлейді. Идеология дегеннің өзі осы емес пе?

	– Тұп-тура солай. Олар үшін идеология жолында ұсақ-түйек деген болмайды. 1960-70 жылдары Америка мен «негр» деп аталатын қара нəсілділердің арасында қиындық туындағанда, американдықтар «Майкл Джексон» деген жобаны ойлап тауып, қолға алды. Көшеде жүрген Майклдың мұрнына операция жасалды, терісі қара түстен тазартылды, бұйра шашы «үтіктелді», хит əндер жазылды, қымбат клиптер түсірілді. Сосын негрлерге айтты: «Қарасаңдаршы, сендер қандай ғажайып халықсыңдар. Əндерің қандай, билерің қандай!» деп таңдай қақты. Қара нəсілділердің арасынан əншілер мен бишілер шоғыр-шоғыр болып шыға бастады. Қазір Америка эстрадасы мен спортының тең жарымын дəл осы нəсіл құрайды. Əйтпесе Майкл секілді көшеде жүрген кедей бала өзіне қымбат операцияларды қалай жасата алады? Бұл да идеология. Майкл – идеологиялық құрал. Америка бізді демократия деп алдарқатып қояды, ал өздері идеологияға жұмыс істейді.

	– Жақсы, бұл қырық құрама Америка ғой. Ал нағыз ұлттық мемлекет қалыптастырып, жан-жақты саясат жүргізіп отырған жапон идеологиясының феномені неде?

	– Қарапайым қисындасақ – самурайларда. Бүкіл жер шары балалары жапырылып көріп жатқан жапонның «Наруто» деген мултьфильмі – супер идеология. Мен бұл мультфильмге ғылыми көзқараспен зерттей қарадым. Мұнда автомат, танк, пушка атымен жоқ. Тек қана самурайдың қылышы, самурайдың киімі, самурайлардың бір-бірімен достығы, бірін бірі сатпайтын, тастамайтын берік бауырмалдығы көрініс тапқан. Есесіне, бүкіл əлем балалары Наруто туралы осы фильмді кірпік қақпастан көріп, əрбір жаңа сериясын қадағалап отырады. Қазір бастауыш сынып балаларының бəрі Нарутоша киінеді, Нарутоның сөзін мысалға алады, тіпті қолындағы қағаз-қаламына дейін Наруто бейнеленген. Төбесіне тесіп құйсаң да қазақ бүлдіршіндері Тазша баланың сөздерін керек кезінде дəл солай айна-қатесіз айтып бере алмас еді. Міне, жапон идеологиясының феномені. Өнердің кішкентай ғана бөлігі анимация арқылы олар бүгінгі жапон бейнесін, əлемдік кеңістіктегі өз ұлтының орнын көрсетіп отыр. Қайталап айтамын, бүкіл мəдениетімен емес, бір ғана анимациясымен. Ал біздегі анимация . . . оның жыларман жағдайы жеке сұхбатта арнайы айтылатын тұтас тақырып. . .

	– «Кино туралы» заң мемлекеттің негізгі заңдарынан кем жұмыс істемейді ғой, шамасы?. .

	– Францияда шетел фильмдерінің 30 пайызы ғана ішкі рынокқа, яғни прокатқа ене алады. 70 пайызы – өз кинолары.

	Сол 30 пайыздан түскен ақшаның өзін олар өздері шығарған 70 пайыз фильмнің прокаты үшін жұмсайды. Мұны айтып отырған себебім, бізге де сондай мықты мемлекеттік жүйе керек. Заңмен бекітілген, қатаң тəртіппен қадағаланатын мемлекеттік жүйе болмайынша, мықты ұлт болуымыз екіталай. Кино болсын, театр, спорт саласы болсын, ауыз толтырып айтатын жетістіктеріміз аз. Бұл – жүйенің əлсіздігі. Идеологияның негізгі тірегі болып табылатын өнер, руханият саласына көзқарас түбегейлі өзгеруі тиіс. Кинолар осы сарында түсіріле берсе, ұлт ретінде танылудан, мойындалудан қаламыз. Қазір киноға Үкімет 4 млрд ақша бөлді. «Сказ о розовом зайце», «Любовь кредит», «Голуби» деген фильмдер түсіріліп жатыр, қоғам болған соң, əрине, олар да керек. Алайда басқа елдерде фильм түсіру жоспарлы түрде жүзеге асады. Мəселен, бір тарихи фильм, бір жастарға арналған фильм, бір қарттарға арналған фильм деген сияқты. Осы секілді киноны жеке-жеке тақырыптарға бөліп тастау керек. «Қазақфильм» болса «киноның негізгі көрермендері осылар» деп, тек жастарға арналған фильмдер түсіріп, неге коммерциялық жағына баса көңіл аударып кетті? Күлтегін туралы, Бейбарыс жайлы, Томирис жөнінде сауатты тарихи фильмдер қайда? Ə. Молдағұлова, М. Мəметова, Б. Момышұлы туралы арзанқол, төмен деңгейдегі фильмдерге əлі күнге малданып келеміз. Оларды кім, қашан түсірмек? «Розовый заяцтер» алты айдың ішінде түсіріліп, көрерменге жол тартып жатыр. «Прокатты жаулап жатыр» дейді. Көріп отырмыз, прокатты жапқан түгі де жоқ. Киноның, мəдениеттің төңірегінде мықты жігіттер бар, алайда олардың жұмыстары көрінбейді, себебі темірқазық болатын жүйе жоқ.

	«Мен – қазақпын» деген жігер жанитын мықты шығармалар болмайынша, еңбектің бəрі далаға кетеді.

	– Ал олардың идеологиялық мəнін айтпағанда, көркемдік деңгейін бақылап отырған біреу бар ма осы бізде? Көркемдік кеңес сияқты.

	– Бірде белгілі қазақстандық кинобайқаулардың бірі болды. Атын атамай-ақ қояйын, сонда біздің режиссеріміздің фильмін көріп отырған ресейлік жюри мүшесі «мынау – біздің Ресейдегі пəлен деген режиссердің фильмі. Идеясы, оқиғасы, уақыты, түйіні, тұтас соныкі. Тек персонаждардың аты мен жер атауы ғана өзгертілген. Бұл қалайша мұнда көрсетіліп жатыр?» – деді. Біз көзімізбен жер шұқыдық. Ахуал – осы. Ешкім ешнəрсені бақыламайды, ешнəрсеге жауап бермейді.

	Спорттың басында да осы кеп. Ресейдің спортшыларын сатып алып, медаль алғанымызға мəзбіз. Дүние жүзінде спортшыны емес, жаттықтырушыны сатып алады. Жаттықтырушы бірнеше шəкіртті қатар дайындайды, бірақ оған уақыт керек. Нəтижесі бірден көрінбеуі мүмкін, үш жылдан соң, бəлкім бес жылдан кейін табысқа қол жеткізер. Бірақ сорлағанда, бізге бес жылдан кейін емес, міне, осы қазір нəтиже керек. Бұл – мемлекетті алға сүйреп, абырой əперетін тірлік емес. Ұят. Мысалы, Ресейде Шамиль Тарпишев деген тренер Ельцинмен жақсы дос болды да, соның арқасында бюджеттен бірнеше мыңдаған қаражат бөлдіріп алып, үлкен теннистің дамуы үшін жанын сала еңбек етті. Қазір спорттың осы түрінен Ресей əлем бойынша алдыңғы бестіктің ішінде. Ұлдары да, қыздары да қаптап шығып жатыр. Дементьева, Шарапова, Сафина, бірінен соң бірі жеңіс эстафетасын іліп алып жатыр. Бір адамның іскерлігі тұтас мемлекеттің айбынын асырды. Бұл да идеологиялық саясат жемісі.

	– Қазақ театры өсу үстінде ме, өшу үстінде ме? Бүгінгі театрдың басты кемшілігі неде?

	– Өкінішке қарай, бас театрдан бастап барлық жердегі театрлар құлдырап барады. Кейбірі бұрынғы табыстарының көлеңкесінде келеді, бірақ алға жылжу байқалмайды. Алдымен облыс театрлары туралы айтайын. Жергілікті жерде драматургияға қарап жатқан ешкім жоқ. Сол жердегі журналист немесе сабақ беретін ұстаз пьеса жазады да, оны жергілікті режиссер сахнаға шығарады. Мысалы, Павлодар облыстық театрының репертуарында «Малайсары» деген пьеса бар. Ру-руға бөліп тастаған оқиға тізбегінен тұрады. Театр неге біріктірудің идеологиясын жасамаған? Біздің академияда Мұрат Ақтанов деген режиссер жұмыс істейді. «Оралда театр режиссері болып тұрғанда «Махамбет», «Құрманғазы», Əбілқайыр туралы «Ант» деген үш спектакль қойдым. Содан Жезқазғанға бас режиссер болып келгенде «Кетбұғаны», Талдықорғанға ауысып келгенде, əрине, «Наурызбай» мен «Райымбекті» сахнаға шығардым» дейді күліп. Жергілікті халықтың сұрауы, тілегі сол болған соң, амалсыз осындай тірлікке барған. Міне, біздің деңгей, сана өлшемі. Бұлай болмауы керек. Жергілікті жердің батырын асқақтатқан дұрыс, бірақ оның да көркемдік, идеологиялық критерийлері болуы тиіс. Театр репертуарында классикалық, лирикалық, тарихи идеялар түгел қамтылуы тиіс. Жергілікті театр жетекшілері сол облыс əкімінің қолшоқпарына айналып кеткен. Олар кəсіби қазақ драматургтерінің шығармаларын сахнаға жіберткізбейді.

	– Қазақ театрлары публицистиканың алаңына айналып бара жатқан жоқ па?

	– Жергілікті театрлар батырлар тақырыбына əуес. Сондағы сомдалып жатқан батырлар образын бір-бірінен ажырата алмайсыз. Театр сахнаға емес, Наурызда, басқа мерекелерде көшеге алып шығатын театрландырылған көріністерді дайындаумен айналысып кетті.

	– Облыс орталықтарындағы театрларға көбіне оқу орнын жаңа бітірген түлектерді жібереді. Солармен бірге аты бар, атағы бар сахна саңлақтарын да жергілікті жерге ынталандыру жұмысы неге қолға алынбайды? Сонда шет аймақтардағы халықтың мəдениетке деген көзқарасы өсер ме еді, рухани білімі арта түсер ме еді?

	– Біз академияда оқитын студенттерді «облысқа барыңдар, мəдениетті көтеретін сендерсіңдер, анау Əнуар Молдабеков ағаларың өнердегі алғашқы қадамын Алматыда бастағанымен, Қарағанды облыстық театрынан шыңдалып, қайта оралып, қазақ өнерінің дүлдүлі болды» деп үгіттейміз. Ал ашығын айтсақ, саңлақтарды былай қойғанда, жастардың өзін облыстық театрлар жолатқысы келмейді. Студенттер болса «қандай облыстық театр туралы айтып тұрсыз? Қандай өсуді айтасыз? Театрда тек қана той, атап өту, бесбармақ, қымыз-қымыран. Жас актрисалар режиссердің көңілін таппайынша, басты рөлді ойнауға жіберілмейді» дейді. Жергілікті жердегі театр басшысы – өзі драматург, өзі режиссер. Ендеше рөлге өзі бекітеді, спектакльді өзі қояды, мəселені өзі шешеді. Ондағы режиссерлер сырттан адам кіргізбейді. Өйткені ең мықты спектакль өзінікі болуы керек. Сырттан келген жас маман оған ыңғайсыздық тудыруы мүмкін. Ал «қадағалайды, бақылайды» деген мəдениет басқармалары бастығының көпшілігі – бұрынғы зоотехниктер. Басқа мамандық иелері. «Болашақпен» Франциядан оқып келген Асхат Меремов деген жақсы режиссер Орал қаласынан біздің академияға келіп орналасып жатыр. Жұмыс істетпеген. Отыз жылдан режиссер болған, жасы жетпіске келген ақсақалдар барған жас мамандарды сыйдырмайды. Неше түрлі айла-шарғысын жасап, ақыры кетіріп тынады. Біз қазір Райымбек Сейтметов секілді Алматыны тастап, туған жеріндегі өнерді өркендетемін деп жер түбіне аттанған адамдар туралы көбірек айтуымыз керек. Ол кісі ел еңсесі қатты түскен 1990 жылдардағы тоқырауға қарамастан кетіп қалып, Түркістаннан театр ашты. «Жарық жоқ, жылу жоқ, алпыстан асқан шағымда пешке от жағып, сол оттың сəулесімен пьесалар жазатынмын» деп еді ол кісі бір əңгімесінде. Халық артисі, профессор, театр жетекшісі, Алматыда жүре беруіне болатын еді ғой. Жоқ, ол кісі өзі үшін, өнер үшін жаңаша бір іс жасау керек екенін сезінді. Өнер осындай құрбандықтарды қажет етеді.

	– «Облыс театрларында да командалық жүйе бар» деген сөз рас па?

	– Облыстағы театрдың жағдайы облыс əкімінің деңгейіне, оның өнерге көзқарасына тікелей байланысты. Бұл тұрғыда Қ. Көшербаев басқаратын Маңғыстау облысын мысалға алуға болады. Ақтау қаласынан керемет театр ашылды, Т. Жүргенов академиясын бітірген тұтас бір курс қопарыла барып сонда қоныстанды. Үйлерін алып жатыр. Ал басқа жақта əкім айтысты жақсы көрсе, бүкіл театр айтыс қойылымдарын көрсетеді, бір əкім музыканы жақсы көрсе, театр толықтай музыкалық шығармалармен əуестеніп кетеді. Оңтүстік Қазақстан, Солтүстік Қазақстан, Алматы облыстық театрларының əлі күнге бас режиссерлері жоқ. Екінші, үшінші режиссер емес, бас режиссердің болмауы деген талай нəрсені аңғартады. Театрда кем дегенде төрт режиссер болуы керек.

	– Ал Мəскеуден, Алматыдан бітіріп жатқан режиссерлер қайда сонда?

	– Жоқ емес, бар. Бір ғана Жанат Хаджиевтен биыл жеті бірдей жақсы режиссер бітіріп шықты. Солардың төртеуі ғана облыста қалып, қалған үшеуі қайтып келді. Олар елге аттанғанда үлкен шығармашылық жұмыспен айналысамын деп армандап барады. Алайда жоғарыда айтқан келеңсіздіктермен бетпе-бет келген соң, «дубляждың режиссері болсам да, Алматыға барып, ақша тауып, тым болмағанда, тамада болып бала-шағымды асырайын» деп қайта оралады. Айлығы – 25 мың, шығармашылық орта жоқ. Несіне жүре береді? Материалдық жағдай екінші кезектегі мəселе, негізі, бəрінің аңсайтыны – орта. Қызықты шығармашылық орта болмаған соң, қарайып қалатынын сезеді де, қашып құтылғанша асығады. Режиссер актердің мүмкіндігіне тəуелді. Егер актер əн айта алмаса, би билей алмаса, басқа шеберліктерін көрсете алмайтын болса, режиссер ойлағанын іске асыра алмайды. Актер айтады: «мықты сценарий болмаса, мықты пьеса болмаса, өзімді танытуым қиын» дейді. Драматург, режиссер, актер – үштік одақ бір-бірімен тығыз байланысты.

	– Идеологиямыз мақтанарлық емес екен, сонда аға буын жас буынға тəрбиені қалай беріп жатыр? Қандай əдіс-мектеппен, қандай жүйемен үйретеді?

	– Біздің өнердің қарымын, мүмкіндігін біліп, бағамдау үшін оны сахнадан емес, шымылдық сыртында тұрып бақылау керек. Қытай циркі, акробаттары, əртістері таң қалдырады, Ресейдің театр əртістерінің шеберлігі таңдай қақтырады. Осылармен салыстырғанда өзіміздің кемшілігіміз бен жетістігіміздің бар қыр-сыры сол жерде анық көрінеді. Сондағы байқағаным, қазақтың классикалық əн-би өнері, яғни операсы мен балеті жəне дəстүрлі өнері өте биік дəрежеде. Басқалармен ұялмай таласа алады. Түйгенім, театр, кино саласы жағынан біздің академияда биік шығармашылық орта болуы керек. Сонда жастар талпынып, бірін-бірі жетектеп, ары қарай нық басып кетеді. Ол үшін конкурстарға, фестивальдерге қалың шоғыр болып қатысуды көздеген жөн. Жастайынан өнер сайысына қатыспаса, кішкентай аудиторияда отырып, ұстазының оқыған дəрісінен басқа ешнəрсе естіп, білмесе, одан мықты шебер шықпасы анық. Студенттерге тұлғалармен араласуға мүмкіндік тудыру қажет. Олар өткізетін мастер-кластардың үйретері өте көп. Мастер-кластан шыққанда студенттердің жанарында жарқылдаған от тұрады. Міне, осы от, осы əсер оның шығармашылығынан көрініс тапқанда ғана біз ұтамыз.

	– Əңгімеңізге рахмет.





	Дүкенбай ДОСЖАН, жазушы:





Тағдыр кісінің пейіліне бұйырады




	– Жазушы – халық пен билік арасындағы алтын көпір. Сол дəнекерлік парызды қаламгер ағамыз қалай өтеп жүр екен?

	– Жазушы – халық пен билік арасындағы алтын көпір екені рас. Мұндайда ақты ақ, қараны қара дегендей, нақты сөйлеген лəзім. Қаламгер – дүниедегі өнер атаулының бірі секілді – жазу шеберлігін кəсіби меңгерген адам. Ол қандай жағдайда, нендей қоғамдық иірімдерде өз жүрегін тербеткен нəрсені ғана қағазға түсіреді? Сырттай қарағанда қарақан басының мұңын мұңдап, жоғын жоқтап жүрген адам секілді. Шындығында, оның мұңы – маңайындағы əулетінің, одан асып қауымының мұңы. Оның күлкісі, қуанышы – маңайындағы адамдардың қуанышы. Оны өз ортасынан бөліп-жарып қарау күпірлік. Жазушы – қара орман қазағының бүлкіл қаққан жүрегі.

	Жазушы – ұлы уайымның адамы. Қамсыз, мұңсыз кісі қаламгер болып жарытпайды. Өз басымда үлкен уайым бар. Бұл – елімнің уайымы. Ендігі жерде жұрт қатарлы жаһандану көшінің бел ортасынан тізгін тартамыз ба, əлде алты қырдың астында, Əуезов сөзімен айтқанда «көш соңынан салпақтаған итке ұқсап шұбырынды шаң ішінде қаламыз ба» деп уайым етемін.

	Əсіресе мұңайтатын жайтт – мұғалім беделінің төмендеп кеткені. Келешек жастардікі десек, сол жастардың əуел бастан ілім-біліммен сүйегін қатайтатын, ғылымға есік ашатын əлгі мұғалім ғой. Мұғалімі бейшара, беделі пəс, шаласауатты мектептен кілең шаласауатты көк түйнектей көгенкөздер шығады. Техникалық оқуға жарамсыз, ілім-білім іздеуге құлқы жоқ, мектепті əрең ілініп-салынып үшке бітірген жастар пединститутқа түсетін болып алды. Облыс орталығының бəрінде осы көрініс.

	Ондағы ректорлар: «Ақша төлесе, болды», – деп, арыз берген талапкердің баршасын «үр, ит, соқпен» қабылдай салады. Аты-жөнін əзер жазатын əлгі талапкер студент атанады. Бес жыл бойына кітапхананың қайда екенін білмей-ақ, кітап бетін ашпай-ақ диплом алып шығады. Əлгі дипломның үстіне əке-шешесінің зейнетақысын. . . одан асып, таныс-білісін араға салып. . . тасқаяқтай тоғысып жүріп мектепке орналасады. Мұндай қолдан жасалған тəлімгер-мұғалімнен қандай шəкірт шығатынын ойлай беріңіз!

	Осы күндері елдегі ең жалақысы төмен кім – мұғалім, ең қадірсіз, бейнеті зор, тері сор кім – мұғалім. Бала-шағасының қамынан аса алмай, иығы түсіп, төменге ығысып, балағымен шаң сыпырып жүрген мұғалімді көріп, елдің ертеңін елестете алмаймын. Отырып ойлаймын: елдің ертеңіне қауіп төндіретін сыртқы жау емес, осы күнгі шаласауатты мұғалім мен шаласауатты шəкірт болар деп. Мұғалімі есіктен қараған елдің ертеңі күмəнді. Мұғалімін алақанына салған қауымның бəсі артық.

	Келесі уайым: бəзбір кеңсеге барсаң, көбіне алдыңнан білікті маман емес, түлкінің баласындай көзі жылтыраған бəденді бикеш шығады. Осы күні мемлекеттік қызметкерлерді қысқарту жүріп жатыр. Куə болған жəйітті айтайын. Əкімдікке қарайтын біраз мекемеде бастыққа салиқалы ойын өткізетін, өз пікірін бүкпесіз айтатын, қолынан іс келетін, турашыл мамандар аяусыз қысқартылып кетті. Керісінше, бастықтың көңілін қытықтай білген, қисынын тауып, о ғып, бұ ғып нəресте сүйген, жалғызілікті бикештер қалып жатыр. «Мұның мəнісі қалай?» деп байыбына үңілемін баяғы. «Бас иесі жоқ, жалғызілікті ана (мать одиночка) – қысқармауы керек» деген заң күші бар екен. Əлгі түлкінің баласындай беті жылтыр бикеш қалай некесіз бала тапты. . . мəртебелі мекемеге қалай тастай батып, судай сіңіп алды. . . ешқандай басшының қысқартуға, қолыңнан жұмыс келмеді деп төмендетуге құқы жоқ екен! Заң – беті жылтыр бикеш жағында!

	Осындайда тақауда көріп қайран қалған «Рим» атты көпсериялы деректі фильм еске түседі. Баяғы дəуірлеп тұрған Рим империясының түбіне жеткен сырттан келген жау емес, титығына зинақорлық пен немқұрайдылық жетіпті. Əйгілі Цезарь əулеті империяны нығайтамыз деп бел шешпей ат жалында арпалысып жүргенде. . . патшалардың төсегінде есіктегі құл жатты. Содан алып империя құлдырағаннан құлдырап, ақырында бағы тайып, əркімнің қолжаулығына айналып, күйреп кетті.

	Тіл-аузым тасқа. Келмеске кеткен Рим империясының кебін кимеспіз. Тəлімі үшін тарихқа оралдым. Тəліміне, тəрбиесіне бас иетін, баяғыша бас киімімізді алып жол беретін мұғалімді осы күні қатты аңсаймын. Жаны жəннатта болғыр, жарықтықтарды жиі есіме аламын!

	Баяғыда, бала кезімде Қаратау ішіне қар қалың түсіп, мектепке бара алмай қалатынбыз. Төменгі сыныптың оқушысымын. Əлі күнге дейін көз алдымда. Тойлыбай есімді математик мұғалім болды. Əлгі жарықтық Ленинге ұқсап кепка киіп, Ленинге ұқсап тақылдап сөйлегенді ұнататын. Тойлыекеңнің балалары көп болды. Ертеңгісін біреуі əкесінің етігін киіп кетеді. Тойлыекең жалаңаяқ мектепке бара алмай, маңайын сипалап қалады ғой. Сол кезде жоғарғы сынып оқушылары ұстазының үйіне барып, Тойлыекеңді кезекпе-кезек арқалап, мектепке алып бара жатқанын көруші едім. Тойлыекең сыныпқа ене салып, шəркейін сүйретіп, үсті-басы борға малынып, сабақ түсіндіргенде, дүниені ұмытып кетуші еді. Шəкірттері аузын ашып, көзін жұмып, соңынан ілесіп тыңдаудан еш жалықпайтын. Əлгі мектептен кейін мықты-мықты математиктер шықты.

	Осы күнгі Бірыңғай ұлттық тестілеу – шпаргалкаға сүйеніп, сөз жаттаудың амалына айналды. БҰТ-тан шын білімпазды танып-білу қиын. Əншейін сөзжұмбақ шешудің айла-шарғысы секілді елестейді.

	– Жазушының шығармашылық еркіндігі дегенге қалай қарайсыз?

	– Жазушының шығармашылық еркіндігі көбіне материалдық жағдайына тəуелді болып жатады. Материалдық жағдайы мықты жазушыдан мықты сөз шығады. Ал жағдайы төмен ақын, я жазушының гөй-гөйі ауыл арасын əжік-күжігінен аспай, жерге қарағандай, еңсені езгендей төменшік шығады. Мысалға, кешегі абыз Абайды алыңыз. «Күнкөрісім қалай болады» деп уайым жеген жан емес. Одан берідегі классиктеріміздің жағдайы жерге қарағандай тым жаман болған жоқ. Кітаптары көп тиражбен шығып, ел-елге тарап жатты. Бір кітабынан алған ақшасы келесі кітабы шыққанша күнкөрісіне, жеңіл көлік мініп, шайқалып жүруіне жететін. Өзімнің алғашқы романым «Жібек жолы» (1972) 60 мың тиражбен шықты, сол кездің ақшасымен есептегенде 3 мың рубль қаламақы төледі. Ішіп-жеуімізге жетіп жатты. Ал қазіргі жағдай мүлде басқаша.

	Бір прозалық кітап кем дегенде екі жыл жазылады. Үшінші жылы жарық көреді. Мысалға, 20 баспа табақ, яғни, 300 беттік кітап үшін көп болғанда 150 мың теңге төлейді. Қазіргі ставка солай. Жылу, жарық, су, ішкен-жегеніңнің бəрі сатулы. Қаладағы қаламгер үшін жоғарыдағы мың доллар көлеміндегі қаржы бір айға ғана жететін талғажау əншейін.

	Қалада тұратын қаламгер көбіне қосымша қызмет істейді, жалданады. Нарық тілімен айтсақ: миын, қабілетін сатады. Қабілеті мықты, еңбекқор, нарық жағдайына бейімделе білген дарынды қаламгердің табысы өзін-өзі асырауға жетеді. Ешкімге тəуелді болмайды. Өз басым ешкімге, ешқандай қоғамдық билікке тəуелді емеспін. Жалтақтамаймын. Кəсібім – тірі сөзбен сурет салу. Қазақтың көркем тірі сөзі бəсін төмендетпесін, бояуын жоғалтпасын деп тілеймін! Қаламгерлік қарыз, парыз дегенді, сол қазақтың көркем, тірі сөзіне хал-қадірімше қызмет ету деп түсінемін. Жоғарыда айтқан елдестерімнің ертеңгі күніне алаңдауы, ұрпақ тəрбиесі, уайымы – күніге жүрегімнен өтіп жататыны тегін емес.

	– Кітаптарыңыз жиі шығып жатады. Өзге қанаттас қатарларыңыз «қаржы жоқ, демеуші жоқ» деп зар жылап жүреді. Мəнісін түсіндіре кетсеңіз.

	– Бар пəле еңбекқорлықта, əр шаруаны ұрынып істеуде деп ойлаймын. Жаңа заман талабын тəп-тəуір меңгеріп алғанға ұқсайсыз дейсің. Жаңа заман талабы деп тұспалдап тұрғаныңыз не ол? Билік басында отырған шенеуніктерге жағыну ма?. . Жоғарыда айттым. Ат үстіндегі əкімге, шіренген шенеунікке жағыну, жəдігөйлену жасынан өтіп кеткен адаммын деп. Немесе, жаңа заман талабы деген – шығарған кітабымды базарға шығарып сату ма? Ешқашан кітап сатып, əкімдерге жағынып күнкөрісімді айырған жан емеспін. Көбіне кітабымды мектептерге, оқу орындарына тегін сыйлаймын.

	Жатып ойлаймын. Тағдыр – кісінің пейіліне бұйырады. Пейілі, тілеуі қандай болса – кісіге сондай жазмыш жазылады деген сөз бар. Ешкімнің дəулетіне, артықшылығына қызықпаймын. Қолымнан келсе кісіге жақсылық жасауға, септесуге, сөзін ұзартуға, бəсін көтеруге құлшынып тұрамын. Мұндайды қазекем «ақкөңілдің аты арып, тоны тозбас» дейді. Кісіге жасаған жақсылықтарым, қайырым, тілегім айтқан жылы сөзім, əрдайым «жақсы сөз, жарым ырыс» болып алдымнан шығып жатады.

	Ең ғанибеті – еріншек емеспін. Əлі күнге кеш жатып, ерте тұрып, саусағым сүйел болғанша күн сайын қалам мен қағазға жүгінемін. Таяуда Байланыс жəне ақпарат министрлігінің арнаулы өкілетті мамандары облыстардан: «Қай жазушыны көп оқиды?» деген ақпарат жинап, түзіпті. Сол ақпараттық түзілім бойынша өзімнің аты-жөнім бірінші орынға шығыпты. Осы хабарды естіген күні: жазу кестемді жəне бір сағатқа ұзарттым. Əрине қуаныштан!

	– Өз ортаңыздан, яғни əдебиеттен құрмет пен сүйіспеншілік таптым дей аласыз ба?

	– Жоғарыдағы Байланыс жəне ақпарат министрлігінің сауалнамасына орай берілген: «Біздер Д. Досжанұлының шығармаларын қызыға оқимыз» деген жауапты сол сүйіспеншіліктің белгісі деп бағалаймын. Осыдан жеті жыл бұрын мəдениетімізді ел-елге танытып жүрген əрі қайраткер, əрі ғалым Мұхтар Құл-Мұхаммедтің аға газетіміздің бетінде «Қазіргі қазақ көркемсөзі» деген жұлынды мақаласы шықты. Сол мақаладағы «қазіргі көзі тірі қаламгерлердің ондығының бел ортасында – Д. Досжан есімі», – деген сөзі əлгі елеп-ескерудің көрінісі деп ойлаймын. Бұл күнде повестерім мен əңгімелерім дүниенің жетекші тілдеріне аударылып, Кітап палатасының есебі бойынша жалпы тиражы 7 млн 700 мыңға жетіп жығылды. Ешқашан Берлинде, я Анкарада болған емеспін; «Фольк унд Велт» жəне «Анадолы» баспаларының менің прозама көңіл бөлгені – сол мысқалдай ілтипаттың белгісі болар деймін. Жыл сайын «Жұлдыз» журналына жаңа шығармам басылады. Көптеген хаттар аламын. Енді келіп қара орман қазағыма астыма ат мінгізбедің деп неге міндетсуім керек. Іздеп жүріп оқып жатса. . . сүйіспендік, ізетін білдіріп жатса. . . өзге құрметтің қажеті қанша!

	– Əркімнің жазу машығы əртүрлі. Сізді «етпеттеп жатып жазатын жазушы» дейді...

	– Бұл бала күннен қалған əдет. Түкпірдегі ауылда, май шам түбінде қайдағы үстел? Қайдағы кресло?. . Мұзафар Əлімбаев ағамыз өзінің естелік кітабында осы əдетімді əжептеуір қызық көріп жазыпты. Мұхтар Мағауин əлі күнге дəуітке сия езіп, болат қаламұш қондырған ручкамен төгілдіреді. Əбіш Кекілбаев кітапты біз секілді жүргізіп оқымайды, бейне суретке басқандай – бетті аша сап көз салып. . . аша сап көз салып. . . назарымен оқиды. Көп қаламгер ойын компьютерге бірден тереді. Ал өз басым компьютерге отырсам ойымнан адасып қаламын. Бəрі де қалыптасқан, қол үйренген əдетке байланысты. Жатып жазғанның ешқандай оғаштығы жоқ. Ең ғанибеті, дүниеге өз шындығыңмен қарап, өз сөзіңді айтып өткенге жетпейді! Шығармашылықтың шын лəззаты сондайда сезіледі.

	– Сізді мүйіздесіп жататын мықтылардың ішінен көре алмаймыз. Адресіңізге айтылып жатқан пікірлерге құлақ қоймайтын секілдісіз.

	– Өмірге философтың көзімен қарап үйренген жанмын. Інжілде осының бəрі пендешілік қарбалас деген сөз жиі айтылады. «Жақсы болсаң жарықты кім көрмейді, Өз бағаңды өзіңнен кім сұрайды». Бұл – Абайдың сөзі. «Мен мұндаймын – сен сондайсың» деп кергілесіп жату – қыр аспайтын қиқушының уақыт өлтіруі ғана. Сыртымнан ғайбат айтып, сынап, мінеп жататындар аз емес, олардың бəріне жауап беріп, қағаз шимайлап жатуға өмірім жетпес еді. Бір кітап оқып, бір парақ жазсам-дағы ол өзіме, игілігіме қызмет етеді. Ал кетісу, кергілесу, мүйіздесу – көп болғанда – қарсыласыңа «шіркін-ай!» дегізеді. . . аз болғанда – алтын уақытыңды жейді, өміріңді күйретеді. . .

	– «Бізді бағалайтын сыншылар болмады, құдіретімізді көрсетуге құдіреті жетпеді» деп жатады кей қаламгер ағаларымыз. Сыншылар тарапынан толықтай бағаңызды алдыңыз ба?

	Сынға дұрыс қараймын. Сынның – тамыршысымын. Бастапқы сөйлемін «əу» деп, оқығаннан-ақ қандай пейілмен жазылғанын біле қоямын. Тырнақ астынан кір іздеп, бар пəлені төндіре сөйлеген бəлелі сын болса – оқымай-ақ жылы жауып қоя саламын. Жібі түзу, жөн сөз айтылған сынды көз жүгіртіп қараймын. Арғы-бергі заманда өз басыма сынның мысқалдай пайдасы тиген емес. Керісінше, уақытымды алып, жүйкемді жеп, жүрегімді жаралап. . . сандалмамен əуре еткені болмаса. Үлкен өнерде сөз зергерін қолтығынан демеген, басқыштап биіктеткен көрікті, көкейкесті сынды əзірге естіген де, оқыған да емеспін. Сірə, əдебиеттің сын жанры – əдебиет көркейіп толыса түссе – семіретін; сүйегі саудырап арықтаса – жонынан түсіп қалатын əдебиеттің сүлігі секілді паразит жəндік болып елестейді!

	Қазіргі сын екі бағытта ғана дамып келеді. Бірі: жазушы, не ақынның мерейтойына байланысты жазылатын марапат, ода, мақтау сипатындағы шолу мақала. Екіншісі: мəртебелі лауазымда отырған автордың бірді-екілі жазған дүниесін талдаған, сараптаған болып отырып – көзге түсу, яғни жағыну сипатындағы ода мақалалар. Осы екінші сипаттағы мақалалар өткен ғасырдың 80-ші жылдарынан басталып – қазірге дейін қол суытылмай жазылып келеді. Басылым беттеріндегі əдеби сынның кескіні осындай ғана.

	Бұл екі бағыттағы жазылған əдеби сындар ұлы мəртебелі əдебиеттің бəсін арттырып, кемшілігін түземейді; керісінше, былайғы көпшілік оқырманның көзіне шаң тұттырып, адастыра түседі, миғұла қылып шатастырады.

	Мұндай жағдайда əдеби сынның мəдениеті, тереңдігі, арғы-бергіге ой жіберер абыздығы туралы сөз айтудың өзі əбес.

	Əсіресе, соңғы кезде ақын, я жазушылар топ-топ болып, ру-руға, жік-жікке бөлініп, «не оқыдыңыз?. . » «қандай шығармаларды білесіз?» деген сауалға – өзінің күнделікті аралас-құралас жолдас-жорасын, группаласын, я болмаса жерлестерін тізімдеп қана шығатын кесел жамады. «Міне, əдебиеттің қазіргі беделі де, бəсі де осы авторларға қарап тұр», – деп маңайын сипалап қана, аузын қу шөппен сүртіп, өзінің сіз-біздесіп жүрген жолдас-жораларын ғана қазіргі əдебиеттің ұстын тіреуі етіп көрсетеді. Міне, осыларды оқыңыз дейді! Əдебиетті оздырмайтын, керісінше тоздыратын дерт осы.

	– Алдағы жұмыс жоспарыңыз туралы не айтасыз?

	– Шеберлікте шегара болмайды. Үнемі кітап оқып, тірі сөз теріп, өзімді өзім қамшылаумен келе жатқан қаламгермін. Əлгі шеберлік – жетіп болмайтын, жүріп бітпейтін ұзақ жол. Сол ұзақ жолға шыдайтын ізденімпаз, үзбей жетілуге бейім, сөздің ішіне түсіп жазатын шын жазушылар ғана. Сол жазушылардың еңбегін талдап, пайымдап қарастыратын əділетті сыншы алдағы уақытта əлі туады деп ойлаймын. Ал өзіме келсем – жазудан, ізденуден, жетілуден, өзімді - өзім қамшылаудан шаршамайтын бейнетқор пақырмын. Қазір Астана сəулетшілері туралы хикаят жазып жүрмін. Келешек көркемдік бояуы келіскен, көңілге тоқтық ұялатар, ұзақ сапар үстінде кездесуге жазсын Сіз бен бізге!

	– Əңгімеңізге рахмет!





	Бақытжан ЕРТАЕВ, генерал-лейтенант:





Батыр таққа таласпайды, батыр тақты қорғайды.


	Мен таққа таласпайтын жігітпін




	– Командир Ертаевтың атағы ауған соғысынан бастап шықты. Бұл соғыста сіздің мұсылмандығыңыз, ұлтыңыздың қазақ болғандығы көп рөл атқарған сияқты. Бірақ сіз сұхбаттарыңызда «ауған соғысы туралы көп айтылып жүр, көп жазылады, бірақ ауғанның нағыз шындығы əлі айтылған жоқ» дейсіз. Ол қандай шындық жəне сол шындықты соғыстың бел ортасынан келген өзіңіз неге айтпай жүрсіз?

	– Отан соғысының тарихы əлі жазылып жатыр. Соғыстың табиғаты бір, тарихы бөлек. Табиғаты бір деген сөз – соғыста адам опат болады, қырылады, ал тарихы əрқалай. Соғысты саясат тудырады. Саясаткерлер, билік басындағы серкелер мəселені өз ақылымен шеше алмаса, соғыс басталады. Ал ауған соғысының тарихы да, табиғаты да өзгеше деуге болады. Себебі ел аман, жұрт тынышта, шегара шетін шегіртке баспаған бейбітшілік заманда 18 бен 20 жастағы балалар соғысқа аттанды. Ел үшін емес, Отан үшін емес. «Отан алдындағы борышың» деп əскерге алынады да, жат жердегі соғысқа кете барады. Елден, жолдастарынан, туыстарынан «Туған күн жасадық, тойға бардық» деген бейбіт мағынадағы хат алып тұрады. Оны оқыған жас жігіт ертең жер бетінде жүре ме, жоқ па – белгісіз. Бұл – бір. Екіншіден, сырттан қандай қараниет жауыз келсе де, кез келген ел жерін, Отанын қорғайды. Қандай саясат жүргізгеніне қарамастан, ел өз жерін, намысын қорғауға міндетті. Бұл соғысты ауғандықтар ешқашан да аяқтамайды. Өйткені бұл соғыс – олар үшін басқыншылық соғыс. Ауған халқы – көп қиындық көрген тағдыры ауыр халық. Біз бармай тұрғанда оларды Англия басып алып, теперіш тартқызған. Ашынған халық. Ел қорғаудың не екенін, жер қадірі қандай болатынын қазақ та ауғаннан кем білмейді.

	– Сіз əскери адам ретінде ішкі жағдайды жақсы білдіңіз, Ауғанстанға жіберетінін сездіңіз бе?

	– Мəскеуден, Кремльден нұсқау келгенге дейін, біз Ауғанстанға баратынымызды білген жоқпыз. 1978 жылы Термез аймағында Түркістан округімен жаттығу өтті, сонда біз, офицерлер, оның тегін емес екенін іштей білгенбіз. Немістер ғой, бізді жаулап алуға келді, ал СССР-дің адамдары ауған халқын жаулап алуға барады деп ол кезде кім ойлады дейсіз. Дұрыс айтасың, ауған соғысы туралы көп жазылды. Кеңес Одағы кезінде жазылғаны бір бөлек – онда да біздің қаракөз балаларымыздың еңбегі мен ерлігін кемірек етіп көрсеткен жалпылама тарих.

	Қаһарман жігіттер туралы жалғыз ауыз сөз жоқ. Тіпті Бауыржан Момышұлын мысалға алайық. Ол кісі батыр атағын қай уақытта алды? Марқұм о дүниелік болған соң, онда да Президенттің араласуымен алды емес пе? 1979 жылы 25 желтоқсанда бізді Алматыдан аттандырған кезде аға лейтенант едім. Иə, Отан үшін бара жатырмыз деген ант алынды аузымыздан. «Отан – зəру, Отан үшін бару керек» деген тəрбие болатын ол. Шегарадан басып өткенде басқаша ой келді. Таудың етегінде үн-түнсіз тіршілік етіп жатқан ауылдарды бомбалаған кезде, өз ауылың есіңе түседі. Сондықтан тарих əлі жазылу керек. Өз шындығын айту үшін. Біздің қаламгерлер қайда? Сол соғысқа қазақ балалары да қатысып еді ғой. Жалғыз Ертаевтан ғана емес, басқалардан да сұрап, шындығын, анық-қанығын неге іздемейді? Теледидарды қараңызшы, бір ғана Шешенстандағы соғыс туралы қаншама фильм, жаңа заманғы кино сұранысына сай жанрда түсірілген сериалдардың көптігінен, қайсысын таңдап көреріңді білмейсің. Ауған соғысы туралы боевиктері қаншама. Қырғын соғыс, қып-қызыл қан болса да, орыс рухы, шешен, ауған намысы көрініп тұрған жоқ па сол фильмдерден? Бізде түсірілді ме сондай бір фильм? Пышақтың қырындай бір кітап жазылды ма? Ауған соғысында болған ардагерлердің күшімен ғана кітаптар шығып жатыр. Қайтыс болып кеткендердің аруағын риза қылу үшін атын жазып, жауынгерлік парызын өтегілері келеді қолдан келгенше. Жақында соның біреуі табылды, қалған 21-і қайда? Қазақстанда сол кезде қойшы көп, отарынан бір қойы жоғалса, «бір қазақтың қолында кетті ме, əлде қасқыр тартып кетті ме?» деп таңға дейін ұйықтамайды. Ал олар əкесі бар, шешесі бар, жары, баласы, сүйген қызы бар тірі жандар еді ғой? Оны кім іздейді? Бұл – бір əңгіме.

	– Бір ғана Алматыда Ауғанстан жерінде от пен оқ кешіп келген жауынгерлердің 25-ке жуық ұйымы бар екен. Бəрінің қатысып келгені бір соғыс, көріп қайтқаны бір қиындық. Бірақ неге олардың басы бір орталыққа бірікпейді, қаптатып құра бергені несі? Сонда əркім, əр ұйым өз пайдасын көздей берген бе?

	– Ондай ойлары болса, өздері білер. Бірақ ұйымның көп екені рас. Қазақстанда 18530 ауған соғысына қатысқан жауынгер бар. Пəтер алғандарын айтпағанда, соғысқа қатысқан құжатын көрсетіп жүріп, базар ашып алған, дүкен салған, фирма ісін жүргізгендер бар деп естимін. Іс тетігін білсе, шаруаның дөңгелегін шыр айналдыра алатын шеберлігі болса, ақылы, білімі жетіп тұрса, олар кімнен кем – неге айналыспасқа? Бірақ араларында альтернатива жасап, ерегеспен ұйым құрып жүргендері де жоқ емес. Алайда бір-біріне қарсы үгіт-насихат жүргізіп, əлдекімдерді қарсы қойып, бітпес дау қуалап, қатты қақтығыстарға барғанын естіген де, көрген де емеспін. Ауғандық жауынгерлердің материалдық пайда көргендеріне қарап, кейбір адамдар сан-саққа жүгіртіп, əр түрлі астар қарастырып, пəле іздейді. Дұрыс емес. Бір нəрсені түсіну керек. Олар – саяси ұйымдар емес, қоғамдық ұйым. Олар кездескен кезде, сол ұйымдарды құрған кезде, өз құқықтарын қорғау үшін, басқалардың, əсіресе, өскелең жас ұрпақтың олардың ісі мен ерлігін дұрыс бағалап, мəніне жете бойлау үшін, тіпті жай ғана, бірін-бірі көріп, жолығысқанда «ауғанша» əңгімелесіп, қайтыс болған қаруластарын еске алу үшін құрды. Бірақ жақында бүкіл ауған жауынгерлері бірігіп, съезд өткізіп, бір Ассоциацияға бірігу туралы шешім қабылдады.

	– Иə, сізді төраға етіп сайлағандары туралы білеміз. Ауған соғысына қатысқан жауынгерлердің Ассоциациясы да сайлауалды блогы деп тон пішіп жатқандар да бар. Солай ма?

	– Солай. Солай дейтін себебім біз, соғысқа қатысқан жауынгерлер, Нұрсұлтан Назарбаевтың көзқарасы мен ұстанған саясатын толығымен қолдаймыз. «Ел дегенде еміреніп, жұрт дегенде жүгініп қызмет ет» дейтін Баукеңнің атақты сөзі Президентіміздің бүгінгі келбетіне арналып айтылғандай. Сайлауалды блогы дегеннен гөрі, сөз басында өзің айтқан шашыранды, стихиялы түрде жұмыс істеп жүрген əлгіндей көп ұйымдардың басын біріктіру деген оңдырақ болар еді.

	– Ал өзіңіз «ауған соғысына қатысты» деген куəлігіңізді пайдаланасыз ба?

	– Жоқ. Мен тіпті оны кімге, қай жерге апарып көрсету керектігін де білмеймін.

	– Шыныңыз ба? Барлық адам Құдайдан алдымен бақыт емес, байлық сұрайды ғой. Материалдық игіліктер сізді мүлдем қызықтырмай ма?

	– Сенсең де, сенбесең де айтайын, айналайын, осы уақытқа дейін менің жеке пəтерім де жоқ. Əлі күнге дейін баламның үйінде тұрамын. Сол куəлікті жылтыңдатып, шенеуніктердің ішінен «керекті адам» іздеп, есігін қағып көрген емеспін.

	– Қызық екен. Сізді дүние-байлық қызықтырмаса, қоғамның əңгімесіне қайта келейік. Сіз бірде «соғысқа келген жауынгерлер психологиялық жағынан дайындықсыз келеді. Бір байқағаным, батырларды оқ алмайды екен» дегенсіз. Қазақстан жауынгерлерінде патриоттықты терең сезіне алатын түйсік, өре жете ме? Бүгінде əлемде жүріп жатқан соғыстардың сипатын түсіне ме?

	– Қазіргіге қарағанда, қазақ балаларының патриоттығы бұрын күшті еді. Соғыс, еңбекардагерлері көп болды, еліктейтін, ерлігіне шын мақтанышпен сүйсінетін ерлеріміз көп болды. Бір Бауыржанның өзі тұтас бір ұрпақты тəрбиеледі. Талғат Бигелдинов, Қасым Қайсеновтердің өзі тұтас бір мектеп емес пе еді? Сол уақытпен салыстыра қараймын да, патриоттықтың мағына-мəнінің кеми бастағанын бағамдаймын. Сол сезім өзі жоқ та сияқты көрінеді кейде маған. Себебі қариялар азайды. Бізге қарағанда, мынау көрші Ресейдің патриоттығы əлдеқайда жоғары. Ауғанстандағы біздің балаларымыздың ерлігі, қаһармандығы солардан кем бе еді? Олар ауған соғысына қатысқан жауынгерлерін медальдармен марапаттап жатады. Бұл да патриоттық тəрбие емес пе?

	Сөз басында айттым, «соғыстың табиғаты – бір, тарихы – бөлек» деп. Табиғаты мен тарихын біріктіретін жауынгердің рухы мен патриоттық сезімі. «Айқын» газетіне бірінші рет сұхбат беріп отырғандықтан, мына бір жайды айтқым келеді. Ауғанстанда Шиқасарай деген жер бар. Маршал Соколов мені командир етіп тағайындағаннан кейін, құрамында 700 жауынгері бар батальонға басшылық етуге бұйырылдым. Кеңес Одағы адамдарының жасы мен жасамысы жақсы білетін үлкен бір мереке бар еді ғой. 22 сəуір – күн көсеміміз Лениннің туған күні. Біздің танкілердің бірі көшеде тұрған мешіттің дуалын абайсызда бұзып кетіпті. Дінге аса қатты берілген халыққа біздің бұл əрекетіміздің қалай əсер еткенін айтпай-ақ қояйын. Қатты назаланды, күңіреніп, кек алуға тырысты. Басқа зорлыққа көнсе де, «Құдаймен ойнағанды» кешіре алмасы анық. Мұның соңы жақсылыққа апармайтын еді. Амалмен жеңбесе болмайды. Сөйтіп, бүкіл сарбаздарымның алдында қару-жарағымды жерге тастадым да, жаныма Мамодсоло деген ұлты тəжік тəржімəші жігітін ертіп, ауғандық тұрғындардың алдына келдім. Қарусыз келу – қауіпті шешім болатын. Алдымыздан аллақадыр (ауғандықтар əкімді осылай атайды), имам, молдалары күтіп алды. Олар бірден «Мұсылмансың ба?» деді.

	«Біссіміллə-рахмани-рахим, алхамдулла, мұсылманмын» деп өзімше тілімді кəлимаға келтірдім. Тек осы жауаптан соң ғана олардың менің мұсылман екеніме көздері жетті. Ауғандықтарға мешіттерін жөндеп беруге уəде еттім. Олар мешітті жөндеуге тек мұсылман балаларының ғана келуін сұрады жəне тек дəрет алып, таза келуін міндеттеді. Біз уəдеде тұрып, сол сенбілік күні мешіттерін жөндеп бердік. Осы уақиғадан соң біздің жергілікті халықпен қарым-қатынасымыз түзеліп, кейбірімен етене-жақын араласып кеттім. Бұл түсіністік құрметке дейін ұласып, қарапайым ауған адамдары қай жерде мина көмілген, қай жерде қару жасырылған, өздері келіп айтып беретін болды. Осы істерінде шын жанашырлық жататын.

	– Ал, соғыс жүргізіп жатқан сіздер, жергілікті ауған халқын қаншалықты құрметтей алдыңыздар?

	– Мен Бауыржанмын демеймін – Бақытжанмын. Бірақ бірбеткейлігім бір басыма жетіп-артылады. Бұл мінез бірде қасиетім болса, бірде мінім болып, өмір бойы өзгермей келе жатыр. Əйтпесе, адамның көп мінезі жағдайға қарай өзгеріп отырады емес пе? Қол астындағы саған сенген, əкесіндей көріп, жаға тұтқан жауынгерлердің амандығын ойлау, аман алып жүріп, жоғарыдан түскен тапсырманы орындау – менің ең басты міндетім. Ал бұйрық орындағанның жөні осы екен деп қарсы жақты қыра беру жөн бе екен? Олар елін, жерін, бала-шағасын, тау-тасын қорғап жатыр емес пе? Ауған елінің маған деген ерекше ықыласы мен құрметін сезінген соң, мен оларды сыйлауды парызым санадым. Кейде біздің жауынгерлер қолдары босаған сəтте, белуарға дейін шешініп, жалаңаштанып жуынатын əдеті бар-тын. Ал ол өзенге ауғанның пəренжі жамылған жас қыз-келіншектері құмандарын көтеріп, су алуға келеді. Жауырындары жылтылдаған жалаңаш жігіттерді көре салып, селк етіп, кері қарай қашады. Сарбаздарды жинап алдым да, қыздардың көзінше тəнді жарқыратып жуынудың ұят екенін, мүмкіндігінше жергілікті халықтың əдебін, салтын сыйлауды үйренгендерін, бейбіт адамдармен сыпайы болуын қатаң түрде ескертіп айттым.

	– Ауған соғысына орыс, Балтық бойы елдерінің балаларынан гөрі, қазақ, қырғыз, өзбек секілді Орталық Азия елдерінің балаларының көбірек алынғаны шын ба?

	– Өзім басқарған батальонды айтайын. Біздің батальонның өзінде саптағы жауынгерлердің 70 пайызы азиаттар болды. Əрине, бір қарағанда бəрі де аралас болған сияқты – сонау қиырдағы Сібір, Қиыр Шығыс, Волга бойының жігіттері жүрді. Бірақ. . . дегенмен. . . азиат жауынгерлердің көбірек болғанын ешкім де теріске шығара алмайды.

	– Саясат солай болды ма?

	– Мүмкін. Əйтеуір оқ пен оттың өтінде қысық көз қара балалар көп жүрді. Көп алуының негізгі бір себебі, мысалы, тəжік ұлты мен ауған халқын парсы тілі ортақтастырады. Оның үстіне Орталық Азия елдерінің қай-қайсысы да бұл елге геосаяси жағынан жақын орналасқан. Түрлері де ұқсайды. Ол жақта ертеректе ауып кеткен қазақтар да, өзбек, қырғыз да жетерлік. Осының бəрі есепке алынған шығар деп ойлаймын. Өзім қазақ болған соң бұра тартып отырғам жоқ, қаһармандық жағына келгенде қазаққа тең келетіні некен-саяқ. «Жаужүрек», «жүрек жұтқан» деген сөз біздің жігіттердің қасиетіне арналып айтылған. Олардың қаһармандығын көзіммен көрдім. Дəл өз жерінің шетін жау алып жатқандай «Иə, аруақ» деп атойлап шыққан қазақ жігіттерін көріп, тұла бойың шымырлайтын. Батальондағы кез келген ұлт қазақ жігіттерінің ерлігін еріксіз мойындайтын, өйткені ең көп ерлік үлгісін көрсеткен солар еді. Шындық – бір күнде шықпайтын дүние. Бірақ сол батыр жігіттердің атын қалайда шығару керек.

	– Жыл сайын бірнеше жүздеген ұландар əскерге шақырылады. Оларды тамақтандырамыз, киіндіреміз, оқытамыз. Енді ғана бір нəрсені меңгере бастағандарында, запасқа жібереді. Түсініксіз конвейер болып шығады. Кəсіби армия құру қажеттілігі баяғыда туындаған сияқты. Не кедергі?

	– Оны менен емес, жоғарыда отырған əскер басшыларынан сұрау керек. Кəсіби армия құру үшін мемлекет оған көп қаржы жұмсау керек. Ел болған соң, мемлекеттің айбыны үшін ондай жан-жақты даярлығы мықты армияның міндетті түрде болғаны дұрыс. Ол үшін оны бастау керек. Айтқанға оңай болғанмен, оны құру бір күннің əңгімесі емес.

	– Сіз бір кезде орталықтан шеттетілдіңіз, Семей округін басқаруға жіберілдіңіз емес пе?. .

	– Бұл өзі ертеректе басталған əңгіме-тұғын. 1997 жылы əскери округ құру туралы идеямды басшылыққа жеткіздім. Өйткені қазақтың əлем алдындағы айрықша артықшылығы бар ғой – жер деген. Жеріміз кең, үлкен. Осыншама үлкен жердің жарты құлақтайын да аталарымыз жаудың қолына ұстатпаған. Тұтас күйінде ұрпағына аманаттап келді. Ал біздің балаларымыз ұлы мұраны ұстап қала ала ма? Бабаларымыздың жаудың бетін қайтарудағы тактикасы, соғыс өнері, тұтас əскери мектебі түбірімен тозып, бүгінгі күні жарамсыз болып қалған жоқ қой. Осының бəрін саралай келе, мен Қазақстанның төрт бұрышынан төрт əскери округ құру туралы ұсынысымды сол кездегі Қорғаныс министрі Сəт Тоқпақбаевқа айттым. Алайда бірден қолдау тапқан жоқ. Араға ұзақ уақыт салып барып Президенттің араласуымен шешімін тапты. Төрт генералды төрт округке басшылыққа тағайындады.

	Мен саналы өмірімді Қазақстанның əскер саласына арнап келемін. Ауғанстанда жүрдім, Германияда қызмет атқардым. Байқағаным, біздің əскердің ішкі проблемасы өте көп. Біз осы уақытқа дейін жаяу əскер ісін жетілдіре алмай келеміз. Бұл жөніндегі ойларым, міне, алдымда, үстелімнің үстінде тау боп үйіліп жатыр. Ешкім тыңдамайды да, құлаққа ілгісі де келмейді. Қазақстан Армиясы тек қана артиллериядан, ұшақтардан, десанттардан ғана тұратын сияқты. Жаттығу жасаса да – солар, жұрт алдына шығарып көрсетсе де – осылар. Басқаша айтқанда, Армияға əскери тактиканы өзгерту керек. Тактика бір орында тұрмайды. Тактика соғысқа сəйкес болуы керек. Ол алда болуы мүмкін əрекеттерді белгілейді. Бұрыш-бұрыштың бəрінде бомба жарылып, теракт болып жатқан заманда Суворов тактикасы, Жуков тактикасы сəйкес келмейді. Бірақ, əрине, тарихты ұмытпау керек. Тактика мүмкіндікті екшей отырып, бір-екі қадам алда жүруі тиіс. Қорғаныс саласына заманға сай көңіл бөлініп отырған жоқ. Қыбырлаған халқы бар жер бетіндегі барлық ел қорғанысын күшейтіп жатыр.

	Соғыстан діңкелеп, отқа оранып жатқан елдер арқа-басын кеңге салғанның қай-қайсысына да сабақ.

	– Аға, сіздің қазіргі қызметіңіз қандай?

	– Қарулы күштердің жалпы əскери дайындығын ұйымдастыруды бақылау жөніндегі генерал-инспекторымын.

	– Сіз əскер саласында бұдан да биік қызметтерде жүрдіңіз. Солардың жанында, сіздің генерал-лейтенант шеніңізде қомсынып, қоңылтақсып қабыл алған жоқсыз ба?

	– Батыр таққа таласпайды, батыр тақты қорғайды. Мен – таққа таласпайтын жігітпін. Мен ешқандай əскери бұйрыққа «жоқ» деп жауап берген емеспін. Он бес жылдың ішінде он үш рет қызмет ауыстырыппын. Он үш рет! Бас штабты да басқардым, авиациялық корпусты да басқардым, округте басшы болдым, Академияға жетекшілік еттім, солай-солай жалғаса береді. Осылардың деңгей-дəрежесі сіз үшін бірдей ме дейсің. Оны айту үшін сен əуелі менің погонымды тағып алуың керек. «Қазақстанда генерал қаптап кетті» деп жатырмыз. Ол да еліміздің байығаны шығар. Олардың көп болғанын еліміздің дəрежесі деп қабылдайық. Өзіме келсем, əскери адам болғаннан кейін «құп болады» деп жүрмін. Бірақ бұл дұрыс емес. . .

	– Əңгімеңізге рахмет.





	Төрегелді ШАРМАНОВ, академик:





Ормантаевтың, Атшабаровтың, Баймұхановтың аты жоқ кітапқа кіруге мен ұяламын




	– Төрегелді аға, көптеген ел ағалары ұлылыққа жету үшін бойындағы табиғи қасиеттерді тəрк етеді. Бейнелеп айтқанда, тұлғаларымыздың сырты «евроремонт» та, іші «камышно-каркасный» күйі қалған. Іші мен сырты сəйкес келе бермейді. Жылтыраған сырт көрініс жеңіс тауып жатады. Шапан сыйлау синдромы да асқынып бара жатқан жоқ па осы?

	– Ақылы асқан, қоғамға еңбегі сіңіп, зор құрмет пен бедел жинағанның бəрі тұлға бола бермейді. Тұлғаны даралайтын айрықша қасиеттер болады. Əйтпесе бəрінің тұлға болғысы келеді. Бірақ табиғи болмысын жоғалтпай, адами-азаматтық қасиеттерін сақтап қалып тұлға атану өте қиын. Табиғаты ғажап, тұлғалық қасиеті тарихта қалған, бірақ кісілігі кемшін, тіпті көңіл қалдыратындай адамдардың өткенін де білеміз. Алайда ол тұлға ретінде қалып қойды. Абайды алайық. Ұлтымыздың тағдырына, маңдайына тура келген данышпанды төмендетіп көрсетуге тырысатын «талпыныстарды» жиі болмаса да, байқап қаламыз. Əдейі жасайтын болар, Абайды маскүнем, нашақор етіп танытқысы келеді. Кейде тіпті одан да алысқа кетеді, Абайдай биікті аласартып, «Абайың Абай ма, мен одан кем емеспін» дегенді айтып жүрген көрінеді. Сондай-ақ, Бальзакты алайық. Ақын-жазушы деген қауым нағыз халық трибундары болған өткен дəуірлерде, барлық халық пен ұлттардың əдебиет алыптарын сүзіп шыққанда үш ғаламат адам биіктен көрінеді. Барлық халықтың ұлысы болып ең алдымен, Шекспир тұрады, бүкіл заманның асқары ретінде Бальзак аталады, сосын орыстардан не Толстой, не Достоевскийдің есімі айтылады. Алдыңғы екеуі өз орнын нық белгілесе, орыс əдебиетінің екі алыбының есімі алма-кезек аталады.

	– Пушкин ше?

	– Пушкин кірмейді. Біздің Абай болса-болмаса да айтылады. Стефан Цвейгтің дүниелерін қызығып оқимын. Сонда Бальзак қызық-қызық жағдайларды бастан өткереді. Оқып отырсаңыз, қылығы, мінезі біртүрлі сау адамдікі емес сияқты. Өзін граф деп жариялаған, сол атаққа құмартып славяндық графиня əйелге үйленсе де, ешқашан граф бола алмайды. Атақты болу үшін Бальзак не істемеген? Бəріне барған. Пьеса, драма жазу өнері бойына аса қонбаған, оны жазуға өзі де соншалықты құлшынбаған, сөйте тұрып бір театрға пьеса жазып беруге уəде береді. Тапсыратын уақыты таяп қалады. Афиша ілініп қойылған. Пьеса жазуды бойына ар көріп, менсінбей жүргенінде, келісімді мерзімінде аяқтап бермегені үшін театр оған айып салады. Бальзак бір досын шақырып алып, пьесаның төрт тармағын қолына ұстатып «жаз» дейді. Ал енді осы тұлғаға лайық мінез бе? Бальзактың бұл қылығын «барып тұрған алаяқтық» деп бір-ақ қайырып баға беруге бола салады. Біз көбіне адамды сырт келбетіне қарап бағалаймыз. Белгілі адамдарға жабысатын бір сор – өздері мойындағысы келмесе де, айна-қатесіз қайталағысы келетін еліктеушілікке бой ұрады. Жаңағы шапан синдромы осыдан келіп шығады. Шенеунік болса міндетті түрде галстукке қылғынуы керек, ол плащь кисе, плащь киіп, Джип мінсе, ол да сондай машина мінуі керек. Біздегі «жоғарғы таптың» жинақталған типтік бейнесі осындай. Бальзак мың жерден əлгіндей оғаш қылықты, оспадарсыз болғанмен, бəрібір оны бұл қылығы бір мысқал да төмендете алмайды. Ал «Бальзак та сөйтіпті ғой» деп біреу ойланбай осы мінезді қайталаса, екі арада ұятқа қалады. Цвейг оны мұқатып, əлсірету үшін емес, пендешілігін көрсете отырып, одан да биік етіп асқақтата түскен.

	– Сіз осыны асқақтата түсу деп ойлайсыз ба? Мысалы, қазақ əдебиетінде де мемуарлық шығармалар жазылып жатыр. Қадыр ағамыздың жазғандарын біреу қабылдап, біреу қабылдай алмай, ол кісіні даттаған-мақтаған дүниелер басылды. Бүгінгі қоғамдағы адамдар мемуар оқуға əлі де дайын емес пе? Əлде «əруақ сыйлап», ұят-аятты көбірек ойлайтын көңілдің жалпақшешейлігі ме?

	– Қадырдың өз замандастарының, көз көрген ағаларының, қаламдас əріптестерінің есте қалған қызықтары мен қылықтары туралы жазған шығармасының тұсаукесерінде мен де болдым. Мен Қадырды жақтап шықтым. Адамның кісілігін сыйлаған көңіл, ұлылығына тəнті болған жүрек оның пенделігіне де түсіністікпен қарай алады. Осыны дəлелдедім. Менің бір сараң достарым бар. Сараңдығы анекдотқа айналып кеткен. Сол үшін досымның керемет қасиетіне кіреуке түсіп, төмендеп қалмайды. Біреудің пендешілігінің зияны біреуге тиіп жатқан жоқ, тисе өзіне тиеді, күнəсін өзі көтеріп, жазасын да өзі өтейді. Абай туралы пенделік сөздер маған оны одан сайын тартымды ете түседі. Қадырдың сол жазғанынан ешкім де кішіреймейді. Абай қалайша өйтпейді? Жазалап жатса інісін, өліп жатса баласы, қамшы тиіп, өзі сабалып жатса? Адам ғой? Нəзік жүректі ақын ғой ол. Егер кінə болса, тұлғаларда емес, пендешілікті кешіре алмаған, түсіне алмаған өзімізде. Тұлға болғанмен, ол – адам. Ал адамнан идеал жасау үлкен қателікке ұрындырады. Тұлғалардың жақсы ісі мен жақсы сөзі бізге рухтану үшін, рухани қанағат пен нəр алу үшін керек. Осыны шатыстырмау керек.

	– Ұлтқа тұтқа болатын тұлғаларымыз кімдер бүгін?

	– Адамдықтан аттап өтіп, өз басынан биікке секіріп, алдап-арбап, бар жиған-тергенінсалып абырой алуға ұмтылып жүргендер аз емес. Жинаған-тергенін емес, жинамай-термей көктен түсе салған байлықты шашып, тамағын кенеп, кемеңгердің сөзін айтқысы келеді. Жоқ, бұл жағымсыздық емес, бұл – қасиетсіздік. Шығармашылықта да қасиеті көрінбейді ол адамның. Маған өткенде бір азамат телефон соғып: «Аға, Қазақстандағы белгілі адамдар туралы мəлімет жинақталған «Золотая книга» деген үлкен кітап əзірлеп жатыр едік. Сізді де енгізсек деп, хабарласып тұрмыз» дейді. «Оның ішінде кімдер бар?» десем, шұбыртып қайдағы бір маған бейтаныс адамдардың есімін атап жатыр. «Шырағым, – дедім. – Камал Ормантаевтың аты жоқ, Баймұханов, Атшабаровтардың аты жоқ кітапқа мен өлсем де кірмеймін. Олардың аты жоқ кітапта жалған атақтылармен қатар тұруға ұяламын мен». Арды аяққа таптап, атақ алғандармен бір кітаптың ішінде тіркесіп тұруға намысым келді. Сұмдық қой, ұлттың ұстыны, мақтанышына айналған нағыз тұлғалардың бірде-бірі жоқ, есесіне ғылымдағы фальсификацияға жол ашқан, жалған кандидаттар мен докторларды тізіп тастаған. Ұялмастан сатып алған атағы өзіне, ең қауіптісі – ұлттың қасиетін аяққа басады. Ол қайдан келген атақ? Сенің де атағың, оның да атағы бірдей. Арқа етің арша, борбай етің борша болып жүрген атағың қадірсіз болып қалды. Ғылым Академиясын таратқан да солар – жалған академиктер. Ұрлығым ашылып қалмасын деп, тарауына мүдделі болған осылар. «Баяғы біздің заманымызда» дегенді көлденең тартпаймын. Бірақ адалдық, əділдік деген асқақ ұғым қай заманда да бір мағынасынан айнымайды.

	– Естуімше, сіз 70 жылдығыңызды тойлауға қатты қарсылық көрсетіпсіз. Мүлде атаусыз қалдыруды жөн санаған екенсіз. «Тұлғаның үлкен бір қасиеті – қарапайымдылық» дегеннен туды ма, əлде елеусіз, ескерусіз жүруді шынымен қалайсыз ба?

	– Имандай шыным, той дегенді мүлде ұнатпаймын. Зəрем ұшады. Көзіңді бақырайтып қойып тұрып «Ұлысың» дейді.

	«Теңдесі жоқ ғажайыпсың» дейді. Қысылғаннан қай бұрышқа барып тығыларыңды білмейсің. Біздің қазақсөзбенөсіріп, сөзбен өлтіргенін қоймайды. Бір тойда болдым. Мерейтойдың иесін құттықтауға маған да сөз берілді. Əлгіндей мақтаудан басың айналатын сөздерді естіп шаршап тұрсам да əңгімемді сəл-пəл əзілге шаптырып «Сендер аямайсыңдар ма адамды? Нəзік жанды адам көтере алмайды ғой мұнша мақтауды. Мұндайда бұл мақтаудың өтірік екенін адам ойламайды. Сезе тұрып, мəз болады. Рахаттанып тыңдайды. Оңашада жатып, кассетаны қайта-қайта айналдырып, езіліп-елжіреп əлі талай тыңдайды. Мақтау өсірмейді – өлтіреді. Биіктетпейді – кішірейтеді» дедім. Өтірік мақтайтынын біле тұрып, адамдардың алданатынына қайран қаламын. Осының бəрін ойладым да мерейтойымды атап өтуге үзілді-кесілді қарсы болдым. Басылымдар арқылы маған, менің еңбегіме ілтипат білдіргісі келгендер болса, қатерлі ісікпен ауыратын балаларға көмек қолын созса деген өтінішімді білдірдім. 3000000 теңге қаржы түсті. «Балам айықпас дертке шалдықты. Жайнаған гүлім көктей солды» деп қамыққан қаншама ата-аналардан алғыс алдым. Осы мерейтойды алға тартып, баласының кіндік əкесі болғандықтан шығар, Мұхтар Құл-Мұхаммед Джип машинасын сыйлады. Алмадым. Меценаттардың мырзалығымен «Тарлан» сыйлығы берілді. Жиырма студентке 5 мың теңгеден ай сайын алатын стипендия ретінде тағайындадым. Мемлекеттік сыйлықты жетім балаларға үлестірдім.

	– Осының бəрін тізбелеуіңізге не себеп?

	– Шынында да, осының бəрін неге айтып отырмын? Мақтан боп естілсе, не шара, бірақ байлығым асып, таратқам жоқ. Мен біреудің жалғыз баласы болдым. Жетімдіктің зардабын көп шектім. Студент болып жүріп жұмыс істедім. Доктор болғанымша жеке пəтерім болмады. Жетім бала – қамкөңіл. Жасып өскен баланың жүрегі жұмсақ, жанында жылылық тұнып тұра бермейді. Жетім бала мынау жарық дүниеде жақсы деген ұғымның бар екенін, жақсылықтың болатынын білсін, сол сезім жүрегінде тұрсын деп жасадым. Өмір тек алудан ғана тұрмайды. Оған өз махаббатыңды білдіруің, беруің керек. Мен жетім мен жақсылық арасындағы дəнекермін. Руханилықтың көрінісі ғанамын.

	– Сіздің «Ұлы Алматы конференциясына дейінгі жəне одан кейінгі кезеңдегі əлемдік денсаулық сақтау ісі» деген еңбегіңізді оқып, біраз жайттарға қанықтық. Министрлік қызметіңіздің түбіне жеткен осы конференциядан соң шынында да өзіңіздің өміріңізде, əлемдік медицинада не өзгерді?

	– Тарихтағы ең əйгілі оқиғаға айналған, ал оның Алматы декларациясын «Əлемдік денсаулық сақтау ісінің Ұлы хартиясы» деп таныған 1978 жылғы Алматы конференциясынан соң қуғынға ұшырадым. Министрліктен босағаннан кейін бас сауғалап Мəскеуге кеттім. Өміріме шын қауіп төнген, аман қалу-қалмауым екіталай кез болды. Соның бəрі көрген түстей болып өте шықса да, алалай да бұлалай қиындықтар адамды шыңдауымен бірге қарапайым ете түседі. Адал болсаң, құдай сені қолдайды. Қазір өзімнің де бір ұлым бар. Соншама қиындықтардан соң мен оны Қазақстанда қалдырғым келмеді. Америкада оқыды, қазір Америка азаматы. Бүгінде Алматыға қайта келіп, ЮСАИД-тың Қазақстан бойынша басқарушысы болып қызмет атқарып жатыр. Ұлымның мені мақтанышқа бөлеп, осындай жетістікке жеткені ақ-адал жолдың арқасы деп ойлаймын.

	– Аға, сіз 42-ші адам болып əлемдегі ең əйгілі Леон Бернар атындағы сыйлықты иелендіңіз. Бұл мəртебелі сыйлық 200 елдің ішінен дəл осы жолы Қазақстанға, сізге бұйырды. Айып болмаса, сіз қалай ұсынылдыңыз?

	– Алам десең атақ та көп, сыйлық та жетерлік. Сол сыйлықтың бəрі де осы сыйлықтың ширегіне тұрмайды. Бірақ мен үшін дəл осы сыйлықтың құны мен бағасы бəрінен жоғары. Неге? Мен бұл мəртебелі сəтті 25 жыл күттім десем де болады. Леон Бернар сыйлығы 54 жыл ішінде 41 адамға ғана берілді. Осы сыйлықты алғызбас үшін біздің Үкіметтегі шенеуніктер əр түрлі сыйлықтар беріп, алдаусыратып, менен алыстата түсті. Оларға менің алғаным қажет емес еді. Өйткені бұл сыйлық маған ең алдымен, сонау 1978 жылы, бүкіл дүниежүзілік денсаулық сақтау жүйесіне алапат өзгерістер алып келген Ұлы Алматы конференциясы үшін, соны ұйымдастырғаным үшін берілді. Сол жылы Дүниежүзілік денсаулық сақтау ұйымы БҰҰ Балалар Қоры жəне əлемнің 134 елінен Денсаулық сақтау министрлерінің басқаруымен келген делегаттар Алматы конференциясына қол қойды. Осы конференциядан соң денсаулық саласына ұлы бетбұрыстар жасалды. Медициналық-санитариялық алғашқы жəрдем жөніндегі конференция «Негізгі медициналық жəрдем жəне оның халықтың бəріне бірдей тиесілі, қаражат жағынан қол жетерліктей болуы, қоғам мен мемлекетке құны жағынан қолайлылық» концепциясын айқындады. Бұл конференцияны о баста Ташкентте өткізу жоспарланған. Бірақ оның маңызын, абырой-беделін министр ретінде бəрінен де айқынырақ сезінгендіктен Д. Қонаевқа кіріп: «Дінмұхамед Ахметұлы, сіздің өз дəрежеңіз биік болғанмен, астанамыздың дəрежесі төмен. Ташкент қай уақытта да, не мəселеде де бізден əрдайым алда жүреді. Орта Азияның кіндігі деген атты иемденіп алып, бүкіл халықаралық мəртебедегі жиынды өткізуді өздеріне алған. Бұл – əділетсіздік. Қазақстанның аты үшін, Алматының даңқы үшін осы конференцияны біз өткізейік. Бұл – Қазақстанның атын көтереді, тарихта аты мəңгі бақи қалады» деп Ташкенттен тартып алғандай болдық. Шынында да осыдан соң əлемдік медицина да бірінен кейін бірі буырқанған өзгерістер болған сайын «Алматы конференциясы» деген атау қоса аталып, еліміздің даңқы артты. Бірақ елімнің намысы үшін тырысып жасаған бұл тірлігім кейбіреудің көңілінде бұғып жатқан қызғанышының қызыл итін түртіп оятты, олар алдымен үрді, соңынан тарпа бас салып талап жеуге айналды. Мен қызметтен кеттім. Бірақ сол конференцияны кəдесіне жаратып, бағасын білгендер, көзі көргендер бар. Еңбегімнің жанғанына бір себепкер – солар. Мен еліме де, еңбектің бағасын білетін сол асыл азаматтарға да алғысымды білдіремін. . .

	– Əңгімеңізге рахмет.





	Асқар ЖҰМАДІЛДАЕВ





Қазір қазақта бай көп.


	Біреуі өзінің ақыл-күшін сатып байыған емес




	Былтыр да келіп кеткем. Тап осындай болатын. Ғылым академиясының тозығы жеткен, сыры кетіп, жаңқасы шыға бастаған ескі едені бар кең «кабинетінде» отырған. Тақта түймедей бос жер қалмастан шым-шытырық есеппен шимайланған, қолында да бірнеше парақ есеп, алдында – Абайдың кітабы. Жан-жағы толған бірі істеп, бірі істемейтін компьютер. Сұрақ қойсаң қызынып, əсерленіп жауап береді. Дəлелдеп сөйлеу дағдысына айналған. Осы жолы келсем – бөлмесінде жалаң аяқ жүр екен. Біртүрлі қызық. Шашы аппақ. Бірақ осының бəрінде шын ғалымның бейнесі бар. Жылтырақты, əсіреқызылды ұнатпайтын, математикасы секілді сөзі де нақнақ Асқар ЖҰМАДІЛДАЕВ – журналистердің іздеп жүретін адамы. Нағыз ғалым болғандығы үшін ғана емес, нағыз қазақ болғандығы үшін. Ойы, əңгімесі қызық, тосын болған соң. . .

	Нашақордың саны өскенше, университеттердің саны өссін – 1960-90-жылдардың аралығын Қазақстан ғылымының өркендеу кезеңі болды десек, шындықтан ауытқымайтын шығармыз. Бірақ сонымен бірге ғылымда масқара фальсификация қатар жүріп жатты. . .

	– Жалғыз ғылымда ма екен? Фальсификация қоғамның бүкіл саласында жүріп жатпады ма? Бізде мынадай бір парадокс бар. Экономиканың өсуі мен экономика ғылымы докторларының өсуі кері пропорционал. Медицинада да солай. Медицина ғылымының кандидаты, докторлары жетіп артылады, бірақ ауру-сырқау одан да көп. Фальсификация, өтірік айту тек советтік дəуірге ғана тəн емес, ол қазір асқынған формада, тіпті ұшынып тұр. Қадірсіз кандидаттар, дарынсыз докторлардың ғана саны өсіп жатқан жоқ, мұнымен қоса көшенің əр бұрышынан университеттер, казинолар, нашақорлардың да саны өсе түсуде. Саны өспей жатқан не бар? Осылардың ішінде ғалымдардың санының өсіп, оқу орындарының ашылғаны анағұрлым артығырақ па деп ойлаймын. Түптеп келгенде, бұған ешқандай қарсылық жасай алмайсың. Біздің ұлтымыздың сипатының өзі сондай емес пе – ішкі мазмұн-мағынасынан гөрі, сыртқы түріне көбірек назар аударылады. Əдемі сөйлесе, маңғазданып жүрсе, сынықсып күлсе...

	Ішкі мағынаны қазақ енді меңгеріп келеді. Басқа халықтармен салыстырғанда, қазақтың ойға, логикаға бейімділігі өте күшті. Көптеген ғалымдар диссертацияларын өтірік қорғады деп отырсыз. Шынын айтсам, тексергем жоқ, қарағам жоқ. Ондай нəрсені білмеймін, білгім де келмейді. Мен бір-ақ нəрсені білемін – шет елге барып аз уақыт болса да жұмыс істеп қайтсаң, өз құныңды анық білесің. Шет елдің əлдебір ғылыми орталығы немесе университеті жариялаған конкурсқа, айталық, 100 ғалым қатысады. Сол 100 ғалымның жұмысы əлемнің сол саладағы ең мықты деген 10-15 ғалымының сараптауына жіберіледі. Ол сені танымайды, көрмеген, білмейді, жұмысыңды бағалайды да, пікір жібереді. Сол кезде «менмін» деген талай ғалым түкке жарамай қалады. «Кембридж, Оксфорд университеттеріне барса, оның Қазақстанда алған ордені, медалі, атағы, ғасырдың саңлағы, тарланы болғаныңның түкке де керегі жоқ. Шетелдіктер мұндай нəрсені түсінбейді, тіпті күледі. Мен жыл сайын шет елдің 2-3 конкурсына түсемін. Қазақстанда бір-екі рет түсіп көріп ем, өтпей қалған соң, қойдым. Босқа уақыт өткізбеймін, басымды ауыртпаймын. Өйткені бəрібір өте алмайтынымды білемін. Ал Швецияға, Англияға барсаң, ешкім сенен атақ сұрамайды.

	«Бəлен орден, медалім бар, депутат болғам, академикпін» демейсің. Десең, қайта ол саған кері əсер етуі мүмкін.

	Мен бір нəрсеге қатты қынжыламын. Нанын жеп, суын ішіп отырған, аялаған, əлпештеген өзімнің елім ғой Қазақстан. Біздің елде «жүзден жүйрік, мыңнан тұлпарсың, мықтысың, кереметсің» деп атақ беріп алып, сол адамды бағаламайтыны несі? Қоғам өзін-өзі алдайды, адам неге өзін-өзі алдамайды?

	Ең бастысы – адам өзін-өзі алдамауы керек. Ақыры жалғандық, қадірсіздік туралы əңгіме қозғалған екен, мынандай бір мысал айтайын. Алматы көшелерін ғана алайық. Кімнің атында? Қарап тұрсаң, Алматыда тек партия жəне совет қайраткері, ақын мен жазушы, музыканттар ғана өмір сүрген сияқты. Басқа кəсіп иелері жоқ. Мен қарсы емеспін. Бірақ қандай математиктің немесе физиктің атында көше бар екен? Бұл нені білдіреді – идеологияның бір жақты жүргізілетіндігі, қарапайым логиканың жоқтығы. Социализмнің жемісі көп болған шығар, бірақ оның жеңісі мен жемісі көбік болатын. Кеңестік дəуір бізге, ең алдымен, көбік əкелді. Көбік араласқан соң, сорпа ешқашан таза болмайды.

	Қолы бос болған соң əкім ғалым болғысы келеді

	– Ғылымның жүгін аспиранттар, ізденушілер емес, шенеуніктер, мемлекеттік қызметкерлер көтеріп жүрген сияқты. Бұл не өзі?

	– Эйнштейн деген шал айтады: «Бəрі салыстыру арқылы келеді» деп. Баяғыда бір ауылдың қазағы əскерге барып екі ауыз орысша сөз үйреніп келіпті. Ауылға келіп: «Что такой? Что такой? Ауыл сасып кетіпті ғой» деп айтады дейді. Əкімдерді ақымақ адам деп ойлаймын. Əйтеуір бойында бір қасиеті болған соң əкім боп отыр ғой. Үш нəрсе болуы мүмкін. Не əкім тікелей жұмысына салғырт қарайды. Үкіметтің жұмысын жасаған адамның қолы тимеуі керек, ғылымға уақыты болмауы керек қой. Əкім болғанына 2-3 жыл болса болар, сөйтіп ғылыми атағын қорғап үлгереді. Ал менің бір теоремамен жұмыс істеп жатқаныма 5 жыл болды. Дəлелдей алам ба, жоқ па, білмеймін. Немесе ғылымның не екенін мүлдем түсінбейді – ойыншық. Үшінші жолы – біреуден көшіреді. Басқаша мүмкін емес.

	«Талап, еңбек, терең ой, қанағат, рахым, ойлап қой» дейді Абай. Қанағат жоқ. Бірақ қолында билік бар. «Мұрның барда бір сіңбір». Кедей, бейшара ғалым көп қазір. «Жазып бер, еңбегіңе осынша. . . » десе, жалаңаяқ ғалым бəрін тастайды да, жазып береді. Мұны бəрі біледі. Ең қорқыныштысы – біз осыған үйрене бастадық. Жоқ, үйреніп кеттік. Адамның ішінде:

	«Қой, мұным болмайды» дейтін тыйым жоқ, шектеу жоқ. Ұят жоқ. Адам «осы істеп отырғаным өтірік емес пе, ұят емес пе, осыған кім сенеді!» деп ойлауы керек қой. Өзі ойламаған, ойлай алмаған адамды қандай заң, қандай жарлық тыяды?

	«Абайдан басқа кітап оқымаймын»

	– Ғылым деген – білімге, тазалыққа негізделген ілімдердің жиынтығы ма, жоқ – бизнес пе?

	– Ғылым – ең таза, адал кəсіп. Абай «Ғалым болмай немене балалықты қисаңыз, Ондай болмақ қайда деп, айтпа ғылым сүйсеңіз» дейді. Данышпан қарт ғылымды ең бірінші орынға қойған. Менің түсінігімдегі Абай – қазақтың өзі. Мен үшін екі мықты бар, бірі – əл-Фараби, бірі – Абай. Біреу менен «Кеше қандай кітап оқыдыңыз?» десе, «Абай» деймін. «Бүгін ше?» десе, тағы да – Абай. Мен Абайдан басқа кітап оқымаймын. 10 томнан ауыр болмаса жеңіл емес. 1000 томнан артық болмаса, кем емес. Абайдан басқа кітап оқудың керегі де жоқ. Абайдың кез келген төрт шумақ өлеңі, түсінген адамға ғылым ғой.

	Мен қазір көшпелі қазақпын. Ата-бабам да көшпелі болған. Онда тұрған не бар екен? Шет елге шығамын. Жасыл дорбам бар, иығыма іліп алып, жүре беремін. Қонақүйлерге орналасам, пəтер жалдаймын. Ешкім кедергі келтірмейді, тек жұмыс істеймін. Ғылым деген – қажығанда, шаршағанда дем алатын ісім, орным, наным, бала-шағамды асырап отырған кəсібім. Ғылым деген мен үшін – осы.

	Басқаша анықтамасын білмеймін. Кеше мен Триестен келдім. Триест – Италияның қаласы. Сонда Абдус Салам атындағы теориялық физика институты бар. Абдус Салам – Нобель сыйлығын алған, мұсылманнан шыққан жалғыз физик. Ол кісі: «Америкадан емес, Англиядан емес, дамып келе жатқан елдер көп, сол елдің ғалымдары жұмыс істесін» деп арнайы аштырған. Ол жерде тұрақты түрде 5-ақ адам жұмыс істейді. Қалғаны мен сияқты шеттен келгендер. Мен сонда жарты жылдан жұмыс істеймін. Ертең Францияға кетемін. Ел көремін, жер көремін, жұмыс істеймін.

	Тектілік – ата-бабасының болыс болғандығы емес

	– Бізде ғылым бар ма, жоқ па, білмей де қалдық. Ғылым қожырап, ғалымдар шашырап кетті. Ғылым Академиясын ұстап отырудың қажеті бар ма өзі?

	– Тектілік деген нəрсе бар. Ғылым да – текті дүние. Ал Академияны ұстап отыру-отырмау, қажетсіну-қажетсінбеу – ол елдің тектілігіне, ірілігіне байланысты. Тұңғыш ғылым Академиясы қай жерде құрылған? Оны араб халифы ашқан. Ислам дінінің ең басты принципі – ғылым. Əл-Фараби бүкіл ғылыми еңбектерін арабша жазды. Бағдаттағы Даналық үйін жасаған бірінші академик – сол. Одан соң ғылымның дамыған орталығы – Франция. Францияның королі өзінің оқыған, сауатты, білімдар адам екенін көрсеткісі кеп, Академия ашқан. Одан үлгі алған – І Петр. Ағартушы монарх екенін тағы бір танытқысы кеп, Академия негізін қалаған. Академия ешқашан жеке өмір сүре алмайды.

	Тектілік дегеннен шығады. Бірі – породистый, бірі – благородный. Соның бір мағынасы – шыққан тегі бізде баса айтылады. Бəленбайдың бабасы хан, сұлтан болған екен деп мақтанып айтып жатады. Ондай тектілік жануарда да бар. Құлагер, Абсент, текті мысық, күшік. . . «Караванды» қараңызшы. «Қанден сатамын, 1000 доллар». «Ей, сен неге «Жигулидің» құнын сұрайсың?» десең, «Текті, атасы – ондай, шешесі – мұндай. Бəлен жарыстың жеңімпазы, медалі – міне, паспорты – міне». Паспорттары бар олардың! Онда қанденнің атасы жазылған. Швед деген ел бар. Өздері қазақтарға ұқсас. 8 миллион халық тұрады. Бізде де сондай. Солтүстікте орналасқан, суық жер. Сағат 3-те күн батады, 10-да таң атады. Күн жоқ. Жері – тастақ. Ермек үшін жүзім егеді, онысы пісіп үлгермейді де. Сол Швециядан текті адамдар көп шыққан. Миттаблеффер, Нобель. . . Нобельдің кім екенін айта кетейік. Əйтеуір бір атасының бай болғаны рас. Бірақ өз əкесі кедей болған. Банкротқа ұшырап, Ресейге келіп, Баку мұнайынан алғашқы капиталын жасаған. Қайтадан Швецияға келеді, ол кезде баласы Альфред динамит жасаған. Швед жері – қиыршық тас, тас болғанда да гранит, динамит – гранитті жаратын нəрсе. Содан бұл қатты байыған. Бес тіл білген. Бірақ ешқашан хатшы қыз ұстамаған. 5-6 үйі болған, сəйгүлік, арғымақтар баптаған. Бірақ ол ақшасын пайдалы мақсаттарға жұмсай білген. Хатшы қыз ұстауға кеткен ақша – желге ұшқан ақша. Ал жылқыға ақша шығындауға болады. Кейін қайтыс болған соң, «бүкіл байлығы мен ақшасын ғылымды дамытуға жұмсалсын» деп өсиет хат қалдырып кеткен. «Балама, туысыма қалсын» демеген. Нобель – ешқашан үйленбеген кісі. Бала жоқ. Бірақ ағалары, əпкелері көп болған. Сөйтіп жиендері сотқа берген. Үш жыл бойы сот болған. Жалғыз ағасы бар екен. Ол бас тартқан. Сот «өз ағасы бас тартып тұрғанда, сендерге не жоқ?» деп, істі тоқтатқан. Көрдіңіз бе, екі Нобель де текті адамдар болған. Үш жылдан соң Нобель сыйлығы беріле бастаған.

	Мəселен, Англияда Конституция жоқ. Əдет-ғұрып, дəстүр жиынтығымен өмір сүреді. Бұл да тектіліктің бір көрінісі.

	Ақындардың шабыты математиктердің шабытының жанында жолда қалады

	– Математика секілді сіздің ойларыңыз да нақ айтылады екен. Ақынжанды, романтик адамдарды қабылдауыңыз қалай?

	– Математика – көп ғылымның бірі ғана. Эмоция жағынан келгенде, ақындарыңыз оған жетпейді. Триесте жүргенде қатарынан төрт жұмыс жаздым. Мұндай шабыт менде ешқашан болған емес. Екі алгебра таптым. Біреуінің атын «Төрткен» деп қойдым, біреуінің аты – «Əлия». «Төрткен» деп атауымның себебі, алгебраның төртінші дəрежелі теңдеуі мені қанағаттандырады. Əріптестерім «алгебра «fo» немесе «алгебра «fier» деп қой» деді. Тіпті болмаса «Асқар» деп өзіңнің атыңды қой» дейді. Бірақ мен келіспедім. Fier, fo бұрыннан бар. Төрткен деген атта қазақтың жаны, тілі, юморы бар емес пе? Дүниенің ешбір елінде жоқ. Болуы мүмкін де емес. Бұл – Кенен Əзірбаевтың қызының аты. «Төрт кемпір, бір шал» деген сөзден туған. Абстракция ғой. Кенен ақын болып кетпегенде, ол міндетті түрде керемет математик болар еді. Шетелдіктерге осы Төрткен дегенді мүшелеп, талдап, бұтарлап тұрып аударып бересің, түсінбейді бəрібір. Өйткені Төрткен деген сөз қазақы жүректен, қазақтың жанымен ғана қабылданады. Жазған еңбегіме осы атты қойғанда, əсерленіп, қиялданып, неше күн ұйықтай алмадым. Ал «Əлия» деп қою себебім, Anti – Lie – Admissable Algebras. Бастапқы əріптерін алып, қысқаша Алия деп атадым. Əлия деген қызым да бар. Бірақ алгебраның қызыма қатысы жоқ.

	Математика мен техниканы меңгермей, қазақтың көзі ашылмайды

	– Былтырғы жылы математиканы бүкіл жоғары оқу орнының қабылдау емтихандарына қосты. Біреу есепке шорқақ, бірақ гуманитарлық пəндерге қабілетті. Сол үшін ол қалаған мамандығының иесі бола алмауы керек пе?

	– Қаншама математик, физик, химик болғысы келген адам орыс тілінен, қазақ тілінен құлады. Осыны еске алғың келмейді. Бір жыл математика енгізіп еді, бəрі тарпа бас салып, шулап кетті. Əрі-беріден соң, идеологияның біржақты жүргізілу себебі де сол – таразы басының тең ұсталмауынан. Өткен жылы Вашингтонда өткен дүниежүзілік Олимпиадада Қазақстаннан кеткен алты математиктің 5-уі алтын медаль алып келді. Біле білген, бағалаған адамға бұл құбылыс еді. Ермахан мен Бекзаттың жеңісінен бір де бір кем емес еді. Боксшыларымыздың жеңісіне бүкіл жұрт дүрлікті. Ал математиктеріміздің сондай жеңіспен оралғанын білген адам да жоқ. Мұның бəрі математика ғылымының кенжелеп қалғанынан шығады.

	Швецияда патриотизм деген сабақ бар. Оқушының алдына сіріңкені қояды. «Сіріңке деген не?» дейді. Ал ол сіріңкенің Швецияға не қатысы бар? Қатысы тікелей. Шырпының басында күкірт бар. Шырпыға күкірт жағудың технологиясын ең бірінші жасаған – шведтер. Демек, «дүниежүзіне от жағуды үйреткен біз» дейді. Хош. Содан кейін сүт, айранды алады. Оның не қатысы бар? Сүт құйған пакетті жасаған тағыда шведтер. Біз күн сайын 60 теңгеге сүт сатып аламыз. Ал миллионнан 0,6 тиыны Швецияға кетіп жатыр. Сіріңке мен сүтті пайдаланбайтын адам жоқ. Таксидің есеп айырғышын ойлап тапқан – шведтер. Міне, Швеция жас өркендеріне патриоттық сезімді, патриотизмді осындай жолмен сіңіреді. «Е-е, ақылмен де өмір сүруге болады екен ғой. Біздің ақынымыз да, батырымыз да жоқ. Қарапайым нəрсемен де бай болуға болады екен ғой, ə» деп ойлайды əлгі бала. Германия мен Франция да солай. Қазақтың өзі де «Ораза, намаз – тоқтықта» дейді. Қазір қазақта бай көп. Біреуі өзінің ақыл-күшін сатып байыған емес. Не əкесінің байлығын пайдаланады, не алыпсатарлықпен айналысады, не ұрлайды. Өнертапқыштықтың не екенін білмейді. Біздің қоғамда ол туралы насихат та жоқ. Техникалық журналистика, техниканы түсінгісі келген талпыныс, психология жоқ. Көпшілік қауымның математикаға өкпелеуінің өзі осыдан шығады. Словения деген елде 2 миллион халық тұрады. Тек қана математика туралы 20 журнал шығады екен! Математиканы білген, математикасын дамытқан елдің бəрі алға шығып кетті. Математикамен, басқамен де ісі жоқ дамушы елдерді қара – əлі сол дамушы күйінде ілініп-салынып келе жатыр. Ақын мен математикті қарсы қойғым келмейді. Бірақ адамдардың ойы техникаға, өнертапқыштыққа ауса, шын егемен ел боламыз.





	Таласбек ƏСЕМҚҰЛОВ, мəдениеттанушы, жазушы:





Серікболға ұшан-теңіз мол ақпарат аспаннан түсті дегенге сенбеймін




	– Мифология, тарих, лингвистика, география зерттеушісі, «адамзат тарихындағы түркі халықтарының рөлі туралы əлемдік ғылымының мəңгілік жалған сенімін» түбірімен жоққа шығарған 16 кітаптың авторы Серікбол Қондыбай көне қазақтардың, қазіргі қазақтардың ішкі əлемін ақтарған адам. Өзі шөл далада тұрып, ғажайып кітаптар жазды, артына асыл мұра қалдырды. 27 жасында жұлынынан жарақат алып, ақпаратты кеңістіктен алғандай кенеттен білім қоймасын ашуы кездейсоқтық па, əлде бізге беймəлім басқа сыры бар ма? Адам санасы мен зердесіндегі бұл күрделі құбылысты не деп атауға болады?

	– Құрани əңгімелерге сенетін болсақ, Алла Тағала сол замандағы көкірегі тасыған кітаби ғалымдардың мейманасын басу үшін аянды соларға емес, қара танымайтын Мұхамедке түсіріпті. Əрине, бұл əдемі аңыз – менің ойымша, аян болған күннің өзінде, ол ұзаққа созылған ойлау процесінің соңғы нүктесі. Менделеевке периодтық кесте түсінде аян болып келді деседі. Мүмкін. Себебі ол өмір бойы осы туралы толғанған. Серікболға да ұшан-теңіз мол ақпарат аспаннан түсті дегенге сенбеймін. Бұл жерде айтарым, Серікбол – мүмкіндігінше, барынша мол білім алуға тырысқан адам. ҚазҰУ-дің география факультетін тəмамдағаннан кейін өз ауылында еңбек еткен. Кітаптарында пайдаланатын этнографиялық мəліметтерді əуелі бала кезінде өз анасы Тəрбиеден естіген, ал кейін есейіп-ержетіп, ұстаздық еткен жылдарда ел ішінен, аңыз-əңгімеге бай Ақтау өңірінен жинаған. Мүгедек болғаннан кейінгі жерде мəліметті тауып-жеткізуді əпкесі Балсұлу мойнына алған. Серікболға керекті кітаптарды қап-қап қылып Шетпеге жеткізіп отырған. Бұл жердегі феномен – Серікболдың мəліметті жинау дағдысы емес, жинаған мəліметті қорыту дағдысы дер едім.

	– Серікболды ғалым ретінде не ерекшелеп тұр? Біз оны неге басқа ғалымдардан ерекше бөліп атаймыз? Ол іргесін қалап кеткен ғылым бұрынғы ғылымнан несімен ерекшеленеді?

	– Бүгінгі біз «əлемдік» деп атайтын ғылым ақ нəсілдің керегінен туған, ақ нəсілдің ғана күйін күйттейтін, ақ нəсілдің үстемдігін заңдастырып бекітетін, «əлемдік» дегеннен гөрі, «əлемдік саясат» деуге лайық нəрсе. Осы «əлемдік ғылым» басшылыққа алған «индоевропалық», «индоариялық» жəне «индоирандық» – мызғымас үш теория бар. Аталмыш үш теория – «əлемдік ғылымның» алтын қазығы. Серікбол Қондыбай өз еңбектерінде осы үш теорияның үшеуінің де қолдан жасалған жасанды екенін, таза ғылыми қағидалар тұрғысынан келгенде бірде-бір сынға төтеп бере алмайтынын, үлкен, əлемге танымал ғалымдардың беделімен ғана теория болып ілініп тұрғандығын дəлелдеп берген.

	– Мүгедектің арбасына танылған Серікбол Қондыбай мифология мен тілдің дамуына неге сонша назар аударды деп ойлайсыз?

	– Қандай да болсын тайпаның, халықтың түпнұсқасында өз мифологиясы жатады. Үнді пайғамбарларының айтқан тамаша сөзі бар: «Сіз нені жесеңіз – содан тұрасыз». Ұлттың басынан кешкен тарихи хикметі, оның санасына барып жазылып қалды деңізші. Осы жазуды ұлттық сананың қорегі деп алыңыз. Сонда біздің рухани келбетімізді, сол жер бетінен көшкен сансыз ұрпақ басынан кешірген тарихтың көксоқтасы белгілеп кеткенін шамалау қиын емес. Яғни біздің болмысымыз да, тарихымыз да бабалар кешкен тарихтың нəтижесі. Мифологияны да, тілді де зерттеу сол үшін керек, түпсанамыздағы барлық психикалық процесте, біздің тіліміз, өткеніміз бен кеткенімізді, бүкіл тарихымыздың сəулесін бойына сіңірген.

	– «Арғықазақ мифологиясы» атты төрт томдығында, «Абырой заңы» еңбегінде С. Қондыбай бүгінгі қазақстандық қоғамдағы санаға енген жауапсыздық, тұтынушылық, бойкүйездікке қатты алаңдайды. Ол армандаған «басқа қазақ», «мəңгі қазақты» ояту үшін неге сүйенді жəне бүгінгі кезеңде оны қалыптастыру мүмкін бе?

	– «Арғықазақ мифологиясы» – С. Қондыбай шығармашылығының жотасы деуге болатын шығарма. Осы жерде шағын бір естелік айта кетейін. Қанша жерге, ғылым ордаларына барып Серікболдың еңбектерін насихаттап жүрген кезіміз еді. Ақырында «Алтын орда» газетінің сол кездегі бас редакторы Мейірхан Ақдəулет Иманғали Тасмағамбетовке газет бетінде үндеу жазды. Өнер мен ғылым-білімге оң көзімен қарайтын азамат үндеуді оқи сала Шетпеге, Серікболдың өзіне телефон соғады. Егжей-тегжейлі əңгімелесіп, осы «Арғызақ мифологиясын» шығарып беруге уəде етеді. Серікбол сол əңгімеден кейін анасы Тəрбиенің қарсыласқанына қарамай, «Міне, менің өмірімнің мұраты түгесілді» деп компьютерін жинап тастапты. Көп ұзамай, кітап басылып шықты. Аз уақыттан соң Серікболдың өзі де көз жұмды. Бұл ұлы шығарма дүниеге осылай келген еді. «Абырой заңында» автор байырғы қазақ қоғамының ескі əскери дəстүрлерін, ескі салт-санасын қалыпқа келтіру арқылы ұлттық мінезді түзеуге болатынын айтады жəне ойларын жалаң ұран формасында бермеген, нақты шараларды, оны іске асырудың жолдарын да атап көрсеткен. Бүгінгі қазақтың генінде, санасының терең түпкірінде сақтаулы жатқан көне қазақ бейнесін қайтадан тірілтуді армандаған Серікбол, əрине, арманына жете алмай кетті. Енді бұл міндет бүгінгі қазақ қоғамының алдыңғы қатарлы азаматтарының мойнында.

	– Аурудың өзін тағдыр ретінде қабылдап, тап мүшел жасында, Тəңірлік үш мүшелде – 36 жасында қайтыс болған, ғылымға тосын қырынан келіп, ғаламның тылсым құпия сырын білуге ұмтылған С. Қондыбайдың азаматтық тұлғасының өзі аңызға айналды. Оны «өз халқының мифологиясын тіл арқылы тануға назар аударған бірінші қазақстандық» – деп атап жүр. Алайда бұл жолда бірінші еңбектенген ғалым Шоқан емес пе?

	– Шынына келетін болса, қазақтың отандық ғылымының, шамамен 1200 жылдық тарихы бар. Себебі түрік қағанаттары кезінде өркендеген қалалық мəдениетке, ғылым-білімде қазақтың да үлесі бар. Алайда сол заманда басталған, Алтын Орда заманында сəл толастаған, содан соң ХVІ ғасырдың орта шенінде қайтадан өршіген ХVІІІ ғасырдың екінші жартысына жетіп жығылған, толассыз жалғасқан соғыс қазақтың қалалық мəдениетін, ғылым-білімін толықтай күйретті десе де болғандай. Əсіресе қалмақ ордасымен екі арадағы 250 жылдық соғыстың нəтижесінде біз Сыр бойындағы отыз қаладан, бүкіл жазба мəдениетімізден, жазба мұрамыздан айырылдық. Фарабилер əулеті, Жауһарилер, Омарилердің ғылыми əулеті қалыптастырған отандық ғылымның, білімнің сорабы үзілгеннен кейін, өлкеде ғылым да, ой да өлді десе болады. Əлбетте, Шоқан Уəлиханов – үлкен ғалым. Оның осы күні 5 том болып шығып жүрген мұрасы – баға жетпес қазына. Алайда Шоқанның еңбегі, негізінен, мəліметтің ғылыми сипаттамасы болып табылады. Ол кезде жан-жақты лингвистикалық талдаудың болуы да мүмкін емес еді, себебі əлемдік ғылымда ол мектеп енді ғана қалыптасып жатқан. Ал Серікбол Қондыбай ХХ ғасырда, яғни Шоқан Уəлихановтан көп кейін келген Рене Генон, Мирча Элмаде, Юлиус Эвола, Титус Буркхадт сияқты ғалымдардың ұлы жаңалықтарына арқа сүйейді. Оның артықшылығы да осында. Шынына келетін болсақ, Серікбол Қондыбайдың ашқан жаңалықтары, сол баяғы мың жылдан астам уақыт бұрын Фараби сияқты кемеңгер бабасы салған көне жолдың бүгінгі жалғасы, таза қазақ мүддесіне бағындырылған отандық ғылымның қайтадан жандануы, жаңғыруы. Серікбол өнернамасының ұлы тағылымы да осында.

	– Жыл сайын өтетін Қондыбай оқуларынан биыл не түйіп қайттыңыз? Қалай өтті, не айтылды, С. Қондыбайды қай қырынан аштыңыздар, нендей мəмілеге келдіңіздер?

	– Күзде Астанада өткен Серікбол Қондыбай оқуларынан көптеген жаңа нышан байқадық. Бұл болып өткен – үшінші оқу. Біріншісі – Алматыда өткен. Екіншісі – Серікболдың өзінің туған қаласы Ақтауда өтті. Байқағанымыз, Серікбол ғылыми айналымға ендірген ұғымдар, парадигмалар қоғамдық сананың айнымас дерегіне айналыпты. Əлеумет Серікболды тани бастапты. Ғылыми көпшілік, жасыратын несі бар, алғашында Серікболдың идеяларын тосырқай қабылдаған. Енді ол ортаның да ықыласы өзгерген. Астананың ғалымдары, жас оқымыстылар мінбеге шығып, өздерінің замандастары жайлы риясыз ойларын ақтарысты.

	Оқулардың соңына қарай, енді «Серікболдың атындағы ғылыми орталық құрылсын» деген пəтуа айтылды. Ғалымның атына байланысты ендігі іс-шараларды жекелеген энтузиастар емес, осы орталық атқаратын болады. Сондай-ақ, Астана қаласындағы бір көшені ғалымның атына беруді, Серікболдың ескерткішін орталық алаң, я көшелердің біріне орнатуды қалалық əкімшіліктен өтінетін болдық. Бұның сыртында Еуразия университетінің ең үздік оқитын студентіне Серікбол Қондыбай атындағы гуманитарлық стипендия тағайындау мəселесі шешілетін болды. Маңғыстау облысының əкімі, ғалымның атына байланысты шаралардың барлығына дерлік мұрындық болып жүрген Қырымбек Көшербаев келесі 2008 жылғы оқулардың Халықаралық оқулар болатындығын жəне оның осы Астанада өтетінін жариялады. Міне, əзірге тындырылған шаруа – осы. Серікбол Қондыбайдың атар таңы əлі алда деп ойлаймыз.





	Сəбит ДОСАНОВ,

	Халықаралық М. Шолохов атындағы сыйлықтың лауреаты,

	Қазақстан Республикасының еңбек сіңірген қайраткері:





Ештеңе жазбай жүрсем, сыншыларым да дамылдап қалады




	– Сəбит аға, сіздің беделіңіз бен абыройыңыз қазақ ішінен гөрі, ТМД-да, алыс шет мемлекеттерде жоғары. Неге?

	– Көпке топырақ шашуға болмас. Қазақстанда да менің шығармашылығымды бағалайтын, жеке басымды сыйлайтын оқушыларым жеткілікті. Мен 50, 60 жылдық мерейтойыма байланысты, шығармашылығымның 30 жылдығына орай Алматыда, Астанада, Мəскеуде, туған жерім Қостанайда, Арқалықта, басқа да қалаларда əдеби кештер өткіздім. Өзімді-өзім жарнамалауға аса құмар емеспін, бірақ халықпен шынайы қауышатын сол кездесулерде ине шаншар орын болмай қалады. Сол себепті халқыма менің өкпем жоқ. Бірақ пенделік əрекетімен жүйке-жүрегіңе салмақ түсіретін мазасы қашқан кейбір жекелеген адамдар болады. Қазақстанда əдеби беделім биік емес деп ойласаңыз, сол жекелеген адамдардың əсері деп білемін. Оның үстіне мен біреулер сияқты ешқашан да «шаруа» ұйымдастырмаймын. Біреулер топ құрады, бірін-бірі насихаттатады, мақтатады. Кейде дауға кіріп кетеді. Адамның аты даумен де шығады. Менің бір əдетім – шетке шықсам, қазақты мақтап сөйлеймін де, өз елімде қазақты сынаймын. Өйткені көп қазақтың бірі өзіммін ғой. Қазақта бар кемшілік менде де бар. Қазақ бірін бірі сынап болған шығар, ендігі жерде кемшілікті айтқың келсе, кексіз айт. Тым болмаса жақсы сөзбен, жылы сөзбен көтермелеп қоюды үйренсек қой деймін. Себебі дүниедегі ең құдіретті нəрсе күн десек, сол күн сəулесі, электр жарығы түспейтін адам жанының қараңғы бұрышына сөздің сəулесі түседі. Адам мен адамды жылытып, жақындастыратын сол сəуле ғой. Ал шетелде жылы қабылданатын себебім, олар қызғану дегенді білмейді.

	Тіпті өзім жиі көрісіп тұратын орыс халқында да онша-мұнша қызғаныш сезім жоқ. Мүмкін бар шығар, бірақ не дегенмен ұлы əдебиет жасаған мəдениеті биік халық қой, ұсақ мінезін көрсетпейді. Мысалы, 1999 жылы мен Шолохов сыйлығына ұсынылғанда, 35 адам жасырын дауыс берген екен. Ал Шолохов сыйлығы дегеніңіз, баяғы лайықтының лайықтысын ғана таңдап алған Кеңес Одағының ең мəртебелі Лениндік сыйлығының заңды мұрагері ғой. Басым дауыспен Шолохов сыйлығын алдым. Тізімдегі қол қойған адамдардың аты-жөнінен ат үркеді: Бондарев, Михалков, Астафьев, Распутин, Проскурин, тағы басқа бүкіл əлемге мəшһүр марғасқалар. Артыңнан жіберілген арызға, арнайы келген адамдардың теріс пиғылды пікіріне қарамайды бұлар. Ғафу Қайырбековтің маған арнаған өлеңінің ішінде «Күншілдер күңкіліне құлақ аспай, Талантты еңбегіңмен таптың бақыт» дейтін жолдар бар. Бұлар таза талантты еңбекті ғана бағалайды, ешқашан ақшаға сатылмайды.

	– Бір кезде өзіңіз де сыншы болдыңыз ғой. Сынға қалай қарайсыз?

	– Қалай қараушы ем? Сынды да, мақтауды да көп естідім. Орыс-қазақ тілдерінде мен туралы «Бақыт оңай қонбайды» атты 40 баспа табақ екі кітап шықты. Мен туралы Сырбай Мəуленов, Тұрсынхан Əбдірахманова, Тұманбай Молдағалиев, Өтежан Нұрғалиев бастаған жүзге жақын ақын өлең жазыпты. Бірақ өмір болған соң кез келген адамның ұнатпайтын, қызғанышпен қарайтын, дүниетанымы бөлек, пікірі үйлеспейтін «жекеменшік» қарсыластары болады. Мен мақтауға да, даттауға да үйреніп алғанмын. Сынаған адаммен айтыспаймын, тартыспаймын, қарсы мақала жазып, оған уақыт шығындамаймын. Сыналған сайын жақсы шығармалармен жауап беруге тырысамын. Алған атағың, арқадан қаққан мадағың, сын, бəрі бір – уақытша нəрсе. Тарихта қалатын – сенің еңбегің.

	– Сіз «көп сыналдым да, көп мақталдым да» деп жатырсыз. Маған, керісінше, сіз таза əдеби сыннан кенде қалған адам сияқтысыз. Сіздің шығармашылығыңызға жақсы да, жаман да пікір айтпай, сізді əдебиетте жоқ адам сияқты етіп көрсетуге тырысқан пиғыл байқалады. Неге бұлай болды?

	Бұл да сынның өспегендігінің, əлі де болса балаңдығының белгісі емес пе?

	– Қазіргі қазақ əдебиетінде сын жоқ қой. Сын кеңестік кезде болды. Əдеби басылымдардың бірде-бірі сынсыз шықпайтын. Кеңес Одағы құлағаннан кейін сын түгілі əдебиеттің өзі əлсіреп кетті. Сын – «мынау жақсы, мынау жаман» деген нəрсе емес. Сын – талдау. Сауатты талдау жасалғанда ғана сын өрістейді. Ол жазушыға да пайдасын береді. Ал кейбіреулер бірдеңені антипатия, симпатиямен жазған болады, бірақ ол – сын емес. Сөйтіп, ашық күнде ағайын арасынан жау тауып алады да, топ құрады, тісін басып тіресуге шыққандар ана қарсы топтағы жазушылардың шығармасынан ілік іздеп тауып, талқанын шығарып сынайды.

	– «Топ» дегенді жиі естимін. Ол не топ? Кімдердің тобы?

	Сіз неге топқа қосылмайсыз?

	– Жоқ, мен ешқашан да топқа қосылған емеспін. Менің «Жапандағы жалғыз үй» деген жазушы жолдастарым қойған атым бар. Соған қарамастан маған қамқор болып, қолдау жасап жүретін ағаларым да көп, өздері іздеп келіп, танысып, ол таныстығымыз тереңдей түсетін жанашыр жастар да бар. Қазақ əдебиетіндегі насихаттың көбісі арнайы ұйымдастырылады. Ұйымдастыру жағын мен жауып қойған адаммын. Ресейлік қаламгерлермен көп араласамын, шетелге де Мəскеу арқылы шығамын. Рас, өзің айтқандай, соңғы кезде көп сыналдым, бірақ кеңестік кезде сынмен жақындығымыз жақсы еді. Сол себепті де шетел, Ресей, Орталық Азия баспасөзі мен туралы көбірек жазды.

	– Сəбит аға, сіз Олжаспен өте жақын дос екенсіз. Міне, үстеліңіздің жартысын алатын үлкен суретін де алдыңызға жайып қойыпсыз. Ал Сүлейменовтің жай адаммен жолдас болмасы белгілі. Онымен жолдас болуға əркім де ұмтылады, бірақ ол жақындата бермейді. Ал сізбен дос. Неге? Екеуіңізді не нəрсе жақындастырады?

	– Екеуімізді жақындастыратын ең бірінші нəрсе – көзқарасымыздың үйлесімділігі. Ал достығымызды бекіткен – екеумізге де ортақ адалдық. Мысалы, Олжас қазір Францияда жүр. Ол Алматыға ай сайын, арыға салса, екі айда бір келеді. Келе сала менімен хабарласады, өзім де «қашан келесің?» деп сағынып, сол күні асыға күтіп отырамын. Сосын келе салысымен табанын жерге тигізбей оны қонаққа шақыратындар көп. Бірақ ол ешқайда бұрылмайды, алдымен маған келеді. Осы үйдің дастарқанында отырғанда, менің келіншегім Құралайға өзі бір сырын айтты: «Жазушылардың көбісінен көңілім қалды. Қазір көпшілігіне сенбеймін. Сенетін жалғыз-ақ адамым – Сəкең. Менің басыма күн туған кезде жанымда қалған санаулы адамдардың біреуі», деді. Шынында да, солай. Олжастың жақын достарының өзі санаулы. Бала күннен бірге өскен, менен де жақын досы Толмачев еді. Қайтыс болып кетті. Содан кейінгі ең жақын досы Сайын Мұратбеков болатын. Ол да бақилық болды. Олжекеңнің мен үшін таяқ жеген кездері бар. Мысалы, Олжас орнынан түсіп қалған кезде қолында билігі бар қарсыластары маған «алтын балықтың» бірін емес, бірнешеуін ұсынып, жарқылдаған жақсы өмірді уəде етіп, өздерінің тобына шақырды. Егер Олжасты сатып, соларға барсам, мен Мемлекеттік сыйлықты да ертерек алып кететін едім, басқа да жақсы қызмет, керемет мүмкіндіктерге қол жеткізген болар ем. Олжасқа байланысты саудаласып, мені министр болуға дейін шақырған заман болды. Бірақ барғам жоқ. Бармаймын да. Толстойдың «Анна Каренинасында» айтылатын бір сөз бар: «Адам өзімен-өзі оңаша қалғанда да ұят іс істемеу керек» дейді. Менің кредом – осы. Адамға бұйырылған ең ауыр жаза – ар жазасы. Арым мені жазалар еді. Егер Олжасты сатып шықсам, оны көрген сайын бетім күйер еді, жаным қиналар еді. Адам ешқашан да есеппен дос болмауы керек. Дос болған соң, жақын жүрген соң пайда да көресің, зиян да көресің. Олжастың достары онсыз да аз. Бір үлкен ағамыз құнанбайшылап: «Жалғыз-ақ мінің бар – сен Олжаспен доссың» деп маған кінə қойған. Мен: «Маған кіммен дос болатынымды үйретпеңіз. Мен Олжекеңмен достығымды мақтаныш етемін. Олжас – өте адал адам» дедім. Жаның таза, адал болмаса, сенен үлкен суреткер де шықпайды. Ол – халық үшін үлкен еңбек сіңірген адам. Олжас қараптан-қарап тұрып екі рет Нобель сыйлығынан айырылып қалды ғой.

	– Қалайша?

	– Орыстар жібермесе де, басқа да жолдармен оны осы сыйлыққа ұсынуға болар еді. Олжастың «АзиЯ»-сы ғылыми құндылығы, тереңдігі, жаңашылдығы жөнінен Нобель сыйлығын алған кітаптардың көбінен артық еді. Екіншіден, ол екі миллион адамның қолы жиналған Невада-Семей қозғалысын құрды. Ерлікпен пара-пар осы азаматтық еңбегімен де алатын еді. Бұл жерде тағы да сол баяғы қызғаншақтық, күншілдік бой алып кетті. Оның үстіне Олжас та мұндай нəрсені ұйымдастырмайды. Атақ адамды көркейтпейді, атақты көркейтетін адамның өзі. Парижде болғанымда «Бұл үйде Бальзак тұрған» деген жазуы бар мемориалды тақтаны көрдім. Басқа бөтен сөз жоқ. Сол сияқты Олжас деген есімнің өзі кез келген атақ пен сыйлықтан артық деп ойлаймын.

	– Нобель сыйлығы туралы сөз қозғалып қалды ғой, өз еліңізді мансұқтап берсеңіз болды, сізге де Нобель сыйлығын береді. Осы саясиландырылған сыйлыққа сіздің көзқарасыңыз қандай?

	– Бұл сыйлықтың беріліп келе жатқанына да ғасыр болды. Нобель сыйлығын ең көп алған, тіпті жартысын алған Америка жазушылары. Шамасы, 139 жазушысы алды. Бұл сыйлықты Францияның, Жапонияның əдебиеті көп иеленді. Мұсылман елдерінің екі-ақ жазушысы – Кеңес Одағы кезінде Египет жазушысы Махфуз Нағип, өткен жылы Түркиядан Орхон Памук алды. Қалай десек те, бұл – əлемдегі ең үлкен сыйлық. Қоятын талабы да қатал. Күн бар жерде көлеңке де бар, адам бар жерде пендешіліктер де болады. Соңғы кездері бұл сыйлықтың саясилана бастағаны анық байқалды. Венгер жазушысына берілді, тағы басқа біз білмейтін біреулер алып кетті. Дақпырты жер-əлемді дүрілдеткеннен кейін біз де солардың жазғандарына үңіліп көрдік, сөйтсек, оларың бұрынғы Нобель сыйлығын алған шығармалардың дəрежесінде емес. Соңғы жылдары Швед академиясы мүшелерінің өз арасында пікір бірлігі болмай тұр. Бір басылымнан əділетсіздікке қатты наразы болған академияның бір мүшесінің өз еркімен комиссия құрамынан шығып кеткені туралы оқыдым. Бірақ тұтас алып қарағанда, əлі де беделін жоймаған, қоятын талабы үлкен, көп жазушының ұлы арманына айналған сыйлық əлемдік абыройын жоғалтқан жоқ. Арасындағы таза саяси мүддемен беріліп кеткен 4-5 шығарма үшін оны толық мансұқ етуге болмайды. Кейде мынадай да болады. Габриэль Гарсиа Маркеске «Жүз жылдық жалғыздық» үшін Нобель сыйлығы берілді. Бірақ оның бұл романы «Полковникке ешкім жазбайды» шығармасымен салыстырғанда осал еді. Маркестің өзі де «Полковникке ешкім жазбайды» повесін жоғары бағалаған. Кейде осындай да кереғар, қызық болып жатады.

	– Бүгінгі культ жазушылар жөнінде не дейсіз? Кейбір сыншыларымыздың пікіріндегі халықаралық деңгейдегі танымал есімдер сіздің көзқарасыңызда классик пе? Əлемдік деңгейге шыққан жазушыларды танымал еткен нендей күш?

	– Бұл да медальдың екі беті сияқты. Бұлардың ішінде де бірен-саран мықтылары бар. Бірақ насихаттың күшімен танымал болып алғандары да жоқ емес. Мысалы, Бразилия жазушысы Пауло Коэлені алайық. Шығармаларын оқыдым. Ішіндегі ең кереметі – «Алхимик». Ал ең соңғы жазған «Заһардың» тұсаукесерінен кейін, мен «Азаттық» радиосына сұхбат бердім. Жағымсыз пікір айттым. Неге? Екі-ақ дəлел айтайын. Менің пікірімде, жазушы жақсы айта ма, жаман айта ма, жазған дүниесінде əйтеуір бір жаңа нəрсе айту керек. Ол жаңа идея ма, əлде жаңа образ ба, бəлкім, жаңа тəсіл ме, білмеймін, жазылған жаңа шығарманың өзегінде жылтыраған бір нəрсе болу керек. Ал оның шығарамаларында айтарлықтай жаңалық жоқ. Мысалы, «Алхимигін» алайық. «Алхимиктің» сюжетін Борхестен алған. Ал Борхестің өзі ол шығармасының сюжетін біздің шығыстық «Мың бір түннен» алып ширатқан. Əрине, баяндауы басқаша, бірақ төркіні бір. Шығарманың бізде жасалған жарнамасында «Бұл қазақтар туралы да роман болады» деді, «Аралдың трагедиясы, Невада-Семей қасіреті баяндалады» деді, не керек, насихатының күштілігіне қызығып, мен де біреуін сатып алдым. Сөйтсем, Олжастың баяндамасында айтылатын «Семейде мұнша жарылыс жасалды, ол Жапонияда тасталған бомбадан əлденеше есе қуатты еді» деген бір сөздерді публицистикалық формада келтіреді. Қазақстан туралы ештеңе де жоқ. Бас кейіпкері – қазақстандық орыс. Əлгінің əйелі кетіп қалады да, «сол əйел Қазақстанда жүр» дегеннен кейін осында іздеп келеді. Қазақстанға қатысты жері – осы-ақ. Парижде болғанда француздардан Пауло туралы сұрадым, сөйтсем, олар оны мүлде қабылдамапты.

	– Париж демекші, сіз жақында Францияда болып, Сарбонна университетінде үлкен шығармашылық кеш өткізіп қайттыңыз. Флобер мен Бальзактың елінде əдеби кеш өткізуге кімдер мұрындық болды?

	– Дамудың қуатты тетігін таба білген Франция бүгінде «Ұлттық іріктеу комитеті» дегенді құрыпты. Бүкіл дүниежүзі əдебиетінің ең жақсы қолжазбалары қатал сарапшылар мен сыншылар отырған осы іріктеу комитетіне келіп түседі. Сарапшылар жазбаша түрде пікір білдіреді. Сосын біздегі Мемлекеттік сыйлық берген сияқты дауысқа салып, көп дауыс алған шығарманы «жарыққа шығаруға болады, біздің əдебиеттің деңгейінде екен» деп бағалап, жариялауға рұқсат береді. Мұның астарында не бар? «Француз əдебиеті бұрын да классикалық əдебиет болған, қазір де сол тұғырында, келешекте де осы деңгейі төмендемесін, ортанқол шығармалар жарияланып кетпесін» деп болашақты ойлатқан жанашырлық осындай жоғары талап қойдырып отыр. Сондағы Майфьерт деген сарапшы маған: «жүздеген шығармалардың ішінен сіздікін таңдап алдық» деді. Мен «Ақ аруана» повесімді, «Жусан иісі» деген, тағы бір бомж туралы əңгімемді ұсынған болатынмын. Ұсынылған шығармаларды комиссия мүшелерінің бəрі де оқып, «Дүниежүзілік əдебиетке не əкелді? Не береді?» деген тұрғыда талдау жасап, басқа тілдерге аударуға немесе жарыққа шығаруға байланысты түйін жасайды. Сөйтіп, менің кітабымды француздар 10 мың данамен тегін шығарды. Қазір Францияда 16 евродан сатылып жатыр, «валюталық есепшот ашып қойыңыз, егер өтіп кетсе, біз сізге қаламақы жібереміз» деді. Осы 10 мың дана өтіп кетсе, тағы да 10 мыңын шығарады, өтпесе, тоқтатады. Қазір, шүкір, «өтімі жаман емес» деп естіп жатырмын.

	– Сіз қазақ романистикасының ірге кеңейтуіне көп үлес қосқан адамсыз. Тіпті біреулер сізді əдебиеттегі алғашқы қадамын бірден роман жазудан бастаған дейді. Рас па?

	– Мен бірден үлкен жанрдан бастағам жоқ. Мектепте жүргенде, ең алдымен, өлең жаздым. Содан соң сын мақала жазуға ауыстым. Сонан кейін очерк, публицистика жазуға ден қойдым. Тек содан кейін ғана көркем дүние жазуды шындап мақсат еттім. Ең алғаш «Қыран қалғымайды», 27 жасымда «Ақ аруана» деген повесімді жазып, тек содан кейін ғана романға келдім. Дайындықпен. Бірден роман жазатындар болады. Бірақ бұл жанрға үлкен дайындықпен келу керек деп ойлаймын. Роман деген – бір дəуірді түбірімен қопарып көрсететін ауқымды еңбек. Бізде драматургияның өркендемей жатқан себебі театр сахнасының қалай айналатынын білмейтін адамдар пьеса жазады. Сахнаның заңын, мизансцена, авансцена дегеннің не екенін теориялық тұрғыда да, практика жүзінде білмейтіндер де пьеса жазуға кірісіп кетеді. Мен екі-үш пьеса жаздым. Алғашқы «Дауыл» дейтін пьесам М. Əуезов театрында үлкен табыспен өтті. Бұл тың көтеру жұмысының қайнап тұрған кезінде, тыңның 30 жылдығының қарсаңында «топырақ эрозия болып кетті», «қазақ даласы орыстанып барады» деген сияқты тыңға қарсы көзқараста жазылғанымен, оны қырағы көздер қанша жонып, қырнағанымен, халық пьесаны жылы қабылдады.

	Оның сəтті шығу себебі, мен əрбір жаңа спектакльді құштарлықпен көретінмін, артистер үш құрамда ойнаса, үшеуіне де баратынмын, оларды салыстырамын, олардың ойыны туралы, қойылым туралы рецензия жаздым, театр туралы кітап шығардым. Мен «Дауылға» осындай дайындықпен келдім. Қаламгер не нəрсені жазса да, қолын да, жанын да қыздырып, іштей пісіріп, əбден иі қанған əзірлікпен келуі керек.

	– Сіздің сыйлықтарыңыз көп пе? Шолоховтан басқа сыйлығыңызды айтам. . .

	– Біздің Мемлекеттік сыйлық сияқты Қырғызстанның «Алтын қалам» деген ең үлкен сыйлығын алдым.

	– Аз болса да, саз, мықты-мықты екі-ақ сыйлығыңыз бар екен. Бірақ сіз неге сырт көзге сыйлық аулап жүрген адам сияқты көрінесіз? Мұны біреулер əдейі қалыптастырды ма?

	– «Маған сыйлық керегі жоқ» деген – бекер сөз. Мұндай «қарапайымдылық» та мақтаншақтықтың бір түрі. Кез келген қалам ұстаған, ала қағаз шимайлаған адам өз еңбегінің жемісін көргісі келеді. Алайда сыйлыққа ұмтылу бар, өзі келетін сыйлық жəне бар. Мен сыйлыққа соншалықты ұмтылған жоқпын. Сыйлықтар маған өзі келді. Бірақ былтыр Мемлекеттік сыйлыққа ұсынылып едім, ала алмадым. Алғым келді, əрине, алайда екі-үш дауыс жетпей қалды. Алғашында бұл сыйлыққа ұмтылған себебім, мен бұған кішілік ізетпен, көзкөргендік құрметпен қарап, қаламдастарыма жол беріп жүрдім. Екінші рет ұсынылғанымда, Сайын Мұратбековпен бірге түстім. Мен бірден «Сайын ағаммен таласпаймын. Егер дауысты бірдей алатын болсақ, мен емес, Сайын алсын» дедім. Кездескен адамның бəріне «Мен алмасам да, Сайын алса екен» деп айта бердім. Бірінші қиындық, шығарманы Одақтың проза кеңесінде қарайды. Мен өзім сол кеңестің мүшесімін. Атын айтпай-ақ қояйын, кеңесте сөйлеген біреу: «Сайынды сыйлыққа ұсынбай-ақ қояйық. Себебі отыз жылдан бері ешнəрсе жазбаған. Мынау кітабы құрастырылған, ескі екен, бəлен екен, түген екен» деді. Шыдамадым: «Əй, жігіттер, сол сыйлықты алмаса да Сайынды классик деп қазақ халқы да, бүкіл дүние де баяғыда мойындап қойған. Жазбаса, денсаулығы болмаған шығар, бұрынғы биігінен төмендегісі келмеген шығар, жаман жазғысы келмеудің өзі де ерлік емес пе? Біз Сайынды қолдайық, осы кеңестен жіберейік, ұсынайық сыйлыққа, өзі де екі дүние ортасында қатты жатыр, еңбегін бағалайық» деп едім, отырған жігіттердің көпшілігі дүр етіп қостай жөнелді. Соның өзінде мен 52 пайыз дауыс алдым. Бірақ «менің сыншым» жəне маған қарсы адамдар, неге екені белгісіз, мені өте өтімді адам деп ойлайды. Олар «Досанов алып кететін болды-ау» деп аһ ұрып жүрді осы екі аралықта. Бірақ Мемлекеттік сыйлықты алмағаныма аздап жүрегім ауырғанмен, талай тоқпақ жеп үйреніп қалған адаммын ғой, бойымды тез ширатып алдым. Себебі менің ренішімнен гөрі қуанышым басымдау еді. Мен Сайынның алғанын шын жүрегіммен тілеп едім. Өйткені өмірде дос едім, көрші тұрдық, шын жақсы көріп, сыйлап едім, оның үстіне жақсы адамды қалай құрметтесем, əділдікті дəл солай сүйемін. Егер Сайын алмай, мен алып кетсем, аруақтың артында жүрегімді күн сайын осқылаған ауыр азап арқалап қалар едім.

	– Ал Сайын аға бұл кезде тілге де келе алмай қатты ауырып жатты ғой. Сыйлықты алғанын білді ме, қалай қабылдапты?

	– Мен Сайын ағамның сыйлық алғанын ести сала, үлкен шоқ гүлдер сатып алдым да, таудағы үйіне тіке тарттым. Бірінші болып құттықтаппын, бұған дейін менің Одақтағы проза кеңесінде айтқан сөзімді оған біреулер жеткізген екен. Мəриям жеңгеміз:

	«Ағаң саған бұрын да риза еді, ауырып жатса да риза болғанын тағы да білдірді» деді. Сайын ағамның жанына екі рет барып едім, мені танымады, тек кетерімде қоштасайын деп үшінші рет барып, мойнынан құшақтап едім, көзін ашып, мені танып, қолымнан қысып, жібермей қойды. Ризалығын, қуанышын осылай білдірді. Сыйлық туралы əңгіме – осы.

	– Аға, бұл əңгіме айтылуы тиіс. Бір кезде сіздің төңірегіңізде жүрген қиғаш əңгіме, қиямпұрыс полемикаға қалай қарадыңыз? Бірін-бірі халтурщик дейтін, бірін-бірі классик деп, антипатия-симпатиямен əдебиет жасағысы келетін қаламгерлер арасында осы күнге дейін əдеби этиканың болмауын қалыпты нəрсе деп қарағанымыз дұрыс па?

	– Жазушылардың соңғы съезінде жақсы əңгімелер болды. Əбден күйіп жүрген Қабдеш Жұмаділов: «Демократия деп осы күні жұрт аузына келгенді айтатын болы. Мағауиннің жағасынан алып, жатып кеп жабыла сынайды. Мағауинді сынайтын кім олар? Мағауин сияқты тым болмаса бір сөйлем құрай ала ма? Бір əңгіме жаза ала ма?» деді ашынып. Ол кісі Жазушылар одағынан «жазушы этикасы деген жаңа бір ұғымды жарғыда қолдауымыз керек. Мүшелікке қабылданған жазушы этика бұзатын болса, мүшеліктен шығару мəселесін қарастыру керек» деді. Мен қазір «Жиырмасыншы ғасыр» деген эпопея жазып жатырмын. Екі томы жарыққа шықты, бір томы Мəскеуде «Советский писатель» баспасында басылды. Сыншыларым да осы кезде «оянды». Жалпы, мен қай кезде сыналатынымды өзім білем. Мен сынды қай уақытта естимін? Əлдебір шығармам жазылып болып, жарыққа шықса, əсіресе, ол Мəскеу жақта жылы қабылданып, ресейлік басылымда пікір білдірген, талданған дүние басылып жатса, əдеби кездесуге шақырту алып, атым дүрілдей бастаса, бұл жақта шуылдасып сынау басталады. Міндетті түрде осылай. Үнемі дүрілдей бермейсің ғой, бір-екі жылдай еш нəрсе жазбай, үнсіз жүресің, бұл кезде менің сыншыларым да бір сəт тыныштық тауып, дамылдап қалады. Мен Шолохов сыйлығын, академик, профессор атағын алғанда да, Мəскеуден бір томдығым басылып шыққанда да, Қырғызстаннан сыйлық алып қайтқанда да осылай болған.

	«Осылар сыйлықты шығарманы оқып бере ме, оқымай бере сала ма? Əйтпесе Досанов қалай алып кетті» дейді олар. Францияда кеш өткізіп қайтқаннан кейін «енді не дер екен» деп ойлап едім. Францияда туысқаным жоқ, сұрағанын бермесе, суып кететін нағашы-жиенім жоқ, ақшаға сатып алды деп айта алмайды, олар оқымады деп тағы айта алмайды. Не дер екен? Бірақ бұлар үндемеді. Бірінші рет ауыздарына құм құйылды. Француздарға байланысты еш нəрсе ойлап таба алмаса керек. Ал қазақ бағаламайды демеймін, көре алмай, күндейтін аз ғана адамдар тобы үшін жазғырмаймын бəрін, бірақ шетел десе жұлдызымның жанатыны рас.

	– Аға, сіз жеті рет ажалдан аман қалыпсыз. Өлімнің аузына барып тұрып, тірі қалсаңыз, жақсы адамға ғана беретін Алланың сыйы шығар. Сіздің пайымыңыз бізден гөрі бөлек болуы керек қой, өлім мен өмір туралы не ойлайсыз?

	– Рас, жеті рет ажалдан аман қалған адаммын. Машина апатына ұшырап, одан есен-сау жазылдым, Алматыда аспаннан ұшақ құлап, жолаушылардың бəрі қырылып қалғанда, жалғыз өзім тағы да тірі қалдым. Бірде бір топ жазушылармен отырғанда Əбділда Тəжібаевтың былай дегені бар: «Сен осы, Сəбит, тура келген ажалдан ылғи аман қаласың. Адам сенбейтін фантастика бұл. Құдаймен құда ма едің осы сен? Құпиясын айтшы бізге», – деді. Мен күлдім. «Жігіттер, мен білемін ол сырды» деді содан соң өзі: «Бұл – өте қайырымды жан. Жауына да жамандық жасай алмайды. Құдай Тағала соны көреді. Сондықтан да сен тірі қалғансың», деді. Мен адамдардың қарадай қағынып барып əдейі жауласатын əрекеттерін, міне, жасым жетпіске жақындады, əлі күнге түсіне алмаймын.

	– Сізді Сəбит Мұқанов өте жақсы көрген дейді. «Сəбиттердің бəрі мықты болады» деп көтермелеп отыратын көрінеді. . .

	– Тағдырым қиындау болғанмен, жақсылармен жолдас болудан бағым жанған адаммын. Тіпті жолаушылап шықсам да, жолымда тек жақсы адамдар кездеседі. Иə, мен Мұқановтың да, Мүсіреповтің де, Мұстафиннің де сүйіктісі болдым. Əсіресе, Ғабең мен Сəбеңе тұңғыш баласындай еркелеп жүретінмін. Қызық болғанда, олар да мені бір-бірінен қызғанатын. Əсіресе, Сəбең мен Ғабең. Сəбең мені «адас» дейтін. Ол – «аттас» дегені. С. Мұқанов менің алғашқы повесімді тау баурайында екі көзін шарт жұмып алып, шалқасынан жатып, арасында сұрағын қойып, өзіме оқытқаны есімде, соңында өзі жақсылап тұрып алғы сөз жазып берді. Ал «Ақ аруана» повесіме Ғабең жылы пікір білдіріп, повестің соңын трагедиямен емес, жарқын аяқталуыма кеңес берді. Олардың бірі – маңғаз мінезді, бірі – жарқылдаған ақкөңіл болса, əдебиет туралы, арғы-бергі тарих, дəстүр туралы сөйлегенде, ағылған-төгілген шежіре-дария еді. Сол əңгімелерін тыңдағым келіп, оларды үйге қонақ етемін. Егер көңіл күйлері келісті болса, жиналған жерде проферанс ойнайтын əдеттері бар-тын. Өздері ғана емес, проферансты əйелдері де тəуір ойнайтын. Ғабиден аға қайтыс болғанда Опера жəне балет театрында өткен қоштасуда Ғабеңнің: «Енді кіммен проферанс ойнаймын?» деп еңкілдеп жылағаны есімде. Мойнындағы галстугының түсі қандай болса, аяғындағы шұлығының түсі де сондай, ғажап талғампаз, айналасындағы барша дүниеге биік эстетикалық көзқараспен қарайтын Ғабең жақсы көрген адамына мейірлене түсуші еді. Ол Одақты ұзақ жыл басқарды. Қаламгерлер арасында туындап қалатын дау-шарды тез арада тыйып тастап отыратын бүгінгі менің қаламдастарыма Ғабеңнің сол парасаты, биік пайымы мен мəдениеті жетісе бермейді.

	– Əңгімеңізге рақмет.





	Еркін Ібітанов, ақын





Мен ауылға мәңгілік маталғанмын




	Ақынның өмірі Алматыдан алыста, Аспан тауының аясында өтіп келеді. Бұл дұрыс па? Ақын мен жазушы тек қалада ғана тұруы керек пе? Қаламгердің бəрі шулы шаһарда жүргеннен кейін біз солай қабылдап үйреніп кеттік пе əлде? Жоқ, ең əуелі ақындар бір-бірі үшін керек. Жанын мұң басып жабыққанда, құлазып қоңырқай күй кешкенде, шиыршық атқызған жанының шермендесін ақтарыла айтар адам іздегенде «түсінеді-ау» деген тəуір жолдастың бəрін осы жақтан түгендегісі келеді. Мойындаса да, мойындамаса да құйысқан түйістіріп бəрі де қатар шауып жүр. «Сенің андағы балдыр-батпағыңнан, менің мына шимай-шатпағым мың есе артық емес пе?» деп шықшытқа талай жұдырықты тигізсе де, бəрібір дос құшақтар ертең-ақ қайта жазылып жатады. Тілдейді, күндейді, тартысады таласады – табысады. Сыртынан қадір тұтып, қасиеттеп жүретін аға-інілерінің пенделігінің куəсі болмай, бəрінен ада боп аулақта күн кешіп, ауылда жүргені əлдеқайда жақсы емес пе деп ойлайсың кейде. Өлеңнен басқа ешкімге айтпас момақан мұңын тау-тасқа ғана төгіп, табиғатпен сырласып жүрген ақында ғана анық тазалық бар сияқты. Əйтсе де ауылда жүріп шығармашылықпен айналысудың жалғыз кедергісі – таныла алмай қалатындығың, танылсаң-дағы өз дəрежеңде бағаңды ала алмай қалатындығың дейін десең... орыстың Сергей Есенин, Николай Кулиев, Сергей Крючков, Николай Рубцов, Павел Васильев, Сергей Макаров, Станислав Куняев сияқты мықты ақындары мен Василий Шукшин, Федор Абрамов, Валентин Распутин, Виктор Астафьев сияқты жазушылары деревняларда өмір сүріп-ақ даңқ пен дақпырттан кенде болған жоқ қой. Бұл есімдер «провинциалдардың» бір парасы ғана. Орыс поэзиясы мен прозасының мəртебе-мерейін деревняда жатып-ақ асқақтатып, талантын тұншықтырмай, барынша жарқырата көрсетіп кеткен бұдан басқа да ақын-жазушысы қаншама? Тіпті сонау XIX ғасырдың өзінде-ақ орыс əдебиеті «қалалық» жəне «деревнялық» деп екіге бөлініп, бірін-бірі үзілді-кесілді қабылдай алмайтын қағидалармен қаруланып алып, екі ағым қалыптастырып кеткені де белгілі. Əдебиет деген осылай. Ағым мен бағыт əр түрлі болса да, бəрінің илейтіні бір терінің пұшпағы. Хош.

	Ауылда өмір сүріп жатқан көп ақынымыздың бірі – Еркін Ібітанов. «Аспан таудың аясында жүр» деп отырғанымыз осы кісі. Мұқағалимен бір ауылда тұрып, бір ауамен тыныстаған жақын досы, туысы. Хантəңірінің баурайындағы қасиетті Қарасаздың түлегі. Мұқағалидан он жыл бұрын шықса да, өз сөзімен айтқанда «ерте туып, кеш қалған» ақын. Өзі осылай дегенмен, Еркін Ібітанов – қазақ поэзиясындағы мықты ақындардың бірі. Машықтанған мəнері – «қара өлең». Төрт аяғын тең басатын, тайпалған жорға жырларымен өз кезеңін тамсандырғандардың біреуі. Айырмашылығы жəне ерекшелігі – мінезділеу. Мəселен:



	Ағыл-тегіл жыр едім-ау, жыр едім –

	Түріп тастап қайғы-мұңның түнегін.

	Енжар күнді – көнбіс күнді жатсынып

	Астаң-кестең нөсер, дауыл тіледім...

	... Біліп алмай өз қуатын, өз əлін,

	Кім көтерер ақындықтың тозағын?!

	Нөсер керек, нөсер керек ақынға

	Шаю үшін кір көңілдің тозаңын.



	Еркін ағаны арнайы іздеп барып, сəлем бердік. Қуанып қалды. Сырқаттанып қалған екен, басын көтеріп, əңгіме-дүкен құрды. Жырақтажүрген ақынның жалғыздығын біз де түсінеміз. Қызық əрі қиын тағдыр. Қалбалақтап алыстағы Алматының жақсылығы мен жаңалығын сұрап жатыр. Əңгімеміз сол баяғы өлең, сол əдебиет...



	«ҚОЙШЫЛАРДЫ» ЖАЗЫП, ОЙШЫЛ БОЛА БАСТАДЫМ



	Ең алғаш баспасөзде 1953 жылы жарияландым. Неге екенін білмеймін, Тайыр Жароков ағамыз мені жақсы көрді. Алматыға келген сайын, «кітабыңды баспаға берсеңші» дей беретін. Ол кезде ұсынған дүниеңді баспалар қолма-қол ала бермейтін. Құрастырған жинақ алдымен Жазушылар одағында талқылаудан өтеді. Тайыр аға қолқалап қоймаған соң, бірқыдыру өлеңдерімнің басын құрастырып, апарып берсем, «Мынау кілең лирикалық өлеңдер. Партия туралы, Отан, Ленин туралы өлеңдер жоқ. Бұл күйінше жарамайды, толықтыр» деп Одақ қолжазба жинағымды өзіме қайтарып берді. Арада аз уақыт өткен соң «Қойшылар» деген тұңғыш жыр жинағым шықты. Оның ішінде партиясы да, Ленині де бар еді. Ол жыр жинағының жазылу тарихы былай. Кітапханада жұмыс істеп жүргенімде, аудандық газеттің бас редакторы Əлнұр Мейірбеков «Малшылар тойын тойлағалы жатырмыз, арнайы нөмір əзірлейміз, газеттің иығында бүкіл беттің мəнін ашып, айдары болып тұратын төрт шумақ өлең жазып бер» деп тапсырма берді. Сөйтіп жаза бастасам, төрт шумақтан да ағылып-төгіліп, асып барады. Тегеурінімді тоқтата алар емеспін. «Осы қойшылық қазақтың ежелден келе жатқан, ата-бабадан қалған төл кəсібі ғой. Неге поэма жазбаймын?» деген ой келді. Төрт шумақ өлең толық бір поэмаға айнала бастағандай. «Өлең шықпай жатыр. Күтіп қалмаңыздар» деп телефон шалдым да, жазуға қайта отырдым. Екі тəулікте аяқтадым. Əкемнің жазуы сайдың тасындай, коллиграфиялық жазу еді. Əдемілеп көшірді де: «Мұқағалиға оқыт» деді. Ат терлетіп, Мұқағалиды алдырып, екеуіміз бастаудың жанына барып, шалғынға жамбастай жайғастық. Мұқағали: «Əкел мен оқимын» деп, «диктор» дауысымен оқи бастады. Оқып болды да, «мынауың-мынау» деді бас бармағын көрсетіп. Аудандық газетті қойып, Алматыға, сонау «Социалистік Қазақстан» газетіне жіберуге ақыл берді.

	Поэма газетте жариялана салысымен бүкіл ауданда атағым дүркіреп шыға келді. Əкем бағланын жайратып салып, той қылды. «СҚ» аудан арқылы арнайы шақырып алып, менімен танысқаны да есімде.



	МҰҚАҒАЛИДЫҢ АТЫМЕН МАҚТАНАТЫНДАР ЕМЕС, МАЛДАНАТЫНДАР КӨБЕЙДІ

	Мұқағали өлгеннен кейін «Арысым», «азаматым», «абызым», «ақылдым» деген жəдігөйлер көбейді. Елдің бəрі Мұқағалиға өлең арнағыш. Мұқағали туралы жазғыш. Ауылымыздың мұзбалағын көрген де айтады, көрмеген де айтады. Мұқағали əркімнің меншігіне айналды. Мейлі ғой, жақсы көргендері, құрмет тұтқандары ғой деп жүрсем ... Менің «Хантəңірі қайдасың?» атты жыр жинағымның жарыққа шығуына осы жағдай түрткі болды. Жиырма жыл бойы Мұқағалиға ешнəрсе арнаған жоқ едім. Түс мезгілінде газет оқып, бір жағы радио тыңдап, дем алып жатсам, біреу саңқылдап, естелік айтып тұр. Сондағы естелігінің сиқы мынау: «Екеуіміз жақсы дос болып едік, Мұқағали мені көрген сайын «басымды жаз» деуші еді. Мен басын жазып беруші едім». Міне, естелігінің түрі. Бұл досты құрметтеу емес, қорлау ғой. Қайыршы етіп көрсету ғой. Қатты ашуландым. Ашуға мінгенім соншалық, «сендерге Мұқағали туралы естелік айтудың қандай болатынын көрсетейін» деп, 21 күннің ішінде ақынның өмірі, тағдыры жайындағы «Хантəңірі қайдасың?» атты поэмамды жазып шықтым. Мұқағалидың атын жамылып, өзінің досы, серігі сияқты етіп көрсету біреулердің тіршілігінің əдісі, өмір сүруінің құралы да шығар, бəлкім. «Ұлы адамның жанында жүрсем, мені де, мүмкін, ұлы адам деп қабылдап қалар ма?» деген пасық ойы шығар. Мұқағали мен Шəмші туралы əңгіме қозғалса, арақты да қосып айтатын ауруы бар бəрінің. Тап осы əңгімені айтарда өлгендердің əруағынан, өзінің ар-ожданынан неге қорықпайды сол жазғандар. Өлең туралы, шын талант туралы шабыттанып сөйлегенді қашан үйренетінін білмеймін осы жұрттың ...



	ҮЙЛЕНУІМНІҢ ӨЗІ БІР ХИКАЯ...



	–Шыныңызды айтыңызшы, Мұқағалидан да ертерек танылып, өлең сүйер, поэзияның парқын ажыратар қауымды елең еткізгеніңізге қарамастан, ауылдан ұзап шыға алмауыңыздың, Алматыдағы шулы ортада жүре алмауыңыздың ең басты себебі не болды?

	–Дəл сол уақытта əкем қайтыс болды, інім қайтты, қалың өлімнің қайғысынан басымды көтере алмай қалдым. Бір үйдің үлкені едім. Өзімнен кейінгі тоғыз бала жетім қалды. Қарындастарымды ұзатып, інілерімді үйлендіру керек. Үш айдың ішінде 4-5 адам бақилық болып кетті. Бірінің қырқын өткізбей жатып, бірі өліп жатты. Тіршілік тұсап, жібермеді. Осының бəріне тек жүрексіз адам ғана көз жұмып қарай алар еді. Əйтпесе, 1968 жылы «Қолма-қол репортаж жүргізуге ебің бар екен, дауысың, дикцияң да жақсы екен» деп Қазақ радиосы да жұмысқа шақырған еді. Тілшілікке, бөлім редакторлығына облыстық «Жетісу» газеті де шақырды. Тұманбай досым: «Осы отырған үйімді саған берейін. Көшіп кел» деп қолқалады.

	«Қашанғы қаңғырып осында жүресің?» деп Олжас та айтты. Қу тіршілік жіпсіз байлап, адымымды аштырмады. Мəңгілік туған ауылымның тұтқыны болдым. Алматыға менің өкпем жоқ. Қазір де кетіп қалуыма болады. Бірақ ... жиырма жастағы жігітті арман қуып кетеді, ал жетпіс жастағы шалды ажал қуып кетеді ғой...

	Алтынгүл апа айтады: Еркін – бір атадан он болғанымен, бір анадан жалғыз. Егер біз сол кездегі шиеттей бала-шағаны тастап кетсек, «Еркін бізге өгейлігін көрсетіп кетті» деген сөзге қаламыз ба деп намысқа тырыстық. Оларды жаутаңдатып, қалай ғана қалада қызық кешіп жүреміз? Ұлды ұяға, қызды қияға қондыру үшін де қанша қайратымыз жұмсалды? Оның арасында өз балаларымыз да өсіп қалды. Оларды оқыттық. Дүниеге немерелер келді. Баладан туған балапандарды бағу да – ата менен апаның тəтті бір парызы.

	– Мына кісі екеумізді Бердібек Соқпақбаев ағаларың үйлендірген. Жуық маңда үйленем-ау деген ойда да жоқ болатын. Мен осы Нарынқолда Мəдениет үйінің директоры болып жұмыс істеймін. Жергілікті өнерпаздарды жинап, жылына бір рет Алматыға байқауға апаратынмын. Сонда бір жолы осы кісі де барды. Сəкеннің «Тау ішінде», «Мақпал» деген əндерін келістіріп шырқайды енді. Алтынгүл сахнада əн шырқап тұр, біз Бердібек екеуміз көрермендердің ортасында отырмыз. Бердібек: «Ей, сен неге үйленбей жүрсің? Мына қызды алу керек қой саған» деп сыбырлады. «Өй, жас қыз емес пе? Бар болғаны 9-класта оқиды. Оның үстіне сөйлескем де жоқ». «Сол да сөз бе екен, қазір сөйлесеміз». Байқау аяқталған соң Бердібек екеуміз өнерпаздардың жанына келдік. «Мына ағаңды танисың ба?» деп еді, Алтынгүл:

	«Еркін ағаны танимын ғой» деп көзін төмен салды. «Ендеше сен неге осыған тиіп алмайсың?» десе... үндемейді. «Болды, бітті» деп Бердібек екі алақанын бір-біріне сарт-сұрт соқты. Салып ұрып ауылға келдік. Өзі бір нəрсені ойына алса, орындамай қоймайтын. «Келін түсіреміз» деп алдымен əкемді көндірді. Аудандық ЗАГС-тің бастығы өзінің досы екен, онымен уəделесті, мектептің директорымен келісіп «орта мектепті бітірді» деген құжатты алып, апай-топай екеумізді үйлендірді де жіберді. Сөйтіп Алтынгүл Бердібектің келіні болып шыға келді. Ал Бердібекті менің əкем оқытқан. Əкем – Верный гимназиясын бітірген, оқыған, зиялы адам болатын. Жоғарғы оқу орнында оқытушылық қызмет істеген, екі ағасы да халық жауы болып ұсталып кетті. Ақыры əкеме де тықыр таянып, мектептен шығарылып, қой бағып кетті. Тағдыр ғой. 8-кластан бастап өзіме де Алматыдағы Жұмабай Шаяхметов ашқан экспериментальды мектепте оқыдым. Республикадағы ең үздік оқушыларды жинап алып оқытатын мектеп екен. 1952 жылы 10-класс оқып жүргенімде мен үйінде жатып оқитын, КазГУ-де тарих факультетінде сабақ беретін кіші əкемді де «халық жауы» деп ұстап, 48 сағаттың ішінде Баянауылға жер аударып жіберді. Мен далада қалдым. Қыстың күні туысқандарым барып Қарасазға қайта алып келді. 1966 жылға дейін «халық жауының, би-болыстың тұқымысың» деп комсомолға да алмай қойды. Кейін өздері газетке жұмысқа шақырған соң, амал жоқ, комсомолға өткізді. Студент кезімде бүкіл КазГУ бойынша комсомолға мүше емес жалғыз мен ғана болатынмын.



	АРҚА СҮЙЕР АСҚАРЫМНЫҢ БІРІ – БЕРДІБЕК ЕДІ



	Айтсам, мақтанғандай да болып көрінем, айтпасам тағы болмайды, дəл осы менің үйім – Жазушылар одағының Нарынқолдағы кіші филиалы. Қаланың у-шуынан қашқанның бəрі осында келеді. Алланың өзі де осы Алматы облысын, оның ішінде Кеген мен Нарынқолға бар мейірімін төгіп, табиғат сұлулығын аямай берген ғой. Мұншама көркем жер тек ертегіде ғана жырланады. Сол қаламгер достарымның бəрі де шаһардың тіршілігінен шаршап, дем алып қайту үшін келетінін мен де түсінемін. Бердібек екеуміз жерлес, туыс қана емес, шын рухани дос едік. Екеуміз кешкен қызықтың қайсысын түгендеп айтайын. Бірде Сейдахмет Бердіқұлов, Тахауи Ахтанов үшеуінің «келе жатырмыз» деген хабарын алдым. Оларды Сарыжаз ауылындағы шекара постысынан өткізіп алмас бұрын, Сарыжаздың етегінде жатқан егін ішінен бір елік атып алғам. Құбаталдың шетінде отырған бір малшыға жағдайды айтып, «жақсылап қызыл қуырдақ əзірлеп беріңіздер, қазір қаладан қонақтар ертіп келемін» деп келісіп кеттім. Келсек, қонақ күтіп үйреніп қалған келіншегі дастархан дайындап қойыпты. Жолда ашығып қалған алматылықтар көздері жайнап, кірісіп те кетті. Бір кезде Бердібектің «мынау ненің еті?» демесі бар ма? «Еліктің еті» дегенім сол еді, бұрқ-сарқ ашуланып кетті дейсің. «Сен табиғатты құртып жүрсің, аңның бəрін қырып біттің, жаздай жейтінің балық, фарельді тұқымдыққа да қалдырмадың». Қойшы, не керек, «Нарынқолға жаусың» деп барып ентігін əрең дегенде басты. «Жарайды, жемесең қой» дедім де, қолындағы қасығын жұлып алып, былай шетке қойдым. Отырып-отырып: «Əкел қасығымды, сағынып кеттім еліктің етін, мен де жеймін» дейді. Сөйтсе Тахауи марқұм: «Əй, Бердібек-ай, ақыры жейтінің бар, алыспай-ақ жесең болмай ма, Құдайдың берген таңсық асы ғой бұл да» дейді. Сейдахмет аға: «Əй, осының мінезін-ай» деп басын бір шайқап қойды. «Хантəңірі, қайдасыңды» жарыққа шығарған Сейдағаң ғой. Жазылған соң газеттерге бірінен кейін бірі шығып жатты. Бірде түн ішінде Сейдағаң телефон соғып: «Мына дүниең жақсы екен» деді. «Тəуір болса сізге апарамын ғой» десем, жуан дауысымен: «Енді қайда апарайын деп едің?» деп гүр ете қалды. «Жалын» баспасының директоры еді, үш айдың ішінде шығарып жіберді.



	БІЗ БЕРДІБЕККЕ ҰЛЫЛЫҚТЫ ЕШҚАШАН ҚИМАЙМЫЗ БА?..



	Бұл оқиғаны айтсам, газеттің беті көтере ме, көтермей ме, оқырман қалай қабылдайды, дұрыс түсіне ме, түсінбей қап жүре ме, білмеймін. Бірақ болған жағдай. Жетпісінші жылдары Алматыда Азия-Африка елдері жазушыларының конференциясы өтті. Іле-шала қалаға келдім, əлбетте бірден Жазушылар одағына жетем ғой. Бердібекті іздеп едім, Рамазан Тоқтаров:

	«Ағаң «Қаламгерде» жалғыз өзі коньяк ішіп отыр» деді. «Ой, сұмдық, өз бетімен ішпеуші еді, не болды?» деп салып ұрып «Қаламгерге» кірсем, ұсқыны қашып кеткен, кигені жұлым-жұлым ескі джинсы шалбар, аяғына шұлық кимей, қоңылтаяқ бəтеңке киіп алған, жейдесінің бір жеңі түрілген, бір жеңі түрілмеген, əйтеуір өңі бөлек. Сап-сау, бірақ алдында – коньяк.

	«Мынаны іш те, жоғарыға көтеріл, мен туралы əңгіме болып жатыр» деді. Конференцияда африкалық жазушы Ахмад Аббас деген Нобель сыйлығының лауреаты сөз сөйлегенде: «Қазақта Мұхтар Əуезов, Бердібек Соқпақбаев сияқты ұлы жазушылар бар. Содан кейін.......жазушылар бар» деген екен (кімдер екенін атамай-ақ қоялық). Ауыздан шығып кеткен сөзді қайтып ұстай алмайсың. «Енді соны өзгерту керек» деп бүкіл жазушы дүрлігіп жатыр екен. «Ұят болды, үлкен жазушыларымыздан ұят болды» деп шеттерінен ұят қысып, беттерін басып жүрген біреулер. Əлгі Аббастың тізіміне Бердібек қалай кіріп кетті, неге кіріп кетті? Сұмдық қой. Бердібек соған күйініп отыр екен.

	«Өмірімде алғаш рет көріп отырған Ахмад Аббасқа «сөйтіп сөйле» деп пара бергем жоқ қой» дейді. Жазушылардың бəрі емес, белгілі бір топ радиокомитетпен келісіп, өшірудің қамына кіріскен екен. Соңғы атаған фамилиялармен біріктіріп, өңдеп жіберейін десе, жанында аудармашысы бар Ахмад əлі Алматыдан кеткен жоқ. Ол міндетті түрде өз сөзін тыңдайды. Ақыры сол «Мұхтар Əуезов пен Бердібек Соқпақбаев» болып кетті...

	Бердібек пен Қасым Аманжолов жан қиыспас жақсы достар болды. Қасым ұнатпаған адамын сөзбен опырып тастап кете беретін. Қайтыс боларының алдында ауруханаға көңілін сұрай барған Бердібек: «Неге көңілің шабады, нені аңсайсың?» деп сұрайды. «Құрт» дейді Қасым. Бердібек Нарынқолға кеп бір дорба құрт жинап алып кетіп, өз қолымен езіп, ішкізіпті. Кейін өзі де «Құрт» деген əңгімесін жазды. Екеуінің достығы нəзік сыйластыққа толы еді...



	ОСПАНХАНСЫЗ ОСЫ ӨМІР КҮҢГІРТ МАҒАН...



	Менің қатар жүріп, қалтқысыз сыйласқан достарымның бірі – Оспанхан. Мінезі қызық еді. Жаздың күні, шілденің шыжыған ыстығында үстіне тон, басына тымақ, аяғына етік киіп шығушы еді. «Мынауың не?» демек түгілі, таңырқап қарағанынан аузымызға сөз де түспей қалатын. Оспанханмен танысуымыз қызық. КазГУ-дің журфагінің студентіміз. «Көркем оқу» деген сабақты режиссер Асқар Тоқпанов оқытады. Бір күні сабақ соңында: «Сен қала тұр» деп Асекең мені алып қалды. «Сен осы малшының баласысың ба?». «Иə». «Ертең сағат онда Киров көшесіндегі Артистер үйіне кел» деді. Неге екенін айтпады. Барсам, өзім секілді 18-19 жастағы бейтаныс бала жүр. Ұстазымыз: «Мынау – Оспанхан деген студентім. Болашақта не əртіс, не режиссер болады, мынау – Еркін, ақын» деп екеуімізді таныстырды. «Екеуің қазір жылқы соясыңдар». Өмірі жылқы сойып көрмеген мен, көзім атыздай болып, əлгі жігіттен «соя аласың ба?» деп сұрасам, «Жоқ» дейді. «Соймаймын» деп тағы айта алмайсың. Мейлі, тəуекел. Асқар аға қылпылдатып екі пышақты қайрап қойыпты. Үшеулеп жүріп жықтық. Не істемек керек? «Өзіңіз бауыздап беріңіз» деп қулық жасадым. «Жарайды» деп Асекең өзі бауыздады. Содан екеуіміз екі сирағына жармасып, жұлмалай бастадық. Асекең қарап тұрды да, түп-тұқиянымыздан түгімізді қоймай сыпыра балағаттады. Өзі тілі ащы адам, сай-сүйектен өтетін сөзді айтып, жер-жебірімізге жетті. «Өлтірмей тұрып айтпайсыңдар ма соя алмаймыз деп, малға обал жасап». Сөйтіп тұрғанда арғы жағынан мұрны қолағаштай бір шал келді. Көре салып, одан əрі боқтады. «Обал-ау, обал-ай» деп ол жағына бір, бұ жағына бір шығады. Сөйтсек, ол – Серке Қожамқұлов екен. Келе екі білекті сыбанып, аса бір құлшыныспен, кəнігі болып алған қимылмен жылқыны жəукемдей бастады. Біз тек сирақты ұстаушымыз. Сойып біткеннен кейін үшінші қабатқа қарай тасыдық. «Енді кетіңдер» деді үй иесі. Қарнымыз аш, түс ауып кеткен. Əлгі жерде Оспанхан екеуіміз танысып қалғанбыз. Қоштасып, кетейін десем, «Кетпе, мен ет алып шықтым, пісіріп жейік» дейді. Сабазың күпəйкесінің ішіне сала беріпті. Ылғи жылы-жұмсақ, сүйегі жоқ, сұрпы ет. Ассақ, бір қазан ет болды. Ертеңінде Асекең тағы да үйіне шақырды. «Кеше алатындарыңды алғансыңдар. Еркін, сен аш қалдың деп, бүгін қуырдаққа шақырып тұрмын мына Оспанхан екеуіңді» деп оған мысқылмен қарап қойды. Ұстазымыздың бəрін байқап, көріп жүргенін қайдан білейік. Мен де қарап тұрмай: «Жоқ, ол етті Оспанхан екеуіміз кеше бірге жедік» дегенім. Асекең қарқылдап күлді: «Сендерді жай Серкеге көмекші болсын деп шақырғаным ғой». Осы достық Оспанхан өмірден өткенше ажырамады.

	Қазақ поэзиясындағы отты ақынның бірі – Төлеген Айбергенов еді ғой. Төлеген Нөкісте жатып қайтыс болғанда, Жазушылар одағынан жерлеуге жалғыз Мұқағали барып қайтты. Одақ қаржы да бөлмеді, «ақын өлді» деп қайғырып, қозғала да қоймады. Қарызданып-қауғаланып бір Мұқағали ғана төбе көрсетіп қайтты. Жолдастығы өз алдына, Төлегеннің талантын Мұқағали ерекше бағалайтын. Жалпы, Мұқағалидың мінезінің ұяңдығы адамдарды өзіне тартатын. 1970 жылдары Сабырхан Асанов Мұқағалиды Қызылорда жаққа ертіп барды. Сонда ғой, «Қызылқұмды көрдім, құмда да гүл өседі екен» деп келгені. Сол сапарында Зейнолла Шүкіров шапан кигізіпті. Мұқағалидың өзі-өз болып бір киген шапаны сол болды. Қазір мұражайында ілініп тұр.



	ҚАРАСАЗҒА ҚЫДЫР АТАНЫҢ БИДАЙЫ ТӨГІЛГЕН



	Мұқағалидың мұражайын əу баста Алматыға жасамақ болып еді. Мен бой бермедім. Туған жерінде, Қарасазда тұрғанын қаладым. Дұрыс жасадым ба, бұрыс жасадым ба, əлі күнге дейін білмеймін. Сонда да болса келіп-кетушілердің аяғы сиремейді. Қарасаз демекші, Қарасаз – ерекше бір құт қонып, қасиет дарыған жер ғой. Маған кейде Қыдыр ата желмаямен жортып келе жатқанда, қоржынын шөңге іліп кетіп, бір уыс бидай төгіліп түскен жер сияқты көрінеді. Тек бір Қарасазда ғана 70 бала қобыз бен домбыра тартады. Кез келген қуаныш-тойыңды əнімен, жырымен əрлендіріп беретін алтын балалар шетінен. Бір-бірімен айтысатын 11 ақын бар, жазба ақыны қанша. Осы ауылдың тұрғынының қай-қайсысы да Мұқағали жырларын жатқа оқиды. Əдеби кеш өтсе, жас пен кəрі тайлы-таяғы қалмай жиылып, əңгіме естіп, жыр тыңдайды. Жас балалар Мұқағали стипендиясын алу үшін өлеңдерін жатқа оқып, 1-сыныптан дайындалады. Осының бəрі мен үшін қуаныш. Тірісінде қадіріне жетпеген Мұқағалиды өлгеннен кейін төбемізге көтеріп, аспандатып, асқақтатып жатырмыз, осыны көргеніме қуанамын.

	Ауылда жүрген ақынның шығармашылығы ұқыпты, жүйелі бола бермейді. Бойкүйездік, енжарлық басады екен. Жастықтың қызығын бірге кешкен жолдастарымды сағынамын, сағынамын да жалғыздығымды сезініп, аласұрып та кетемін кейде. Мынау кең үйге емес, Нарынқолдың кең даласына да сыймаймын сол кезде. Жас келгеннен кейін денсаулығың да сыр береді. Өткен бір жылы Заманбек əкім болып тұрғанында, Нарынқолға келген сапарында: «Өлең жазып жүрсің бе?» деп сұрайды.

	«Шығып жатпаған соң, жазып керегі не?» дедім. «Əкелші бері, шығарып берейін» деген. «Шартарап» баспасынан шыққан осы соңғы «Қасиетті де қасіретті ғасырым» деген кітабымның шығуына қол ұшын берді. Түнеу бір күні Алматыдан баспада істейтін Райхан деген бір қызым арнайы іздеп кепті. «Екі томдығыңызды шығарып берейік, өлеңдеріңізді реттей беріңіз» деп еді. Қуанып, кəдімгідей-ақ ұмтылып едім, мына аурудың кеп аяғымнан алғаны. Өлеңді жинақ қып шығару оңай емес. Сұрыптау керек, осыдан 30-40 жыл бұрын жазылған өлеңдер болса да, қайта қарайтын, өңдейтін тұстары болады, сонымен іркіліңкіреп тұр. Айнып қалмаса, шығып қалар.

	Біз Еуропаның киім-кешегі мен бұйымына ғана қызықпаймыз, өмір салтына еліктейміз. Қазір қазақ поэзиясында да батысқа еліктеу басым. Қара өлеңнен қол үзіп барамыз. Жігіт күнімізде Мұқағали екеуміз, бір жағы еріккендік те шығар, ол «коньяк» десе, мен «жұтаған үй» деп ұйқас құрап жаттығатынбыз. Мен өзім қысқа өлең жаза алмайтын болған соң айтып отырғам жоқ, бірақ қазақта ұсақ өлең болмаған, бəрі қисса-дастан, кең тынысты эпикалық жырлар, толғаулар болды. Қысқа дегені – терме. Жас ақындарда диапазон жоқ. Қарапайым ұйқасқа қиналады. Өлеңді зорлықпен, тізеге салып ұйқастырады. Өлең деген су төгілмес жорғадай төгіліп тұруы керек қой. Ұйқасқа қиналған ақынның қолына қалам алып керегі жоқ. Сол өлеңдердің көкейге қонатыны бар, қонбайтыны бар. Осылардың ішінде өзінің не жазарын білмей сандалып жүргендері де бар. Өлең жазу міндет сияқты. Менің қатарым сиреп қалды, жолдастарымның көбісі о дүниелік болып кетті. Баяғы базар тарқағандай, Алматы құлазып қалғандай, бұрынғыдай ажарланып, күлмейтіндей. Барғанда ешкімді іздемеймін, біреуісібірбүйірден шыға келетіндейелеңдемеймін. Тіке Қадыр мен Тұманбайға тартамын. Үшбұрыш сияқты болып қалдық қой бұл күнде. Іздеушісі жоқ ақындар ұмытылып жатыр, қын түбінде қалған алмастарды халық өзі жарқыратып суырып алып жатыр. Бұған да шүкір...

	– Əңгімеңізге рахмет!





	Тлеуғали ҚЫШҚАШБАЕВ, Қазақстан Республикасының

	Халық артисі,





«Тәуелсіздік сарайының» жұмысы тоқтаусыз жүріп жатыр




	– Заманауи сарайға «Тəуелсіздік» деген атауды кім берді?

	– Қазақстан Республикасының Президенті Н. Назарбаев қастерлі мерекеміз Тəуелсіздік күніне орай «Бас сарай» атаған əсем ғимаратты «Тəуелсіздік сарайы» деп ресми түрде жариялап, тұсаукесер жасады. Дəл осы 2008 жылдың 15 желтоқсанында Елбасының қатысуымен салтанатты ашылу рəсімі өтті. Көркімен көрген жанды таңдай қақтыратын алып сарайда бұл күні биліктің барлық үш тармағының мүшелері, қоғам, саясат, мемлекет қайраткерлері, мəдениет пен өнер, ғылым мен білім қызметкерлері сияқты сан алуан құрылымдарының өкілдері жəне еліміздің барлық өңірлерінен ағылып келген 2,5 мыңнан астам қадірменді қонақтарға лық толған еді. Астана қаласы əкімдігінің 2008 жылдың тамыз айында шыққан қаулысына сəйкес «Тəуелсіздік сарайы» болып бекітілді. Сарай жарғысы қабылданды. Осы күннен бастап бүгінге дейін «Тəуелсіздік сарайы» өз жұмысын үздіксіз əрі қызу жүргізіп келеді.

	– Н. Назарбаев «Бас сарай» атаған «Тəуелсіздік сарайы» – Астана архитектуралық ансамблі құрамындағы тамаша сəулет туындысы екендігінде дау жоқ. Авторы кім? Сарайдың сыртқы композициялық шешімі нені білдіреді?

	– Астананың жаңа орталығының қақ төрінде ұлық басқосуларға лайықталып салынған «Тəуелсіздік сарайының» бойынан жаңа жəне көне сəулет өнері өте шебер үйлесім тапқан.

	Сарай архитектуралық-құрылыс кешенінің бірегей жобасы болып табылады. Сарайдың негізі – 2000 темір бетонды бағанадан тұрады. Ғимараттың басты ерекшелігі де осы қабырғаларының қазақ киіз үйіндегі керегесі іспетті жасалуында жатыр. Авторларына келетін болсақ, жалпы ауданы 62 000 м құрайтын сарайды «Axis Business Consulting» ЖШС компаниясының жобалауымен «Сембол Иншаат» құрылыс компаниясы тұрғызды.

	– Сарайды түріктің «Сембол» компаниясы «жұдырықтай жұмылған» күшімен бас-аяғы бір жылдың ішінде салып беріпті. Құрылыс тым асығыс жүргізілген жоқ па? Алып сарайды мұншама қысқа мерзімде аяқтау күмəн тудырмай ма?

	– Өскелең ұрпақтың, жарқын келешектің қаласы Астана бүгінде көркемдігімен əлем жұртшылығын таңдандырып отыр. Атап айтар болсақ, əсем ғимараттар, тұрғын үйлер, ойын-сауық орталықтары, мəдени орталықтар бой көтеруде. Мемлекеттік маңызы бар іс-шаралар өткізілетін «Тəуелсіздік сарайының» құрылысы толықтай аяқталып біткенше тікелей мемлекет басшысының ұдайы қырағы назарында болды. Осының арқасында бір жылға толар-толмастай аз уақыт ішінде құрылысшылардың күндізгі жəне түнгі жұмыс ауысымы бойынша сəулетті де, салтанатты сарай бой көтерді.

	– Жиындарға барып жүріп байқағанымыз, сарайдың ішінде аяқталмаған жұмыс əлі көп сияқты. . .

	– Жоғарыда өзіңізге айтып өткендей, «Тəуелсіздік сарайы» бір жылға толар-толмас уақыт ішінде салынып, халық игілігіне қызмет көрсетуі уақыт талабы болды. Сарайдың ішкі жұмыстарына келетін болсақ, барлық жаңадан салынған ғимараттар сияқты профилактикалық жұмыстар жүргізіліп жатыр. Түрлі іс-шаралар өткізілер алдында жарық, жылу беру, сарайдың ішкі температурасы сияқты мəселелер жіті қадағаланып тұрады.

	– Жылжымалы қабырғалар арқылы бір мезгілде төрт бөлікке бөліне алатын «трансформер-зал» басқа елдердің сарайларында бұрыннан бар дүние ме?

	– Ия, «Тəуелсіздіксарайының» көрікті əрі кереметжерлерінің бірі – «трансформер-зал» бірінші қабатта орналасқан. Елбасы сарай ішіндегі шағын сапарын осы жерден бастаған болатын. Бұл зал үш мыңнан астам қонақты бірден қабылдай алады. Алайда инженерлік идеяға сəйкес, оны жылжымалы қабырғалар арқылы бір-бірінен оңашаланған екі, төрт бөлікке оңай бөліп тастауға болады. Əртүрлі түрлендіру кезінде залдардың алаңы мен сыйымдылығы да қажетінше өзгеріп отырады. Өткізілетін шараның деңгейіне байланысты мұнда ресми кездесулер (жоғары дəрежелі саммиттер) немесе бір мезгілде бірнеше конференциялар, тұсаукесерлер өткізуге болады. «Трансформер-зал» басқа елдерде де кездеседі. Мəселен, Оңтүстік Кореяның Сеул қаласында, көршілес Ресейдің Екатеринбург қаласындағы «Демидов» сауда орталығында, Буржуа конференц-орталығында осындай жобалар іске асырылған.

	Əу баста жобада орталық залда сахналар орнату қарастырылмаған еді. Оны құрылысқа енгізуді Президенттің өзі табанды түрде талап етіп, акустикалық сапасына дейін өзі бағалады.

	– Мұнда Шанхай Ынтымақтастық Ұйымына мүше мемлекеттердің кеңесінен бастап, ЕҚЫҰ-ға дейінгі бірқатар ірі жиындар өтті. Біздің сарайдың сəулеті олардың көңілін аудара алды ма?

	– 2008 жылдың 15 желтоқсанында Тəуелсіздігімізді ұлықтап, Елбасы сөз сөйлеп «Тəуелсіздік сарайын» салтанатты түрде ашқан күннен бастап «Тəуелсіздік сарайы» барша жұртқа құшағын айқара ашуда. Астананың мəні мен сəнін, мазмұны мен тұрпатын айшықтап тұрған тəуелсіздіктің символына айналған бақ пен құттың ордасы «Тəуелсіздік сарайында» алғаш шымылдығын ашып берген Шанхай Ынтымақтастық Ұйымына мүше мемлекеттердің кеңесінен бастап, басқа да ірі жиындар, мемлекет басшыларының кездесулері, халықаралық конференциялар, түрлі форумдар, съездер өтіп жатыр.

	Атап өткендей, осы іс-шараларға əлемнің түкпір-түкпірінен, алыс-жақын шет мемлекеттерден келген азаматтардың «Тəуелсіздік сарайын» тамашалау кезінде ғимараттың басты ерекшелігіне көңіл бөліп, өздерінің жүрекжарды лебіздерін, тілектерін, қолтаңбаларын қалдырып, кітапқа жазып кетеді. Бұл қолтаңбалар мен жылы лебіздер – біздің сарайымыздың ертеңгі тарихы.

	– Сарайдың айналасы, төңірегі тым жалаңаш, жұтаң секілді көрінеді бізге. Атшаптырым аумаққа тас төсей бергенше, абаттандыру, көркейту ісі неге қолға алынбай келеді?

	– Сəулет өнерінің жауһары саналатын «Тəуелсіздік сарайының» маңында өзіңіз көргендей жаңа «Мешіт», «Қазақстан тарихы мұражайы», «Гранд Астана» құрылыс кешендері бой көтеріп жатыр. Жыл сайын көктем мен жаз мезгілдерінде сарай сыртына шырша отырғызу, гүл егу, оларды күтіп-баптау жұмыстары жүргізіліп отырады. Ғимараттың көлемі үлкен, келіп көрушілер де көп болғандықтан, сарай айналасындағы төселген тас жолдар автокөліктерді қоюға өте ыңғайлы.

	– Сарайдың бар жауһары – ішінде. Бірнеше зал, макет залы, көркемсурет галереясы, мұражай орналасқан. Осының бəрін кез келген уақытта қарапайым адам тамашалай ала ма? Əлде тек қонақтар үшін бе?

	– Əрине, тамашалай алады. «Тəуелсіздік сарайын» тамашалауға келген қарапайым адамдарға жəне өткізілетін түрлі форумдар мен конференцияларға арнайы келген қонақтарға ақылы жəне ақысыз, тегін қызмет көрсетіледі. Экскурсиялар қазақ, орыс, ағылшын тілдерінде жүргізіледі. «Тəуелсіздік сарайы» мынадай құрылымдық бөлімшелерден тұрады. Конгресс Холл, Салтанатты рəсімдеу залы, Баспасөз орталығы, Қолданбалы өнер жəне этнография галереясы, Қазіргі заман өнері галереясы, Астана қаласының тарихы мұражайы, 4D кинотеатры, 360 кинотеатр, Электронды кітапхана, Макет залы, Кəдесый салонынан тұрады. Сарай үш қабаттан тұрады. Бірінші қабатта ұлттық жəне қазіргі заманғы стильдер өзіндік үйлесімін тапқан. Сонымен қатар, 3200 адамға арналған Конгресс зал, 288 орындық Салтанат залы, 220 орындық Баспасөз орталығы, музыкалық жəне электр шамды аппаратурамен, сахнамен жабдықталған 680 орындық мейрамхана бар. Сарайдың екінші қабатында 7022 шаршы метр көлемінде Қолданбалы өнер жəне этнография галереясы мен Қазіргі заман өнері галереясы орналасқан.

	Қолданбалы өнер жəне этнография галереясында ХVІІІ ғасырдың аяғы мен ХІХ ғасырдың басындағы көне жəдігерлерді жəне қазіргі заман шеберлерінің қолөнер бұйымдарын көруге болады. Қазіргі заман өнері галереясында елімізге жəне шет елдерге белгілі қылқалам шеберлерінің туындылары қойылған.

	Үшінші қабатта «Астана кеше, бүгін, ертең. . . » атты қала тарихы музейі орналасқан. Музейдің экспозициялық кеңістігі Астана қаласының құрылу кезеңдерін қамтиды.

	4D кинотетарында еліміздің астанасы жайлы фильм көрсетіледі. Кинотеатрдың сыйымдылығы – 49 адамдық орын. Үшінші қабатта болашақ Астана қаласының макеті орналасқан. Макет 1:600 масштабымен «Модел Парк» Оңтүстік Корея компаниясының құрастыруымен жасалған.

	– Мұражайға жəне галереяға өте сирек һəм қымбат дүниелер қойылғанын бағамдадық. Мұндай бағалы дүниелерді қайдан алдыңыздар, қайдан келген тарту?

	– Мұражайдың негізгі байлығы – экспонат. Құнды жəдігерлер мұражай ғылыми қызметкерлерінің ғылыми ізденістері барысында жинақталады, кей жағдайларда экспонаттар мұражай қорына сыйға да тартылып жатады. Олар бірден есепке алынады, ғылыми анықтамасы, тарихы, маңызы жазылады. Осыдан кейін барып бұл тарихтан сыр шертетін, елорда тарихын, тəуелсіз Қазақстан тарихын айғақтайтын құнды дүниелер болып тамашалаушылардың назарына ұсынылады. Яғни экспозицияға қойылады.

	Біздің «Тəуелсіздік сарайындағы» барша қазақстандықтар мен саяхатшылар жиі келіп тамашалайтын үлкен галереяға атақты суретшілер, қолөнер шеберлері жеке коллекцияларын, туындыларын көрмеге қойып, халық назарына ұсыну туралы тілекпен жиі келеді. Осының негізінде біз жеке авторлардың ғажап туындыларын тақырыптық-жылжымалы көрме арқылы Астана жұртшылығына ұсынамыз.

	– Сарайдың «өлі» болмай, тамырына қан жүгіріп тұруы үшін не қажет деп ойлайсыз?

	– Керісінше! «Тəуелсіздік сарайының» жұмысы тоқтаусыз жүріп жатыр. Астанада өтіп жатқан бірқатар ірі жиындардың көбі осы сарайда өтіп келеді. Болашақта əлі талай түрлі өткізілуге тиіс форумдар, кездесулер, конференциялар, концерттер, тақырыпты жылжымалы көрмелер, тағы басқа да іс-шаралар өткізілуге тиіс.

	Атап айтсақ, алдағы уақытта Астана қаласында өтетін ҮІІ қысқы Азия ойындарына арналған бейнелеу өнерінің көрмесі өту еді, «Астана-Алматы – 2011» ҮІІ Азияда ойындары жиыны, «Еуразия банк» форумы, «ҮІІ Əлемдік экономикалық мұсылмандар форумы» өткізіледі деп жоспарлануда. Осы іс-шаралардың жоғары деңгейде өтуіне сарай қызметкерлері күндіз-түні үздіксіз тынбай жұмыс істеуде.

	– Əңгімеңізге рахмет.





	Ə. Марғұлан атындағы археология жəне этнография институтының директоры, академик Карл БАЙПАҚОВ:





«Мәдени мұра» бағдарламасы Өз міндетін атқарып болды» деп түйіндеп қойғанымыз жарамас




	– Карл аға, сіз Қазақстан мен Орта Азияның орта ғасырлық археологиясы саласының ең ірі зерттеушілерінің бірісіз. Зерттеп жүрген бірден-бір маманы да «Алматы қаласынын жасы 150-де» дегенді, өз басыңыз, қалай қабылдадыңыз?

	– Осы мəселе көтеріліп, «Алматы қаласына 150 толды» деп шулаған тұста, тарихшы ғалымдар біздің тұтас тарихымызға көлеңкесін түсіре алмайтынын айтып, жанұшыра қорғауға көшті. 150 жыл деген Алматының сан ғасырлық өмірбаянының бір парағы ғана. Алматының тарихы өте тереңде, түрлі тарихи кезендермен сабақтасып жатыр. Оған негіз де бар. Зерттеу материалдарына сүйене отырып, ежелгі калалар қатарынан Алматыны қиналмай тауып алуға болатынын дəлелдейтін деректер, ең алдымен, нумизматика дəлелдері көлденең тартылды. Нумизматика – монеталарды зерттеу ғылымы. Бұрынғы Верный деген белгілі қаланың орнында Алмату, Алматы атты қаланың болғанын көзі қарақты тарихшының бəрі біледі. Бұл шаһар туралы деректерді Бабыр жазбаларынан да кездестіруге болады. Ежелгі Алматы қаласы туралы көп жазып кеткен Бартольд тек шығыстанушы емес, археология саласының білгір маманы да болған. Ол археологияның керемет ірі маманы болмаса да, бұл ғылымға қатты қызыққан, өзінше қызықты сапарларға шығып тұрған. Көне қалаларды, оның жасын, атауларын өзінше зерттеп, «олар қашан пайда болған», «қанша өмір сүрген», «қашан жойылып кеткен» деген сауалдардың жауабын өз бетінше анықтаған. Өз кезеңінің аса көрнекті тарихшысы ежелгі Алматы шаһары орнының қалдықтарын, белгілерін іздеген жəне оның маңайындағы бірнеше шағын қалашықтардың үйіндісін тапқан. Сол кезде Бартольд қыш, диірмен тастың қалдығы сияқты табылған материалдардың жасалу мерзімі негізі қалыптасып астана болып отырған Верныйдың жасынан əлдеқайда ары, жүздеген жылдарға артық екеніне көзі жеткен. Ең ақыр аяғында 1980-90 жылдары Алматының төңірегінен, дəлірек айтсақ, Ботаника бағының маңайынан қыштан жасалған, Шегара училищесінің жанынан ұста шеберханасынан шыққан түрлі бұйымдардың тұтас байлығы табылды. Яғни бұл табылған қазына дəл осы орында жүздеген жылдар бұрын өте көне қаланың өмір сүргенінің айғағы еді. Табылған күміс монеталардағы жазудан мамаңдар «1271-1272» жыл дегенді оқыды. Ал ең бастысы, ғалымдар бұл монеталардан «Алматы қаласы» деген оның жасалған орнын нұсқаған жазуды оқыды. Сол себепті Верный бекінісі кеңестік кезеңнің тарихы үйреткендей тақыр жерде емес, орта ғасырдың соңына тиесілі қазақ бекінісі аумағында пайда болған. Сондықтан Алматы қаласына кем дегенде 1000 жыл деп батыл тұжырым жасауға болады.

	– Алматының дəл іргесіндегі Талғар қаласының өзі өмір сүріп отырған орнынан ежелгі Талхир қаласының табылғаны белгілі. Бұл да ортағасырлық Алматымен қатар өмір сүрген қала ма?

	– Иə, Алмату қаласының дəл қолтығының түбінен, бағдар негізінде айтсақ, түстікке таман Талғар бағытына қарай орта ғасырда салынған, бүтін күйінде өте жақсы сақталған, бұзылмаған, Талхир деген тағы бір қаланың орны табылғаны рас. Байқап отырғандай, қала атауы мүлде өзгермеген күйі қалған. Мұнда бүгіңде отыздан аса археолог жұмыс істеп жатыр. Бұл – биік қабырғалармен қоршалған, мұнаралары бар үлкен бекініс болды, бір-бірімен қиылысатын төрт үлкен көшесі бар, қала кварталға есептелініп салынған, əр кварталында 7-8 үйі бар, үйлер топырақтан салынған. Халқы сауатты болған. Қалада мешіт, монша жұмыс істеген. Пайдалануға, тұтынуға арналған заттарда араб жазулары кездеседі. Ең қызығы, араб жазуымен қоса, руника жазуы, яғни ежелгі түркі жазбалары да кездеседі. Алматы жаныңда орналасқан орта ғасырлық қаланың келбеті, міне, осыңдай. Бұл жерде бір мəселені түсініп алу керек. Тарих объектісінде елді мекендер деген бар жəне қала деген ұғымның болатынын білуіміз қажет. Алматы қаласының тек орта ғасыр кезеңінде, яғни Х-ХІ ғасырларда қалыптаса бастағанын айтқым келеді. Мұнда бір жағы Еуропамен, бір жағы Қытаймен, бір жағы Азиямен жалғастыратын, тоғыз жол торабының түйінді тұсы – Ұлы Жібек жолы жатты. Ол кезендерде бүгінгі Жетісу өңірін қарлұқтар мекендеп, олар Қараханидтер қағанатының құрамына кіретін еді. Міне, осы Қараханидтер қағанатының ірі қалаларының бірі - осы Алматы болған. Халықаралық маңызы бар ірі саяси орталық болған Алматы əлеуметтік өнім өндіру негізінде аса қатты дамыды. Араб жазуларының табылуы деген сөз – Алматы қаласының тұрғындарының барлығы да мұсылмандар, көзі ашык, сауатты болған дегенді меңзейді. Мұсылмандық салт-дəстүрмен жерленген зират та табылды. Дəстүр өте жақсы сақталған. Мұңда араб тілі – мəдениет пен ғылымның ғана емес, халықаралық қарым-қатынас тілі болған. Сонда Алматы мен Талхир қалалары өзіңдік əдет-ғұрпын сақтаған, өзіндік даму ерекшелігі бар, бір жағы – отырықшы, бір жағы – көшіп-қонуды тіршілік формасы санаған мұсылман қалалары болған деп, нық тұжырым жасауға болады. Осылайша қаланың отырықшылдығы мен даланың көшіп-қонуын, колөнер мен мал шаруашылығын, өмір сүрудің осыңдай екі формасын өзара үйлестіріп, қатар ұстау дала өркениетін тудырды. Бұл мəдениеттердің алмасуын əкелді. Осы тұрғыда қазақтардың мəдениетіне қоспасыз таза деп қарау мүмкін емес. Осыдан 150 жыл бұрын орыстар Жетісуды жаулап алғанда, олар бұл сахараның сары даласында тек көшпелілер ғана өмір сүрмегенін, бұл жерде қазақ ауылдарының болғанын, олардың бау-бақша, егістік егіп, оны баптап өсірудің технологиясын білгенін, суару үшін каналдар жүргізгенін көрген. Сонымен қоса, орыс переселендері жергілікті халықтан жерді пайдалану мен егін егудің, канал жүргізу тəжірибесінен үйренуіне тура келген, себебі Сібірден, Воронежден келген переселендер егістіктің не екенін білмеген. Бұл туралы осы аймақта болған зерттеуші саяхатшылардың көпшілігі жазып кеткен. Қазақтар мəдениетінің өзіндік артықшылықтары туралы тоқтаусыз айта беруге болады, сондықтан əңгімені осымен шиырайық.

	– В. Храпунов мырза əкім болып тұрған кезінде Алматы қаласының 150 жылдығын тойламақ болып, алты алашқа сауын айтып, жер-жерден қонақтар шақырып жатқанда, сіздер тосқауыл қоя алдыңыздар ма? Үндемей қалған сияқты болдыңыздар, себебі «стихиялы» түрде болса да, əр-əр жерде мекемелер кішігірім салтанатты жиындары мен тойларын өткізіп жатты емес пе?

	– Жоқ, «үндемей қалдыңдар» деп бекер кінəлайсыздар. Қазақстан тарихшы ғалымдарының естіген бетте-ақ бір кісідей болып дүрк етіп өре түрегеліп, қарсы шығуының, қателікке жол беру – тарихқа жасалған қиянат болатынын айтып, қарсы тұруының арқасында ғана белгіленген негізгі салтанатты той өтпей қалды. Бастапқы кезде əлде естімей қалды ма, жоқ жете мəн берілмеді ме, бұған көңіл аударыла қойған жоқ. Бірақ теле-радиодан күн сайын сұңқылдап бірнеше мəрте айтылып, жаппай жазыла бастағанда барып, тарихшылар қамшысын ұстап, атқа қонды.

	– Алматы қаласының 150 жылдығы дегенді шығарып жүргендер кімдер? Соншама мүдделілік танытып, білек сыбанып бұл датаны бекітпек болғандардың тірлігі қандай қажеттіліктен туды?

	– Бұл кімдерге керек болды? Идеологиялық екпін деп аталатын өте үлкен күш бар. Колониалдық идеология орыс переселендері осында келіп қоныстана бастағанда, қаланың негізін қалауға жай ғана қатардағы көп шаруаның бірі ретінде қарады. Яғни 150 жыл бұрын 1854 жылы алдымен бекініс, содан соң ол Верный қаласы болып аталды. Сол отаршылдық сананың миға əбден сіңіріп тастайтын қуатты күшінің əсері де болар, 150 жыл дегенге қарапайым халық та психологиялық жағынан əбден иланып қалған. Кеңес Одағы идеологиясының құрсауынан шыға алмай жүруіміздің жемісі бұл. 150 жыл деген сан идеология серияларының біздің санамызға салып берген «штампы». Əрине, қазіргі Алматыға археологиялық қазба жұмысын жүргізу өте қиын, себебі ол өзінен бұрынғы тамырлас қалалардың «иығының үстінде» тұр. Бірақ сол кездегі қала өмірінің қалдығы сақталған орындар да баршылық. Осындай орындар тұрғанда ойдан шығарылған мерейтойларға жол жоқ.

	– Хош делік. Алматы қаласының пайда болғанына 150 жыл емес, сіз айтып отырғандай 1000 жылдан асатынын, ия болмаса кейбір əріптестеріңіз ұсынып, жүргендей 2000 жылдық тарихы бар екенін нақтылы дəлелдеп, тиісті орындардың көзін жеткіздіңіздер ме? Алматының нақты жасы ресми түрде қашан бекітіледі?

	– Кез келген көне қаланың жасын анықтауда археологиялық қазба-деректердің өлшеусіз рөл атқаратыны белгілі. Əрине, əзірге бұл төңіректе пікірталас та, айтыс та, тартыс та өте көп. Нумизматика, археологиялық қазбалар, қыш бұйымдар, осының бəрі Алматының қала ретінде X-XII ғасырда қалыптаса бастағанының дəлелі екенін сөз басында айттым. Сол себепті Алматы 1000 жыл деген жас иеленеді.

	– Былтырғы жылы Үкіметтің өзі мұрындық болып жүргізген мемлекеттік «Мəдени мұра» бағдарламасы өз жұмысын аяқтағанымен, ғылым мен мəдениетте атқарылған ауқымды ірі жұмыстар бұдан ары қарай жалғасын таба ма?

	– Президенттің идеясымен дүниеге келген үш жылдық бағдармлама 2004 жылы басталған еді. Тек қана археологияда ғана емес, тарихта, философияда, əдебиетте, экономикада қыруар ғылыми еңбектер жазылды. «Мəдени мұра» бағдарламасының аясында шет мемлекетке археологиялық, мəдени экспедициялар мен іссапар жасалды. Ал археологияның өзіне келсек, бұл салада өлшеусіз көп жұмыс істелді. Отырар қазбалары, Сауран, Берел қазбалары біздің өткенімізден жан-жақты, толық мəлімет алуымызға мүмкіндік береді.

	Біздің жерімізде мемлекет қалай пайда болды, ол қалай дамыды, ата-бабаларымыз кімдер болды, олар қандай еді, қай тілде сөйледі, қазақ хандығы деген не, хандық деген феноменді қалай түсінуіміз керек, тағы сол сияқты көптеген сауалдарға жауап іздеу жəне бұл тұрғыда тың нəтижеге қол жеткізілуі жаңаша шешім жасауға мүмкіндік берді. Сондықтан да ғылым үшін игілікті қызмет еткен «Мəдени мұра» бағдарламасы өз міндетін атқарып болды деп түйіндеп қойғанымыз жарамас. Ол міндетті түрде жалғасын табуы тиіс. Өткен тарихын білу қазақтардың өзін халық ретінде өзге халықтармен салыстыруына, мынау күрделі һəм қайшылықты шартты əлемдегі өз орнын түсінуіне, əлемдік өркениетке қосар шартты əлемдегі өз орнын түсінуіне, əлемдік өркениетке қосар біздің байлығымызда көмегін тигізеді. Өркениетті еддердің барлығы да мəдени мұраларын қорғау мен сақтау, зерттеу мəселелеріне аса қатты мəн береді. Дамыған елдерде тұрмыстық əл-ауқаттың көтерілуі тұтас туристік индустрияның қалыптасуы мен өркендеуіне жол ашты, ал туризмнің дамуы деген сөз мəдени мұраны экономикалық жағынан ынталандырады.

	– Біздің ғалымдарымыздың ғылыми қарымына ешкім шек келтірмес, бірақ тарихымыз əліде жұтаңдау сияқтыəсер қалдыратыны бар. Қыш кұмыра мен садақтың жебесінен өзге жəдігерлер жоқ па бізде, мұражай қабырғаларын неге жайнатып қоймаймыз?

	– Кеңес Одағы кезінде, əрине, ғылымымыздың деңгейі де биік, қарымы да мықты еді. Кеңестік жəне əлемдік дəрежеде Қазақстан археология ғылымы биік орынды белгіледі. «Тарихымыз жұтаң, жəдігерлер жоқ» деген пікірмен мен еш келіспеймін. Əлкей Марғұлан əлемге əйгілі көрнекті археолог маман ретінде мəңгіге мойындалды. Əлкей Хақанұлы бірінші болып қола дəуірінде Қазақстанның металл өндірісінің орталығы болғанын дəлелдеді. Тап осы Қазақстаннан, соның ішінде Сарыарқа мен Жетісудан металл, əсіресе, қола бүкіл Шығысқа, Балқан мен Батысқа дейін соқа болып таралғанын анықтаған. Сондай-ақ сақтардың мəдениетін ашқан жəне сақтар мəдениетінің деңгейін ғана емес, біздің эрамызға дейінгі IV ғасырда Жетісу жерінде сақтардың мемлекеті болғанын дəлелдеген, сондай-ақ өткен жүз жылдықтың ұлы жаңалығы болып ашылған Алтын адамды тапқан ғажайып ғалым, менің ұстазым Кемал Ақышев қазақ тарихы мен ғылымы үшін көп еңбек сіңіріп кетті. Бұл əлемдік маңызы бар жаңалық еді. Əйтпесе бұған дейін Қазақстанда мемлекет деген ұғым тек орта ғасырлардағы түркі кезеңдерімен ғана байланыстырылып келді. Орталық Қазакстаннан кола дəуірінде өмір сүрген сақтардың Кент деген қаласы табылды. Оның кем дегенде 2000 жылдан аса тарихы бар. Онда табылған қабырғалар, топографияға қарап оның астаналық денгейдегі қала болғанын пайымдадык. Мұндай қала қандай да бір таптық қоғамға тиесілі болуы керек. Яғни мемлекет іргесі де бұдан əлдеқайда бұрынырақ қалыптасқан деген сөз. Ал қазір «сақтар қай тілде сөйлеген» деген мəселе төңірегінде пікірталас жүріп жатыр. Жалпы, түркі тілдері қалыптасуы жағынан өте ежелгі дəуірлердегі көне тілдердің қатарына жатқызылады. Мемлекеттердің қалыптасуы туралы əңгіме козғалғанда қола дəуірдің өзінде түркі тілдерінің пайда бола бастағанын айтуымыз керек. Осы тұрғыда бүгінгі археология өте қызықты ғажайып тұжырымдамалар жасауға мүмкіндік туғызады.

	– Берел қазбалары – ғалымдар арасында кұбылыс ретінде қабылданған XX ғасырдағы аса ірі ғылым жаңалыктарының бірі. Берелде сақталған мың жыл бұрынғы адамдарды сақтау технологиясының сыры ашылды ма?

	– Таулы Алтайдан табылған Берел де сақ дəуірінен қалған ғажайып мұралардың бірі. Теңіз деңгейінен 2000 метр биіктіктегі тау ішінен, сондай суық аумақтан бірегей тарихи ескерткіштің табылуы таңғаларлық оқиға ретінде қабылданғаны рас. Адамдар мұнда аттарымен, қаруымен қатар жерленген. Ағаштан, теріден, алтыннан, матадан жасалған бұйымдары да өздерімен бірге койылған. Берел қорғанының ашылуына байланысты мумияланып қатырылған адамдар мүрдесін жаңа деңгейде – молекулалық-биологиялык, популяциялық-генетиқалық зерттеу негізінде тексеріп, бағзы береддіктер мен бүгінгі қазақтардың генетиқалык кодының ұқсастығын ДНК-мен салыстыру мүмкіндігі туып отыр. Берелге 1965 жылдары бір рет зерттеу жүргізілген. Бірақ ол кезде ғьлымның деңгейі қазіргідей емес, басқаша еді. ДНК сараптамасын жүргізіп, қандай халық тобына жататынын анықтауға байланысты генетикалық зерттеу жасау мүмкін емес еді. Берелден табылған қазбалар ғана емес, ғылымның басқа салалары бойынша да жаңаша пайымдаулар жасауға мүмкіндік береді. Мəңгілік мұзға катырған технология сырын зерттеу əлі талай кезеңнің ғалымдарына азық болады деп ойлаймын.

	– Генетика, ДНК демекші, Оксфордта жүргізілген арнаулы ғылыми зерттеудің нəтижесіне қарағанда, дəл қазір Азия мен Еуропа елдерінде 16 млн ер адам жəне дəл осы шамалас көрсеткіштегі əйел адамның осыдан 800 жыл бұрынғы ата-бабасының бір адам болғаны туралы топшылау бар. Қызық болғанда, Оксфорд генетиктері миллиондаған ұрпақ таратьп отырған дəл осы атаның «Шыңғыс хан болуы мүмкін» деген болжам айтып отыр. . .

	– Əрине, мен мұны сенсация қуалаған журналистердің қып-қызыл болып қуырылған дайын факті ретінде қабылдауға даяр екенін білемін. Жорамал жасауға, тұспалдап-топшылауға болатын шығар. Бірақ бұл зерттеу нəтижесі нақтылы ғылыми дəлелдеуді қажет етеді. Оның үстіне бұл мəселе бүкіл əлемнің жаппай Шыңғыс хан туралы əңгіме қозғағанымен тұспа-тұс айтылып отыр.

	– Карл аға, сіз археологиямен айналысатын кəнігі маман ретінде генетикадан да мағлұматыңыз мол ғой, кұдайшылығын айтыңызшы, осы Шыңғыс ханның қазаққа туыстығы мен жақындығы қай шамада?

	– Əрине, Шыңғыс ханның моңғол екендігі белгілі, оған шүбə келтірудің қажеті жоқ. Бастысы, түркілер мен моңғолдар бір-бірімен ежелден туыс халық. Шыңғыс хан мəселесінде де ең алдымен дəлелді деректерге жүгінген жөн. Шыңғыс хан «моңғол ма», əлде «қазақтың өкілі ме» деген əңгіме айтқанға əдемі, пікір таластыру үшін қызықты шығар. Қазақстан – тəуелсіз жас мемлекет, қазір өз тарихымызды білуге деген ынта, кұмарлық бар. Менің жасымдағы буын Қазақстан тарихынан гөрі, Франция мен Ресейдің тарихын терең біліп өстік. Сондықтан білмекке деген құштарлықпен адамдар абайсызда аңыздар да туғызып жібереді. Мысалы, Шыңғыс хан мен моңғол езгісі туралы тартыс əлі күнге толастамай келе жатыр. Біз осы уақытқа дейін «моңғол езгісі Қазақстанның этникалық жəне саяси тарихына үлкен соққы берді» деп келдік. «Моңғолдар жүрген жерін тып-типыл етті, жаппай қиратты, кырды-жойды» деген пікір – жеккөрушіліктің белгісі. Бірақ сайын даланы Шыңғыс ханның қылыштың жүзімен шапқаны да, жағалата жаулап алғаны да рас, еңдеше оған тек бір жақты баға беруге болмайды. «Моңғолдар тек талқандауды ғана мақсат тұтты» дедік. Бірақ бəлкім, тарих бірбеткей шешім дегеннің не екенін білмейтін болар. Мүмкін, жорықтардан кейін пайда болған моңғол қағанаты Қазақстан үшін өз жақсылығын алып келген болар. Моңғол-империясы құрылғаннан кейін далалық өркениетте озық құндылықтар пайда болды. Шыңғыс хан дəуірінде Еуропа жəне Азия кеңістігін жалғастырған ақпараттық алаңның пайда болуы, идеялар алмасу, сол идеяларды дамыту, қарапайым поштаның дамуы, сауданың, мəдениеттің, дипломатиялық қарым-қатынастардың өркендеуі сияқты маңызды дүниелердің қалыптасуы империяның үстем болуында үлкен рөл ойнады. Ендеше, тарихтағы бұл дəуірдің прогрессивті, озық жақтары болғанын ешкім де жоққа шығара алмайды. Бірақ жұрттың көпшілігі ақиқатты мойындағысы келмей, көзін жұмып тұрып, өте ұшқары пікірлерге барады, ойланбай пікір айтады, алайда мұндай қисынсыз, қарадүрсін ойды, тарихты білугеталпыныс деп атауға болмайды. Тарих бірде алға озады, бірде кейін қалады, кейде прогресс, кейде регресс орын алады, кезеңдік оқиғалардың баршасын бастан кешеді. Археологиялық қазбалар жүргізілген кезде олардың қалай қырылғанын көмескі болса да, бағамдай аласың. Бірақ тарихқа эмоциямен емес, əрқашан да объективті көзқараспен қараған жөн.

	– Ережеге сəйкес, егер жерді пайдаланушылар тарихи, ғылыми маңызы бар нысанға тап болса, бұл туралы міндетті түрде тарихи-мəдени мұраны пайдалану мен қорғау жөніндегі мемлекеттік өкілетті орынға хабарлап, жұмысты ары қарай жүргізбей, тоқтату керек екен. Қалай ойлайсыз, бүгінгі күні дəл осы ереже-талап сақталып отыр ма?

	– Бұл өте маңызды мəселе деп ойлаймын. «Мəдени мұраны корғау туралы» жаңа заңға сəйкес, осы заңның 39-бабы бойынша жерді пайдаланушы өз жерінің территориясынан кездейсоқ тауып алған нысан немесе тарихи ескерткіш туралы хабарлауға міндетті. Себебі табылған заттың тарихи маңызы болса, ол – ғылым үшін нонсенс. Алайда мұны біреулер қосымша қаражат, өз басына тілеп алған қосымша қиындық деп түсінеді. Заңға «табылған қазбаға ең алдымен археологиялық зерттеу жүргізу керек» деп нақтылап жазу керек. Жерді қопарып қазбас бұрын, қазып, əлденедей құрылыс жұмысын жүргізбес бұрын археологтарды шақырып кеңесуі, оларға ақы төлеуі қажет. Заң бойынша осылай болуы тиіс. Бұл заң жеке жəне заңды тұлғалардың бəріне ортақ болуы шарт. Əлемдік тəжірибеде осы əдіс кеңінен қолданылып келеді. Өйткені табылған ескерткіш ұлттың мақтанышы болуы мүмкін. Тарихи мұраны пайдалану мен сақтау – «əлдекімдер не дейді», «қалай қарайды» деген жеке мүддеге емес, мəдени мұраны қорғау туралы заңға бағынуы керек.

	– Қазба жұмыстарына археолог мамандар жеткілікті ме?

	– Əрине, археологияның бірен-саран салалары бойынша, атап айтсақ, нумизматиканың қыр-сырын зерттейтін мамандар жеткіліксіз. Бірақ бір шүкір-шілік жасайтыным, археологияға деген жастардың қызығушылығы артып келеді. Егер біздің институттың археолог мамандарын жас ерекшелігіне қарай топтасақ, 80 пайызын 30 бен 35-тің арасындағы жастар құрайды. Мені қуандыратыны, жастар тек қана бизнеске, банкке, базарға ғана кетіп жатқан жоқ, ғылымға қайта бетбұрыс жасала бастады. Ғылым мүмкіндігінше қаржыландырылып жатыр, кызметкерлердің еңбек жалақысы да өсіп келеді.

	– Кезінде «археологтар жерді қопарып, қазба жұмыстарын жүргізеді де, іздегендерін тапқаннан кейін, артына қайырылмастан, ашық-шашық қалдырып кете барады» деген шағымдар жекелеген азаматтар тарапынан көп түсетін. Аспан астында ашық жатқан ауқымды жерге байланысты апатты жағдайлар да туындап жатады. Археологтардың өзі не дейді бүған?

	– Иə, иə, осындай бір келеңсіз тенденцияның болғаны рас. Бұл – «бастысы, жерді қазу керек, ақпаратыңды алғаннан кейін тастап жүре бер» деген үйреншікті психология жемісі. Расында да, археологтар керек жерді қазады да, жұмысын бітірген соң ашық күйі тастап кетіп қалады. Арттарында тау боп үйілген қиыршық тас, шағал тас, құм қалады. Қазылып алынған қаланың қалдықтары қалады. Ал қазір іздегеніңді жерден қазып алған аз, оны келешек ұрпақ үшін, мұражай ісін дамыту үшін сақтау керек. «Мəдени мұра» бағдарламасы тек қана қазба жұмысын ғана емес, консервация мен модификация жəне туризмді дамыту бағытын да қамтиды. Мысалы, біз Темір заманындағы ғажап мешіт пен шіркеуді қаздық. Əрине, ХІV-ХV ғасырдың соңындағы мұра қалдық. Бұл мешіт Қожа Ахмет Иассауи кесенесімен тұспа-тұс салынған «Құрдас» құрылыс деуге де толық негіз бар. Əрине, зерттеуімізді аяқтап болғаннан кейін біздің ізімізді ала мұнда консерваторлар келді де, олар қазған жерді жауып кетті. Өйткені Жібек жолы бойы – Отырар, Түркістан, Сауран, Сайран Қазақстанға келген кез келген турист үшін қызықты болмақ. Қазір бұл жерлер өте буырқаныспен қарқыңды дамытылып келеді. Бүгінде Отырар халықаралық туризм орталықтарының бір шеті, мұнда ұлттық, тарихи-археологиялық парк жəне сəулет-археологиялық қорығы қатар жұмыс істейді. Кеңестік кезеннің ең бір дəуірлеген шағымен салыстырғаңда мұнда бүгінде туристер қатары толастамайды. Ұлттың байлығы ретінде көздің қарашығындай өзіңде сақтап, өзгеге ұсыну үшін мұндай қамқорлық үздіксіз, үзіліссіз жасалып отыру керек.





	Нұрсан ƏЛІМБАЙ, Қазақстан Республикасы Орталық мемлекеттік музейінің директоры:





Рухы мықты этнос қана тарихи үрдістің шын мәніндегі субъектісі бола алады




	– Нұрсан аға, халықтың байлығы жəне жəдігерлерін, этнографиялық бұйымдарды сақтау мен мəдениеттің биік өлшемдерінің бірі ретіндегі қызметінен өзге, мұражайлардың негізгі функциясы не?

	– Біріншіден, мен «мұражай» деген терминге үзілді-кесілді қарсымын. Осы ретте газетіңізде «мұражай» деген сөздің орнына музей терминін қолдануыңызды қалар едім.

	– Келістік.

	– Музей – ең алдымен ғылыми-зерттеу мекемесі. Екінші анықтамасы – музей мəдени жəне білім институты. Бұдан туатын үшінші уəж – ғылым ғана музейлер атқарар сан алуан қызметтің тиімділігінің бірден-бір кепілі бола алады. Иə-иə, ол – өзіндік құрылымдық бітімінен, функциялық анық-қанықтылығымен, яғни халыққа «тілінің» мейлінше ұғымды да жұғымдылығымен ерекшеленетін институт. Осы саладағы əлемдік тəжірибе айғақтап отырғандай, ғылыми негізі мен бітімі пəрменді музей ғана өзіне тиісті функцияны толыққанды атқара алады. Бұлардың сыртында музей қызметкерлері іргелі теориялық ізденістермен де жан-жақты айналысулары музей кеңістігінің бұлжымас тіршілік қағидасына айналуы тиіс. Бұл жерде «бұзып-жарды» дейтіндей ештеңе жоқ. Айтып отырғаным – əлемдік тəжірибенің озық өнегесі ғана. Өйткені іргелі теориялық зерттеулер музей қызметкерлерінің методологиялық мəдениетін көтереді, шыңдайды. Ал жоғарыда айтылған музейлік мəнді артефактілерді паспорттау, каталогтау, артибуциялау сияқты іс-шаралар – үлкен теориялық зерттеулердің арқауы, фактологиялық негіз. Демек, музей кеңістігіндегі аталмыш ғылыми жұмыстарының негізгі екі бағыттарының пəрменді дамуы – олардың арасындағы өзара себеп-салдарлық байланыстардың тікелей нəтижесі. Бұл жерде тағы бір ерекше екшеп айтар нəрсе: музей кеңістігінде ғылыми-зерттеу жұмыстарын жүргізудің мүмкіндіктері шексіз десем, ақиқаттан аттай қоймаспын. Өйткені зерттейтін объектілердің де, нысандардың да негіздері, яғни сан алуан артефактілер жанында ғой. Тек шынайы ғылыми ынта мен ғылыми өре, һəм зерде болсын деңіз.

	– Осындай игі істерді жүзеге асыруға не қолбайлау болып тұр?

	– Кедергілер, өкінішке қарай, шаш етектен. Мысалы, күні бүгінге дейін музейдің ғылыми мекеме кезіндегі статусын айғақтайтын музей қызметкерлерінің əлеуметтік-кəсіби мəртебесін негіздейтін, музей кеңістігіндегі басқару қатынасын реттейтін, əсіресе археологиялық артефактілердің музейлерге тапсырылуын (шет елде солай!) міндеттейтін арнайы заң жоқ. Соңғы мəселені айрықша маңызды, тіпті кезек күттірмейтін, мемлекеттік мəнді мəселе дер едім. Өйткені археологтарымыздың дені қазба кезінде табылған артефактілерді, құдды, əкелерінен мұра болып қалған жеке меншігі ретінде көреді. Қысқасы, бұл ретте археологтар «басым – хан, қол-аяғым – уəзір» принципімен «өзім білемділік»көрсетіпотыр.Алшетелдіктəжірибедеархеологиялық артефактілердің музейге өткізілмегенін елестетудің өзі мүмкін емес екендігін былай қойғанның өзінде, олардың дер кезінде тапсырылмағаны ауыр қылмыс болып табылады. Оның үстіне музей функциясының заңмен таратылып, негізделмегенінен болар, кейбір жағдайда музейдің жүргізетін ғылыми-зерттеу жұмысының форматына байланысты мəселелерді жоғарыдағы лауазымды шенеуніктерге түсіндіреміз деп алтын уақытты рəсуалап жатқанымыз. Мысалы, былтыр қазақтың мақал-мəтелдерінің этнографиялық негіздері мен функциясына байланысты ғылыми жобамызды төл министрлігіміздегі бір лауазымы дардай шенеунік: «бұл – музейдің профиліне келмейді», – деп қаламымен бір-ақ тартып жоқ етуге тырысты. Батпан-батпан уəж айтып, жобаны əупіріммен аман алып қалдық. Осындай ахуалға байланысты кейде «ешкіні апа, текені жезде» дейтін принципті ұстануға келеді. Əлекедей жаланған, күдерідей ыңыранған шенеуніктің астаудай жонындағы «жалы» күдіреймесін деңіз!

	– Жоғарыда мұражай сөзінің қолданылуына үзілді-кесілді қарсы болдыңыз. Осы сөзді соншама маңсұқ етуіңіздің себебі не? Ойыңызды таратып айтыңызшы.

	– Ресми алған жауаптарға сүйенсек, «музей» ұғымы тек республикалық дəрежедегі мекемелердің институционалдық атауы болуы тиіс екен де, əлгі жасанды «мұражай» терминін жеке тұлғаларға байланысты ашылған музейлерге ғана қолдануымыз керек болып шықты (мысалы, А. жəне Ғ. Жұбановтардың мұражай-пəтері деген сияқты). Бірақ, өкінішке қарай, «мұражай» термині бəрібір ура патриоттардың кеу-кеулеуімен «желбір жекеншілеп» тарап кетіп, жаппай ресми қолданыста жүр. Мен пəтер-мұражай дегенге де қарсымын. Себебі музей – халықаралық термин. Əлемдегі барлық тілдерде адамзаттың өзінің тарихи-мəдени құндылықтарына деген айрықша рухани қатынасын айғақтайтын институционалдық бітімін, деңгейін білдіреді. Сонымен бірге, музей ұғымы тек тарихи-мəдени құндылықтарды зерттейтін, əрі дəріптейтін ерекше бітімді институт қана емес, əлгі рухани қатынастан туындайтын ғылыми, мəдени, эстетикалық, тіпті этикалық мəн-мағынасы зор рухани категория. Оны айтылған мəселеге байланысты жалпы адами болмысты да бейнелейтін, əрі əрбір халыққа тəн этникалық реңді категория ретінде де қарастыруға болады. Мұны музей терминіне байланысты бірінші уəж деңіз. Екіншісі, музей «мусейон» деген атпен антикалық Грекияда пайда болғанын ұмытпайық. Əуелгі мағынасы – музалар храмы, яғни өнердің, ғылымның, поэзияның қамқоршы – музаларының храмы. Ал осы апалы-сіңлілі тоғыз муза – ертедегі грек мифологиясындағы Зевс пен Мнемосинаның қыздары. Егер осы мифтің мазмұнына, жалпы сол кездегі тарихи контекске ой жүгіртсеңіз, онда грек жұртының өзінің тарихта, мəдениетіне, ғылымына деген айрықша құрметін, эстетикалық талғамын аңғару қиын емес.

	Музей терминінің халықаралық мəнге ие болуының тағы бір қыр-сыры осында. Музей анықтамасын тым күрделендіріп жібердім білем. Бірақ, оллаһи, шындық осы.

	– Осындай тығырықтан шығудың жолы бар ма?

	– Əрине, бар. Ол үшін Тіл комитетіндегілердің əбжіл іс-əрекеті қажет. Айтпақшы, «Ана тілі» газетінің былтырғы бір санында Елбасы Нұрсұлтан Назарбаев: «Маған салса, шетелдегідей аэропортты аэропорт, паспортты паспорт, музейді музей деген халықаралық атаулармен атар едім» – деген еді. Бұдан артық қандай уəж керек! Жалпы, халықаралық мəні бар терминдердің ана тілімізге еніп, сіңісті болуынан ытырынудың еш жөні жоқ қой деймін. Осындайда қымызбасты патриотизм ешқандай ұшпақ əпермейтіні хақ. Мұндай ұстаным мен пиғылды өз басым ана тіліміздің объективтік даму логикасына қолбайлау, тіпті оның орасан зор коммуникативтік мүмкіншілігін қорлау деп білемін. Айтыңызшы, мысалы, паспортты төлқұжат деп тəржімалауда қандай мəн-мағына жатыр? Егер осындай қасаң логика тұрғысынан келсек, менің кəсіби, саяси немесе лауазымдық статустарымды айғақтайтын куəліктердің бəрі төлқұжаттар болмай ма?

	– Аға, сіз этнография, тарих сынды қоғамдық маңызы ерекше ғылымның өкілісіз. Отандық тарих ғылымының қазіргі жай-күйі жөнінде не айтар едіңіз?

	– Осындай екеуара сұхбат көлемінде мұндай іргелі мəселені таратып айту мүмкін емес екендігін өзіңіз сезетін шығарсыз. Өйткені бұл – өзгеше ғылыми зерделеуді қажет ететін үлкен тарихнамалық жəне теориялық мəселе. Шынтуайтқа келсек, отандық тарих ғылымы қазір төрт аяғын тең басып кете алмай отыр. Бізде шетелдегідей, мысалы, іргедегі Ресейдегідей тарих ғылымының əр саласының бірден-бір пəрмені болып табылатын мықты мектептері қалыптаспаған. Осыған байланысты халықаралық деңгейде мойындалған тарихнамалық дəстүр, теориялық үрдістің дамуы тым баяу. Ал өзіміз отаршыл ел деп, көп сынап-мінейтін Ресейді алып қараңыз. Жасырып керегі не, бұл елдің ғалымдарының тəжірибесі, осыған байланысты халықаралық беделдері де бізге қарағанда біршама жоғары. Ал бізге не жетпейді дейсіз ғой? Біріншіден, тарих ғылымының институционалдық базасы тым əлсіз. Яғни тарихшылардың, этнологтардың, археологтардың, басқа да ғалымдардың біліктілігін арттыратын, методологиялық мəдениетін шыңдайтын, олардың шығармашылық энергиясын жұмылдыратын ұйымдық тетіктер – əртүрлі тұрақты теориялық-методологиялық семинарлар, ғылыми кеңестер, аса беделді баспа органдары мүлде жоқ немесе жүрдім-бардым ғана жұмыс істейді. Екіншіден, тарих ғылымы салаларының басқа қоғамдық ғылымдармен, əсіресе антропология, социалогия, экономика, əдебиеттану, мəдениеттану, философия сынды теориялық тəжірибесі мол салаларымен өзара байланыстары жоқтың қасы. Ол – ол ма, Қазақстанда шетелдерде, соның ішінде, Ресейде мықты дами бастаған əлеуметтік жəне мəдени антропология сынды өзіндік методологиялық жəне теориялық дəстүрі мейлінше берік ғылыми салалар дегеніңіз атымен жоқ. Ал бұларсыз, өз басым отандық тарих ғылымы қазіргі күйінен көтеріле қояды дегенге сене қоймаймын. Сондықтан да болар, қазіргі тарих ғылымында аса іргелі мəселелерді шешудің логикалық жəне теориялық моделін жасаудан гөрі, əсіре һəм сүре баяндау тəсілі бел алып отыр.

	Сондықтан та болар, қазір тіпті күрмеуі көп деген күрделі тақырыптарға кəсіби ғалымдар емес, өзінің қарақан күйін күйттеген бұрын не журналист, не əдебиетші болып жарытпаған, қазір не ғылымды мандытпаған пысықайлар барып жүр. Ең ғажабы, бұлар ғылымды түсіне қоймаса да, жоғарылармен тіл табысудың жəне елдің алдына немесе көпшілік баспасөз бетінде көсілтіп сөйлеудің оңтайлы деген тəсілдерін шебер меңгергендер. Ал енді осылардың желден жүйрік қаламынан ар жағы шатпақ-батпақ болса да, сүйрік шыққан сұлу сөздері, əрине, ғылымнан хабары шамалы қалың көпшіліктің көкейіне қона кетеді. Халық олардың шынайы шығармашылық өресін қайдан білсін. Осыдан барып, əлгілердің ұлттың рухани дүниесіне тигізетін айран-асыр кесепат, кесірін парықтай беріңіз. Мұның бəрі елімізде тарихқа байланысты ғылым, шын мəніндегі ғылыми кеңістіктің қалыптаспағандығынан деуге болады.

	– Сіздің пайымыңыздағы ғылыми кеңістік дегеніңіз қандай?

	– Ол – зерделі ғалымдар, ол – беделі халықаралық деңгейдегі ғылыми мектептер, ол – талғамы əлемдік өредегі мықты мерзімді ғылыми басылымдар, ол – ғылыми үрдістің əлеуетті пəрмені, ғылыми-шығармашылық энергияның демеушісі, əрі дем берушісі, əрі ұйытқысы болатын ғылыми орталықтар. Ол дегеніңіз – тұрақты халықаралық ғылыми байланыстар, ол – аса беделді ғылыми органдар – республикалық жəне халықаралық конференциялар, симпозиумдар, семинарлар. Аталмыш институттар, құрылымдар мен шынайы ғылыми тұлғалар жəне олардың ел мойындаған еңбектері бірін-бірі толықтыратын өзара себеп-салдарлық байланыста болса, осы байланыстарды ғылыми кеңістік дейміз. Өркендеген өнегелі елдерде əбден орын тепкен, орныққан ғылыми кеңістік аса күшті селективтік механизм, яғни сұрыптау механизмі ретінде қызмет етеді. Мұндай механизм бар жерде ғылымдағы желбір-жекендіктерге мүлдем орын жоқ екендігі айтпаса да түсінікті. Осы мəселеге байланысты тарихнамалық жəне теориялық бағытта еңбек жазғаныма біраз уақыт болды. Шабандау жүріп жатыр. Қызмет. Оның үстінде қырсыз жалқаулық деген пəле тағы бар. Бірақ бітіріп қалдым. Жаман шықпауға тиіс қой деп ойлаймын.

	– Сіздің ғылымдағы негізгі амплуаңыз этнография болғаннан кейін, əңгімені осы саланың тағдыр-тамыры мен бағыт-бағдарына қарай ойыстырсақ. Бүгінгі қазақ этнографиясының театрландырылған түрімен таныстығымыз болмаса, əлгі өзіңіз айтқан кеңістіктегі орны, деңгейінің қандай екені тым көмескі. . .

	– Этнографиялық кеңістікті əр кезеңмен байланыстырып қарастырғанымыз дұрыс. Этнография деген сөзді дəстүр деген ұғымның аясында ғана тану үлкен қателік. Айталық, қазіргі қазақтардың өміріне тəн өзіндік этнографиялық кеңістігі бар. Бұл не деген ұғым? Бұл дегеніміз – қоғамдағы тіршілік атаулының, сол тіршіліктің қалыптылығын қамтамасыз етуге бағытталған қоғамдық қатынастар жүйесінің негізгі субъектісі этнос, əлгі қоғамдық қатынастардың өзі, олардың құрамдас бөліктері – этникалық пиғыл, алуан түрлі институттар, ғұрыптар, салттар, мəдениет, ұлттық психология, əрине, тіл. Қысқасы, этносты этнос ететін қоғамдық элементтер деуге болады. Егер осылардың этникалық ренділерінің, яғни этникалық қызмет атқаратындарының өзара себеп-салдарлық байланыстар немесе қатынастар жүйесін этностың өзін-өзі ұйымдастыру жəне реттеу механизмі тұрғысынан алып қарасақ, ұлттың этнографиялық кеңістігідегеніңіз – осы. Ұлттың этнографиялық кеңістігін аталмыш қырынан қарастырар болсақ, оның тағы бір ғылыми анықтамасы этностың қорғаныс механизмі дегенге саяды. Кезінде этникалық осмос, яғни этностың қорғаныс механизмі терминін француз антропологы Роллан Барт енгізген болатын. Орыс ғалымдары арасында оны алғаш қолданған көрнекті орыс этнологы С. А. Арутюнов болды. Алайда екі ғалым да осы терминді категория ретінде таратып, зерттемеді. Оны шама-шарқым келгенше анықтамасын талдап, зерделеген мен едім. Менің түсінігімде, кез келген этностың қалыпты қызметін қамтамасыз ететін осы қорғаныс механизмі. Бұл ұғымды бір этностың екінші этносқа қарсы тұруы, не болмаса қарсылығы деп ұғынуға болмайды. Себебі жəне, ең ғажабы, кез келген этностың қалыпты тыныс-тіршілігін немесе қорғаныс механизмінің үйлесімді қызметін, ең алдымен, себеп-салдарлық принципке негізделген этносаралық байланыстар жүйесі қамтамасыз етеді. Сонымен бірге, этностың қорғаныс механизмінің алуан-алуан сыртқы əсерлерді қабылдау мүмкіншілік-шегі болады. Бұл – бір жағынан. Екіншіден, аталмыш этносаралық сыртқы байланыстар жүйесінің этносқа əсерлері сан алуан жəне шексіз, əрі үздіксіз, əрі уақыт өткен сайын пəрмені еселене береді. Осыған орай этникалық даму дегеніміз, түптеп келгенде, этностың əлгі сыртқы əсерлерге байланысты үнемі бейімделу үрдісі деген сөз. Ал этностың уақыттың сұрыптау талап-талғамына қарай бейімделу əлсіздігі оның қорғаныс механизмінің ақаулығын көрсетеді. Ондай күйдегі этнос бірте-бірте қожырап, мүлдем жойылып кетуі мүмкін. Ондай қайғылы мысалдарды тарихтың қойнауынан көптеп келтіруге болады. Өкінішке қарай, біздің қазақ этносы да осындай тарихи тағдырдың қыл көпірінде тұр деп айтуға болмайды.

	– Бұл жерде, Нұрсан аға, сіз мəселенің бояуын тым қоюлатып жіберген жоқсыз ба?

	– Бұл сұрақтың болатынын алдын ала сезген едім. Бірақ ақиқаттан бəрібір аттап кете алмайсың ғой. Біздің жоғарғы жақтағылар да, зиялы қауымның кейбір өкілдері де қазақ халқының бүгінгі күйін «тамағы тоқтық, көйлегі көктікпен» түсіндіргісі келеді. Алайда гəп мұнымен ғана шектелмейді ғой. Дəстүрі заманауи ағымның үрдіс-иірімдеріне бейімделген, шыңдалған, яғни ата-баба жолының өнегелі жақсы жалғасы – рухы мықты этнос қана тарихи үрдістің шын мəніндегі субъектісі бола алады. Ал қазіргі қазақ этносына, яғни социумына келетін болсақ, ол социум əбден сегменттелген социумға айналып отыр. Таратып айтсақ, трайбалистік жүздік, бір жүздің ішінде тайпалық, оның ішінде рулық жəне т. б. ), экономикалық-қаржылық, саяси-элитарлық, орта бизнес өкілдері, зиялылар, пауперленген жəне соған жақын топтар. Бұлардың арасындағы байланыстар вертикальды жəне ол жоғарыдан төменге қарай бағытталған біржақты сипатта ғана. Ең əттеген-айы, бұл байланыстар прагматикалық тұтыныстағы ұстанымдарға ғана негізделген. Мұндай ұстанымдар – этникалық дəстүр атаулыны шайып жіберетін ең қауіпті фактор. Əлемдегі этнос атаулыны екі категорияға – тұтынушы жəне өндіруші этностарға жіктесек, біздің қазақ этносы, əрине, жоғарыдағы жағымсыз факторларға жəне солардың көңіл алаңдатар салдарына байланысты бірінші категорияға, яғни тұтынушы этностар қатарына жатады. Мұндай ащы да болса, ақиқат тұжырымды жасау үшін тым сауатты этнолог болудың қажеттілігі шамалы. Кез келген зерделі, көкірегі ояу, көңілі ашық адамдарға айналаға зер салып-ақ, қала берді, қазір толып жатқан баспасөз материалдарын саралау арқылы осындай қарапайым болса да, шындығы шыңылтыр пікірге келу түк қиындық туғызбайды. Əлбетте, бұдан біздің этнос құрдымға кетіп бара жатыр деген ұшқары пікір туындамаса керек. Бізге ұлт болып қалу үшін, ең алдымен, жоғарыда аталған жəне басқа да рухани дімкəстікке ұрындыратын факторлар мен олардың салдарынан ада болудың ең əбжіл механизмін ойластыру қажет-ақ. Ол механизмнің аты да, заты – ұлттық мəдениет, ғылым, білім. Гəп, осы механизмді дұрыс ұйымдастыру мен жұмылдыруда болып отыр.

	– Этнограф-ғалым ретінде Орталық Азия елдерінің этнографиясымен жақсы таныс екеніңізді, білгір маман екеніңізді білеміз. Солармен салыстырғанда, қазақ халқының этнографиялық мұралары бай деп айта алмаймыз ба?

	– Кем емес. Ал, фольклорлық дəстүріміз өте арналы, əрі тамыры тереңге кететін үрдіс. Өкінішке қарай, фольклорды бізде таза əдеби категория ретінде ғана бағалайды. Шындығында, фольклор – ең алдымен этнографиялық құбылыс, дұрысы құрылым. Ол – ол ма, кез келген фольклорлық жанрды алып зерделесеңіз, оның дəстүрлі тəжірибесінің сабақтастығын қамтамасыз еткен ең жылдам тетіктердің бірі болды. Яғни этникалық болмыстың сақталуын жəне дамуын қамтамасыз ететін механизм ретінде қызмет етті, қазіргі кезеңде дəстүрлі ортаның жойылуына байланысты фольклордың қызметі ситуациялық, ахуалдық сипатқа ғана ие. Сондықтан да, көпшілік тамашалайтын бүгінгі айтыс театрландырылған, тіпті карнавалдық пошымға енген, əбден суалған күйді кешіп отыр.

	– Этнография заманның, қоғамның қай кезеңі үшін де актуальдығын жоғалтпайды дегенге сенесіз бе?

	– Жоқ, этнография өзінің өзектілігін еш уақытта жоғалтпайды. Өйткені дəстүр үнемі түлеу, түрлену, өзгеру, толысу үстінде болады. Оның тетігі жөнінде жоғарыда этностың қорғаныс механизміне байланысты мəселеде біраз айтылды. Демек, əр заманның өткеннен тамыр тартатын өзіндік дəстүрі болады. Қазақтың этнографиялық кескін-келбеті замана талабына сай үнемі түрленген, толысқан күйінде міндетті түрде сақталуы тиіс қой деп ойлаймын. Ол өзімізге де байланысты. Жалпақ тілмен айтқанда, қазақ қазақ болып қалуы керек қой. Сондықтан да ұлттың парқын айғақтайтын этникалық қасиеттер мен құбылыстарды, һəм белгілерді қамтитын этно-мəдени болмыс пен бітімнің жəне осыларды зерттейтін этнология ғылымының маңызы еш уақытта жоғалмақ емес.

	– Осы тұста бір сауал – қазақ тарихшыларының, жалпы қазақ зиялыларының бүгінгі жауапты дағдысы, кісілігі, зиялылар мəдениетінің бүгінгі өресі, биігі қандай? Ғылыми ортадағы талас-тартыс мəселесі. . .

	– Өте қиын сұрақ. Ғалымдардың бір-бірімен тартысқаны жақсы ғой. Ғылымда міндетті түрде тартыс, айтыс болуы керек. Темірғали Нұртазин деген сыншы, бұл күндері марқұм ағамыздың айтқаны бар еді: «Сын шын болсын, шын сын болсын». Бірақ жаға жыртысатын, беттен алып, төске шабатын сынның қажеті жоқ. Біреудің намысына тиіп, жеке адамды қорлауға болмайды ғой. Таза ғылыми дерекке негізделген зерделі де, ащы сын болса, ол – кез келген ғылыми процестің кепілі. Ал жақсы тарихшы ретінде орыс тілінде жазатын Жұлдыз Абылхожин деген ғалымды атар едім. Тарих ғылымында қазақ тілінде өнімді қалам тартып жүрген, өз саласының мықты білгірлері – Т. Омарбеков пен М. Қойгелдиевті бөле-жара атар едім. Антропология (физикалық) бойынша, ең мықты жəне əзірге жалғыз маман ретінде академик О. Смағұловты ерекше бағалаймын. Археологтардың ішінен іздеуден талмаймын, шаршамайтын З. Самашев пен Ж. Құрманқұловты өте құрметтеймін. Əрине, теориялық дайындығы мен біліктілігі айрықша мол, керемет ғалым Əлішер Ақышевтей мықты археологты мен қазір көріп отырған жоқпын. Тарих жəне этнология институтының директоры Камал Бұрхановты саяси тарихтың айтулы мамандарының бірі дер едім. Ал қазіргі этнологтардың ішінде Серік Əжіғалидың орны бөлек. Расында да, Батыс Қазақстандағы көшпенділер архитектурасын дəл осындай жан-жақты зерттеген ғалым жоқ.

	– «Мəдени мұра» бағдарламасы рухани саланың дамуы үшін біраз игілікті істер атқарды. Əдебиет пен мəдениет біржола қарық болып қалмаса да, қомақты қаржы алып, бірқатар шаруасын шешіп алды. Бұл бағдарламаның музей-мұражайларға шапағаты тиді ме?

	– Мемлекеттік «Мəдени мұра» бағдарламасы бойынша біз қазір сегіз жоба негізінде жұмыс істеп жатырмыз. Соның ішіндегі ең белдісі, əрине, «Қазақтың байырғы этнографиялық категориялар, атаулар мен ұғымдар жүйесі» деп аталатын энциклопедиялық сөздік. Көп ойланып, тарата толғанып, ғылыми жетекші ретінде зерттеудің басты ілкімді принципін айқындап, ұсынып отырмын. Оның мəні: тек дəстүрлі ортадағы əлеуметтік қатынастар жүйесінің объектісі, субъектісі, нысаны жəне құралы болған сан алуан заттарды, құбылыстарды, құрылымдарды, қасиеттерді жəне басқа да болмыстарды бейнелейтін атаулар, ұғымдар мен категориялар ғана зерттеуіміздің еншісі болуға тиіс. Демек, кез келген сөз, тіпті атау осы талғамға сəйкес келмесе, аталмыш зерттеудің нысаны да, объектісі де бола алмайды. Осы тұрғыдан келгенде, аталмыш қағиданы қажетті материалдарды сұрыптаудың да, зерделеудің де ең əбжіл проекциясы деуге болады.

	Көріп отырғанымыздай, «Мəдени мұра» бағдарламасының шапағаты мол. Сонымен бірге, осы бағдарламаның нəтижесінде мүмкін болған қарқынды жоғалтпайық десек, онда өркендеген озық өнегелі елдердегідей мəдениет пен ғылымның институционалдық механизмін жетілдіру керек деп есептеймін. Яғни ғылыми-зерттеу мекемелері, музейлер, кітапхана жəне басқа да мекемелердің қаржыландыруын жəне материалдық-техникалық жарақтануларын қамтамасыз етсе, «Мəдени мұра» аясында атқарылып жатқан іс-шаралар науқаншылық емес, қалыпты дағдыға айналар еді. Батыстағы дамыған елдерде біздегідей арнайы бағдарламаның жоқтығын олардағы мəдениет, білім мен ғылымның мейлінше жетілген институционалдық базаның қалыпты да, тиімді қызметімен түсіндіруге болады. Яғни олардағы толымды ғылыми-зерттеу істері, сан алуан мəдени жəне біліми іс-шаралар – кəдуілгі үйреншікті үрдіс.

	– Қазір көптің аузында жүрген, баспасөзде жиі қаузалып жүрген қоғамдағы əлеуметтік тұлға мəселесі соншалықты маңызды ма, маңызды болса, ол қандай тұрпатта болу керек?

	– Кез келген тұлға, əсіресе қоғамдық салмағы бар тұлға – белгілі бір ортада қалыптасқан əлеуметтік күйдің, яғни қоғамдық қатынастың тұлғалық түзілісі. Тұлғалық түзілістің тарихтың сынынан өту деңгейі əлеуметтік ортаның сұрыптау функциясына ғана емес, оның кісілік қасиеті мен рухани мəдениетіне де байланысты. Осы тұрғыдан келгенде, мысалы, кез келген адамның президент немесе басқа да ең жоғарғы билікке келуі жəне оның елді басқару ерекшелігі, түптеп келгенде, сол қоғамдық орталығы саяси жəне мəдени ахуалдың тікелей нəтижесі, тұлғалық көрінісі, келбеті деуге болады. Демек, билеушінің қоғамдық – саяси харекеті, тіпті оның жеке тұлға ретіндегі кісілік қасиеті мен рухани мəдениеті, бейнелеп айтқанда, социумдағы ахуалдық барометрі. Яғни қоғамдағы оң үрдіс болсын немесе мандымаушылықтың ауқымы көп жағдайда аталмыш жайтпен өзара себеп-салдарлық қым-қуыт байланыста болып жатады.

	– Ал Абайдың тұлғасы жөнінде. . .

	– Абай дейсіз бе? Абай, Абай. . . Меніңше, əр заманның, əр қоғамның өз Абайы болады. Бірақ біз білетін данышпан Абай. . . бəлкім, ондай тұлға енді қайтып туа ма екен? Қайдам?. . Жоғарыда айтылған парадигма тұрғысынан келсек, Абай ХІХ ғасырдың екінші жартысында қазақ социумының терең дағдарысқа, күйзеліске түскен күйінің, яғни сол кездегі қоғамдық қатынастың ерекше мəнді тұлғалық түзілісі ғой. Жəне тұлға-түзіліс болғанда қандай! Қазақ қоғамының күйзелісін өзінің жан күйзелісіне, рухани күйзелісіне айналдырған ұлы тұлға. Бұл жерде Абайдың құдай берген тума дарыны өз алдына. Оның Еуропа мен Шығыс əдебиеті, һəм философиясын сол кездің өзінде-ақ терең меңгеріп, рухани тұғыр, əрі құралға айналдыруын қалайша керемет демессің! Сондықтан да Абай ұлт күрескері, яғни əлеуметтік тұлға ғана емес, ол рухани категория деңгейіне көтерілді. Меніңше, Абайды, Абайдың мұрасы арқылы емес, осы тұрғыдан зерттеу керек. Батыстағы қазіргі ғылымдағы өнегелі өркен жайып отырған антропологиялық принцип дегеніңіз – осы.

	– Аға, сіз ғалым ретінде ғылымдағы ең орны толмас олқылық дегенде не нəрсені атар едіңіз?

	– Бүкіл қазақ ғылымының мəйегі, ошағы, пəрменді ордасы болған Ұлттық Ғылым Академиясының іс жүзінде таратылғандығын айтар едім.

	– Əңгімеңізге рахмет.





	Дархан ҚЫДЫРƏЛІ, Тарих ғылымдарының докторы, Мемлекеттік «Дарын» жастар сыйлығының иегері,

	Түркі Кеңесі бас хатшысының орынбасары:





Дүмшеліктен арылсақ, дау да тыншитын сияқты




	– Сізбен сұхбатымыз оразаға орайласып келді. Өзіңізді діннің білгірі ретінде танып қалдық, былтырғы жылы дін дауы қызып тұрған шақта Президент Əкімшілігі Баспасөз қызметінің орынбасары болып тұрғаныңызда, осы мəселені реттеуге байланысты пайымы кең мақалаларыңыз жарық көріп тұрды. Бір қарағанда, қоғам тыншуын-тыншыған сияқты, бірақ бұл қаншалықты «баянды»? «Мұның бəрі уақытша, дауыл алдындағы тыныштық», – деп сəуегейситіндер де жоқ емес. . .

	– Ораза қабыл болсын! Бірақ сіз айтқандай «діннің білгірі» емеспін, мамандығым да дінтанушы емес. Ұлт мəселелерін, халық құндылықтарын зерттеуші ретінде пікір білдіріп тұратыным рас. Қоғамды қалыптастыратын, ұлтты ұйыстыратын негізгі фактордың бірі – дін. Дін ұлттың тіліне əсер етеді, ділін, дəстүрін орнықтырады, салты мен санасын өзгертеді, танымы мен көзқарасын қалыптастырады. Сондықтан, елдің қалыптасуында дін факторы тіпті тілден де маңызды деп ойлаймын. Дінсіз адам болса да, дінсіз қоғам болмайды. Тілі, тегі бір болғанымен, ұстанған дініне байланысты бір-бірінен мүлдем алшақтап кеткен елдер де аз емес. Оның үстіне дін – қорған, ұлттық иммунитет сияқты. Мысалы, діні берік халықтар отаршылдарға қарсылық көрсетті, болмыстарын сақтап қалды, ал діні əлсіз немесе байырғы сенім ұстанатын ұлттар алпауыттарға сіңіп, тілі де құрып кету үстінде. Сондықтан қоғамдық қатынастарды зерттеуде дін факторына ерекше назар аударған жөн. Қазір қазақ халқына исламның енуі, дəстүр ерекшеліктері, жүздердің қалыптасуы, шежіренің шығуы сияқты тақырыптармен айналысып жүрмін. Түйгенім, Шыңғыс ханнан кейін сахарада салтанат құрған көшпелі өмір салты дін факторының едəуір баяулауына ықпал еткен. Дінді толық ұстану үшін медресе, мешіт, ғибадат орындары болуы шарт. Күнде бес рет дəрет алып құлшылық жасау, ораза ұстау үшін де жағдай керек. Сондықтан дін негізінен қалада орнығады. Осыған байланысты Алтын Орда құрамындағы татарлар қалалар арқылы дінді өркендете түсті, ал көшпелі өмір салтындағы халықтар дінді жартылай ұстанды. Мысалы, біз дін ғұламаларын санамалай бастасақ, Қарахан дəуіріндегі Иасауи, Сығнақи, Фарабилерден бертіндегі Абай, Шəкəрімдерге бірақ сырғимыз. Əрине, арада тақуалар, жыраулар бар, бірақ жергілікті діни ілімнің, дін ғұламаларының толық қалыптаспағаны тағы ақиқат. Тарихымызда хандар, батырлар, билер туралы аңыз-əңгімелер көп, бірақ молдалар туралы бұлай айта алмаймыз. Мұны айтып отырғаным, дін еліміздегі береке-бірлікке, бейбітшілікке арқау болуы үшін оның жергілікті сипатымен бірге классикалық іліммен біте қайнасқан болуы қажет. Яғни Құранның тəпсірін жасайтын ғұламалар, хадис ілімінің білгірлері, шариғатқа жетік факихтер осы топырақтан жетілуі, осы ұлттан шығуы керек. Діннің негізгі канондары өзгермейді, бірақ ол əрбір ұлттың болмысына сəйкес ерекшелік алады. Дін ұлттың өзіне тəн болғанда, дəстүрмен жымдасады. Бұл ретте Қарахан дəуіріндегі ғұламалардың еңбектерін тілімізге аударған абзал. Олар діннің қайнарларын сіңіре отырып, оған жергілікті сипат берді. Өзіңізге мəлім, дау білместіктен, шала сауаттылықтан туады. Дүмшеліктен неғұрлым көбірек арылсақ, дау да соғұрлым тыншитын сияқты. Бұл орайда еліміздегі тұрақтылық пен тəуелсіздіктің баянды болуын қаламайтын сыртқы күштер де болуы мүмкін. Бірақ «өзгені ұры тұтпас» үшін өзімізге бекем болғанымыз абзал.

	– Бір мақалаңызда «Абзал мұсылман – мемлекетшіл азамат» дегеніңізді көзім шалып, ойланып қалдым. Себебі көріп отырғанымыздай, біздегі мемлекетшіл деген азаматтардың мұсылмандығы шикі немесе мұсылмандығы жоғары адамның қазақ үшін қайғырып, бірлікті ойлап, мемлекетшіл болып жүргені шамалы. Қит етсе «зайырлы қоғамбыз» деп шығамыз, ал зайырлы қоғамның мемлекетшілдері сіз айтқан абзал мұсылмандықты қажетсініп отыр ма, қалай ойлайсыз?

	– «Егемендегі» мақаланы меңзеп отырсыз ғой. Иə, мемлекет жоқ жерде дін де əлсіз, ғибадат та кемшін, құлшылық та қауіпті. Біз бұны таяу тарихымыздан жақсы білеміз. Дін тəуелсіз елде көгереді. Бодан елді Абай айтқандай: «Дар-ул харб», – деп атайды. Сондықтан мұсылман елдерінде ұлт-азаттық қозғалысы көсемдері негізінен имамдар, ишандар болған. Əрбір мұсылман дұғасында елдің бірлігін, жердің тұтастығын, бостандықтың баяндылығын, патшаның амандығын тілейді. Тілектің бірлігінен жүректің бірлігі туады. Ал иманға таразы – Тəңірі, кімнің мұсылманшылығы қалай екені бір Жаратқанға ғана аян шығар.

	– Бұл əңгімені қозғап отырғаным, Түркияның футболшылары қайбір жылдары əлем чемпионатында жүлделі орыннан көрінгенде, репортаж жүргізіп отырған еуропалық комментаторлардың бірі «кеше ғана доп тебуді үйренген түріктердің бұл жеңісі кездейсоқтық» деген мағынада қызғанышы аралас пікірін білдіргені үшін бүкіл Түркия халқы ызалана аяғынан тік тұрып кешірім сұрауды талап етті, кешірім сұратты да. Бұл – елдіктің, мемлекетшілдіктің жарқын үлгісі. Бізді Борат бүкіл əлемге масқаралап жатса да, «бізді жарнамалап жатыр» деп жақсыға жорып қоямыз. Бұл таза қазақы мінез ғой, айтыңызшы, ал мəселеге қашанғы «қазақы мінезбен» қарай беруге болады, бұл мемлекетшілдік қасиетті кері кетірмей ме? Жалпы біздің мемлекеттілігімізді, тұтастығымызды сақтауда ненің орны үлкен?

	– Мемлекет ұлтты сақтайды, ұлт мемлекет арқылы дамиды. Мемлекеті жоқ ұлттардың болашағы бұлыңғыр болатыны сондықтан. Мемлекетшілдік елдік дəстүр арқылы өрбиді. Біздің отаршылдық арқылы елдік дəстүрден біраз көз жазып қалғанымыз белгілі. Тек тəуелсіздік алу арқылы сол сабақтастықты қайта жалғадық. Сіз айтып отырған Түркия – тарихында бодан болып көрмеген, елдік дəстүрі үзілмеген ел. Сондықтан ол елде мемлекетшілдіктің ұлттық сипатта болуы заңдыда.Меніңше,тазақалпында«қазақымінез»демемлекетшіл болуға шақырады. Тарихымызда мемлекет мүддесін өз мүддесінен жоғары қоятын тұлғалар тағылымы алдымыздан шығады. Бұл дүркірей дəуірлеген түркі заманында да, Алтын Орда кезеңінде де «ел қамын жеген Едігелер» аз емес еді. Қазақ хандығы тұсында да мұның үлгілерін көптеп көруге болады. Мысалы, Жəнібек батырдың жау тықсырған Абылай ханды өз атына мінгізіп жіберуі де осы мемлекетшілдіктің бір көрінісі. Хан – ту сияқты елдіктің, мемлекеттіліктің бір белгісі, оны сақтау да мемлекетшілдіктің бір айғағы. Британия, Жапония сияқты елдерде əлі күнге патшаға ерекше құрмет көрсетіледі. Сондықтан шын мəніндегі, бодандықтан арылған қазақы қалпымыз бізді елдігімен, кеңдігімен мемлекетшіл болуға септігін тигізер еді деп ойлаймын. Меніңше, ұлтшылдық – ұлтшылдықты қозғайды. Ол өзгеден қорғанудан, өзін-өзі сақтаудан туады. Мемлекетшілдік тұтас елді дамытудан, оның іргелі ел ретінде баянды болуын қалаудан тұрады. Өзге этностардың да жауапкершілігін арқалайтын мемлекетшілдік сезімі ірі ойдан, державалық толысудан, іргелі мемлекеттіктен туындайды. Əрине, елдің бірлігі мен тұтастығы үшін тіл мен діннің ықпалы зор, дегенмен меніңше, мұнда əуелі елдік сана қажет сияқты. Елдік сананы мемлекетшілдік деп те айтуға болатын шығар. Қазақ əу баста елдің амандығын тілеген елшіл халық. Бұл тіпті Қаратаудың басынан көш құлаған зар заманда да, кешегі кеңестік қырғында да алтын арқауынан үзілген жоқ. Елбасының тəуелсіздіктен бергі барлық саясаты да осы елдікті дамыту, Тəуелсіздікті орнықтыру, тұтастықты сақтау төңірегінде өрбіп келеді.

	Сіз кандидаттық, докторлық диссертацияларыңызға Түркістан тақырыбын алған екенсіз. Ғылыми жұмысыңыздың түйіні неде? Бүгінгі күні Түркістан идеясын қайта жаңғыртудан пайда бар ма?

	– Ия, Түркістан ұғымы өте кең. Ол «түркілер елі» деген мағына береді. Ұлы Түркістан, Шығыс Түркістан, Оңтүстік Түркістан деген ұғымдар бар. Ұлы Түркістан – бүкіл Орталық Азияны қамтиды. Бұл тақырыпқа Шоқай арқылы келдім. Кейін «Түркістанда жəдитшілдік қозғалысы» жəне «Тұтас Түркістан идеясы» деген тақырыптарда докторлық диссертациялар қорғадым. Өзіңіз білесіз, Шоқай саналы ғұмырын Түркістанға арнаған. Одан кейін Т. Рысқұлов Түркістан Республикасын құрды. Бұл – бекер емес. Меніңше, қазақ хандығы құрылған күннен бастап түркі жұртының бірлігін мұрат тұтқан. Шыңғыс ханның мұрагері ретінде түркіге түгел иелік етуді көксеген. Хандарымыздың Түркістан қаласын астана етуі, Тəуекел ханның Бұхарада, Тоғым ханның қырғыз жерінде опат болуы, Жалаңтөс бахадүр мен Əйтеке бидің Самарқанда жатуы, Төле бидің Ташкентті мəңгілік қоныс етуі де сөзіміздің дəлелі. Тіпті, Есім хан Ұлы Түркістанның ауқымын кеңейтіп, оған Оңтүстік Түркістан мен Шығыс Түркістанды біріктіруге ұмтылған. Мағжанның Түркістанды жырға арқау етіп жүргені де сондықтан. Шоқай мен Рысқұловты Түркістан үшін күреске итермелеген, қазақ зиялыларын Ташкенге топтастырған да осы тарихи сана. Түркістан автономиясына да, Түркістан Республикасына да өзге халықтардан ешкім басшылық етпеген. Осыны білген Кеңестер Одағы Түркістанды талқандады, оны кішігірім қаламен шектеп, Ташкенді қазақтан алды, Түркістан ұғымын санадан өшіруге ұмтылды. Түркістан ұғымы – алаштың ұлы мұраты болуы тиіс. Түркістанның жауапкершілігі қазақтың мойнында. Елбасының Орталық Азиядағы түрлі интеграция бастамалары, Қырғызстанға ұдайы көмектесуі, Түркі Академиясын, Түркі Кеңесін құруы, Түркі əлемі ақсақалдар Кеңесіне мұрындық болуы сияқты саясаты да осыған саятын сияқты.

	– Біздің білуімізше, сіздің шығармашылық ортамен, əсіресе қаламгерлермен, журналистермен достығыңыз ерекше. Өзіңіз де шығармашылықпен айналысасыз. Шыны керек, билік дəлізімен бір жүріп өтіп, өзгеріп шыға келетін сіреспе шенеуніктерде сирек көрініс табатын мінез болғандықтан, мұныңызды кішіпейілділікке балаймыз, алайда карьера мен кішіпейіл мінез қаншалықты қабысады?

	– Тəртіп пен тəрбие – егіз ұғым деп ойлаймын. Мемлекеттік қызмет талап ететін тəртіп те тəрбиеден өрбиді. Қазақ кішіпейілділікті кемшілік емес, кісіліктің белгісі деп санаған. Сондықтан əрбір қазақтың бойында кішіпейілділік қасиеті, үлкенге ізет, кішіге құрмет сезімі бар деп есептеймін. Негізі, «Асыл адам – айнымас» деп Абай атамыз айтқандай, атымыз адам болған соң, қай кезде де адам болып қалу – міндетіміз.

	– Ақын болғандығыңыз рас па? Жыр мүшайраларына қазылық та жасапсыз, «Мəссаған» сайтына кіріп ақындардың жаңа өлеңдерін оқып тұратын да сіз. Азаматтық ой-санаңызды баулыған ақындықты неге керексінбей кеттіңіз? Мүмкін, шоқайтанушы ғалымға ақындық артық жүк болған болар?

	– Өлең жазғаным рас, бірақ өзімді ақын деген емеспін. Қазір де көңілдің кейбір сəттерін қағазға түсіріп қоямын, бірақ өзім үшін ғана. Сөз патшалығында туабітті талантыңмен, шамырқанған шыбытыңмен, құйылып түскен жақұт жырларыңмен оқырманыңды тамсандыра алмасаң, ортаңқол өлеңдермен ақындар легіне ілесу ұят деп ойлаймын. Сондықтан жыр жинағын шығарған жоқпын. Дегенмен, поэзия жаныма жақын. Үзбей оқуға тырысамын. Ол қауырт тірлікте болмысыңмен беттестіреді, іңкəрлік пен ізгілікке шақырады, бір сəт болса да, қиялыңа қанат қақтырады, түйсігіңді ояу ұстайды. Ал түйсік – ғылымда дəлел мен дəйек таусылған тұста жағалауға жеткізетін жарық сияқты. Əрине, ғылым мен əдебиет – екеуі екі əлем. Оларды ұштастыру оңай емес. Ақындық – жаратқанның нəсібесі, Алланың сыйы, ал ғылым – ізденіс арқылы келетін пенденің ықыласы мен ыждаһаты. Екеуін қатар алып жүрген тұлғалар да тарихта аз емес. Мəселен, өзіңіз білесіз, Омар Хаям тамаша ақындығымен бірге керемет ғалым бола білген. Алайда, екеуінің де кемел шыңына бірден жету – ілуде бір болар. Мұстафа Шоқай да сағыныштан өлең жазған, бірақ өзін ақын санамаған. Жалпы, əр қазақтың бойында ауылдың төрт ауызын айтарлық қабілет бар деп ойлаймын. Ғылыммен айналысқаннан кейін маған публицистика қолайлы келді. Айтар ойды халыққа түсінікті тілмен жеткізу үшін де болар бəлкім. Жалпы, қолыңнан жақсы келетін іспен айналысқан жөн деп ойлаймын. Сонда өзіңе де жеңіл болады, өзгені де қинамайсың. . .

	– Сіздің өмірбаяндық дерегіңізден «Қазақстан Жазушылар одағының мүшесі жəне Халықаралық «ПЕН» клубының мүшесі» дегенді оқып қалдық. Бұл қай «ПЕН» клуб? Себебі бір мезгілде қатарынан Жазушылар одағына мүше болу мен Ə. Нұрпейісов «ПЕН» клубына мүше болу нені білдіреді? Əлде қандай да бір қитұрқылық іздеудің қажеті шамалы ма?

	– Иə, бұл кəдімгі өзіңіз білетін «Пен» клуб. Клубқа 2002 жылы Əбеңнің өзі шақырды, ол кезде Түркістандағы Халықаралық қазақ-түрік университетінде қызмет атқаратынмын. Əбдіжəміл Нұрпейісовті классик жазушы, суреткер қаламгер ретінде қатты құрметтеймін. Талғамы биік, өте кірпияз кісі. Сырт көзге суық көрінгенмен, етене араласқан кісіге мейірімі мол. Жақтырмаған адамын жанына жуытпайды, ал ықыласы ауған адамға да жан-жүрегімен ақтарыла салады. Мерейтой өткізбейтін, дабыраны ұнатпайтын, тынымсыз еңбекқор, мінезді қайраткер, табанды да талантты тұлға ретінде үлгі тұтамын. Сол кезде ол кісінің Алматыдан жырақ жатқан, қолына қалам жаңа ұстаған маған ықыласының неге ауғанын қайдам, əйтеуір əуелі «Таң-Шолпан» журналына бірнеше мақаламды кезексіз басты, сосын клубқа мүшелікке шақырды. Əрине, бұған бірден келістім, əрі мұның жауапкершілік екенін де сезіндім. Ал Қазақстан Жазушылар одағына алдыңғы жылы қабылдады. Қара шаңырақтың табалдырығын аттау – мен үшін үлкен мəртебе, сондықтан Нұрлан ағаның шақыруын қабыл алдым. Жазушылар одағын қайта жаңғыртып, аумалы-төкпелі заманнан аман алып өткен Нұрлан Оразалинді де ерекше құрметтеймін. Əрқайсысы бір əлемнен тұратын жазушылар қауымын қоғамдық негізде басқару қиямет-қиын екені белгілі. Білуімше, туыстас түркі мемлекеттерінде осындай одақты ұстап қалған басқа ел жоқ. Таяуда Əзербайжанға бардық, Анармен сұхбат үстінде осыны аңғардым, Қырғыз елінде де одақтың аты ғана бар екенін көрдік. Түркияда да қаламгерлерді біріктіретін мұндай одақ жоқ.

	Сондықтан Қазақстан Жазушылар одағының қазіргі қалпында халықаралық деңгейге көтерілуінде Нұрлан Оразалиннің еңбегі зор. Бұл ретте сіздің сауалыңыздың төркінін аңғарып отырмын. Біздің халқымыз аз, елге тұтқа болар тұлғаларымыз тіпті көп емес, сондықтан олардың əрқайсысын қаламгерлігі, қайраткерлігіүшінжекеқұрметтеймін.Мүшелікті«топшылдық» деп есептемеймін. Топшылдық – ой еркіндігінен, кісіліктен, ең бастысы, тəуелсіздіктен айырады. Бір топқа түбегейлі тəуелді болған кісі көзқарасын жоғалтады. Ондай адамға жалмауыз болса да жақтасы періште, қарсы жақтың адамы жақсы да болса мыстан ретінде көрінуі бек мүмкін. Меніңше, достық – біреуге қарсы бағытталатын «одақ» ретінде емес, жеке қарым-қатынас ретінде құрылады. Сондықтан мұнда өзіңіз айтқандай «қитұрқылық» іздеудің қажеті жоқ деп ойлаймын.

	– Қазіргі қызметіңізге көңіліңіз тола ма? Орныңызда отырмын деп ойлайсыз ба?

	– Бұл сауалыңызға жауап бермес бұрын, əуелі қызмет атқаратын ұйым туралы қысқаша мəлімет бере кетейін. Толық атауы Түркітілдес елдердің ынтымақтастық Кеңесі деп аталатын Түркі Кеңесі – Елбасының Нахчывандағы 2009 жылғы ұсынысымен 2010 жылы Ыстамбулда құрылған халықаралық ұйым. Ұйымға əзірше Қазақстан, Түркия, Əзербайжан жəне Қырғызстан мүше. Былтыр Алматыда ұйымның алғашқы саммиті өтті, енді таяу күндері Бішкекте екінші Саммит өтпек. Əрине, осындай халықаралық ұйымда қызмет атқару үлкен мəртебе əрі зор жауапкершілік деп ойлаймын.

	– Əңгімеңізге рахмет!





	Талғат МАМАШЕВ, Дүниежүзі қазақтар қауымдастығы төралқа төрағасының бірінші орынбасары:





Қазақтың үштен бірінің шашырап жүргені өз алдына, дүниежүзінде үш әліпбиде отырған жалғыз ұлт біз ғана




	– Талғат аға, Қазақстанның рухани элитасы, интеллектуалдық қуаты тек осында ғана емес. Қытай, Ресей, Моңғолияда да жетіп артылады. Олардың танылып, өріс кеңейтулеріне жағдай жасалып отыр деп сеніммен айтуға бола ма? Мүмкін, өздері келісіп жатса, оларды жоспарлы түрде арнайы көшіріп алудың тетігін жасау керек болар?

	– Мен мұны əр жерде айтып жүрмін. Қазақтың зиялылары, ақыл-ой кені тек Қазақстанда ғана деген пікірден аулақпын. Олар барлық жерде бар. Қауымдастық жұмысына келсек, осы олқылықтардың орнын толтыру мақсатында, «Шетелдегі қазақтар» сериясымен соңғы жылдары 450 баспа табақ, 30-дан аса кітап шығардық. Мұратымыз – шетелдегі белгілі ақын-жазушыларды, өнер адамдарының еңбектерін басып шығарып, Қазақстан жұртшылығына танымал ету. Əнші Майра Мұхамедқызының əкесі Мұхамед Əбдіқадырұлы ақсақалдың нотасымен, əр əннің шығу тарихы туралы аннотациясымен, өмірбаянымен «Қытайдағы қазақ композиторлары» деген 500 əннен тұратын кітабының 1-томын шығардық. Ол əлі де 1-2 том болады. Қытай, моңғол сазгерлерінің əндерінен екі компакт-диск басып шығардық. Осы сияқты жұмысымызды жалғастыра береміз. «Мəдени мұра» бағдарламасы алғашқы кезеңінде тарих, əдебиет, археология, музыка сияқты 12 секция бойынша жұмыс істеді. «Диаспора өмірі мен тарихы 13-секция ретінде жұмыс істесе» деген пікірімізді өткізе алмадық. Қазақтың хисса, эпос, дастандарына байланысты ортақ 100 томдық дайындалып жатыр, соның 30 томы Қытайдағы қазақ эпостарына арналып отыр. «Қыз Жібек» жырының 17 түрлі нұсқасы болса, соның 2-3 түрі Қытай қазақтарының айтатын нұсқасы, мысалы. Бұл, жалпы, мəдениетімізді толықтырады. Шетелдегі зиялы қауым өкілдерін Қазақстанға шығаруға «арнап шақыру» деген мəселе туындайды. Мысалы, өз күшімен көшіп келіп, жағдайын жасап жатқандар арасынан Мұхаметжан Тынышпаевтың баласы мен немересін атауға болады. Екеуі де Қазақ-Британ университетіне орналасты, екеуі де ғылым докторлары, екеуі де профессор. Əкесі Уфада жүрген, баласы Америкада өмір сүрген, соған қарамастан, «ата-бабамның кіндік қаны тамған» деп Қазақстанға ат басын бұрды. Азаматтығын алды. Өнер адамдары көптеп келіп жатыр. Бірақ жағалай, жаппай деп айта алмаймыз. Бəрін көшіріп алайық деген жоспар да жоқ бізде, бірақ қолдан келсе, көбірек көшіріп алайық деген ой бар. Қазір Үкіметте мемлекеттің көші-қон саясатына байланысты алдағы 5-10 жылға бағдарлама əзірленіп жатыр. Ұсыныстарымызды бердік. Соның ішінде ел өнері мен мəдениетін, білімін, ғылымын алға сүйреуге қабілетті деген белгілі адамдарды елге арнайы көшіріп алу, оларға жағдай жасау, жұмыс тауып беру, үймен қамтамасыз ету жайы айтылған. Себебі ол жақта жағдайы жақсы, қызмет құлағын ұстап отырған адам біздің «кел» дегенімізге келе қалмайды.

	– Сыртта жүрген кейбір ағайындарымыз өнер-білімі биік, өркениетті елдерде тұрып жатыр. Сол өркениетті елде білім алу үшін біз қыруар қаржы шығарып, жастарды оқуға жібереміз. Сондықтан шетелдегі бауырлар сол жақтың жоғары білімімен сусындап, Еуропа мен АҚШ, Жапония мен Кореяның ғылымы мен техникасын, іс жүргізу тəсілдерін меңгеріп, біздің елге оралып жатса, «Болашақ» бағдарламасы негізінде біз осыны да балама жол ретінде қарастырсақ, мəселенің шешімін табуға көмегі болар ма еді. . .

	– Бұл да біздің ойымызда жүрген, ұсыныс етіп айтып жүрген мəселенің бірі. Ереже-талап бойынша Президенттің «Болашақ» бағдарламасына азаматтығы жоқ, шетелдегі қазақтың баласы өте алмайды. Бұны шешу жолдарын ойлау керек. Бірақ Еуропадағы қазақтардың Сорбоннада, Лондон, Стокгольм университеттерінде оқып жүрген балалары бар. Олар ертең түрлі салада маман болып шығады. Егер осы балалар алған мамандықтар ертең Қазақстанға керек болса, солармен бүгін жұмыс жасауымыз керек. Мамыр айының 26-27-інде Еуропа қазақтарының кіші құрылтайыдегендəстүрлі құрылтайымызды өткіземіз. Сол құрылтайдың аясында Білім министрлігімен бірлесіп дөңгелек үстел өткізуді жоспарлап отырмыз. Еуропада білім алып жатқан қазақ жастарының Қазақстанға келіп, білім алуы, орналасуы деген мəселесі тұрғысында əңгіме қозғап, осы ұсыныстарды айтып, шешу жолдарын қарастырмақпыз. Еуропаның 10 елінде тұратын ағайындар қай бала, қай қаланың, қандай университетінде, қай курсында оқып жүргенінің тізімін шығарып береді. Олар көп те емес. 30 ба, 40 па, əйтеуір, жастар баршылық. Егер осы балалардың алатын мамандығы Қазақстанға керек болып жатса, оларды мұнда келтірудің жолы қандай? Жолы – біреу. Елшіліктерге тапсырма беріп, сол балалардың алдына мəселе қойып «Келешектегі ойың, мақсатың қандай? Бітіргеннен кейін не істемексің? Қазақстан қажет етсе, барасың ба?» деген сауалдарға жауап алынса, көңіл тоғайтатын жауап алынып, мəселе оңтайлы шешімін тауып жатса, олармен бүгін келісімшартқа отыруға болады. Екіншіден, оқуын жаңа бітірген балаға «үй береміз, жағдай жасаймыз» деген уəдемізді қимасақ, онда оларды «Болашақ» бағдарламасына кіргізейік. Бəрібір ақылы оқу ғой, Үкіметтің қаулысын бұзып, 50-60 баланы кіргізейік «Болашақ» бағдарламасына, қалған екі-үш жылының қаражатын төлеп, оқытайық. Бірақ бір ғана шартпен – бітіргеннен кейін, азаматтық алып, Қазақстанға келіп жұмыс істейсің. Осындай екі жолын ақылдасып, талқылап, келісіп жатса, Үкіметке ұсынысымызды айтпақпыз. Бұл – тек Еуропа қазақтарының балаларына қатысты жағдай. Оның бергі жағында Ресейде туып-өсіп, білім алып жатқан жəне Қазақстаннан өздігінен барып оқып жатқан балалар қаншама! Ішкі Қытайдың беделді жоғары оқу орындарында оқып жатқан қаншама қазақ баласы бар. Осының бəрі үлкен потенциал.

	– Басқа-басқа қытайлар қандай ұлт, жасы қаншада екеніне қарамастан, баланың айрықша қабілет иесі екенін байқаса, дереу қамқорлыққа алып, ерекше бағдарлама бойынша оқыта бастайды екен.

	– Ол рас. Олар талантты, қабілетті, өте жақсы оқитын балаларды іздеп жүріп, таңдап алып, «Сені Шанхайға оқытамыз», «Сен Пекиннен білім аласың» деп өздері ұсыныс жасап, Қытай елінің мүддесі мен келешегі үшін жұмыс жасауға бала кезден баули бастайды. Зерделі жас, зиялы азаматтан олар да қарап отырып айырылғысы келмейді. Қытайдың ішкі ісіне араласа алмаймыз, бірақ соның бергі жағындағы дайындық бөлімінде оқып жүрген 1300-дей қытайлық қазақ балаларының білімін игерсек те, жаман болмас еді. Қытайдағы жастарды тек білім арқылы ғана тарта аламыз. Ол үшін дайындық бөлімінің санын көбейте беруіміз керек. Екінші мəселе, ол жақтан келген баланың бəріжоғарыоқуорнына түсебермейді ғой. Түсеалмаған бала не істейді? Қытайға қайтып кетуі керек? Жоқ, жұмысы қайта жандана бастаған кəсіптік-техникалық училищелердің, колледждердің, орта оқу орындарының құрылысшы, сылақшы, дəнекерлеуші, аспазшы, əйтеуір нан тауып беретін жұмысшы мамандықтарына түсіріп, бұл балаларды да қайтармай, білім алуына, азаматтық алып, Қазақстанда қалуына көмектесуіміз керек.

	– Аға, квота əділ бөлініп отыр деп ойлайсыз ба? Квотаның негізгі бөлігін Өзбекстандағы қазақтар иеленеді де, көшіп келуге асық болған Қытайдағы қазақтарды қолмен бөгеп отырған сияқтымыз. Мүмкін, эмоциямен айтылатын болар, бірақ ол жақтан ертеңгі күні үшін алаңдап, дабыл қаққан ащы дауыстарды да естіп қаламыз. . .

	– Көші-қонға байланысты айту біздің құзырымызға жатпайды, бірақ илеп жүргеніміз бір терінің пұшпағы болғаннан кейін мəліметіміз бар. Қытай мен Қазақстанның арасында көші-қон мəселесі бойынша келісімшарт жоқ. Келісімшарт болмағаннан кейін, оларға квотаны мыңдап бере алмаймыз. Қытайдағы 1,5 миллион қазақты көшіріп алуға олар да қарсы бола қоймас, бірақ екінші жағынан, түп-тамырымен қопарылып, тұтас көшіп келейін деп отырған біздің ағайын да жоқ. Əйтсе де «келем» деушілер көп. Алайда жағдай жоқ болғаннан кейін амалсыздан отыр. Қытайда төлқұжат алу, виза алу өте қиын. Өзбекстаннан қоныс аудару да оңай емес, олардың азаматтығынан шығу да қиямет-қайым. Жұмысы жоқ, ақшасы жоқ біздің ағайынға толып жатқан есікке ақша төлеу де оңай емес. Мал-мүлкін алып өте алмайды. Бұл да мəселе. Бірақ шекара ашық, өтем десе, өте береді. Қазірдің өзінде 30 мың өзбекстандық қазақтардың өтініші жатыр. Жуық маңда осы тілекті қанағаттандырып алсақ та, жаман болмас еді. Сонымен бірге əр елдегі ішкі жағдайды да қаперге алуымыз керек. Қарақалпақстандағы экологиялық жағдай, Моңғолиядағы экономикалық жағдайдың да қандастарымызға белгілі бір жағдайда əсері болады. Əйтпесе мынау Ресейге жыл сайын 1,5 мың квота беріледі, ал келетін адамның саны 20-300-ден аспайды. Демек, көшіп келуге асықпағанына қарағанда, оларды мазалайтын мəселенің болмағаны. Осындағы журналистер кейде «Қытайдағы қазақ жұтылып» барады деп байбалам салады. Жұтылып бара жатқан еш нəрсе жоқ, жұтылмайды да, жұтқызбаймыз да. Президенттің айтқан сөзі бар «Қазақпын дейтін азаматтың бір-ақ тарихи отаны бар, ол – тəуелсіз Қазақстан. Біз бүгінде қазақ қай жерде жүрсе де, оның құқығын қорғайтын, оның намысын таптатпайтын дəрежедеміз» деген. Шеттегі қандастарымыз тұрып жатқан жерінен жəбір көретін болса, артында қорғайтын елі бар екенін жақсы біледі.

	– Ұлттың тұтастығы, əманда оның дінінің тұтастығынан білінбек. Шынын айту керек, ауылда болсын, қалада болсын, Қазақстан халқы анталаған діни секталар мен əртүрлі наным-сенімнің үгіт-насихатына ұшырап отыр. Шетелдегі қазақтарда осындай проблема бар ма? Балалары басқа дінге өтіп кетіп дегендей, не дегенмен, діні бөлек халықтың ортасында өмір сүріп отыр ғой. . .

	– Бірден айтайын, сырттағы ағайында мұндай проблема жоқ. Егер осындай проблема бар болса, ол бізде – Қазақстанда ғана. Түркиядағы, бүкіл Еуропадағы қазақтар Ислам дініне берік. Тілін ұмытқандары бар болса, бар шығар, бірақ дініне сызат түсірмеген. Бұған күлесің бе, жылайсың ба, білмеймін, мынадай жағдайды өз көзіммен көрдім. Моңғолияның Баян-Өлгейінде жүрсем, қай діни ұйым екенін айтпай-ақ қояйын, осы біздің Қазақстаннан барған дəстүрлі емес өзге сенімнің жетегінде жүрген біреулер сол жақтағы қазақтарды азғырып, өз нанымын насихаттауға барыпты. «Бізбен кездесу өткізіңіздер» деп. Бұлардың кім екенін де, нендей мақсатпен жүргенін де біз білеміз. Содан ағайындарға: «Мыналардан сақ болыңдар. Бұлар Қазақстанды шулатып, осындай іспен айналысып жүргендер» – дедім.

	– Дүниежүзі қазақтар қауымдастығының қай жағдайда өз құзырына кірмейтін мəселелерге араласуына тура келеді. Өйткені шеттен келген қандастар биліктің жоғары жəне төменгі буынынан көмек ала алмаған соң, амалсыз сіз басқарып отырған мекемеге келеді. Мұндай жағдайда диаспора тарапынан сіздерге сенімділік немесе сол себепті сіздердің өзге құзырлы мекемелермен араңызда түсінбестік туып қалмай ма?

	– Оралман ағайындар да, журналистер де қай мəселеде болса, білмегендіктің салдарынан бізге келетіні рас. Оралмандарға байланысты дау туып қалса, «Не қарап отырсыңдар?», «Қайда қарап отырсыңдар?» деп журналистер алдымен бізге шауып келеді. Ал шынтуайтына келгенде, Дүниежүзі қазақтар қауымдастығы – шеттегі ағайындармен жұмыс істейтін мекеме. Əлемнің 40-қа жуық елінде 5 миллионға жетеғабыл қандасымыз тұрып жатыр. Солардың арман-тілегін, мəдени, рухани саладағы сұраныстарын қанағаттандырып, жалпы шет жұрт пен Қазақстан арасында алтын көпір болып отырған біздің қауымдастық. Осы қауымдастық аяғынан тік тұрып, шеттегі қазақтарға танымал болуы үшін марқұм Қалдарбек Найманбаев көп жұмыс атқарып кетті. Əлемнің 32 елінде қазақ ұлттық мəдени орталықтары құрылған. Олар бізбен қоян-қолтық жұмыс істейді. Бірінші құрылтайдан бастап төралқа төрағасы Нұрсұлтан Назарбаевтың өзі сайланды. Əрине, Елбасының беделіне сүйеніп, көптеген құзырлы органдарда кейбір мəселелерді шешеміз, шеше аламыз да, сондықтан да араласамыз. Екіншіден, Президент Жарлығымен бекіген «Шетелдегі қандастарды қолдаудың мемлекеттік бағдарламасы» деген арнайы қабылданған құжат бар. Соңғы бағдарлама 2005 жылы 21 қарашада қабылданған. Оның мерзімі биыл бітеді. Бүкіл министрліктер, əкімшіліктер, ведомстволар осы бағдарлама аясында жұмыс істейді. Біз осы толып жатқан министрліктердің ортасында ұйытқы болып, жұмысты үйлестіріп отырамыз.

	– Өйткені осылардан кедергілерді көп көреді ғой олар.

	– Ол жағын айту қиын. Кейде өздерінен де болады, түсінбейді, түсініп тұрып, түсінгісі келмейтіндері де бар. Біздің шенеуніктердің де шіренетіндері жетеді. «Осы сендер-ақ бəле болдыңдар ғой əбден» дейтіндер де табылады. Сондықтан «бұл біздің мəселе емес» деп басымызды ала қашпай, алдымызға келгеннен кейін араласуға тура келеді. Хат жіберу керек болса, хат жібереміз, ауданның əкіміне тіреліп тұрса, облыстың əкіміне телефон соғып «мына жігіттеріңе айтсаңдаршы» дейміз. Осының өзі көп уақытты алады.

	– Жаз маусымымен бірге алда ҰБТ дейтін науқан келе жатыр. Шетелдегі қазақ балаларының Қазақстан жоғары оқу орнына түсу мəселесіне қалай араласа аласыздар?

	– Оқу-білімге байланысты мəселелер тек кейінгі бір-екі жылда ғана реттеле бастады. Бес-алты жыл бұрын Қыздар педагогикалық институтынан алдымен, бөлім, сосын факультет болып арнайы дайындық бөлімі құрылған. Сырттан келгендер осы бөлім, факультетте оқып, ары қарай бір жылдан кейін жоғары оқу орнына түсетін. Құжаты дұрыс болмағандар оқуға түсе алмай қалғандар топырлап, осы біздің есіктің алдында жүретін. Содан газеттер: «Отыр, əне қауымдастық, түк бітірмей» деп жарыса жазатын. Кейінгі екі жылда бұл мəселе де бір ретке келді. Бір емес, Қазақстанның 15-16 жоғары оқу орнына дайындық бөлімдері құрылған. Жыл сайын 1500-дей бала дайындық бөлімінде оқып, қазақстандық балалармен бірдей тест тапсырып, таңдаған мамандығы бойынша оқуға түседі.

	– Естуімізше, Ресейдің Самара, Қорған жағында тұратын балалар Қазақстанда оқығысы келгенмен, ҰБТ сұрақтарының ішінде білмейтін кейбір мəселелер көлденең шығатындықтан, бұл жақтың жоғары оқу орындарына талаптана алмайды екен.

	– Білім министрлігімен бірлесіп жылына бір рет республикалық кеңес не дөңгелек үстел өткізіп, осы жылдың аясында қордаланған мəселелерді шешіп алуды мақсат етеміз. Сонда бүкіл жоғары оқу орындарындағы дайындық бөлімінің басшылары, ректорлар, студенттерді қатыстырып, сырттағы мəдени ортақтың жетекшілерін шақырып, «биыл мынандай жетістіктер болды, мынандай олқылықтар болды. Ары қарай шешу жолдары» деп уақытында шешіп отырамыз. Дайындық бөлімдері не үшін құрылады? Қазақтың үштен бірінің сыртта шашырап жүргені өз алдына, бүкіл дүниежүзінде үш əліпбиде отырған жалғыз ұлт бір ғана. Қазақстан халқы – тұтас кириллицада, Қытайдағылар – төте жазуда, Түркия мен Еуропадағылар – латын əліпбиінде отыр. Сіз бен бізді жаңылдырып, қаймағы бұзылмаған қазақшада жақсы сөйлейтіндер оқу мен жазуға келгенде құлашын жаза алмайды, сол себепті дайындық бөліміне келгендер ең алдымен кириллицаны оқысын дейміз. Қазір Білім министрлігі Сыртқы істер министрлігімен бірлесіп, балаларды ары-бері сабылтпай-ақ тұрған жерінде емтихан қабылдап, дайындық бөліміне алатын жағдай туғызып қойды. Əзірге тек Қытаймен арада ғана ондай келісімшарт жоқ. Келісімшарт болмағаннан кейін соңынан шу шығатын түсінбестік осы арадан туындайды. Кейбір ағайындар «Мен сендерді Қазақстанға апарамын, қатырамын» деп ақшасын алады да, балаларды осында əкелгеннен кейін далаға тастап кетеді. Алданып қалады. Содан келіп алып, «мен енді қайда барамын?» деп біздің есігіміздің алдында отырады. «Қайда баратыныңды күн ілгері неге ойламайсың?» дейсің, десең де алданып қалып, адасып жүрген сол балалар үшін бір амалын табуға, бір шара жасауға тура келеді. Сол себепті біз күні бұрын оқу тəртібі мен ережесін жібереміз, ондағы оқуға барамын деген балалар консулдықтар арқылы сол ережемен танысуы керек. Əйтпесе, біреу айтты екен деп, шекара асып жүре беруге болмайды. Ал Ресеймен жағдай бөлек. Олар тек Қазақстан тарихынан ғана қиналуы мүмкін. Бұл кедергіні жеңу үшін баланың өзі ертерек қамданып, кеңес алып, тарихқа байланысты өзінше оқып, өзінше тануына, сабақ алуына тура келеді. Əйтпесе, біз Ресейдің қай өңіріне барып, тарихтан тағылым беріп отырамыз? Ал ресейлік балаларды дайындық бөліміне кіргізейін десең, обал. Бір жылы босқа өледі. Өйткені олар тарихтан ғана ақсағаны болмаса, бүкіл оқу бағдарламасын меңгерген, тілді біледі.

	Көп олқылықтар неден шығады? Екі ел министрліктерінің арасында келісімшарттың жоғынан. Сондықтан Білім министрліктерінің арасындағы келісімшарттар қайта қаралу керек. Олардың аттестаты мен дипломы бізде мақұлдау, бізден бітіріп барған балалардың аттестаты мен дипломын олардың мақұлдап, мойындауы деген сияқты нəзік мəселелер шешімін табуы тиіс. ТМД елдерімен бұл мəселе біртіндеп шешімін тауып та жатыр. Əзірге бұл Қытаймен арада ғана шешілмеген. Бұл жағынан Өзбекстан Үкіметі озықтау. Сонда да болса, Өзбекстанмен аяғына дейін шешетін мəселелер бар. Ол – оқулыққа келіп тіреледі. Кезінде Өзбекстанда 600-ге жуық қазақ мектебі болған. Қазір қазақ тілінде сабақ беретін 234 мектеп бар. Бірақ ресми дерек бойынша 522 бар деп көрсетеді. Алайда олар қазақ-өзбек, қазақ-қарақалпақ, қазақ-орыс сияқты аралас мектептер. Кеңес кезінде оқулықтарды Білім министрлігі түгелдей жеткізіп беретін. Əлі де қазақ мектептеріне оқулықтарды жіберіп отыр. Бірақ Өзбекстан біздің оқулықтарды қабылдамайды. Өйткені олардың өз бағдарламасы бар. Қазақша кітаптарды өздері басып шығарып отыр. 8-сыныпқа арналған қазақ тіліндегі хрестоматия оқулығын ашып парақтасам, Абай бар, Əуезов бар, Сейфуллин бар, Майлин бар, сөйтіп келеді де кілт тоқтайды. Бергі жағы жоқ. Ал осы оқулықты біз шығарсақ, жан-жақты толықтырып берер едік. Сондықтан барлық оқулықты басып шығарудың қажеті жоқ, бірақ біздің Білім министрлігі қазақ мектептеріне арналған қазақ тілі мен əдебиеті, Қазақстан тарихы кітаптарын басып шығаруы керек те, оларға ұсынуы керек. Сонда ғана ол жақтағы бала толық мəлімет ала алады.

	– Шіркеудің ғибадат əндеріне дейін үйретіп жатқан Байқоңыр мектептеріндегі жағдайдың оп-оңай орын алуы мүмкін ғой мұндайда?

	– Олай болуы да мүмкін. Былтыр Астраханьның «Жолдастық» деп аталатын қазақ ұйымының шақыруымен, мен ол жиынға қатысып келдім. Мен сонда ағайындардың жанына бататындай етіп қаттырақ та айттым. Оларға «ағайындар, сендер Ресейдің азаматысыңдар. Ресейдің конституциясында: «В местах компактного проживания той или иной нации имеет право обучать детей на своем языке» деген арнайы бап бар. Ол бап бізде де бар. Ұйғырлар да, өзбектер де мектептерін ашып, балаларын өз тілінде оқытып жатқан жоқ па? Ресей де бұдан кет əрі емес. Сендер неге талап қоя алмайсыңдар? Сендер қазақ тілін факультатив ретінде оқығанға ғана мəз болып жүрсіңдер. Астраханьда 60-70 пайызға дейін қазақтар тұратын аудандар бар. Осындай қазағы қалың аудандарда бір-екі қазақ мектебін ашуға болады ғой. Ресейдің заңы бұған қарсы емес. Тек ұйымдастыра білу керек, талап қоя білу керек. Маман, оқулық жағынан көмектесейік» деймін. Бірақ менің Ресейге барып алып, елдің бəрін ереуілге көтеретіндей шу шығарғаным ешбір этикаға сыймайды ғой. Əр елдің ішкі саясаты бар, оған нұқсан келтіруге болмайды. Бірақ осы сырттағы ағайынның кейбірі «келсе, бізге шешіп берсе, Қазақстан көмектессе» деген пиғыл қалыптастырып алған.

	«Қазақстанға еркелей беруді де қою керек, өз құқықтарыңды талап ете білулерің керек, соған байланысты ұсыныстар қойсаңдар, оны Қазақстан шешпей жатса, қанеки» дедім.

	– Өзбекстан қазақтарының өмір сүруіне алаңдаушылық білдірудің қажет бар ма?

	– Ташкентте қазақ ұлттық мəдени орталығы бар. 9 облыста, 25 ауданда бөлімшелері құрылған. Құдайға шүкір, көштен қалып жатқан ешкім жоқ. Əрине, олар рухани сұранысқа мұқтаж – газет-журналдардың жеткізілуі, ақпараттандыру жолға қойылса дейді. Кейінгі кездегі экономикалық байланыстың жандана бастауына орай, басқа салалар да қозғалып жатыр. Соңғы барған сапарымызда Президентіміздің «Жаңа əлемдегі жаңа Қазақстан» атты Жолдауының маңыз-мазмұнымен таныстырып қайттық. Олар, əрине, Жолдау туралы газеттерден, теледидардан, Интернеттен естіп, біліп отыр. Сонда да болса, биылғы жылғы Жолдаудың ерекшелігі неде, неге «Жаңа əлемдегі жаңа Қазақстан», алдағы он жылда не мақсат қойылып отыр деген сияқты сұрақтар туындайды. Міне, осы сауалдар төңірегінде жұмыс жүргізіп, Ташкенттен бастап, Ташкент облысы, сонау Науаи, Бұқара, Самарқан, Зарфшан, Тамды, Үшқұдыққа дейін барып, кеңінен таныстырып, халықпен қауышып, əңгімелесіп қайттық. Орталықтағы, оған таяу маңдағы туыстар қиналып отырған жоқ, ал анау адам аяғы жете бермейтін алыс аудандарға ақпарат жете бермейді, теледидар көрмейді, жаңалыққа сусап отыр. «Шіркін, совет кезіндегі гастрольдер-ай, Қазақстанның артистері жүруші еді осында шырқап», «театрдың артистері сол серпіліп кететін», «кітап, газет-журнал деген үйіліп жатушы еді – ол жоқ» деп арман қылады. Жолдау негізінде экономикадағы оң өзгерістерді, жаңалық, жақсылықтарды сырттағы ағайынға дəріптей отырып, ел ішіндегі жағдайды кеңірек, тереңірек білгісі келген сауалдарына жауап беріп, диаспораның көмегімен шетелде Қазақстанның имиджін қалыптастыру деген мақсатты назарда ұстай отырып, əңгіме өрбіттік. Бұл – саяси мəселе. «Түсінуге қиындық туып қалса» деген оймен біз қазір Президент Жолдауын диаспора қоныстанған шет тіліне аударып жатырмыз.

	– Айтпақшы, осы Өзбекстан жерінде Əйтеке биге ескерткіш орнатылады дегендей əңгіме естіп едік. . .

	– Тағдырдың жазуы болар, қазақтың үш биінің екеуі өзбек жерінде жатыр. Төле би бабамыз – Ташкентте, Əйтеке би Өзбекстанның Нұрата деген ауданында жерленген. Біз əлі күнге Əйтеке бабаның басын қарайта алмай келеміз. Барып, көзіммен көрдім, бір жағы өзбек, бір жағы қазаққа қараған үлкен қорым екен, онда, негізінен, он екі ата Əлім, төртқара ұрпақтарының сүйегі жатыр. Бұлардың бабасы Жалаңтөс баһадүр. Осында Əйтекенің Сүйітқұл атасы жатыр. Жанында баласының зираты. Ал біз мұнда «Əйтекенің зираты ма, жоқ па?» деп бір пікірге келмей жүріп алдық. Қисынға салатын болсақ, егер олардың рулық қорымы болса, əкесінің жанына баласы жерленуі керек қой. «Жоқ, болмайды» деп басқа жаққа апарып жерлемейді ғой қазақ. Қазыбек би сияқты Түркістанға əкеп жерленген деген дерек жоқ. Ғылыми жағынан осы мəселеге нүкте қойылу керек. Сол Нұрата облысының Сейітқажы деген ишаны айтады: «Менің аталарым Əйтеке бидің бабаларымен дос болған, араласқан. Сондықтан бұл қорымға өз туысқанымыздай қараймыз. Бірақ, міне, 7-8 жыл болды, Қазақстаннан адамдар келеді, «қатырамыз» дейді, сонымен жым-жылас жоғалады». Бұл – елдігімізге сын. Мемлекеттің «Мəдени мұра» бағдарламасы арқылы біраз шаруа атқарылды ғой, соның аясында биыл Қазақстан қаржысына сонау Мысырдағы Бейбарыс мешітін күрделі жөндеуден өткізу жоспарда тұр, Сирия жерінде жатқан əл-Фараби бабамыздың басына кесене тұрғызамыз деп отырмыз, сол сияқты Əйтеке бидің басына да үлкен кесене орнатудың уақыты жетті. Елді шулатып жүрген Əйтеке бидің атын жамылған түрлі қорлар бар екені анық, бірақ бір ғана қордың қолынан келетін нəрсе емес, мемлекеттік деңгейде шешілетін шаруа. Сол себепті «Мəдени мұра» бағдарламасына жоспарлы түрде кіргізіп, республикалық бюджеттен қаржы бөлгізіп, осы мəселені мемлекеттік деңгейде шешу керек.

	– Аға, сіз соңғы кезде диаспорология ғылымын дамыту туралы көп айтып жүрсіз. Бұл ғылымның өзектілігі неде?

	– Рас, диаспорология ғылымы бүгінде бір қадам алға жылжымай отыр. Қазір қауымдастық жанынан диаспорология ғылымының орталығын аштық. Орталықты диаспорология ғылымының кандидаты Қарлығаш Меңдіқұлова басқарады. Диаспорология бойынша жұмыс істейтін 3-4 ғалымның басын қосып, «сіздер жұмыс жасаңыздар, біз көмектесейік» деп көмектескен болып жатырмыз. Айтысып жүріп, Білім министрлігінен оларды тіркеуден өткіздік. Осы министрліктің грантына «Диаспорологияны қолдайық» деген үлкен жобамызды ұсындық. Шетте тұратын ағайынды, көшіп келген оралман бауырлардың жағдайы, тұрмысы, тіршілігі, сұранысын біліп, ғылыми тұрғыда саралап, зерделеп отыру үшін бұл ғылым қоғамға қажет деп нық сеніммен айта аламын.

	– Əңгімеңізге рақмет.





	https://t.me/kzkitap





