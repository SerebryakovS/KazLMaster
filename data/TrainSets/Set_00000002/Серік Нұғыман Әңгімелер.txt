	Серік Нұғыман

	Әңгімелер





	Талантты жазушы Серік Нұғыманның бұл кітабына бұрын жарияланбаған терең мазмұнды психологиялық әңгіме жинақталды. Автор “Әзәзіл”, “Күдікті ғұмыр”, т.б. әңгімелерінде моральдық-этикалық мәселелерді қозғай отырып, адам жанының құпия иірімдеріне бойлайды





КҮДІКТІ ҒҰМЫР




	Ертеректе жазылған күнделігімді ақтарып отырып, ойламаған жерден мынандай бір тосын жайға тап болдым. "Іңірде кездескен ғажайып әйел" деп түртіп қойыппын көне жазбамның бір жеріне. Оқып болғаным сол, жадымда бір күңгірт елестер жаңғырып, көңілімді түсініксіз алаң билеп, әлденеге елігіп, елегізе бастадым. Толық ештеңенің байыбына барып болмасам да, қойын-қонышымды белгісіз күдік кеулеп, өз-өзімнен сезіктеніп, қарадай қамықтым да қалдым. Сірә, естен көтерілген сол бір бала кезіндегі тұтқиыл тап берген құбыжық сезімнің – әлі өлмеген сұмдық қорқыныштың жанымның қайбір тереңіңде қайта тірілген сәттік әсері болар, жүрегімді тосын соғып өткен суық ағын әне-міне құйғытып өте берді де, мен кешікпей өзімді тауып, ақылыма келдім. Соңынан өзімді сабырға шақырып, өткен-кеткенді ойға алмаққа, болған жайларды байыптап, қайта бір сана сарабынан өткізуге кірістім. Өзі де әрең тұрған секілді, іштей ниет қылып, құлай құлшынғаным сол, ілкіде жүз берген істер кеше ғана болғандай заматта қаперіме оралып, сарайымда сайрап жүре берді. Көп жылдардан соң күтпеген жерден алдан шығар деп кім ескерген, уақыт ізін өшіріп, ұмытыла бастағаны болмаса, сондай бір шетін оқиғаның болғаны, сондай бір әйелге жолыққаным рас болатын.

	Ол мен оқуға барған алғашқы жылдың бастапқы айларының бірі болатын.

	Бір күні іңір уағында ауыл сыртындағы жыныс тоғайлы терең өзекті құлдап, алдымдағы екі бұзауды тырқырата қуып, зытып келе жаттым. Күн әлдеқашан тау артына тығылып, ымырт үйіріле бастаған, апақ-сапақ шақ-тұғын. Қараңғылық қарасын көрсеткен кешқұрым ауылдан сәл ұзаса болды, бойын қорқыныш билейтін балалықтың әсері болар, жол бойындағы қарауытқан қалың ағаш арасынан әлдебір құбыжық қарғып шығып, бас салардай болып, шыбын жаным мұрнымның ұшына тақалып, құйғытып келе жаттым. Алды-артқа қарауға әл-дәрмен жоқ еді. Бар есіл-дерт тезірек үйге жету болатын. Сөйтіп, онсыз да ес-ақылан айрылып, құйындатып келе жатқан адамға «жығылғанның үстіне жұдырық болған» осы шығар, алдыдағы бір доғал тұмсыққа жетіп, айнала бергенім сол еді, өкпе тұсымнан әлдебір әйелдің атымды атап "Күдер" деп калмасы бар ма. Жүрегімнің зырқ етіп аударылып түскені есімде. Аржағы тұңғиыққа батып, тұманданып кетті... Сәлден соң есімді жиғанда, келген жерімде жолым қиылып, сілейіп тұрып қалғанымды білдім. Айналам құлаққа ұрған танадай тына қалыпты. Келесі сәтте құлағым ашылып, дүние баяғы қалпына түсіп, дүрілдеп жүре берді. Бірақ, мен орнымнан жылжи алмадым. Қыбырлауға қайратым жетпестей еді... қозғалуға қарадай қаймықтым. Бір ауықтан кейін ақыл тауып, жан-жағыма зер салғанда, андай жердегі қауға бұтаның қалқасынан қара көрсетіп, өзіме қарай бір басып, екі басып, аяңдап келе жатқан әйел сұлбасын байқадым. Аралық бірте-бірте қысқарып, жақындай берді. Әбден тақала түсіп, көз жетерге жеткенде көрдім, уылжыған жап-жас келіншек екен. Тура қарсы алдымда, адам көрмегендей тесіле қарап бір сәт аңырап түрып қалды. Соңынан мен күтпеген шалт қимыл жасап, құшағын ашып, көз ілеспес жылдамдықпен мені келіп бас салды. "Аман жүрсің бе, құлыным?" деген өксік аралас ықылық үні естілді артынша. Сөйтіп, бірдемде өмірі көрмеген бейтаныс құшаққа сүңгіп, жұтылып кете бердім. Есім шыққанда, үн жоқ, түн жоқ, түкке түсінбей қыбырсыз тұра бердім. Басқа ештеңе ойлауға шама жоқ еді.

	Себебі, есім әлі кіресілі-шығасылы болатын.

	Содан көп өткен жоқ, мені бауырына алған жас келіншек әлдененің аяғынан бойы босап, қыстыға жылады. Басында аңғармай қылыппын, есім екеу, түсім төртеу болып тұрып, басқаның халін қайдан білейін, бір кезде иығы бүлкілдеп, солығын тартқандай болған соң, көз салсам, шынымен-ақ, егіліп тұр екен. Құшағындағы менің зәрем зәр түбіне кетіп, ақылдан адаса жаздап тұрғаным таназарында жоқ, қаусырылған қарын қыса түсіп, ағыл-тегіл ақтарылды. Тек бір уақтан кейін барып өзін-өзі зорға тежеп, басын көтеріп, менің екі бетімнен алма-кезек сүйді... өліп-өшіп өпті.

	«Қуатым менің, құлыным!» дейді қайта-қайта еміреніп. Ал, мен болсам, әлі ештеңенің байыбына бара алмай аң-таңмын. Әуелгі шала ми қалпымда не істерімді білмей, дірілдеп тұрмын. Дегенмен, бұл кезде алғашқыдай емес, жүрегім орнына түсіп, ептеп есім кіре бастаған еді. Көкірегіме жан шақырып, болып жатқан жайларды кішкене пайымдай бастадым. Көзімнің бір толық жеткені: ай-шай жоқ келіп, мені бас салған бейсауыт жан албасты емес еді... адам еді, ет пен сүйектен жаралған өзіміз секілді пенде. Ілгері көрмеген кісі болғанымен, қалт еткен қимылы мен үп еткен үнінен аналық мейір аңқыған жолы жіңішке әйел заты болатын... Ол содан бір ауықтан кейін әрең өз-өзіне келіп, жанынан беторамалын алып, көзін сүртті. Қолын қайта жанқалтасынан салғанда, алақаны толы кәмпит шықты.

	Оны сол күйі маған ұсынды.

	– Атаңның денсаулығы қалай... жақсы ма? – деді артынша солығын бір тартып қойып.

	Үлкен адамның бала құсап ішін тартып, өксігенін көргенім алғаш. Іштей таң қалып, ақылымнан өткізе алмай тұрғам.

	– Жақсы, – дедім іле көңілденіп. Берген тәттісіне емес, атамды танитын болып шыққанына қуанып. Жүрегімнің соғуы баяулай бастапты.

	Арада көп өткен жоқ, жаңа таныс жас келіншек екі иығымнан ұстап мені өзіне қаратты да, артынан саусақ ұшымен иегімнен көтеріп жүзіме, одан өзіне тесіле қалған бадырақ көзіме әлдене құпияны оқығысы келгендей үңіле қарады. Мен де ап-анық көріп тұрмын бәрін. Оның мойыл қара тұңғиық көздері аса үлкен, мөлдір еді. Шарасына жас тығылып, кілкіп тұрғандықтан болар, оны мен ернеуінен асып төгілуге шақ қалып тұрған тынық айдынға ұқсаттым. Құдды бір қанша тұнық болса да түбін көрсетпей мөлдіреп жататын бұйығы көл!.. Толықша келген дөңгелек жүзі де ықылас-мейірге толы еді... аясына симай шүпілдеп тұрды... Бірақ, оның бұл айтып жеткізгісіз ризалықтан туған рахат күйі − шексіз ләззатқа батырған алаңсыз телмірісі онша ұзакқа бармады... неге екенін кім білген, қылаусыз ашық ажары келесі сәтте бұлт торлаған аспандай кенет көлеңкелене берді де, аздан соң мүлде күреңітіп кетті. Тіпті, әлдекімнің сұмдық қорлығына шыдамай іштен мүжілген адамша өкси егіліп аз-кем отырды да, сәлден кейін тежей алмаған бұлау жасын қос жанарынан еркін парлатып, болысына жіберді. Кірпігінен аққан мөлдір тамшылар құлдап келіп, иегінің үшына ілініп аз аялдап, жиыла-жиыла салмағын көтере алмас болғанда саулап төгіліп, төмен қарай тоқтауыз сорғалап жатты.

	Ол сол жәудіреген күйі қыбырсыз тесіліп біраз отырды. Мені бағанағыдай емес, енді басқа бір алаң иектей бастады. Әйелдің маған мүлде бейтаныс болғанынан болар, мен ұзамай осы бір шексіз мейірден, себепсіз төгілген сорадан мезі бола бастадым. Бірақ, әлдене сиқырымен әлдеқашан арбап, біржола байлап алған сырлы қарашықтан көзімді іле тайдыра алмадым. Қымсынбай қадалып, жалтақсыз тесілген осы қалпымда әлдебір табылмас керегімді іздегендей кірпік қақпай тағы телмірдім. Неге екенін қайдам, осылай қарап жалғасты тұра бергім келді. Көз алдымда мөлдіреген түпсіз тұңғиыққа бірте-бірте батып, барған сайын шөгіп бара жаткандаймын. Жұқалай қылаулаған белгісіз жылылықтан қалт оянған ұшқыр түйсік өзіме деген бір жақындықты, етене ықыласты сезетіндей. Бірақ, "жыламаса екен, қарашығын жасқа бұламаса екен” деген тілекте болдым сол тұрысымда.

	– Мені ұмытпа, құлыным! – деді бір кезде келіншек менің мұрнымды қолындағы шытымен сүртіп жатып. Беторамалы сондай жұмсақ, жылы екен. Бетіме келіп тигенде, жел сүйіп, самал өпкендей бір майда күйге бөледі. Арасынан бір жағымды иіс аңқып, танауымның ұшында қалып қойды танауырап.

	Қалай дегенмен, мені бұл кезде оның бір жасырын жадысы жаулап, тұтқынына алған еді. Қарсылық көрсетуге қайрат таппай, шарасыз қалдым. Еркімнен мүлде айрылып, қарсы алдында состиып тұрдым да қойдым. Ол анда-санда төмен қарап көз жасын сүртіп, түсініксіз бірдеңелерді күбірлей берді. Ара-арасынан "мені кешір" деген сөзін ғана анық естідім. Кім үшін айтып отырғаны белгісіз. Артынан тағы қайталады бірнеше рет. Мүмкін, сандырақтап отырған болар... Сәттен кейін ол маған қайта тігіліп сәл тұрды да, өзіне тартып бетімнен сүйді. Артынша қайта бауырына басып, құмарынан шыға кеудесіне қысты. Құшағы жып-жылы, жұп-жұмсақ екен. Бір түрлі рақаттанып, жайланып қалдым. Бірақ, ештеңеге түсінбедім. Әлі аң-таңмын!

	– Мені ұмытпа, құлыным! – деді соңынан жалынышты үнмен. Неге ұмытпауым керек екенін білмесем де:

	– Мақұл, – дедім бәлсінбей. Соншалық тез келісіп, жеңіл айттым. Өйткені, мен үшін оның келіп-кетері шамалы еді.

	– Атаңның айтқанына құлақ ас! – деді соған жалғап.

	– Мақұл, – дедім іле тіл ұшымда әлі тарқамай тұрған дайын сөзді қайта қайталап.

	– Мені көргеніңді ешкімге айтпа! – деді ақырында.

	– Мақұл, – дедім мен тағы, оның енді көп аялдамайтынын білгенде қуанып.

	Ол кетуге ыңғайланып, желкесіне түсіп кеткен жаулығын алып, қайта жөндеп салды. Бұл кезде қараңғылық әбден қоюланып, айнала іңір қарасының көлкеш мұнарына жұтылып кеткен еді. Келіншек сылбыр көтеріліп, орнынан тұрды. Сосын еңкейіп менің бетімнен және бір рет сүйді. Іле артына бұрылып, ұзаған сайын соңына жалтақ-жалтақ қарап, келген жағына қарай алыстай берді.

	– Мені ұмытпа, құлыным! – деді сонадай жерге барғанда даусы дірілдеп.

	Мен қайтып тіс жармадым. Оның қайта қайырылмайтынын іштей біліп тұрмын. Ол алыстап барып түн тұманына сіңді де, біржола ғайып болды. Мен түкке түсінбей қала бердім орнымда. Құлағымда жұмбақ жанның "ұмытпа" деген жалынышты үні. Талайға дейін алыс кетпей жаңғырып тұрды шықшытымның тұсында. Әдден уақыттан кейін ат тұяғының дүрсілі естілді таяу маңнан. Ол атпен келген болса керек. Зіркілдей желіп, ұзай берді. Сонда барып есіме өзімнің қайда тұрғаным түсті.

	Жөніме келсем, дүние әлі өлі тыныштық кұшағында мүлгіп тұрыпты. Сол сәт жалт бұрылдым да, жолыма түсіп, әлгіндегі құйын-перен қарқыныма қайта мініп, ауыл қайдасың деп зытып отырдым. Ойымда жаңа ғана болған тосын оқиға. Күтпеген кездесу. Бас-аяғы жоқ, түсініксіз қалпы. Аузымда кәмпит. "Бұл – кім? − деп қоям ішімнен.– «Құлыным» дейді, «ұмытпа» дейді... соңда мен оны не үшін ұмытпауға тиіспін? Әлде... »

	Мен осы жасқа келгенше өзіммен кіндіктес басқа бір туысымның бар екенін білмейтінмін. Әке-шешем егде тартқан адамдар болғанымен, үйде менен басқа бала жоқ болатын. Шанырақта туа да жалғыз мен. Елдің балалары секілді ағайынды болып, қаптап жүруді қанша армаңдасам да, пешенеге жазылғаны сол болар, тілегіме қолымды жеткізе алмай-ақ қойған едім. Енді мына бейтаныс келіншекті әлі көрмеген әпкеме жори алмадым... қисыны жоқ еді. Ал сонда кім болды бұл жұмбақ жан? Әлде, әлгі... жо... жоқ, ол емес... Ол болса, неге "Мені көргеніңді ешкімге айтпа" дейді... Бәлкім, көтеріліп кеткен біреу шығар?...

	Қалай екенін, мен оны қызып ауырған біреуге жатқыза алмадым. Оңдай бейбаққа мүлде ұқсамайтын еді. Әйтеуір, бір құпия адам. Мен осы бір әрі-сәрі ойлардың жетегінде үйге қалай жеткенімді білмей қалыппын. Есік алдына таяғында апам шықты қарсы алдымнан бұрқ-сарқ қайнап. Әбден ашуына мініп алыпты. Маған тістене ұмтылып, тепсініп қояды.

	– Сені ме сені... – дейді, жұдырығын бір-біріне түйіп. – Екі кештің арасында қаңғырып қайда жүрсің, жүгермек? − дейді тап-тап беріп. − Бұзау қайда қара деген?.. Сиыр әлдеқашан еміп қойыпты ғой... қайда кеттің тентіреп? Бәлем, қолыма бір түсерсің... Сонда көрсетермін, түн жамылып дала безгеннің қандай болатынын, – дейді, алда болатын ауыр жазаны алдын-ала есіме салып. Өзі де аңғармай қалды ғой деймін, қалың қарғап-сілеудің соңына ала: – Шыққан жері оңбаған неме... – деп қалды апшып. Ап-анық естідім. Бұрын-соңды құлағыма жетпеген сөз еді. Қаперіме шалынған замат тұп-тура келіп жүрегіме сақпан тасындай ұрылды. Тұлабойым дір етіп, тіксініп қалдым.

	Жас та болсам бұл сөздің қандай адамдарға қаратылатынын білетінмін, естіген сәтте жан-дүнием аударылып түскендей болды. Қапысыз сездім, белгісіз бір күдік көкірек түбіме барып, шемен боп байланды. Дегенмен, бұл шақ құрғақ қиялға беріліп, ой қуатын уақ емес қой... Мен сәлден соң үйге қалай кіріп, көрпеге қалай сүңгудің қамалқасын ойлап, жан ұшыра қарбаласып, жұмысқа кірістім... Сиыр әлдеқашан еміп қойыпты. Бұл, енді, еш кешірімі жоқ кінә еді.

	... Сол күннен бастап менің көкейімнен әлгі ғажайып әйел кетпейтін болды. Тағы әлгі бір жексұрын сөз. "Сонда ол кім болды?" деймін ішімнен, ауық-ауық еске алып. Бірақ жартымды жауап таба алмаймын. Ол да екінші қайтып төбе көрсетпеді. Мүмкін, сол жолы алыс бір жаққа аттанып кеткен шығар, не...

	Содан арада он неше жыл өткенде менің кәрі әке-шешем дүниеден озды. Мен ержетіп, үйлі-баранды болдым. Кейін мекен жаңалап, қазіргі тұрағым А. қаласына қоныс аудардым. Бұл аралықта болған істерді тізіп айта берсем, таң атып, кеш батар... Дегенмен, бір ауызға аларлығы, мен бұл мезгілде әлгі бір ғажайып әйелді ұмытып кетіппін... қалай болғанын, мүлде жадымнан шығыпты... Енді, міне, ертеде жазған ескі күнделігім әлдеқалай қолыма түсіп, кайта парақтағанда, ойда жоқ алдан шығып, қиуада еске түсіп отырғаны. Аң-таңмын! Ештеңге түсінбей далмын. Тіпті, өткен-кеткенді қайталай ой елегінен өткізіп, тереңдеп саралай келе, аржағымда бір тәтті тілек оянып... солбір жұмбақ жанды тағы бір көрсем деген асық аңсар көз ашып... белгісіз аялы сезім әлдилей бастаған жайы бар. Неге дейсіз ғой?

	Не сұрайтыны бар, қазір қанша дегенмен дүниедегі істердің жәй-жапсарына үңіліп, түкпірлей тексеріп, соңында бір қорытындыға келер жасқа жеттік емес пе. Жасырар түгі де жоқ, сол бейтаныс әйел жадымда қайта жаңғырғалы бері мен өз өмірім жайында сұмдық бір күдікті қиялдарға берілетін болдым. Шынында да, тіршілік қандай күрделі еді десеңізші?! Кейде бір оңаша отырып толғанғанымда мен әлдебір ұшқыр түйсігіммен болашақты шамалап болжаймын. Келер күндер, негізінен, былай болып өрілетіндей сезіле береді маған. Келешекте біз тағы да кездесетін секілдіміз. Тірі болса, ол бір күні мені өзі іздеп келетін сияқтанады...

	Рас, ешбір күдік-күмәнға орын жоқ, біз түбі қайта қауышатын болмыз. Онда да ол өзі іздеп келетін болады... әңгіменің қалғанын сонда жалғастырсақ деймін... әзіргіге қарағанда көңілдірек аяқталар деген үміт қой баяғы. Бақыт не сор екені белгісіз сол күн, ләйім, таяу болғай...





АҚ САҒЫМ АНА





	Зілдей ауыр қараңғылық басып, түпсіз түнек тұмшалаған сол бір түн қандай сүркейлі еді, Сайра?! Сондағы тосын тап берген сұмдық үрейден иманымның ұшып, жүрегімнің тас төбеме шыққаны әлі есімде. Енді қайтып жадымнан өшпейтін шығар. сені әркез сағына еске алған сайын санама сап етіп, әлдебір өзек тырнаған өкініштің өртіне орап кетеді. Содан барып беймәлім бір қамырықты күйге еніп, елжіреп отырып өткеннің елесіне шомамын... малтығып мұңға батамын. Қолымнан басқа не келеді енді, Сайра?!

	Сонда... қандай түленнің түрткенін қайдан білейін, шалықты күйде жылы орныңнан жылыстаған сен таяу жерден мені тауып алып, шалғайыма жармасыпсың. әй-шәйға қарамай жұлқа тартыпсың. Есірік тигендей еліре бас көтерген мен іле ес тауып, өзіме келіп үлгірсем де, қайсыбір қағылез түйсігіммен сол сәттегі сенің мүшкіл халіңді шамалап үлгіріппін. Санаңды кеулеп үрей алған сен жарық жалғаннан әлдеқашан жазып қалған екенсің. «Ұлтай! Ұлтай! Тез ояншы, Ұлтай!..» деп аптығып жұлқылай бердің мені. Еркіңнен тыс қарлыға шыққан жалынышты үніңнен сондай бір өрекпіген өксіктің көмейіңе келіп кептеліп тұрғанын аңғарып алу онша қиын емес еді.

	Баспалап жүріп, ақыры түп етектен алған болжаусыз пәле солайша сенің түн ұйыған тыныштығыңның ту-талақайын шығарып, зықыңды қашырыпты. Әлдене алқымыңнан сыққандай алқынып, аласұрып тұрдың сонда. Әзірге ештеңені айыра алар халіңнің жоқ екені айдай анық еді.

	Ал, мен болсам, шошып оянудың соқпа құйынынан емес, сенен... сенің қалыпсыз қалтыраған қиын қияпатыңнан қорықтым. Жаным мұрнымның ұшына келді. Қысылғанда еңіреп жылап жіберуге шақ қалып барып, өзімді зорға тежеп, саған қарай құшақ ашып, ұмсына бердім. Бас салып, бауырыма тарттым. «Не болды, жаным? Не болды?» дей беріппін әлди уатқан анадай алдарқатып. Қайдан ғана қабаттасса қалатынын кім білген, солбір қас қағым аралықта тағы, тосыннан келген сұрапылдан сенің нәркез жүрегің жарылып кете ме деген алаң да тұрды көкейімде. Ал сен болсаң әлі ессіз едің.

	Тұтқиыл соққыдан есеңгіреп, шәлкем-шалыс күйде жатқан солбір беймаза сәттеріңде сен менің қаншалық жанталас күйге түскенімді білмедің ғой, Сайра. Тіпті, күні бүгінге дейін бейхабар боларсың. Оның оқасы жоқ, әрине. Бәлкім, шырт ұйқыда шала өліп жатқан біреудің күтпеген жерден құтыра бас көтеріп, мынадай жәйтқа тап болғандағы хал-жайын екінші бір адам ешуақыгта түсіне алмайтын шығар, жын қаққандай жаныға көз ашқан мен алғашында, шынында да, қатты састым. Не істеп, не қойғанымды білмедім. Қашқан ақылдың орнын келіп жайлап алған жымысқы ібілістің көлеңкесі болар, қай-қайдағы сумаң қаққан суық ойлар қамалап алды мені. Дегенмен, Құдайдың берген қуаты шығар, мен тез ес жидым. Қарсы алдымда отырған сені өзіме қарай тартып алып, арқаңнан сипап, уата бастадым. Өйтпеске шарам не, Сайра?! Сен мені ес көріп оятып тұрған жоқсың ба? Бірақ, қолымнан келгені сол ғана болды. Қарбаласқа толы сол бір мезеттерде қаперімде жылт еткен тағы бір ой, сенің бөлмедегі басқа қыздардың шырқын бұзып, дауыстап жылап жібермеуің болды. Онда, тіпті, сұмдық болар еді. Осы бір байыздамас алаң көңіл ақыл-ойымның орнында болуына сеп болып, шатаспай қалған шығармын, шұғыл қимылмен, бойымды жиып, тұмауыратып қалды ма деген күдікпен шекеңе қарай қол апардым. Алла сақтасын!!. Маңдайыңнан шып-шып шығып тұрған суық тер алақаныма тигенде, өне бойым темір қарығандай дір ете түсті. Пешенең ғана емес, тұтас тұлабойың мұздан аққандай сүмек суға малшынып кеткен екен. Аяқ жаққа қарай сырылып кеткен көрпені әкеп иығыңа қайта жаба бердім. Бірақ, бұны аңғарған сен болмадың, соның арасында сәл ажырай қалған мені іздеп тауып алып, қайыра құшақтадың да, сол бойы тас болып қатып қалдың.

	Мүмкін, сен сондағы менің көңілім босап тұрып:

	– Не болды, Сайра? Не болды деймін? – деп мүсіркей сұраған сұрағымды естімеген боларсың, ләм деп тіл қатпадың. Сол баяғы тістей қатқан қалпыңда отыра бердің. Әзірге сөйлей алар халіңнің жоқ екені бесенеден белгілі еді. Дегенмен, мен сонда сенің не күйде, қандай сұмдықтарды ойлап, үрейіңнің ұшып жатқанын білмедім. Тек таяу жерден, бұлаудай болып терге малшынған іш көйлегіңнің аржағынан атқалақтай соққан асау жүрегіңнің жабысып жатқан екеумізді ғана емес, бөлменің мұқым бір жақ қабырғасын тұтас солқылдатып тұрғандай болғанын анық білемін.

	Бұл дүниенің иу-қиуы құлантаза көңіліне әлі сызат түсіріп көрмеген, тіршілікті шаттық деп қана біліп, алаңсыз күн кешіп жатқан бір адамның ішкі жан-дүниесін ұшы-қиыры жоқ тынық теңіз айдынына теңесек, оның тосын тербеліп, тулай жөнелген тау толқындарына қандай нәрсе бөгет бола алар дейсің? Мезгілі жетіп, өздігінен сабасына түскенде болмаса, ештеңе тосқауыл бола алмайды. Жаны үркіп жабығып жатқан сенің қасыңда мен де сондай шарасыз халде, тұтқиыл дүрбелеңнен аяқасты дүрлігіп кеткен рух-әлеміңнің байсал тартуына сәлде болса сеп бола алмай, үнсіз тосылып, егіліп жаттым. Қаперімде әлдеқашан бас көтерген үрей ағыны енді қойын-қоышымды аралап, ойқастап жүрді. Қалшылдап кетуге шақ қалып жаттым сонда. «Неге? – дейсің ғой, Сайра, – сен неге сонша қорықтың?» – деп сұрайтын шығарсың менен. Бұған мен не деп жауап берермін. Шынтуайтына келгенде, сол түні мен үшін дәл осы сұрауға жауап бергеннен асқан қиын іс жоқ еді. Мүмкін, адам табиғатында келер күнді алдын болжайтын сондай бір қабілеттің болатыны рас шығар, жылан жұтқандай жым-жырт сол бір түнде ұйық ұйқыңнан суырып алған әлгібір үрейлі түсіңнің екеуміздің арамызға келіп орнап алған, маған мәлім, ал саған әліге беймәлім, саған қирайсоқ бақытсыздық әкелетін сұрқия сырдың алғашқы нышаны екенін мен ептеп болса да сезіп, өз басыма айтып жеткізгісіз мүшкіл сәттердің төніп келгенін қапысыз аңғарып, қалтырап жаттым. Қаумалаған қалың ойдан қашып құтыла алмай, тұншығып қалдым.

	Айтқанымның бұлайша дәл келмесі бар ма! Сен содан недәуір уақтан кейін әрең жүрек тоқтатып, сөзге келдің. Алайда, жайшылықтағы қалпыңа әлі толық түсе алмаған едің. Оған қараған сен болмадың, әлдеқайда асыққандай желігіп, желпіне бердің. Бірдеңе айтқың келетіндей еді. Әлденеге аптығатындай едің. Ал мен жым-жырт жатып алып соның соңын күттім. Жас шылаған екі көзім сен жақта. Тыныс алған деміміз араласып соншама жақын жатқанымызға қарамай, кірпігімді қағып қанша үңілсем де, мен сонда сенің қараңғыға жұтылған көмескі жүзіңді көре алмадым. Сол бір алмағайып шақтарда сенің қараған кісінің көзін тұндырғандай шаралы да мұңлы көзіңнің, түнгі аспандай тұнжыр жанарыңның қайда тесіліп, неге қадалып тұрғанын білмедім. Әлде түн бояуының тұңғиық түбіне ендей бойлап, сол жақтан сүзіле елес берген әлдекімнің бұлдыр бейнесіне тігіліп, кірпік қақпай қарап тұрды ма екен? Қанша көз сатсам да ештеңе байқай алмадым.

	– Біздің үй әлдеқашан жайлауға шығып алыпты деймін, «Уілдекке» жетіп алыпты, – деп бастадың сен сонау бір кезде көмейіңе кептелулі сөзіңді. Баста не айтып отырғаныңды түсінбей қалып, соңынан барып аңғардым. Иә, сен содан аз-кем тыныстап алдың да, үзілген әңгімеңді: – Сен білмейсің ғой, Ұлтай, – деп жалғап, көрген түсіңді ары қарай баяндай бастадың. Алқына шыққан үнің сондай әсерлі еді.

	– Сен білмейсің ғой, Ұлтай, біздің жаз жайлауымыз "Уілдек" деп аталатын ұзынынан ұзаққа созылған жасыл алқап. Онда ағаш дейтін болмайды. Сағым ойнаған сайын даланың сарғыш беті тақтайдай тегіс. Шалқадан түсіп, шалжиып жатқан жалпақ жазықтың кіндік тұсына ала "Уілдек" деп аталатын үлкен көл бар. Жағасын қоғалы қамыс көмкерген мөлдір су. Жайлау да сол көлдің атымен аталып кетіпті. "Уілдек" деген атаудың қайдан шыққанын мен қайдан білейін, әйтеуір, ел арасында мынандай бір аңыз бар.

	Ертеде біздің елде Жарғақ дейтін батыр жасапты. Күндердің бір күнінде сол ержүрек кісі жортуылда жүріп осы көлге кез болады. Айтуларға қарағанда, айбатты жанның су бойына келіп, ат басын іріккені жаңа екен, сұңқылдап ұшып әуеден қос аққу да ілесе жетіпті. Өзегі талып үздігіп жетіпті. Әлқисса, сол сәт жөргем іздеген жолында қанжығасына ештеңе ілікпей, көзіне қан толып, ақылы азайып тұрған аңғал адам апыл-ғұпыл қорамсағына қол салыпты. Қос аққуға қаратып бір тал жебе тартқан екен, біреуі қас қаққанша қалпақтай ұшып, андай жерге барып топ ете қалыпты. Жетіп барып қараса, оққа құлағаны тұңғыш көгілдірін ұясынан енді өргізіп, бауыры жаңа салқындаған ана аққу екен. Өз қылғанына батыр сонда барып өкінген екен дейді. Ал, балапан аққу ұшып кетіпті. Ұшқанда біржола шырқап кетпей, естіген жанның сай-сүйегін сырқыратарлық қайғылы үн шығарып, сұңқылдаған күйі көлдің бетін бірнеше айналып шығыпты да, содан соң барып қиянға сіңіп, ғайып болыпты.

	Содан көп өтпей сол өңірде ызыңдап жел тұрып, болмашы лептен көл бетінде бұла толқындар ойнап, жағадағы қоға қамыс бала аққудың зарлы қиқуына салып уілдей бастапты. Содан бері нелер қилы замандар өтсе де қасіретке толы сол бір дыбыс құлындауынан бір сәт басылмапты дейді.

	Үлкендер бұл өңірді "Аққудың қарғысы кеткен жер" деп атасады. Көк шыбықтың көктемейтіні содан болар, көл бойына төрт аяқты малдан басқа, ересек адам болмаса, бала-шағаны бастырмайды. Көл суы жұтып кетеді-мыс. Әне, сөйтіп айдаладағы иесіз су солайша "Уілдек" аталып кетіпті. Сол "Уілдектің" оң жағына ала, жағаға таяу жерде "Қостөбе" деп аталатын төбешік бар. Біреуі үлкен де, келесі біреуі оған қарағанда кіші. Бұның кішісі Жарғақ батыр арулап көмген баяғы тұмса аққудың бейіті екен. Ал, үлкендеуі – аңғал батырдың өз моласы. Үлкендердің аңыз етуінше: Жарғақ батыр дүниеден өтерінде өзін де сол араға апарып жерлеуді өсиет етіпті. Жұрт солай дейді ғой, әйтеуір. Болмаса, оның шын-өтірігін кім біледі дейсің. Біз де солай айтуға дағдыланып кетіппіз.

	Ғасырлардың өтуімен сол екі бейіт кісінің көзіне әудем жерден тайлақтың қос өркешіндей боп көрініп тұратын төбешікке айналып кетіпті. Біздің үй жыдда сол егіз төбенің ортасындағы кішкене алаңқыға келіп қонатын... Биыл да сол орнында отыр екен деймін. Мидай жазық далада қаңбақ болып ұшып келем. Асыққаннан етегім желбір қағып, өзегім күйіп, үздігіп келем. Алдымнан әддеқандай қалыпсыз жағдай күтіп тұрғандай, көңілім әлемтапырақ болып, іштей бір алаң кеулеп, ентіге берем қарадай. Сонау алыста, кез ұшында шымырлай толқыған бұлдыр сағым арасынан көмескіленіп "Қостөбе" де көрінді бір кезде. "Үйге жетуге аз қалдым" деп қоям ішімнен. Десе де, тез жетуім керек сияқты. Неге екенін кім білсін, әйтеуір бір асығыстық мендеп барады. Ұмтылған сайын жеңіл аяғым батпандап, артымнан әлдене сиқырлы күш тартып тұрғандай болып, күш ала алмай, таусылып барам. Табанымнан жер тартқандай, өкшемді көтеріп, адымымды аша алар емеспін. Тобықтан тұсап тұралатқан сол салмақтан жүрісім өнбей, өшіп барам. Сазбен жүргендей саяқ қыбырлаймын. Сөйтіп жүріп жеттім-ау бір кезде, "Қостөбеге" де таядым. Айналам жым-жырт. Құлаққа ұрған танадай болып тынып қалған. Бейне бұл өңірдегі жан иесі атаулы тігерге тұяқ қалмай әлдеқайда ауып, басқа жаққа көшіп кеткен тәрізді. Көл бойының әлмисақтан бері бір тынбай уілдеп тұратын баяғы құлындаған үні де қылышпен қиғандай үзіліп, сап болыпты. Маңайға бас айналардай меңіреу тыныштық орнаған.

	Келесі сәтте бойымды басқа бір үрей билеп бара жатты. Төңкерілген қазандай дөңкиіп жатқан "Қостөбе" жаққа қараймын емініп. Жыл бойы көрмеген асыл анамның ақ жаулығы қайсы төбенің басынан қылаң беріп, мені шексіз қуанышқа бөлер екен деген дәме ғой баяғы. Самсаған сағынышқа малтығып, зар жұтып келе жатқан мендей бір дәрменсіз жанның одан басқа қандай үміт-арманы болсын?!. Иә, сәт!! Ол арманыма да жеттім-ау ақыры. Күткен дүнием сонадайдан көлбең етті кешікпей. Бірақ соңы... толассыз қасірет болып жалғасты.

	Сең соққандай сенделіп тұрған бір мезетте көл жақтан әлдебір сыбыр жетті құлағыма. Көзіммен емес, көңіліммен көріп, танып тұрмын. Жүрегім бұрынғыдан бетер тулап, атқалақтай жөнелді. Жалт қарағаным сол, есімнен танып қала жаздап барып, алға қарай ұмтыла бердім. Алдымда – арманым, анам! Көгілдір көл бетінде тұр екен деймін қалқиып. Табанының асты – тып-тыныш айдын. Толқынсыз су үстінде телміріп менің жолыма қарап тұрған болса керек, күн сала көз тігеді мен жаққа. Жасағанның бұл күштілігіне не дерсің, телегей түбіне қалай батып, шөгіп кетпей тұрғанына ақылың жетпейді. Әлде, менің көлдеген көз жасым жібермей тұр ма екен тұңғиық түбіне...

	Сөйтіп, мен ілеземде қоғалы көл жағасында пайда бола кеттім де: «Апа-шы, апа!» деп жан ұшыра айғайлай бастадым. Сол замат мені көріп, жанарынан қуаныш ұшқыны жарқ еткен анам маған қарай асыға қол бұлғап, ұмсына берді. Бәрін де ап-анық көріп тұрмын. "Құлыным, Сайрашым» деп орнынан қозғала бергені сол, лап етіп жанып кеткендей, табан астында аппақ жалынға айналды да, жоқ болды... – Естіп жатырсың ба, Ұлтай? Апам солай ақ сағым болып құбылып, әп-сәтте көз алдымнан ғайып болды. Ендігі тірлікте мәңгі-бақи қолға түспес арман болып, қиянға ұшып кетті. Су жиегінде мен қалдым жападан жалғыз шырқырап. Зар еңіреп жылаймын. Құлындаған даусым көкке жетті. Бірақ одан өзгерген ештеңе болмады. Содан көп өткен жоқ, шығыс жақтан ызыңдап жел тұрды да, көл бетінде бұла толқындар ойнап, жағадағы қоға-қамыстар теңселе ырғалып, сол баяғы құзғындаған зарлы үніне салып уілдей бастады.

	Көл бойындағы осы бір күңіреністі одан сайын қасірет мұңына толтырып апамның әлдеқайдан шыққан: "Құлыным, Сайрашым!" деген жүрегімді жұлындай езген таныс даусы келіп тұрды құлағыма. Жүйке-жүйем жүн болып түтіліп, босап бара жатты...

	Әңгімең осы араға келгенде аптығып тұрған даусыңды аса бір күшті діріл басып, деміктіре берді. Сен содан арылмақ болып сәл аялдап, тыныстадың. Соңынан созақтата бір күрсініп алып, тамағыңа бірдеңе тұрып қалғандай әлсін-әлі жұтынып қойып, үзілген хикаяңды жалғап кеттің.

	– Бұның бәрі көрген түс қой, Ұлтай. Ешкім де байыбына бара алмас ғайып-елес. Десе де, кім біледі... әлдебір жамандықтың аяны ма... әйтеуір, қорқа берем. "Жаман айтпай, жақсы жоқ" деген. Апамның денсаулығы онша мәз емес еді, көре алмай қалам ба деп шошимын. Сорлы басым... қыстық демалыста неге ғана кетпей қалды екем... − Сен солай деп, сөзіңді жалғай алмай өксіп қалдың. Өксіктің аяғы ұзын сонар қыстыға жылауға ауысты. Екі көзіңнен аққан жып-жылы жас менің мұқым бір жақ иығымды сулап, жауып бара жатты.

	Солайша, мен алдын ала мөлшерлеген қиын сәттер де келіп жетті ақыры. Бұндай мүшкіл ахуалға не істерсің?! Ал, бұл дүниеде өзіңе сондай бір етене болып кеткен ыстық адамыңның көңіліне сұрапыл қайғы жариялаудан асқан қатыгездік бар ма екен, сірә?! Тіпті, дәрмен жетсе де, дәт шыдамайтын шаруа. Солай деп танығаным үшін де ғой, Сайра, мен сонда сенің маған деген кіршіксіз көңіліңе қиянат екенін біліп тұрсам да, шындықтан тайып, сені сондағы бір сәттік көлдеген көз жасыңнан құтқармақ болып, өтірік айтып:

	– Жыламашы, Сайра. Апаң сені сағынатын шығар... көп ойлайтын болар, соған түсіңе кірген шығар, – дей бердім кемсеңдеп.

	Дәтке қуат, сен сонда, менің білуімше, әлгінде көрген түсіңнің өңіңде шындыққа айналып кетуінен қорқып әрі оның солай болмауын жаратушы Тәңірден мың қайтара тілеп, жалбарынып жаттың. Әйтеуір, назарыңды ешқайда бұрмай, сұлық қалпында қалдың. Ал менің әлдеқашан құлағыма кіріп, жанымды мазалап жүрген жегі құрттың сол заматта құтыра түсіп, жүрегіме улы шеңгелін салып, шырқыратып жатқанын білмедің. Көз жасыма көміліп қалдым мүлде. Тіпті, сенен арман болып солқылдап, өксік аттым. Бір мезет жабулы көрпенің астындағы кіп-кішкене қараңғы қуыс екеуміздің қосыла сыңсыған мұңлы үнімізден күңіреніп тұрды. Одан ары не болғанын, қанша уақыттың өткенін білмеймін. Сонау бір мезгілде сен мені өзіңе қарай тартып, сүйіп қойдың. Бәлкім, сен сонда мені емес, өзіңнің дегдар ананды қапсыра құшақтап, құшарлана сүйген боларсың, артынан мейірлене мекірендің...

	Ертесі сен орныңнан өте жабырқау тұрдың. Сылбыр қимылдап сыртқа шықтың. Ертеңгілік шайдан кейін жатаққа қайтып келіп, босаға жақтағы төсекте ауыр еңбектен қалжырап келген адамша жүйкең жүн болып, мең-зең күйде отырдың. Түнде көп жылағандікі болар, көзіңнің айналасы қызарып, домбығып қалыпты. Қасыңа барып отырып едім, қолымнан шап беріп ұстай алып, сондай бір жүрек елжіретерлік аянышты бейнемен қарадың. Жасаурап тұрған жәудір жанарыңның түбінен еңсеңді басып тұрған зілдей ауыр мұң көрінді мұнартып. Мен одан ары қарауға шыдамай бұрылып кеттім.

	– Бір жерің ауырып тұрған жоқ па? – дедім соңынан, неге олай сұрағанымды өзім де білмей.

	Сен үнсіз басынды шайқадың. Ортамызға тағы келіп ауыр үнсіздік орнады. Бір заманнан кейін сен нарау қозғалып орныңнан тұрдың.

	– Жүрші, Ұлтай... шығып кетейік, – дедің есікке қарай бет алып. Екеуміз қатар аяңдап далаға шықтық. Қолтықтасып жүріп гүлдәуреніміздің естен кетпес бес жылы қалған білімжұртының (университет) көзге таныс кең аумағын ұзақ араладық. Аз уақыттан соң қол үзіп, қоштасатын ыстық ұяға деген қимастығымыз қозғалып, мұң үстіне мұң қосып қайттық ақыры. Манаураған бір күпті көңіл күй құшағында кері бұрылдық.

	Бұл біздің оқу бітіру емтиханын тапсырып болып, дипломның қолға тиуін күтіп жүрген кезіміз болатын. Сенің етегіңнен тартып тұрған да сол еді. Болмаса, сен асыл анаңа қарай – ауылыңа қарай әлдеқашан құс болып ұшып кеткен болар едің.

	Иә, содан екі күннен кейінгі қан көшедегі кездесу әлі сенің есіңде болар, Сайра. Ал, менің жадымнан тақ қазірге дейін бір елі көтерілген емес. Мүмкін, соңғы демдеріме дейін жалғасып, әркез сені еске алған сайын өмірдегі кісілікке жараспайтын ең бір осал жерімді айпаралап, өкініш теңізіне тоғытып алып тұратын болар... ұмытылмай бірге келеді.

	Сол күні сенің әлденеге қолың байланып, жатақта қалдың да, базарға мен жалғыз кеттім. Бірақ, қайтар жолда қарсы ұшырасып қалдық. Өзің ғана емес, қасында сүйгенің – Ерғазың бар.

	– Қайда? – дедім мен жақындай бере жай сұрап.

	– Базарға, – дедің сен шат бейнемен, өзіңнің қашанғы сүйкімді қалпыңнан бір аумай тұрып. – Апама бір көйлек алайын деп...

	Әттен алжыған басым, қайтейін сені! Қай жағымнан жын түртті, білмеймін, ашық күнде адасып:

	– Алмай-ақ қой... болды... Бара көрмейсің бе... – деппін ғой сонда.

	Ішінде бір түйір сыр жатпайтын ашық ауыз басым, қайтейін! Аңғармай сөйлеп, ауырмай өлгенімді қасында тұрған Ерғазы:

	– Не деп кеттің, Ұлтай? Байқап сөйлесеңші! – деп зірк ете қалғанда біліп, айтпас сөзді аузымнан абайсыз шығарып алғанымды сонда аңғарып, қайтерімді білмей, екеуіңе жалтақ-жалтақ қарай беріппін. Бірақ, ақымақ іске амал бар ма?! Айтылған сөз − атылған оқ. Алаңғасарлықтың ауыр салдарын қыл мойынмен көтеруге тура келді.

	Арада сәт өткен жоқ, жаңағы зілді зеку көңіліме шық етсе керек, алдымдағы жігітке қарап, аңырып тұрғанымды аңдадым кешікпей. Әдетте сондай салмақты көрінетін биязы жанның ақсұр ажарына тепсініп шыға келген салқын райды көргенде, жүрегімді ызғар шарпып өткендей болды. Бұл жолғы жеңілтектігімнің оған қаншалық ауыр соққанын сонда түсініп, от басқандай опындым. Бәріне кінәлі сенсің дегендей әлі қадалып, шаншылып тұрған зәрлі көздерінен өзіме деген өлердей өкпені байқағанда, қара басымды қайда апарып жасырарымды білмей, қатты састым. Бірақ, келесі мезетте басқа нәрсені көріп, қайта көтерілдім. Суық қабақпен жездей қақтап аз тұрған соң, бет алдындағы көріністен көңілі суығандай, назарын алып, саған қарай бұрып еді, жылжыған бағытына ілесе бет-ажары да тосын өзгеріп, оңып сала берді. Аяз бүріккен сұп-сұр өңі іле жыли берді де, кеспіріндегі жаңағы сыз демде сейіліп, орнына ып-ыстық ықылас келіп орнады. Ашылған күндей жарық тартқан жамалынан өзіңе деген мейір моншағы жамырап, қос жанарынан мәңгілік махаббат шуағы себелеп тұрды. Тал бойыңа төгілген риясыз бақытты мен ап-анық көріп, қызыға қарадым... Ал, сен болсаң әлі не болғанын білмей, бірде маған, бірде жігітіңе жапақ-жапақ қарауда едің. Сұмдық күдіктен бұрқ ете қалған бұлау жас көз шараңа лық толды. Тапа-тал түсте, жанашыр жақындарыңның қасында да қарадай жасып қалған жаутаңкөз халің сол сәт сені әлдене деп жұбатпақ болған болмашы батылдығымды күл-талқан етті. Өне бойымды белгісіз тылсым буып, тосыла бердім. Не қара басқанын білмеймін, себепсіз ынтам қайтып, іркіліп қалдым. Әлде лайықты сөз таппадым ба екем, не басқа бір қара басты... ләм деп тіл қата алмадым. Менің бетіме ендігәрі қарағысы келмегені байқалған Ерғазы ортадағы тосырқаңқы жағдайдан тезірек құтқарғысы келген шығар, одан ары бөгелмей, сені иығыңнан тартып бауырына алды да, аялай құшақтап, жолға шығарып, қатарына алған бойы алға қарай әкете берді. Анталаған күдік ақылыңның көзін бітеп, еркіңнен айрылған сен қақпақылда қаңғалақтап, қайрылмаған қалпыңда кете бардың. Томсарып үнсіз кеттің. Одан да шықшытымнан бір періп, жағымды уатып кеткенің абзал еді. Жолдарыңды бөгеп, тоқтатып аларға қайратым жетпеді. Қимылсыз күйімде тұрған орныма қазық боп қағылып, қала бердім. Жөпелдемеде жөн тауып, не істерімді білмедім. Өйткені, санам сансырап, ой-қиялымның онсыз да астаң-кестеңі шыққан-ды. Өзі кем ақыл басқа ондайда келе қалар қайдағы дені дұрыс ой. Тіл-аузым ғана емес, аяқ-қолым да байланып, соңдарыңда сопиып қала бердім. Тек сендер алыстап кеткен соң ғана өзімнің әлі орта жолда состиып тұрғанымды аңдап, жайсыз жүрісімді ары жалғастырдым.

	Жол бойы әлгіндегі ыңғайсыз сезім шырмауынан арыла алмадым. Аңдаусызда шалыс басып, арқама алынбас жүк арқаланғанымды анық сезіп, салмақты ойдан саным ауырлап, ілбіп келе жаттым. Сытылып шығайын деп қанша талпындым, артық әуре екен, бар қажырым далаға кетті. Жеңілдей алмадым. Әлдене зіл қаратас көкжелкемнен көтертпей басты да жүрді. Ал, аздан соң, алдағы кездесер, бет көрісер сәттерді ойлағанда ұят пен өкініштен өртеніп, кірерге тесік таппадым. Бірақ, бәрібір, әлдеқашан жүз берген шындық енді қайтып өзгермейтін еді. Сондықтан да болар, қаперіме сенің әнеу күні көрген сүркейлі түсің орала берді. Соған қоса, сол түнек түнде қорқынышты түсіңді үрейлі баяндаған аянышты үнің. Көз алдыма көсіліп жапан түздегі қоғалы көл елестеді. Сәлден соң ту сыртымнан ызыңдап жел тұрғандай болып, құлағыма "Уілдектің" уілдеген зарлы үні, бала аққудың сұмдық сұңқылы, сенің дегдар анаңның әлдене деп айғайлаған жаңғырық даусы үзіліп-үзіліп келе бастады... Қайғылы жайдың қапысыз елесі еді. Уақыт еншісінен шығарып тастауға еш шара жоқ ауыр жағдай. Сыбысын білдірмей жақындап келіп, жуық маңнан секемін сездіргендей... Содан болса керек, көңілім бірте-бірте босап, елжіреп, езіліп бара жатты. Қалай тырыссам да, сол сәтте көрініс берген, сенің ауылыңа жеткеннен кейінгі әлдене асылыңнан айрылғандай болып, "Уілдектің" бойында сілейіп тұрған мұңлы бейнеңді көз алдымнан кетіре алмадым: Алдында – анаңның елесін құшағына алған айдын көл де, артында – жап-жарық әлем...





МҰҢЛЫҚ




	Жастық деген қандай қызық! Таңы тамашамен атып, кеші думанмен бататын гүлдәуреніңнің шуақты күндері басыңда сол күйі орнап, мәңгілікке қалып қоярдай сезіледі екен ғой ол кезде... Ал, енді болса, соның бәрі алыстан қол бұлғайтын асыл арман, көз алдыңда елесі ғана қалған сарқылмас сағыныш...

	Әлдеқашан бастан ауған сол бір бақытты шақтар туралы ойласам-ақ болды, тұтас тұлғасы нұрдан жаралғандай толықси мөлдіреген ай сипатты арудың әсем бейнесі көз алдыма сүзіліп келе қалады. Ашық та әппақ, ажарлы жүзінен жан-дүниесінің тазалығы бірден байқалатын мүләйім қыз әуелі сонадайдан қайтер екен дегендей тесіле қарап аз тұрады. Артынша орнынан қозғалып, маған қарай жақындап келе жатады. Әбден таяп келіп, мені көргеніне қуанғандай әнтек езу тартып, жымиғандай болады. Бірақ, онысы маған бір түрлі жасандыдай сезіліп, жүрегім дір ете қалады. Кірпігімді қағып жіберіп қайта қарағанымда, айтқандай-ақ, оның ештеңені жасыра алмайтын аңғал жанарының түбінен жуырмаңда тарқамас қалың мұң көргендей болам. Содан есіме қай-қайдағылар түсіп, қамығып отырып ұзақ-ұзақ ойларға берілемін.

	Жадымда жалындаған жас күнімнің жаз дидары жаңғырады. Іле өткен уақытқа деген ынтам артып, ынтыға түсем... мұң қайраңына мелдектей түсіп бір кездегі сырлас серігімді зарыға аңсаймын. Еметайым езіліп отырып оның нұрлы жамалын көргім келеді. Арада зымырап қаншама жылдар өтті, оның қандай адам болып өзгергенін білгім келеді... Бір замандағы басқаларға сәл түсініксіздеу көрінетін, менен басқа көп ешкімге жолай бермейтін ұяң мінезінің тал бойынан әлдеқашан арылғаны анық... ал, оған дейін жиі кездесе бермейтін сол тосын болмысынан талай таяқ жеп, сансыз азап шеккені де белгілі. Бірақ, солай бола тұра, неге екенін кім білген, ол қай кезде де сол баяғы үріп ауызға салғандай үлбіреген күйінде келіп, кірпігімнің ұшынан кескін көрсететін. Кеңістікте сұлбаланған сол сұлу кейпі менің іңкар көңілімді одан сайын ынтықтырып, өзіне қарай асықтыра түсетін.

	Жан досымның таназарымда таңбаланған әдемі әлпетінің оның өзінің ғана емес, соған қоса, менің де жайдарман жастығымның жер түбінен сағым берген көркем бейнесі екенін мен, әрине, кейін түсіндім... мұнда білдім. Енді ойласам, мен сол үшін де оны ессіз ғашық болған кісідей үздіге аңсап, үзіле армандайды екенмін. Ертеде бір сусап келіп су ішкен бұлағымдай көріп, таңдайымда қалған тәтті дәмін тағы бір татсам деп, талыға ұмтылады екенмін...

	Шынын айтсам, осы әңгіменің тиегі ағытылған алғашқы сәтте-ақ әлденеге шөліркегендей болып, кенезем кебе бастап еді, енді, мынадан соң... бұлақ туралы бейнелі сөзден кейін, таңдайымды тақылдатқан бір мұқтаж хал жан шыдатпас зарыққа айналып, қаталатып барады... Ішімдегіні қырындысына дейін ақтарып, аршып тастамай, тынар емеспін. Бәрін тәптештеп басынан тарқатайын.

	Менің ол жалындаған жастығым... жоқ, жүрек төрімнен орын алған жалғыз досымның аты Айжамал болатын. Біз қысқартып Айжан дейтінбіз. Азан шақырып қойған есімінің кісінің өз жаратылысымен бір жасырын байланысы болатын шығар, Айжан десе дегендей-ақ, ай жамалды, әрлі қыз еді. Әлденеге қуанып, сәл езу тартқанда, тіпті, жүзіне сәуле үйіріліп, нұрланып кететін. Бірақ, оның ондай сәттері көп бола бермейтін. Өйткені, ол оңайлыққа ашыла қоймайтын, күлкісі сұраулы, бұйығы бойжеткен-тін. Бір қызығы, оны үнемі еске келе бермейтін тосын жайлар, тәбиғаттың сирек кездесетін шетін құбылыстары ғана терең тебіреніске салып, толқыта алатын. Онда да, маңында артық кісі болмаған, оңаша сәттерде ғана... мысалға алсақ, көп қабатты ғимараттың үсті – зау биікте, ұрланып шығып алған жерімізде біз қыбыла беттегі көркем көрініске таңдана қарап, аңырып тұрар едік. Көз ұшында ұясына кіруге тақап, біржола өртеніп кеткен балқыма күн етегі көкжиекке малынып, екі бүйірінен істік шаншылғандай шашау шығып, құлақтана батып бара жатар еді. Одан бері таманнан қанатын кеңге жайып, екпеттеп жатып алған бір сызық шарбы бұлт көрінетін көлденең созылып. Аржағындағы алтын кірпіктене шашыраған кешкі арайға белшеден малынып, ал-қызыл түске боялған аспанның ақ ұлпа мамығы жанарымызды жадылап алғандай, назарымызды еш қайда жібермей, ұзақ ұстап тұратын өзінде... қашан соңғы шапағы сөніп, қалқаға сүңгіп, жоқ болғанға дейін. «Қандай ғажап көрініс!» дейтін дәл сол тұста ғана манадан үнсіз қалған Айжан даусы дірілдей тіл қатып. Мен мойын бұрып, оның кіршіксіз ақ жүзіне қарайтынмын. Бой босатар балқытпа сезімінің қай жерінен шығатынын кім білген, ол соның арасында бөлек бір күйге еніп, көзін алыстан алмай емірене елжіреп, тігіліп тұратын. Кірпігінің ұшына ілініп қалған мөлдір тамшы барын мен артынан байқайтынмын... Ауылда туып, қырда өскен адамның аңсайтын нәрсесі де қызық қой, ол кейде ұзақ-ұзақ ойлардың шырмауында отырып, әлден уақыттан кейін кенет есіне келіп: «Шіркін! – дейтін санасында сәулеленген әлдене суретке толқи тебіреніп, – тас қараңғы түнде, айсыз аспанды қымтап алған жылтсыз қара түнекті Тәңірдің от қамшысы кенет осып өтсе! Іле тік төбеде шеңбектеп тұрған қалың бұлттың шеңбірек қарны аңдаусыз жарылып кеткендей, көк жүзіндегі іркінді су нөсерге айланып, ал келіп сіркіресе. Соның бәрін мен баяғы бала күнімдегідей түрулі керегенің астынан кірпік қақпай бағып, сығалап жатсам!.. Қандай керемет болар еді?!.» дейтін алабұрта аптығып. Тақ бір сол ғажап көріністі дәл қазір көріп тұрғандай-ақ жүзіндегі сүйініш бояуы табан асты қалыңдай түсетін.

	Бәлкім, мінезіміздің жақындау болғандығынан болар, біз алғаш танысқан сәттен-ақ жайымыз жарасып, тіл табысып кеттік. Содан қашан оқуымызды тауысып, ауылға қайтқанша жұбымыз жазылмады. Бір айта кетерлігі, еш қайыссымыздың тарапымыздан достыққа деген саналы талпыныс болған емес. Барлығы да өз ыңғайымен өрбіп, тәбиғи өріс алды. Сондықтан да, арамыздан ешқашан қыл өтіп, салқындық түсіп көрмеді. Әрине, әкеліп қосақтай беруге болмайтын, өзімізге ғана тән жеке әлеміміз де болды өз ішімізде. Бұл өте маңызды ғой. Кейде адамдар тоғыспайтын нәрселерін тоқайластырып алып, соның соңынан бір-бірімен сиыспай, алыстап кетіп жатады. Ал, бізде ол болған жоқ. Үнемі жұп жазбай бірге жүрсек те, соның бәрінде бас түйістіріп алып, екеумізге ортақ істерді ғана қаузап, тар аяда шектеліп қалмай, тыныс алған демдеріміз еркін естілер жақында отырсақ та, көбінде өзімізбен өзіміз болып, өз кеңістігімізде оңаша қалатынбыз. Қиялшыл кісінің қызығы ішінде. Жалғыздықтан ешқашан жалықпайтынбыз. Бір есептен, мұны жалғыздық деуге келе қоймас... қол созым ғана жерде жаның қалайтын жақыныңның бар екенін сезіп, әлденеге риза тоқ көңілмен жеке отырғанда көңілге қаша қояр қайдағы жалғызсырау...

	Кейде бір ойлап, таң қалатынмын: Айжан өзінің әдемілігін не білмейді, не бағаламайды, бойындағы жанар арбайтын жарқын сипатын көп көзіне жиі жайып, көрсете бермейтін. Керісінше, жұрт назарынан қашып, қалқаға бұғынатын. Ел арасынан алыс, аулақтау жүренді ұнататын. Ылғи да ауаша, тыныш болғанды қалайтын. Қасында мен болсам, болды, артық тілегі болмайтын. Қашанда ішкі әлемінің аясына қамалып, бұйығылау күн кешетін. Сондақтан да, сыртқы дүниемен қарым-қатынасы бір сыдырғы еді. Және бұл қалпынан арыла қояр түрі де байқалмайтын. Дегенмен, мен қателескен екем... оңбай жаңылысыппын. Бұл адам болмысы дегеннің қалтарыс-бұлтарысын қойсаңызшы! Түбін көрсетпес тұңғиық екенін біле тұра, дәл бұлай боларын, тіпті, ойламаппын... Қайбір күні мен мүлде күтпеген жағдайға тап болдым.

	– Құдай ақы, Сәуле!.. Жаным, Сәулем... – деді бір күні Айжан маған даусы дірілдей, ентіге тіл қатып. – Сен байқайсың ба, осы... мен әлдебір сезімнің қармағына ілінген сияқтымын? Құдай ақы, Сәуле!..

	Екеуміз қаланың у-шуынан қашық, сонау шалғайдағы тау қонауында жүрген болатынбыз. Ол жүрек сырларын ылғи да осындай оңаша сәттерде ақтаратын. Бүгін де мына таптырмас орайды ғанибет біліп, жасырын қоймасын ашыпты... Үні сәл аптыға шыққандай болған соң, бұрылып қарағам, ашық ажарында қып-қызыл алау ойнап, жанарынан ұшқын шашырап тұр екен. Жүзіндегі лыпылдаған құбылмалы бояуды қыз балалардың іңкәрлік отына алғаш шарпылғандағы қылықты қымсынысы, әлде қуаныштың өртеп бара жатқан аптап жалыны екенін ажырата алмай, бір сәт тігіле телміріп тұрып қалдым. Тек сәлден кейін ғана ес жиып, ары қарай не айтар екен деп артын бақтым. Шынына келгенде, бұл айта қалсын жаңалық еді.

	– Жоқ... мен ештеңе байқамадым, – дедім артынша әлгіндегі сұрақ жайы есіме келіп.

	– Өзім де білмеймін, Сәуле... Мен біреуді жақсы көріп қалған сияқтымын. Күндіз-түні жадымнан шықпайды... ойлай берем. Саған айтпайын-ақ деп едім, болмады. Жүрегім жарылып кете жаздап тұр осы қалпымда. Қорыққанымды, не қуанғанымды білмеймін. Өзімнен өзім дегбірім қашып, әлдененге асыға берем!..

	Ол осыны айтып, қолымнан шап беріп ұстай алды. Білезігіме жармасқан жұмсақ алақаны өрт шалғандай екен. Бүрмендей сығып, уатып барады. Дүлей тегеуіріннің мына екпінінен әлдебір ессіз күштің көзсіз қуатын қапысыз танығандаймын.

	Іштей қайран қалдым. Расын айтсам, оның аузынан мұндай сөздің шығарын күтпеген едім. Жөпелдемеде не дерімді білмей, тосылып қалдым. Досымның әлдекімге өле ғашық болғаны анық еді. Оны жамалындағы толқымалы, оңғақ құбылыстардан айқын аңғаруға болатын. Дегенмен, аржағымнан қанша тілектес болып, шын қуанып тұрсам да, не түрткенін қайдам, ары қарай қуарлап, ештеңе сұрамадым. Құлғанаша қуып, қазбаласам да, ол сол сәтте дәнеңе айтпас еді. Махаббат қармағына жаңа ілінген ынтық бойжеткендер тұмса сезімдерін қашанда жүрек түкпіріне жасырап, құпия ұстайды емес пе... оны оқыған кітаптарымнан жақсы білетін мен одан арыға бармадым. Дос тұтып, жылт еткен бір ұшығын шығарғанымен, сенімім кәміл, маған болған жайлардың бәрін қотарып, ақтармас еді. Сол себепті, жанына жақын санап, жіп ұшын ұстатқанының өзіне дән риза болып, естігендерімді ғана қанағат тұттым. Өзі де одан артылып түк айтпады. Қашанғы әдетінше кірпіктерін қадап, қайтер екен дегендей мөлдірей қарап аз тұрды да, іле қызарып кеткен екі бетін қос алақанымен баса қалып, бұрылып кетті. Сол бойда жүгіре басып жанымнан ұзай берді.

	Бұл біздің соңғы курста оқып жүрген кезіміз болатын.

	Күндер аялсыз өтіп жатты. Мен көпке дейін досымның қандай бір бекзадаға ынтық болып, іштей өртеніп жүргенін біле алмадым. Білгім келсе де, қалай білудің амалын таппадым. Өзінен сұрауды ыңғайсыз көрдім. Әрі, тартыншақ қыз жарытып ештеңе аша қоймас деп ойладым. Дегенмен, мойындауым керек, басты себеп бұл емес еді. Айтып жеткізгісіз бір түсініксіз түйткілдің құрсауына ілініп, жайсыз бөгеле бергенімді жан-жүрегім ептеп сезетін. Бәлкім, әзірге бейтаныс әлгібір бақытты жігіттің досымның теңі болмай шығуынан алаңдаған шығармын, әлде жан серігімді ешкімге теңгермейтін ішкі қимастығымның қызыл өрті өршіп, аяғыма тұсау болды ма екен... білмеймін, әйтеуір, табаныма тас батқандай бір кібіртік хал кешкенім әлі есімде. Арада тағы біраз уақыт өтті. Күндер жылжи келе мен оның бөтен болып, өзгеріп бара жатқанын байқадым. Кейінгі кезде үнемі қиял кешіп, ой соғып жүретін болған ол енді бұрынғысынан да тұйықталып, сыртына сыбыс шығармас тұңғиық күйге тұтқын болған еді. Жүрекке түскен ғашықтық күйігінен азап шегіп, іштей күйзеліп жүргені анық-тын. Әуелде аз сөйлейтін қыз, сөйтіп, бірте-бірте демі ішіне түсіп, тұншығып бара жатты. Былайғы дүниенің қызығы селт еткізуден қалды. Ортадан аулақ, керек десеңіз, жақынбыз деп жүрген менің өзіме көп жоламайтын жаңа әдет тапты. Солайша, үміт пен күдік итжығыс түскен азапты да рақатты алғашқы махаббат сарсаңына еніп, тереңіне қарай бата берді.

	Кейде-кейде ғана, не себеп болатынын кім білген, жан толқынысының әлсіз ұшқындары жанарынан жылтырай қылаулап, күн шыққандай жадырай қарайтын. Бірақ, онысы онша ұзаққа бармайтын. Бір сәттен кейін білтесі таусылған шамдай, көз аясы қайыра кіреукеленіп, қарашығының терең түкпіріндегі ауыр мұң қайта зілденіп, еңсесін баса түсетін. Кірпігін қағып-қағып қалса-ақ болды, иінін көтертпей тұрған сол қайғы ілеземде тамшыға айналап, саулай жөнелердей көрінетін. Маған ең ауыр тиетіні де сол еді. Ол тумысынан қам көңіл, жан әлемі ақ шабақтың желбезегіндей үлбіреген айырықша нәзік қыз ғой, әлдеқалай ішкі арпалысқа түсе қалса, өзін тежеудің жолын таппай, қашанда бар болмысымен ширатылып, ширығып кететін. Соны білгендіктен де, мен ылғи да Жаратқаннан, не себептен болсын оның жылағанын, қиналыстан сорғалайтын сорасын көрсетпеуін сұрайтынмын. Сол әдетімнен жазбай, осы жолы да жаман алаңдап, соқпа сезім тарту еткен мына қиын өткелден аман өтуін тіледім. Басқа... қолымнан не келмек?!. Оның жағдайы айтарлықтай ауыр еді. Күн санап құй тартып, батып бара жатты. Түп етектен алған зілмауыр қайғы санасына бар салмағын салып, бір күн болмаса, бір күн жүрісінен жаңылдырып кетуі әбден мүмкін еді. Шарасын көлеңке торлап, түбіндегіні танытпас болған қарашығынан мен енді қайтіп қуаныш ұшқынын көре алмастай торығыңқы күйде де жүрдім. Тіпті, оны басқа бір дүниеге – ауытқығандар әлеміне ауып кете ме деп қорқа бастадым. Алда-жалда, солай бола қалса, үлкен бақытсыздық сонда басталар еді! Адам өмірінде іштей жоғалудан, тірі күйінде жалған дүниенің алдамшы жарығынан жазып қалғаннан асқан құрбандық бар ма, сірә?!. Мен... содан алаңдайтын едім. Оның дерт жайлаған жанына ем іздеп шарқ ұрған, күннен күнге қарадай жүдеп, семіп бара жатқан мүшкіл халін көргенде, жүрегім шырқырайтын. Бірақ, құтқарып аларға қайраным жоқ еді. Тек сырттай ғана, тереңінде жатқан арзу-арманын дос ретінде маған ақтарып, сартап болған сары уайымынан бір сәт болса да серпіліп, сергуін үміт етіп, алыста қала бердім. Кейде өзімше... бірдеңе істеп, оған қолқабыс еткім келетін. Бірақ, әңгімені қайдан бастарымды білмей дал болатынмын. Бас-аяғы білгісіз бүркеулі шаруаның күн өткен соң бұлай түйіні шиеленіп, күрделіленіп кететінін кім ойлаған, төбеден түскендей барып топ етудің ешбір жөні болай, қарадай тарықтым сол күндерде. Қарамаққа талайдан бері жұп жазбай жүрген сырластар емес, арамыз әлдеқашан ашылып кеткен, ала ауыз жандар едік. Сыр бөліспеген достықтың достық болып жарытпайтынын мен сонда білдім. Сол кезде аңғарып, сонда түйдім көкейіме. Бірақ, одан не пайда, не қайыр? Ең сорақысы, мен оны немен алдаусыратып, қалай жұбатуды білмейтінмін. Батып бара жатқан түпсіз қайраңнан қайтіп суырып алуды ұқпайтынмын... Ең болмаса, сөз бастауға керекті, қандай жігітке ынтық болып, кімге қол созғанын білсем ғой, шіркін!.. Одан да хабарсыз едім! Сол кездерде ол маған лапылдап жанған қып-қызыл өрттің ішінде жүргендей көрінді. Жападан жалғыз... Кейде қазір де көз алдыма сол аспандаған алау арасынан елес береді. Әуелі, айналасын обырлана жалмап, жұтып бара жатқан жалмауыз от келеді жалаңдап, ал содан соң, сол ұшқынды жалын ортасынан жазмыштың жазуына қарсылықсыз көніп, сілейіп тұрған досымның сұлбасы сұлық барандайды. Өзін құтқаруды мүлде ұмытқан, тұяқ серіппеген күйінде меңірейе мелшиеді... Иә, оны ауыр азаптан арашалау тек Жаратқанның ғана қолынан келер шаруа еді. Аңғармай жүріп шоқ басқан аңқау қызды алғашқы махаббат сарсаңы солай салабаға салып, сондай қиын шекке жеткізген-тін.

	Жағдай шынымен-ақ қиын еді. Бұның бір себебі, тегі, біздің екі дүниеге айналып, бөлініп кеткенімізде жатқан шығар, арамыз расымен де ашылып, алшақтай түскен еді кейін. Анда-санда жанына барып, сөзге тартып, қызық-қызық әңгімелер айтып, назарын бөлгім келеді-ақ, бірақ, неге екенін, жолымды әлдене кескендей, тосылып қала беретінмін. Бәлкім, мінезге қанық, сыралғылық та осындайда адамға тұсау болатын шығар, ішкі бір бөгетті аттап өте алмай, кідірістеп жүрдім. Не ол өзі келіп, тіс жарып, тіл қатпайтын. Кейде отырып, «қандай құпиялық болғанда да маған айтуы керек қой... Біз деген доспыз. Ақыл қосуымыз керек. Жаман болсын дейтін мен жоқ, білгенімді айтып, қолымнан келгенін жасар едім. Дау жоқ, махаббатта басқадан қайыр болмайды, дегенмен, сыр бөлісіп, пікір алмассақ, желкеден басқан жүк сәлде болса жеңілдеп қалмай ма... » деп, өзімше ренжитінмін оған. Ал, оның қуаң тартқан жүдеңкі жүзін көргенде, жүрегімді бір аяушылық билеп, жаңағы өкпемнің қалай тарап кеткенін білмей қалатынмын. Сонда барып өзімнің оған бұртия қарауымның орынсыз екенін, ондай реніштің қолымнан келмейтінін сезіп, жайыма кететінмін. Содан, тасыған өзен бір күн болмаса, бір күн арнасын табар деген үмітпен әуелгідей тіс жарып, тіл қатпаған күйімде қала бердім. Бірақ, кейін байқалған бір жай оған жіті назар аударуға, көзден таса қылмауға мәжбүр етті. Тіпті, қарап тұрып алаңдата бастады. Кейін келе ол сабақтан түсе сала кітаптарын құшақтап көзден таса болатын жаңа әдет тапты. Содан түннің бір уағында ғана қайтып оралатын. Қайда баратынын кім білген, әйтеуір, тым кеш келіп, есіктен мысықтабандап енген бойда шырақты жақпастан төсегіне шығып, ың-жыңсыз жатып қалатын. Кейде, тіпті, киімін шешпей-ақ аунай салатын. Бұл іс менің көңіліме бөтен бір күдік кіргізіп, секем алдырды. Ары қарай жалғаса берсе, түбі жақсылыққа апармасы анық еді... Басқаны былай қойғанда, ол кешіккен күні менде ұйқы деген болмайтын. Іздеу ойымда болғанмен, қайда барып қарарымды білмей, жолым қиылатын. Соңында оның амандығын бір Аллаға тапсырып, өз аяғымен келуін күтіп, жайымда қалатынмын. Бірақ, көзім ілінбейтін. Қашан табалдырықтан аттап, орнын тауып жатып, тындым болғаннан кейін ғана кірпіктерім айқасатын. Талай рет оған мұндай бейбастықтан тиылуын ескертіп, көнбесе, зекіп болса да бетін қайтаруға бел байлағаным бар, алайда, жеме-жемге келгенде, бәрі де тауан қайтып, далада қалып жүрді. Оны айтасыз, ол бізді оятып алмайын дегендей есікті еппен ашып, еніп келе жатқанда, одан төсегіне көтеріліп, көрпе-жастығын жөндестіріп, қисайып жатқанда өзімнің ояу екенімді білдіруге дәт ете алмайтынмын. Неге екенін, әйтеуір, ол туралы ойлаған ойларымның бәрі іске аспай қалып жүрді. Дегенмен, көп өтпей оны өзіне білдірмей мықтап бақылауға алуға бел байладым. Достығымызға қиянат екенін біле тұра, сыртынан аңдып, түн жарымына дейін қайда болатынын, қандай іспен шұғылданатынын анықтауға бекідім.

	Көктемнің жасыл желекті жайсаң күндерінің бірі болатын. Кешке қарай сыныптағы түнгі пысықтауда өте көңілсіз отырған Айжан межелі мезетті әрең толтырып, қоңырау соқтырды. Әлдеқалай бір қарағанымда, алдындағы қағаз-қаламын жиып, есіктен шығып бара жатқанын көріп қалып, өкшелеп ере жөнелдім. Сабақхана орналасқан алып ғимараттың алдынан ұзаған соң ол қақпаға қарай беттеді. Алғашында «Мүмкін, сыртта бір жерге барып, әлдекіммен кездесетін шығар» деп ойлап едім, олай болмады. Дарбазаға таяй бере бағытын кілт оңға бұрып, ілінбей қалың ағаштың ішіне енді де, жын жұтқандай ғайып болды. Жүгіріп барып, баспалай бақыласам, көзіме ештеңе шалынбады. Аспан бұлтсыз болғанымен, айнала бұлыңғыр еді. Ай әлі тумаған шақ. Оған жайқалған жапырақтар астындағы қою көлеңкені қосыңыз... Онсызда буалдыр перде ішінде мүлгіп тұрған бақ арасының неше қабат қалың мұнарға тұншығып қалғаны анық еді... Тұмсықтан ары танылмас түнекке айналған қорқынышты маң одан сайын сүркейлене түсті. Айнала апан аузына ұқсап қарауыта үңірейеді. Сұрқынан суық сұс өргендей... Әншейінде тықыр еткен дыбыстан орқояндай орғып, қолтығыма келіп тығылатын Айжанның мына зымыстан араның сұмдық қорқынышын елең қылмай, аяғын жітірмелете басып, ұзап бара жатқанына бір тұрып таң қалдым. Енді бір жағынан, қайтер екен, сонша ақыл-естен айрылғанда, не істер екен дегендей бір таңсық сезім бүйірімнен түртіп, қызығушылығым еселене түсті. Ондай кезде аңырып қарап тұрмақ бар ма, лып етіп ілгері аттап, аңдып басқан өкше тықырына мөлшермен ілесіп, алға қарай тартып отырдым. Аз-кем жүрген соң, үй орнындай ашық алаңқыға кез болдым. Басқа жолмен келгендіктен басында аңғармай қалыппын. Артынан бажайласам, бұл жаз күндері өзіміз жиі соғып, жағалай қойылған арқалы орындықта көлеңкелеп отырып сабақ қарайтын саялы алаңқай екен. Сәл артаманнан оқу орнының жаңа салынған зертханасының ақ ғимараты көрінді еңсе көтеріп. Артқы қабырғасын бері беріп әлгінде ғана мызғап кеткендей тына қалыпты. Айжан екеуміз талай рет келіп, қызық-қызық әңгімемен неше таңды атырған ыстық жер. Бірақ, бұл жолы оның мұнда неге қадам тастап, не іздейтінін түсіне алмай, дал болдым. Алдыда келе жатқан ол алаңқыға өтті де, арғы жақтағы зәулім үйдің үлкен терезелері анық көрінетін көлденең орындыққа барып бөксе басты. Сол сәт «ол әлдекіммен осы арада кездесуге уәделескен болар» деген ой келді басыма. Ізінше жіті қимылмен тақала түстім де, таяу маңнан оның әлдебір көрікті жігітпен құшақ айқастыра қауышуын күттім. Тереңдегі таса пиғылдың әсері болар, кенет жүрегімнің өзінен-өзі атқалақтап соғып кеткенін сездім. Әлден уақыттан кейін әрең басылғандай болды кеудемдегі бұлқыныс.

	Мезгіл зырлап өтіп жатты. Бұл аралықта оны іздеп келген ешкім болмады. Қарсы алдындағы ақ шаңқан үйден көз алмаған ол биіктегі жалтыр әйнектерге еміне телмірген қалпы қимылсыз отыра берді. Жан-жағына елеңдеу, жалтақтау атымен болған жоқ. Әлдеқашан ұйықтап қалғандай, қадаған жағынан қарашығын алмаған күйі қыбырсыз қалды. Қорқу-үркудің санасынан мүлдем шығып кеткені көрер көзге ап-анық ұрылып тұрды.

	Бір ауықтан кейін әлдеқайдан ағаш бастарын баяу тербеп, жапырақтарды жеңіл желпіп жел есе бастады. Көп өтпей тітіркеніп, өзімнің тоңа бастағанымды сездім. Күн жылы болғанымен, көкектің соңы – түн салқын еді. Әлгінде жатақханаға барып, қалыңдау бірдеңе киіп алмағаныма өкіндім. Дегенмен, бүгін қалайда ақырына дейін шыдауым керек еді. Соны қаперге алып, тісімді тісіме басып, соңына шейін төзуге бекідім. Қол созым жерде отырған Айжанға жаным ашыды. Өйткені, ол да жалаң болатын, менен арман болып жаурағаны айдан анық-ты. Бой тітіркеніп, бүрісе түскен бір әредікте, «оны ертіп кетейін» деген бір ниетке келдім де, артынша өйтсем бүгінгі ішкі мақсатымның орындалмай қалатынын, талайдан бері мазалап жүрген күрмеуі қиын түйткілдің шешілмей қалатынын ескеріп, қолма-қол айныдым.

	Ал, ол болса, былайғы дүниені біржола естен шығарғандай, қараған жағынан жүзін алмаған қалпы отыра берді. Бет шарпыған шіңілтір сызға, тіпті, елең етер емес... Содан көп өткен жоқ, ол тосын қозғалып, күтпеген қимыл жасады. Біреу жамбасына біз сұғып алғандай, орнынан атып тұрды да, алдына қарай бірнеше қадам аттап барып, кілт тоқтады. Қарсы тарапқа жалт қарағанда көрдім: зәулім ғимараттың төртінші қабатындағы көгілдір перделі терезенің шамы «жарқ» еткен екен. Аржағында жүрген әлдекімнің кеуде көлеңкесі шырақ жарығында ары-бері өтіп қалбаңдады. Әлден уақыттан кейін көлбеңдеген көмескі сұлба бері қарай жақындап келді де, пердені сырып, артынша терезенің бір қанатын ашып, білегін созып, еңкейе бере қолындағы әлденені сыртқы жақтауға қойды. Сәп сала қарағында анық таныдым: ол бір құмыра жаңа бүр жарған қызыл раушан гүлі еді. Дәл басып ажырата алмағаныммен, мен бұл істің астарына үлкен жұмбақ жатқанын айқын аңғардым. Шынымен де, бұл онша қарапайым іс емес еді. Енді ғана шешек атқан көркем өсімдіктің нарт түсті ашық қауашағы маған қиыс төбеден түскен ақ сәуленің жарығында нұрға бөленіп, одан сайын көз тартып, лапылдап жанып тұрғандай көрінді. Менің ойымша, ол, сөз жоқ, әлемдегі барша сұлулықты құшағына алған кіршіксіз махаббаттың жалғызқара нышаны. Сондай бір үзіле үздіккен іңкар сезімді толық қалпында жеткізе алар айшықты белгі-тін. Адам баласының барлығы бірдей гүлді сүйеді. Оның нақты себебін мен анық айтып бере алмаймын... бәлкім, әдемілігінен шығар... сұлулығынан болар... бірақ, бұл жолы көрген гүлімнің ынтыққан ыстық көңілді қарсылықсыз қабыл алған ізгі тілек рәсімі, соның анық әйгісі еді. Неге олай болғанын кім білген, мен кенет өз-өзімнен тебіреніп кеттім. Сол аралықта бағанағы тітіркеніп, қарадай қалтырағанымды ұмытып кетіппін... Әлден уақыттан кейін өз-өзіме келгенде, қалың ағаш арасынан шығып, жатақханаға қарай сүйреле басып, жалғыз келе жатқанымды білдім. Шамасы, әлгінде өз көзіммен куә болған досымның шын бақытына қуана сүйінгенде қобалжып, орнымнан тұрып кеткен болсам керек...

	Сол түні мен таң атқанша кірпік ілмедім. Менен көп кейін келген Айжанның да аунақшып ұйықтай алмағанын сезіп жаттым. Түннің бір мезгілінде ол қыстығып жылады. Ерен қуанышын жүрегіне сиғыза алмай, егіле өксіген болар... Артынан көрпесімен басын бүркеп, дымын шығармай тұншықтырып алды.

	Ертесі мен, неге екенін өзім де білмей, бақ арасындағы әлгі алаңқыға және бардым. Түндегі тәлейлі орындықты тауып, Айжанның орнына жайғастым. Аяқтың асты ұсақ қағаз қиқымдарына толып кетіпті. «Жыртылған хат!» деген ой келді маған.

	Күндер тағы да аялсыз өтіп жатты. Бір ғажабы, Айжан содан бірнеше күннен кейін бұрынғыдай түн жармына дейін жоғалатын әдетін кілт доғарып, есесіне, күндіз аула сыртына шығып кетіп, содан кеш бата бірақ қайтатын басқа бір дағды бастады. Қайда баратынын кім білген, әйтеуір, бұрынғы түнеріңкі қалпынан бір жазбаған күйінде күндерін жалғастыра берді. Қалай екенін, өткенде көзайым болған істерден кейін жағдайы оңалып, барлығы орнына келер деген үмітім ақталмады. Іс аяғы сұйылып, құрдымға кетіп бара жатты. Желкесінен басып тұратын баяғы зіл салмақ әлі жеңілдемеген болар, сол сынық, мұңлы кейпінен бір айнымады. Серпіліп, сергімеді. Мен де таңданыстан ары аса алмай, ала көңіл халде артын бақтым. Қолымнан өңге келері де жоқ еді.

	«Басы ауырмағанның Құдаймен ісі жоқ» деген, тегі, рас сөз. Біреудің жанын жеген азабын екінші біреу қайдан білсін... Қанша жақын доспыз дегенмен, мен де ештеңені анық пайымдай алмадым. Сыртынан бағып қана уақыт оздырдым. Кейін білдім, осы аралықта сабақтастар арасында Айжан туралы әр қилы әңгімелер тарапты. Егіз қозыдай етене екенімізді білгендіктен, маған батып тіс жармаған сияқты... барлығы күн өткен соң құлағыма жетті. Сыпсың сөзде тоқтау болған ба? Ай артынан ашыққа шығып, мәлім болды. Әуелі, «оның жүйкесі тозған, ауытқыған» деген сыбыс мүңкіпті. Күнде бет көрісіп жүргендер арасында солай деуге де дәті баратындардың табылғаны ғой... бұған енде не дерсің?.. Тағы бір ел ақтаған лақпа сөз – таяуда оның қалалық емхана қақпасының алдынан қара көрсеткені болыпты. «Неге оқу орнының емханасына көрінбей, алысқа барады?» деген күдік мазалаған сыңайлы әлгі секемшілдерді. Онда тұрған не бар екенін, сонымен байланыстырып, алдыңғы қаңқу сөздердің растығын дәлелдеп, көз жеткізіп үлгерушілер де төбе көрсеткен маңайдан. Бұндай кезбе қауесетті нақты біреудің аузынан естімеген соң, ешкімге тиісе алмайды екенсің... іштен тынып, шарасыз көндім бәріне. Дегенмен, кейін Айжанның емхана жақты жиі жағалап, жол тоздырып жүргенін өзім де байқап қалдым да, қарадай іш жидым. Жұрт аузындағы жорытпа әңгіменің бекер болмағаны ғой, сонда. Алайда, менде жеңіл сөзге желп ететін желікпе әдет жоқ еді. Досымның ол маңға неге із суытпай соға беретінінің мән-жайын анық білмегендіктен, не деріңді білмей, демімді ішімде тұншықтырдым. Сұрауға, тіпті, дәт бармады. Не деп сұрайсың өзі қам көңіл адамнан.

	Арада бір жетідей өткен бір күні студенттер арасында «Ардай мұғалім қайтыс болыпты!» деген суық хабар тарады жүрек қарып. Сонда барып Ардай мұғалімнің зертхана ғимаратының төртінші қабатында тұратыны есіме келіп, селк еттім. Былтыр ғана шетелден оқу таусып келіп, біздің зертханалық сынақ-тәжірибемізге жетекшілік ететін оқытушы болып орналасқан жап-жас жігіт еді. Айжанның көкейін тескен арманы сол болғаны ғой сонда! Әттең, бақытсыз досым, айрылдың енді... мәңгілікке! Қайсы бір тереңімнен лықси көтерілген күшті өксік өрлеп келіп көмекейіме тас болып кептелді де, сол арада түйіліп тұрып қалды. Алғашқы сәтте не істерімді білмей, бір ауық әрі-сәрі болып бөгеліп қалдым да, артынша тез ес жиып, көз жасымды көл қылған қалпымда артыма бұрылып, жүгіре жөнелдім. Жан ұшырып Айжанды іздедім. Апаш-қапашта ақылымның адасқаны сол шығар, қайда барсам аңырап алдымнан шығарын қаперіме алмаппын. Төңеректі түгел тінтіп, ешқайдан кездестіре алмаған соң, ақыры қас қарая бақ арасындағы әлгі алаңқыға барсам... сонда екен. Ілбіп басып, таяй барып тоқтағанында, қорқыныштан не аяушылықтан екені белгісіз, дір-дір етіп тіземнен жан қашып, қалқиған құр сүлдерім ғана қалды. Бұрылған сәтінде күңірене жетіп, бас салдым досымды. Онсызда сора-сора болып солқылдап отырған ол мені құшағына алғанда арқа сүйер арысын тапқандай, әуелгіден бетер болып тиегі ағытылып, ал келіп ақтарылды дейсің! Егіле еңіреп, солығын баса алмай ұзақ жылады.

	Бұл қайғы Айжанға тым ауыр соқты. Ардай мұғаліммен арадағы қатынасының қай деңгейге жеткенін кім білген, әйтеуір, оған әбден бауыр басып алғаны анық байқалып тұрды. Біраз күнге дейін нәр татпай, қара тұтты. Аузына ас апарып, тамақ ішпеген соң айтқаным ғой, болмаса, ондай... тілін тістеп жатып алудың қара тұту не басқа екенінен мен қайдан білейін... ондай ескі ырымды Айжан да естімеген болар... Алайда, соған жетеқабыл қасірет шекті. Тумысынан тұйық, бұйығы жанның қайғысы да ауыр болады екен, талай күн есеңгіреп, бас көтере алмады...

	Ойда жоқта зор бақытсыздыққа тап болып, азап арқалап қалған адамдағы қайдағы дайындық?.. Айжан ең соңғы, оқу тауысу сынағына қатынаса алмады. Кім болса да, әлгібір ашық ауыз әулие екен, көп өтпей Айжанның жүйкесі сыр беріп, айтқан сөздерінен ептеп қалыпсыздық байқалды. Бұны, әрине, өзі де, былайғылар да білген жоқ, дәрігер айтты. Қанша дегенмен маман емес пе, жер түбіндегіні сезіпті... Жар дегенде жалғыз досыңның, онда да аныу-мынау емес, бет біткеннің сұлуы, тоқсан қыздық бағасы бар көрікті жанның ойда жоқта жартыкеш адамға айналып қалуы қандай ауыр десеңші! Мен талайға дейін қабылдай алмадым. Көпке шейін сенбей жүрдім. Тек көп өтпей кейбір шетін қылықтарын өз көзіммен көрген соң, шарасыз нандым. Қайран, ай сипатты ару Айжан, қайтейін сені?! Сені ойласам, жүрегім әлі күнге қан жылайды... ішім удай ашиды. Туар ма екен дәл сендей тағы бір асыл жан!

	Тағдырдың салғанына не шара?! Басқа амал болмаған соң, ұзатпай үйіне хабар салдық. Біржола үміт үзуге болмайды ғой, «емделсін, қаралсын... сақайғандай болса, келесі жылғы келіп, емтихан тапсырсын» деді оқу орны. Соны көңілге медет тұтып, жылап-сықтап аттандырып қойдық ауылына. Бір өкінерлігі, сол жолғы қимастықпен айқасқан құшағымыз соңғы қауышуымыз екен... Кейін хабар алысып, қатынаса алмадық. Қалам алып, хат жазып едім, жауап болмады. Келесі жылғы емтиханға келген-келмегенін де білмеймін. Жолға шықты деген нақты ақпар болмаған соң, ауыл алыс, жер шалғай дегендей, бару да қиын... сол күйі үнсіз кеттік. Дегенмен, жүрегім бірдеңені сезеді... аржағымда бір үрей бар... арада қаншама жыл өткен бүгінгі күнде де... бойымды бір қорқыныш буады

	Бірақ, соған қарамай, имандай шыным, мен оны ешқашан ұмытқан емеспін. Ұмытпаймын да. Керісінше, оны үнемі еске алып тұрамын. Өйткені, ол менің жар дегенде жалғыз досым ғана емес, жалындаған жастығым ғой... жанып тұрған жас күнім! Сондықтан да, өлердей сағынып, үзіле аңсаймын оны. Қауышқым келеді! Досыммен ғана емес, арман боп алыс қалған жастығыммен де... бәрімен.

	Өткен күндер туралы ойласам-ақ болды, тұтас тұлғасы нұрдан жаралғандай мұләйім қыздың әсем бейнесі көз алдыма сүзіліп келе қалады. Уылжыған сүйкімді қалпында жақындап келіп, жымиғандай болады. Бірақ, онысы маған бір түрлі өтіріктей сезіледі. Сол сәт жүрегім ине шаншылғандай шанышқақтап кетеді. Артынша жәудіреген қос жанарының терең түкпірінен еңсесін басып тұратын зілдей ауыр мұң көргендей боламын. Содан есіме қай-қайдағылар түсіп, үнсіз отырып ұзақ-ұзақ қиялдарға шомамын. Аздан соң өз-өзіме келгенде, қарадай егіліп жылап отырғанымды аңдаймын.

	О, қайран, Айжан... қайтейін сені?!..





ЖАРЫҚ ДҮНИЕ




	Мөлдір аспанда қарлығаштар қалықтап ойнаған жаз күндерінің бірі. Айнала тып-тыныш. Шіліңгір ыстықтан бас сауғалаған барша тіршілік қашып барып, ағаш көлеңкесіне тығылып, тыным тапқандай бір күйде.

	Емхана ғимаратының үшінші қабатындағы самалдықта төмендегі гүлтекше жиегінде емін-еркін ойнап отырған қос бүлдіршінге бағанадан мұңая қарап тұрған сырқат қыз ту сыртынан шыққан әлдекімнің аяқ дыбысынан секем алып, әлдене алаңмен артына бұрылды.

	Күткен күдігі дәл келді ме, қараған сәтте өзіне таяп қалған мейірбикені көріп, ұрлығы әшкереленіп қалған баладай өз-өзінен қысылып, аяқ асты қипақтап қалды. Иінінен су кетіп, төменшіктей берді.

	– Мұнда шығып алыпсың ғой? – деді алдына келіп тоқтаған науқас күтуші сәл қатқыл үнмен кіналай сөйлеп.– Сыртқа шықпа деп қанша рет айтамыз осы?

	– Даланы көргім келіп... – деп міңгірледі келіншекке қарап көзін бір төңкеріп алған дімкәс қыз жанарын қайта жерге салып. Үнінде кінәсін мойындаған бір сынық сыңай бар.

	– Далада не бар екен сонша? – деді келіншек алғашқы екпінімен ауыр зіл тастап. Апшып ашуланбағанымен, даусындағы қатқыл сыз әзірге жұмсаратын емес.

	– Білмеймін... – деді сәл іркіліп қалған қыз, бір жұтынып алып. – Әйтеуір көргім келіп тұрады...

	Дене әлсіздігінен бе, әлде айтқан сөзінің ауырлығынан, жай тұрса да, қарадай өкпесі қысып, ентіге берді.

	– Қызық... – Мырс еткен келіншек жанында тұрған қызға көзінің құйрығымен қарады. – Далада не барын өзің білмейсің, тағы келіп сыртқа қаша бересің? Әлде...

	Бұл жолғы сөзін кекесін араластырып айтқанымен, зілсіз шықты. Алғаш келгендегідей емес, арынының қайта бастағаны байқалды. Соны сезсе керек, ауру қыз ішкі бір тілегін айтып, тағы міңгірледі.

	– Тағы біраз тұра тұрайыншы, апай? – деді келіншекке сұрана көз қадап, — ...тағы біраз... апатай...

	Келіншек үндеген жоқ. Жүзін суыққа салмағанымен, іле жауап бермей аз-кем бөгелді. Тек сәлден кейін ғана орнынан қозғалып, қызға жанаса бере, манадан бері ол ұзақ қадалған төмендегі гүлді текшенің шетіне, одан ойнап отырған сүйкімді балақайларға назар аударды. Үңіліп сәл тұрған соң:

	– Бағанадан көз алмай қарағаның ана балалар ма? – деді, жұмсақ алақанымен нәзік бойжеткеннің сүлдерсіз иығынан жеңіл сипап.

	– Иә, – деді қыз сәл іркіліп барып, басын қымсына изеп.

	– Сонша тесілдің ғой, тегі. Бағана келіп, артында түрдым…

	Келіншекке жалт қараған сырқат қыздың сүлік сорғандай қан-сөлсіз қуқыл жүзіне сол сәт тосын бір өшкін қызыл толқын ойнап шыға келді де, ізінше қайта өшіп, зым-зия жоғала берді.

	Соны байқап қалған мейірбике алдында тұрған қыз жүзіне әлдене танданыспен үңіле қарады.

	– Не болды, Сәуле? – деді сосын сол ішкі таңырқауын жасыра алмаған қалпында аңтарылып.

	Бірақ, бұйығы қыз бұғып қалды. Аузымды ашсам, сырымды шашып алармын дегендей, арық адамдарға тән ағы көп ала көзін бір төңкеріп, төмен құлатып алды да, сол күйі үнсіз тұрды. Бүл сұраққа енді қайтіп жауап бермейтіні сырт әлпетінен анық андалды.

	Соны көріп шарасыз қалған ақхалатты келіншек те бір ауыққа дейін тосылып, үнсіз қалды.Енді қайта тілге келмес деп ойласа керек, өзінен басқа жан білмес шыңырау ойға батып кеткен алакөз қыз әлден уақыттан кейін, әлдененің аяғынан өзін тауып, әлгінде болған жайды мүлде ұмытып кеткендей, бетіне қайта қарап үн қатқанда, әжептәуір қуанып қалды. Бірақ қойған сүрағы кісі ойлағандай оңай болмай шықты.

	– Апай, осы мен рас жазылам ба? – деп жәудіреп тұр әлжуаз қыз.

	Қапелімде не дерін білмей, іркіліп қалған мейірбике күдікті сүрақпен қоса жансебіл жалыныш толған жасқаншақ жанардан көзін тайдыра берді .

	– О, не дегенің, көке... сен ертең-ақ жазылып кетесің... алаңсыз бол, – деді соңынан сөз ыңғайын жайбарақатқа салып.

	Бірақ, өз сұрағының жауабын өзі білетін секілді:

	– Әй, кім біледі? – деп күрсінді міскін қыз сәлден кейін. Өз жөнене қарап, көзін қайта әкеліп төмендегі гүлдік жиегіне салды.

	– Неге олай дейсің, Сәуле? Сырқат адам дәрігердің айтқанына сену керек. Қалаймақан ойлауға болмайды... – деп жақындап келіп бауырына басқан апайының есіркеуіне елең еткен жоқ. Біразға үнсіз қалып, қыбырсыз тұрды.

	Тосын жақындық танытқан бөгде құшақтың қызуы өнебойына әлден уақыттан кейік өтті ме, кім білсін, дімкәс қыздың оңған шүперектей қуарған жүзіне о бір кезде барып тағы бір жылылық жүгіріп, басын көтеріп, жанындағы мейірбан жамалға қайта қарады.

	– Апай, сіздің балаңыз бар ма? – деді күлімдеп.

	– Бар, – деді келіншек оның жүзіне мұқият көз салып тұрып. – Бір ұлым бар. Биыл үшке шығады. Қайтеді?..

	– Онда сіз бақытты екенсіз, апай, – деді бетін әлдеқашан бұрып әкеткен қыз төмендегі гүл текшесінің жиегінде ойнап жүрген бүлдіршіндерге үңілген қалпы.

	– Қалай?.. – деді түкке түсінбей қалған келіншек өзінің ішкі сұрағын бөгеп қала алмай тағатсыздана. – Мен қалай бақыттымын?

	Келіншек асыққанымен, әлжуаз қыз асыққан жоқ. Әлгіндегі салмақты бейнесінен бір жазбаған күйі, аспай-саспай сөз бастады. Сөйлеп тұрған сәтінде оның аздың алдындағы жасқаншақ қалпынан тез айнып, кенет басқа бір сабырлы жанға өзгеріп бара жатқанын тыңдап тұрған кісісі ап-анық байқады.

	– Жәй... әншейін айтқаным ғой, апай, – деді ол сәл үнсіздіктен кейін жүзіне жылы күлкі жүгіріп. – Баяғыда әжем марқұм айтып отырушы еді: "Төмен етек боп жаралған жандардың бала сүюден артық бақыты жоқ" деп. Балаңыз бар, сіз бақытты екенсіз...

	Соны айтқан науқас қыз назарын жедел төменнен алып, өзін кұшағына алып тұрған жас әйелдің жүзіне қадады.

	Соңынан бүйіріне еркелей тығылып, кеудесіне басын сүйеді. Көз шарасында мөлдірей тұнған түпсіз терең теңіз бардай еді.

	* * *

	Арада аз өткенде, бағанағы қыз түрған жерде, төмендегі гүлтекше шетінде бар дүниені үмытып емін-еркін ойнап жүрген сүйкімді қос бүлдіршінге телміре қарап мейірбике келіншек жалғыз тұрды.

	Жанарында іркілген жас бар еді оның. Кірпіктеріне ілініп, саулап кетуге шақ қалып, дірілдеп тұрды мөлдір тамшылар.





АҚКӨҢІЛ АДАМ




	Өмірде сондай бір таза, аузын ашса, көмекейі көрінеді дейтін адал адамдар болады ғой. Менің көне танысым да дәл сондай аңқылдаған ақкөңіл, ашық-жарқын кісі болатын. Ондай жандардың басты ерекшелігі, сірә, әңгімешілдігі болар, қашан көрсең көңілді, қызық әңгімелердің тиегін ағытып, айналасына күлкі жамыратып, мәз етіп жүретін. Қабағын кірбің шалғанын бір көрмейтінсің.

	«Жақсыда жаттық жоқ» деген, тегі, рас сөз, алғашқы кездесуде де үлкен басын кішіртіп келіп, әуелі өзі танысты. Соның алдында ғана гәзетке шыққан әңгімемді оқыған екен, біреуден бір мекемеде істейтінімізді естіп, арнайы ат басын бұрыпты. Көре сала, «мен сені біраз жасқа келген тіс қаққан қу екен десем, жап-жас бала екенсің ғой» деді жарқылдай күліп. Аты-жөнін айтып, қол алысқан соң, көп кешіктірмей бүкпесіз шешіліп, шығармам туралы пікірін ағытты. Жас қой, жасып қалар демеді, төте тартып, ашық кетті. Бар шындығын ақтарды. Сол қылаусыз адалдығына ішім жылып, мен де риза болдым жаңа танысыма. Жазғаныңды біреу оқыса, онымен қоймай, өзі іздеп келіп, алған әсерімен бөлісіп жатса, артық-ауыс кеткендей болған кейбір сөзіне ренжіді деген не, ондай оқырманнан айналмайсың ба... табанда алғыс жаудырып, борыштылық білдірдім. Бар болғаны сол, содан соң-ақ жас айырмамыздың алшақтығына қарамай тіл табысып, шүйіркелесіп кеттік. Шығармашылық жайында басталған сол әңгімеміз кейін жылы қарым-қатынасқа ұласты... ол бара-бара сыйластыққа, сырластыққа жалғасып, біз етене тату адамдарға айналып кете бардық.

	– Сені жақсы көрем, – дейтін ол әр жолы кеңсеме келген сайын үйреншікті сөзін ұмытпай қайталап. – Өйткені, сен өзім секілді ақкөңіл жігітсің. Осы қалпыңнан еш уақытта айныушы болма! – дейтін соңынан аса бір жақын тартқан сыңаймен арқамнан қағып. Солай деп «сонда мықты боласың» дегендей басбармағын шығарып, маған көрсетіп қоятын. Өмірі орындыққа отырмайтын. Тұп-тура менің алдыма келіп, үстелімнің үстіне шығып нығыз жайғасатын. Бәлкім, әлгі сөзі рас – мені шын жақсы көреді, не асып-төгілген көп сөзі ішіне симайды, әйтеуір, қашанда өзі іздеп келіп, жүрек сырларын ағытып тұратын. Бір жақсысы, мерзімді баспасөзді жібермей оқитын көзі қарақты адам ретінде, әңгімесі кісіні ешқашан да жалықтырмайтын. Қайта қоғамның күңгей-теріскейінен көп мәлімет беріп, жан-жақты хабардар етіп кететін. Қалам ұстайтын кісіге керегі де сол емес пе, айтқандарына мұқият құлақ түретінмін.

	– Қатты қиналып жүрмін, – деді, ол бір жолы келгенде маған мұңын шағып. – Үлкен балам оқу таусып еді, әлі бір жерге тұрақтап жұмысқа тұра алмай, қиын болды. Алғашында ғой білінбеген. Жаңа ғана бітіріп шықты ғой, бір жөні болар деп ойлағанбыз. Бірақ, қаншама күндер өтті, жүгіріп жатсам да, сәті бір түспей-ақ қойды. Кейде тәлейің жоқ деп ұлыма ұрсып алам. Қайтемін енді... Бұрыннан көздеп жүрген бір орын бар еді... бастығы бізге жамағайын боп келетін, соған бардым бір күні «жақын ғой, ес қатар» деген үмітпен. Сөйтсем, әлгі «жарқыным»: "Мамандығы келмейді екен. Балаңыздың мемлекеттің сонша ақшасы мен уақытын жұмсап алған білімі бекер қор боп кетеді ғой.

	Обал жасамайық! Өз орнын тапсын" деп шығарып салды сипақтатып. «Сенген сиырым сен болсаң, күйсеген аузыңды ұрайын» дедім былай шыға бере. Бір есептен, айтқанының жаны бар. Тұрған жұмысы үйренген мамандығы болмаса, бәрін қайтадан бастауға тура келмей ме. Бірақ, ержеткен балаға соқталдай боп бос жүру де оңай емес екен. Сенделіп жүріп бір күні бұзылып кете ме деп алаңдайсың. Қазір, байқамаса, қоғам қиын ғой... Бұйрық болмаған шығар, сөйтіп, әлгі жақыным қарап тұрып бос тұрған орынға жібермей қойды. Амалым құрып, енді баламның үйренген кәсібіне жақындау келетін жұмыс іздей бастадым. Өлдім-талдым дегенде таптым-ау оны да ақыры. Қалада бір жақын жекжатымыз бар еді, сол қол ұшын берді жаны ашып. Адасып жүргенде жол көрсетіп жіберді. Рахмет онысына!.. Бардым сосын әлгі меңзеген жеріне. "Бір адам керегі – керек. Бірақ сынағымыздан сүрінбей өтуі шарт, – деп сыздады әлгі мекеменің дәу дөкейі, – балаңыз өзі келіп бір байқап көрсін, қалғанын сонан соң көрерміз".

	Көңілім тынбай, баламды өзім жетектеп апардым дедектетіп. Бардым да, дарбазасын нұсқап жіберіп, өзім сыртта қалып қойдым. Кіріп кеткен ұлым біраз айналып, әу демнен соң әрең шықты. Жүзінде жымиыс, езуінде күлкі. Оны керіп мен де көтеріліп қалдым. "Аңшының кешіккенінен қуан" деген қазақ. Айтуына қарағанда, сынақтарынан сүрінбей өтіпті. Бірақ, ойлануға тиісті тағы біраз принципті мәселелер бар көрінеді. Әлгі дөкей солай депті. Мен ойда қалдым. Көп толғандым. Бірақ, қанша бас қатырсам да таба алмадым әлгі принципті мәселесін... Сонда не болды екен о құрғыры? – деді қасымда отырған ақкөңіл сырласым кенет ауыр ойға шомып.

	Солай деп, аяқ асты зіл уайымға тұтқын болған ол мені ұмытып, өз қиялымен өзі болып, бір ауық тілін жұтып, тұнжырап отырып қалды. Әлден уақыттан кейін астынан тікен шыққандай орнынан атып тұрды да, әңгіменің соңын жайына қалдырып, өз жөніне кете берді. Оның бұл мінезін жақсы білетін мен түк те ғажаптанбай, күліп қойып қала бердім орнымда. Тек сонадайда екі иінінен су кетіп, сөлбірейіп ұзап бара жатқан оның сүлкіні түсіңкі жон-арқасына қарап тұрып, басымды сәл-пәл шайқап қойдым бар болғаны.

	Содан аз күннен кейінгі бір кездесуде ол көңілді көрінді. Бұл жолы да өзі келіп жайраңдай амандасып, сәтке тағат қылмай қуанышын аптыға ақтарды.

	– Бала, сен алдымен бері қара... әңгіме тыңда онанда! – деді жүзінде шаттық ойнап тұрып. – Құдайға шүкір, мен әзір өте көңілді жүрмін. Балам күткендегідей бір қызметке орналасты. Содан бері қам-қайғы жоғалып, көңіл тыныш тапты. Қазір алаңсызбын. Өткенде әлгі дөкейдің ойлануға тиісті принципті мәселесін таба алмай, тұйыққа тіреліп жүргенде бір жақын танысымның ойда жоқ кездесіп қалмасы бар ма! Болған жайды түгін қалдырмай жайып салдым алдына.

	Сөзімді мұқият тыңдап болған оның алдымен миығына қиғаштап күлкі жүгірді. Өзі де бір мысқылшыл адам еді, «мырс» етті аз ойланып отырған соң қыстығып.

	– Жұмыс бітіпті, – деді, артынша тәп бір барып сөйлесіп келген кісіше нық сеніммен.

	– Біткені қалай? – деймін мен түкке түсінбей алақтап.

	– Жүмыс бітіпті. Тек аз ғана жері қалған.

	– Қай жері?

	– Сіз өзі қызық адамсыз, – деді танысым жүзіндегі күлкісін табанда жиып алып, маған жазғыра қарап. – Былай бір дүрыстап ойланып көрмейсіз бе? Балаңыз олардың барлық шарттарына толған. Сынағынан өткен. Ал енді не қалуы мүмкін соңында? Ойланыңыз... табасыз... Болды, бекер уақытты өлтірмейік... өзім айтып берейін... Енді оның, яғни, әлгі месқарыннын әлі бітелмеген көмейі қалмай ма, көмейі... соны бітеңіз, жұмыс қолма-қол шешімін табады... Мен таң-тамаша қалдым. Неге екенін білмеймін, ыржыңдап күле беріппін. Әрі өзімнің бұл жағын ертерек ойламағаныма жатып кеп өкіндім. Өкіндім де, кеш те болса, бұл жағына біраз жұмыс істеу керек екен деп түйіп, орнымнан атып тұрып, үйге қарай жүгірдім. Келе сала, іске кірістім. Біраз шаруа атқарылды бұл тарапта кешікпей. Әлгі танысым әулие екен. Айтқанындай-ақ болды. Содан көп өткен жоқ, баламның жұмысы шешілді де, қызметке тұрды. Іс жайы көңілдегідей тыңдым болды... Міне, бұл қызықты көрмейсің бе, бала... Қандай жақсы, ә?! Әзір болса қам жоқ, қайғы жоқ, көңілді жүрмін. Құдай осы көңідділіктен айырмасын! – деп аяқтады ақкөңіл танысым әңгімесін.

	Өкінішке орай, ол сол көнілділігінен содан көп өтпей-ақ айрылып қалыпты. Оны да өзі келіп жеткізіп, сыр қылып айтты. Болмаса, бағып жүргем жок, қайдан білем оның не істеп жүргенін.

	– Жақыннан бері басым қатып жүр, інішек. Қосатын ақылың жоқ па? – деді қашанғы дағдысымен қарсы алдыма келіп отырған соң, тұмағын бір қолына алып, екінші колымен желкесін касып. – Миды жейтін уайым тағы көбейді. Қарға тамырлы қазақ жақын-жамағайынсыз бола ма... Қырда туыстарым бар ғой, ә... Қүдайға шүкір, бар. Солардың бірі сырқаттанып қалған екен, қара тартып маған келіпті. Келген соң, қарап тұрмақ бар ма? Таныс-біліс іздеп, жекжат-жұрат жағалап дегендей, әрең дегенде емханаға алдырдық. Қабылдап алған бас дәрігер езіп-қыртып тексеріп болып: "Сырқат уағында келген, болмаса өміріне қауіп төнгендей екен. Енді көп кешіктірмей әпірес жасау керек" дейді үрейімізді ұшырып. Қуанып қалдық. Уақыты өтпепті, әйтеуір, тірі қалатын болды деп. Бірақ одан бері қай заман, екі апта өтті. Әпірес жасаймыз деген адамы әлі қозғалмайды. Сағат жылжып, сәт өткен сайын алаң көбейіп, "аурудың уағы өтіп кете ме" деген қорқыныш үдеп тұр. Өзің білесің, бала, далада жатқан туыс жоқ. Бауыр деген бауыр ет қой... одан қалды, қолқа-жүрек. Соған біраз ұйқы бұзылып жүрген жай бар, бала... Берер көмек, қосар ақылың жоқ па?.. Көмек менің қай теңім. Тек бақырайып бетіне қарап отыру ыңғайсыз сезіліп, бірдеңе айтып көңілін аулау керек болған соң, әншейін:

	– Оның да кеңірдегі тесік шығар, – дей салғам. Бірақ, бұл сөзім оған ұнамай қалды.

	– Дұрыс қой, бала, айтқаның... Дегенмен, мен өз кеңірдегімді қайтем? – деді кейіп. – Мен табан ет, маңдай теріммен тапқан болмашы тапуатымды параға берсем, үйдегі топты бала-шағамды кім асырайды? Аспаннан ақша жауып жатқан жоқ... Өткендегіні де қарызданып-қауғаланып жүріп әрең бірдеңе қылғам. Енді болмас... шама да жоқ оған. Бірақ, әзір өзің айтқандай, жемсауына бірдеңе жүгіртпесең, ешбір жұмыс бітпейтін болды ғой, өзі. Не боп барады бұл заман...

	Ол солай деп бір ауық түнеріп отырып қалды да, аздан соң өзінің қайда отырғанын ұмытқандай орнынан қарғып тұрып, жолына түсіп кете берді. Мен қалдым орнымда қашанғымдай басымды шайқап.

	Әңгімесінің соңын кейін бір кездескенде естідім.

	Онда да біз ойда жоқ ұшырасып, тосын жолығып қалдық. Жыл соңына қарай мекемеміздің бас ғимаратында үлкен мәжіліс ашылған-ды, соған барыпты.

	– Ой, бала, бері кел! – деп шақырды сәл кешігіп келген мені жиын залға енген бетте. Қасында бос орын бар екен, қолымен нұсқап соны көрсетіп қояды. Өзі елден алыс, оңаша отырып алыпты. Менің келмегенімді біліп, есік бағып отырған секілді. Көрген сәтте күлімдеп қуанып кетті.

	– Дұрыс болды, – деді қасына келіп жайғасқан соң жалпылдай сөз бастап. – Жиын ашыла берер, екеуміз аз-маз күңкілдесе отырармыз. Болмаса, адам зерігіп қалады... Қалай, бала? Дұрыс қой, ә? Мен осы жиналыс дегенді иттің етінен жек көрем. Түк қатысқым келмейді. Бірақ, амал бар ма? Шарасыз келесің... Одан да әңгіме соғу керек, бала... әңгіме. Сонда бәрі жеңіл болады. Дұрыс қой деймін, ә?..

	– Дұрыс, – деді соңынан мені күтпей, өз сұрағына өзі жауап беріп, – әңгімелесе отырғанның қандай бұрыстығы бар?.. Мен өзі сені жақсы көрем. Өйткені, сен өзім сияқгы ақкөңіл жігітсің. Әзір өзі ақкөңіл адамдар азайып кетті өмірде... емге табылмайды. Калай дедім, бала, а?.. Солай ғой деймін, ә?

	Мен бетіне қарап иығымды қомдап қойдым.

	– Жоқ, солай, жігітім! Сен әлі жассың ғой... көп нәрсені білмейсің. Мына біз не көрмедік. Мәселен, әнеу күні... әлгі... Сөйтіп, әңгіме басталып жүре берді. Мен үнсіз отырып құлақ түрдім. Алдымен өткендегі туысын қалай операңия жасатқанын айтты. Пара беріпті. Тағы да көп пара жұтқызыпты. Жұтқызбақшы емес екен, амал жоқ, жан үшін, бауыр үшін беріпті... Бауыр деген – бауыр ет қой өйткені... Тыңдап отырып менің оған жаным ашыды. Үйіне барып көрмесем де, оның балалы-шағалы адам екенін білетінмін.

	Сол сәт көз алдыма шулаған шиіттей балалар елестеді. Несібесін ықтиярсыз тартып әкетіп бара жатқан әлдекімге жабыла шулап, қарғыс жаудырып жатқан сияқты... шу-шу етеді...

	Кенет ол мені түртіп қалып, алдыңғы жақты ымдады. Мінбердегі дәу қарын бастығымыз даусы озандай шығып, қызына сөйлеп тұр екен. Менің қарағаным сол:

	– Біз Садық жолдастан үйренуіміз керек! – деді толки тебіреніп. – Ол өзін халыққа, көпке арнаған адал адам. Жұрттың ине сабақ жібін алмаған пәк кісі. Қолындағы билігін пайдаланып, әлдекімдерше жемқорлыққа салынбаған, – деді саңқылдап. – Бұның жанды айғағы ретінде мынаны айтуға болады. – Бастық бір тыныстап алып, сөзін қайта жалғады. – Мәселен, ол былтыр қайсы бір серіктестік әлдебір жұмысын орындап бергені үшін оған рахмет ретінде жүз мың теңге ұсынған, сонда ол әлгі ақшаның бір тиынына да тиіспей, табанда кері қайтарып жіберген...

	Бастық сөзінің сәл тынысына сыналап кіріп, ду ете қалған қол шапалақ үнімен аралас:

	– Ақымақ! – деп саңқ ете қалды әлдекім.

	Ап-анық естідім. Бұл менің қасымда отырған акқөңіл танысымның талайдан таныс қарлығыңқы дауысы еді. Соның арасынша болған жоқ:

	– Ол Садық деген неме барып тұрган ақымақ екен! – деді тағы нығарлап. Мен сасқанда жалт бұрылып, оның бетіне жаңа көргендей бажырая қарап қалыппын. Басында жәй, әншейін, өтірік өкініп айта салған шығар деп ойлағам. Жоқ, олай емес екен. Олай емес, бұл оның...

	Бұл оның шын сөзі еді. Оны әжім торлаған мұңды жүзінен ап-анық таныдым. Шын өкініштен туған терең кейістік оның жүдеу әлпетін одан сайын аянышты етіп, талайға шейін сейілмей, дамылдап тұрды. Тек сәлден кейін ғана ғайыпқа сіңіп, жоғала берді.

	Мен қайран қалдым. Бұған қалай таңқалмассың!? Бұған неге таңырқамассың?! Не дерімді білмеген қалпымда мен шарасыз тынып, тілімді тістеп отырып қалдым. Ішкі дүнием құйын тұрғандай әлей-дүлей еді. Әлденеге өкінетіндей, бірдеңеге опынатындай едім. Бірақ неге өкінетінімді, неге ішімнің ашитынын айқын ажырата алмадым... Адам кейде сондай да бір түсініксіз халдерді де бастан кешеді екен.

	Сәлден соң жиналыс тарап, екеуміз екі жаққа кеттік. Тіл қатыспай, үнсіз күйімізде жолға түстік. Айрылысар сәтте қоштасу ырымын жасаған-жасамағаным да есімде қалмапты. Содан кейін, не болғанын кім білген, оны көп көрмейтін болдым. Сағынып жүргем жоқ, әрине. Бірақ, ұмыта да алмағаным анық еді. Ұмытылмайтын да шығар... Қалай ұмытарсың ондай адамды?

	Қабылдай алмағанмен, адамдарға өздері ешқашан мойындамайтын бір ащы ақиқатты айтып, бетін тырнаған ондай кісіні, расында да, қалай естен шығарарсың?! Әлі күнге бір елі көтерілмей жадымда жүр. Оны қазір жек көретінімді де, жақсы көретінімді де, білмеймін. Бірақ, шын ақкөңіл сырлас ретінде бір кезде жаныма жақын тұтқаным рас еді. Қателестім бе, тура істедім бе, оны да білмеймін. Кейін болмаса, бұл сезімдердің шет-шегарасы айқындалар емес әзірге...

	Ара-жігі ашылмаған дүние-ай десеңші!!!





ӘПЕНДЕ




	Естіген елдің бәрі жағасын ұстады.

	– Мұндай сұмдықты бұрын-соңды құлағымыз шалмапты, – деді біреулер.

	– Ана жалғыз шикі өкпесін ойламағаны несі жазғанның, – деді енді біреулер.

	– Әй, өзі де бір қызық кісі еді, жарықтық... – деді келесілер.

	Ел аузында гу-гу әңгіме. Аналар ананы айтты, мыналар мынаны айтты. Барлығы өтірік-шыны аралас жел сөзді сапырып-ақ жатты. Дегенмен, тілдерінің ұшында тұрса да, ешбірі «ақымақ» дегенді тістерінен шығарған жоқ. Құдайдан қорықса керек, еріндерінің ернеуін қанша жыбырлатса да, әйтеуір, сол соңғы «мінездемені» бәрі көмейлерінде тұншықтырып, ұстап қалды.

	Сонда не боп қап еді дейсіздер ғой сонша дүрлігетіндей. Қазақтың ұлан даласының қайсы бір түкпіріндегі қайсы бір қараша қыстақта Қоқым деген шал өлді. Аяқ астынан ауырып, аз жатып, қиналмай кетті өмірден. Тағы біраз жыл ғұмыр кешіп, жалған дүниедегі жарық күндерін жалғастырар ма еді, қайтер еді?.. өзінен болыпты. Жақын-жамағайындары жиналып, дәрігерге көрсетіп, емдетейік деп ақыл салса, жұртқа белгілі қиқар кісі қолын бір-ақ сілтеп, көнбей қойыпты. «Аспан асты, жер үстінде ауыру-сырқаусыз жетпіс бес жыл өмір сүрдім. Алланың бұл бергеніне мың да бір шүкір. Енді кәрі қойдың жасындай жасым қалғанда ауруханаға шауып, дәрігердің ашты дәрісін ішіп, не ауру емес, не сау емес, итшелеп тіршілік кешер жайып жоқ. Ақыры баратын жер, кетіп-ақ қалайын» депті. Қыңыр кісінің кесікті сөзі осы болыпты. Дегенінен қайтпайтын бір мойын қарттың қырсық мінезін жақсы білетін ел содан былай емделу жайын ауыздарынан шығармайтын болыпты... Тай қазанның жаңа шағылған кезі ғой. Қоқым шалдың қоңырқай ғана тірлігі бар екен. Қазақтың барды малмен есептейтін әдетімен айтқанда, ілгері жылан жалағандай боп, қаңырап тұратын ауласынан тана-торпағымен қосқанда бес-алты қараның төбе көрсеткені жаңа екен. Өлеріне көрінді ме, сол бес-алты бастың төрт-бесеуін сатып, содан бір жыл бұрын келістіріп там салыпты. Сонда кәрі жанын артық қинап қойса керек, содан көп өтпей белі сырқырап, кеудесі сырылдайтын жаңа дағды тауыпты. Ал, дендеген дерттен мұрттай ұшып, төсек тартып жатып қалатыны мұнда... бері екен.

	Қыс өтіп, тоң жібіп, көк қылтиған бір күні сырылдаған әлгі сырқаты асқына келе шалекеңді бір-ақ күнде алып ұрыпты. Содан тұрмай кетсе керек. Тұрмағанда, боғына шыланып, ботқа боп жатпай, саудың тамағын ішіп, көзі қараның сөзін сөйлеп жатып, таза аттаныпты. Өмірінде бір ауыз жөн сөз айтып көрмеген қыршаңқы шалдың тілеуі оң екен деп жүрді соңғы сапарына аттандырып салған былайғы жұрт.

	Ал, бүкіл елдің аузына сөз салап, дүрліктіріп жүргені – басқа әңгіме. Тағы да сол қыңыр шалдың кезекті бір қисық шешімі.

	Білетіндердің айтуынша, енді өзінің көпке бармайтынын білген Қоқым қарт соңғы күндерінің бірінде кіндігінен жаралған жалқы тұяғы – жар дегенде жалғыз баласын қасына шақырып алыпты. Жақын келіп, жанына жайғасып, төмен қарап, қолындағы шыбығымен жер шұқып, ойнап отырған жасық ұлына ойлы көзбен қарып аз-кем бөгеліпті. Тек арада бір ауық өткен соң барып баяғының көсем шалдары құсап кеудесін көтеріп, бойын тіктеп, қарашығын алысқа қадаған қалпы ырғақты қоңыр дауыспен айтарын тақпақтай бастап, ақтарыла сөйлеп кетіпті.

	– Ертеде, – деп ағытыпты алғашқы сөз тиегін ол бір күрсініп алып, – бағзы бір заманда екі қолы алдына симай, ерігіп ел қыдырып жүрген біреу қарсы кездескен өлімнен сұрапты дейді: «Өлім, қайда барасың?» деп. Сонда өлім тұрып: «Сынға барамын – байдың малын шашам; кедейдің көтін ашам» депті. Сонда айтылғандай, сол сын келді енді, міне, сенің басыңа да, балам. Бекем бол! Тірлігім болса, бұл елдің мың қаңқуына да төзер едім, естімей жүрген сөз емес. О дүниеге кетіп барам, көрімде тебіренбей, тыныш жатайын, жөндеңкіреп жөнелт мені келмес сапарға! Бай емессің, шашатын малың жоқ. Артым ашылмасын десең, сат мына үйді! Мені аттандыруға жетер. Өзің көне тамда отыра тұрып, бірер жылдан соң бірдеңе қалқайтып аларсың. Ескі үй де одан арыға шыдамас. Жалғыз бұзаулы сиыр қалып еді, оны ана шешең шайына қатық қылсын. Саған берер дәнеңем жоқ. «Мына көксоққан қырсық шал соңына ештеңе тастамады» деп ренжіме. «Мұра қалдырғаның – артыңа ұра қалдырғаның» депті көнелер. Бәлкім, мен құсаған бір кедей қу жақ айтқан шығар. Дегенмен, жөн сөз. Мен саған мұрадан да бағалы нәрсе берейін, соны ал. Өмір бойы ұстанып келе жатқан жолымды ұсынайын, қабыл көр, балам. «Өз еңбегіңмен өмір сүр!» деп отырушы еді әкем марқұм. Сен әкеңнен он бес жасыңда қалсаң, мен он жасымда айрылдым. Шешемнен он үшімде. Өлгем жоқ, осы күнге келдім. Оған қарағанда, сенің қасыңда ақыл қосар анаң бар. Тырбансаң, әлі-ақ бауыр көтеріп, жетіліп кетесің. Біздей емес, сенің заманың жақсы ғой. Істесең, өзің үшін істейсің, еңбегің далаға кетпейді. Менен туғаның рас болса, бүкіл ауылды бақпасаң да, бір басыңды асырарсың... сенем! – деп аяқтапты кеселді қарт кеңес салғандай етіп алдына жайған кесімді сөзін. Ары қарай, суық хабардай қылып суыртпақтаған соңғы лебізінен бос белбеу боп өскен бозөкпе жалғызының балғын жүрегі шәйлығып қалмасын деген шығар, әлдекімге ерегескендей басын тік ұстап, тарамысына тыртысып, қақиып отырып алыпты. Тек әлден уақыттан кейін кеудесінен әл кетіп, омыртқасы ұстамас болғанда барып артындағы жастыққа желкесін беріп, шалқалай құлапты.

	Көп өтпей көрер жарығы таусылып, көзі жұмылғанда талайды бастан кешкен тарлан боздың, келген тәлейі шығар, өсиеті өз орайымен орын болыпты. Елді дүрліктіріп жүргені – сол. Аналар ананы деді, мыналар мынаны деді. Ел арасы – гу-гу әңгіме. Бір тәуірі, әйтеуір, тілдерінің ұшында тұрса да, «ақымақ» денгенді ешкім еріндерінен шығармады. Құдайдан қорықты ғой деймін, әйтпесе, оны да айтатын еді бұл жұрт.

	Жазмыштың жазуы шығар, Қоқым қарттың өсиеті орындалғанмен, тілегі қабыл болмаған сыңайлы. Естімесем деген қауесетін естімей қала алмапты. Жамбасы жерге тие сала қарша бораған лақпа сөздің аяғы көпке созылыпты.

	Ел іші гу-гу әңгіме. Біреулер жадыдан әлі өше қоймаған бүгінін еске алса, енді біреулер кешегісін жіпке тізді тереңірек бойлап. Ал тағы бір тақыстар өткенін түгендеді, баяғыда басып өткен көне сүрлеуін тіміскілеп. Ондайда не айтылмайды дейсіз, талай нәрсенің басы шалынып, көп дүниенің құлағы шулады жер түбінен құзғындап.

	– Жер барып хабар айтпасын, – деп бастады сондай бір сөздің кезегін қайсы бір замандасы. – Өзі де бір қызық жан еді, жарықтық. Күстаналағаным емес, көз көрген жай болған соң айтып отырмын. Баяғыда «ашылып-сайрау» жаңа басталып, енді екпін ала бастаған тұста, шетімізден ортаға сүйреп шығып, аяусыз күреске алып жатты белсенділер. Сонда осы Қоқым марқұм тағы бір тосын мінез көрсетті. Сол есіме түсіп отыр... Ол кезде біздің ауылда Зейден деген жылғыз дәрігер болған. Әзіргі балалар білмейді. Кейін осы Іле жаққа көшіп кетіп еді, енді естісем, қайтыс болыпты.

	Сонда-ақ ауыру еді, содан кеткен болса керек иманды болғыр. Дәрігердің науқас болғанын сонда көргеміз... Қалың күрестің қызып тұрған шағы, бірде ортаға топ етіп сол Зейден дәрігердің түсіп қалмасы бар ма. Бейшараны түнімен аш бұралтып қамап қойыпты да, ертесі сол нәр татпаған әлжуаз күйінде сахнаға алып шығыпты. Сонымен қойса, мейлі ғой, көп алдына шыққан соң сұрақшы жастар тағы біраз төпештеп алды. «Арық атқа қамшы ауыр» демекші, қарулы немелердің ауыр соққысынан есеңгіреп қалған болса керек, үн жоқ, түн жоқ, жығыларман болып, әрең тұрды төрт бұрыш тақтай текшенің үстінде. Тіл-ауызды баяғыда жұтып қойған. Елірген екпінділер жан-жақтан келіп сұрақ жаудырады жан алқымға алып. Ешбіріне жауап ала алмаған соң, еселеп текпілейді ызаға булығып. Тағы үн жоқ. Тік тұрғанын көрмесең, әлдеқашан өліп қалған дейсің. Ондайда құтырған есерсоқтарға өтірік болса да бірдеңе айтып, құтылу керек. Сондайға үйренген әулекілер Зейденнің мына қылығына – өздерін көзге ілмегендей зуан сүрмеген мына тұрысына өліп кете жаздап өршелене түседі. Оған төмендегі үлкендер қосылады озан салып. «Тапсыр мәселеңді, бұзғыұнсыр! Тапсыр, жаныңның барында!.. » дейді айғайға аттан қосып. Зал іші құлақ тұнғандай у-шу. Ал, анау болса, әлі үнсіз. Байқұстың есі ауысып қалған сияқты, дір-дір етіп қыбырсыз қалыпты. Алай тартса – алай кетеді, былай тартса – былай кетеді, қақпақыл ұрған қайықтай қаңғалақтап.

	Бір кезде бір есірік шойын табан трактордың артқы шаңырақтай жұлдызша дөңгелегін көтеріп шығып, тесігінен өткізіп, күнібұртын дайындап қойған жіңішке сым темір мойыншақты әкеліп әлгі байқұстың мойнына сала салғаны. Адам баласында мұндай да имансыздар болады екен! Қыр желкесіне зіл шойын ілінген сорлы дәрігер теңселіп кетті. Мұны көргенде төмендегі жұрт сілтідей тынды. Естері шыққанда бәлемдердің ұрандауға үндері шықпай қалды. Бір демде дымдары ішіне түсіп, жымып кетті. Жұмыр бастыда сондай да қара жүректер болады екен. Әлгі шойын ілген есер бығар емес, елдің үрейі ұша таң қалғанын көріп, одан ары құтыра түсті. Жалаңаш мойнында қыл-темір салақтаған әлгі «бұзақы елемент», Зейденді айтып, өзін меңгеріп тұра алмай тәлтіректеп кетіп еді, жетіп барып желкеден алды да, сүйреп әкеліп, төмендегі көпшілікке қаратып басын игізіп, қолындағы шолақ таяқпен кеудесінен тіреп қойды. Қарарға көз таппайсың. Дәрмен жеткенмен, дәт шыдамайды. «Кері төңкерісші елементтің басын кесіп алайық!» деп біз де ілескен боламыз алдыңғы жақтағы әлдекімнің айғайына. Бірақ, даусымыз әуелгідей жарқын емес. Пәледен қорқып қана үн саламыз. Ал, көтеруге бас жоқ. Осындағы біреудің алдында қарап тұрып қара бет болғандай, жүзімізді төмен байлап, жанарымызбен жер шұқимыз. Қарамасақ та көріп тұрмыз. Қыл мойынға ілінген темір тұзақ қыр желкеге бойлай еніп, қырқып барады. Тереңдеп кескен сайын екі ыйықтан ажырарын білгендей, сорлы бастан қинала ыңырсыған дыбыс шығады. Әне-міне бар салмағымен тақтай еденге гүрс етіп құлап түсердей.

	Қабақтың астымен ғана бағып, аңыс аңдимыз. Бұл көз деген жыбыршықта бір тоқтау болсашы, дәтің қанша жетпегенмен, кей-кейде еркіңнен сытыла қашып, қарамас жаққа қарай тұра жүгіреді. Сондай бір сәтте байқайсың: қарақұстан баса түсіп, қос сағағтың түбінен керіле еңіс құлаған қарғыбау сымды бойлап қып-қызыл қан саулап келе жатады ыра төмен құлдап.

	– Әй, иттің баласы! Мен білетін жеті атаңда қанішер жоқ еді, сен қайдан шықтың, шошқаның күшігі?!

	Әлгі әумесер бастайтын ұранның арасындағы сәл үнсіздікте әлдекімнің осылай деп ақырған таныс дауысы құлақты жарып кете жаздады. Бүкіл ел жалт бұрылып артқа қарады. Айғай шыққан жақтан алдыға қарай екпіндей басып ентелеп келе жатқан Қоқымды көріп, қақ жарылып жол берді иін тірескен топ. Қыңыр Қоқымның түсі бұзылып кетіпті. Аршынды қадаммен адымдап барып сахнаға шықты да, Зейден дәрігердің мойнындағы сым темірді бір қолымен көтеріп алып, көпке қарай бұрылды. Жарықтық, қарулы кісі еді. Алғашқы сәтте алқымдаған ашудан аузына сөз түспей, шошайған сұқ саусағын ауаға сұққылап, әуені қайта-қайта шұқи берді де, сәлден соң:

	– Сендердің көздеріңді шел басқан екен... – деді тістеніп. – Көп бірдеңені біледі деуші еді, көп болмай, көрге кіріңдер, бәрің! Зейденнің кім екенін білмесеңдер, мені де білмейсіңдер... Оданда өзім тапсырайын. Егер Зейден бұзық елемент болса, онда мен де бұзықпын. Кесіңдер менің де басымды!

	Осыны айтқан қыңыр Қоқым қолындағы бағанадан көтеріп тұрған зіл шойынның сым шалмасын өз мойнына көтеріп сала салды. Төменде отырған ел сонда барып бойларына жан жүгіргендей, қозғалақтап кетті. Әлдекім сахнаға қарап ақырып қалып еді, манадан бері қызық көргендей аңырып тұрған әлгі есерсоқ кенет есіне келгендей, жүгіріп барап, Қоқымның желкесіндегі жан алғыш тұзаққа жармаса берді... Сонда көргеміз бұл Қоқымның әпенделігін. Қожанасырдың әулетінен болмаса, ондай уақытта анандай әрекетке бара ма кісі?! Қарап тұрып бас кетіп қалуы мүмкін ғой ол кезде. Содан қорықпай, тәуекелге бел буып жүрген Қоқым батыр өз жанынан жұда бола жаздаған сонда... Дегенмен, сол жолы Қоқым болмаса, әлгі Зейден сорлының желкесі қиылар ма еді, қайтер еді?..

	Үрейлі хикаясының соңын осылай деп өзі де білмейтін жұмбақ сұрақпен аяқтаған әлгі өткенді еске алушы:

	– Әй, өзі де бір... әпенде кісі еді, жарықтық, – дегенді қосты сәлден соң сөзінің сірге жияры қылып.

	Қоқым шалдың қыңыр қылықтарын баяндайтын қызық әңгімелердің бас-аяғы бұл емес екен.

	– Марқұм, айтса айтқандай-ақ, не... кісі болатын, – деп бастады сондай бір сөздің орайын ежелден білетін өкше басар інілерінің бірі. – Барып тұрған бірмойын, өз дегені болмаса, басқаға көп бұрыла бермейтін, кербақпа адам-тұғын. Баяғыда сәті түсіп сондай бір қыңырлығына куә болдық. Онда да сол қашанғы сыңар езулігіне басып, мына тұрған Қызыл сайдың суын бері асырмақ болды. Еңселі белдің биігінен арна алып, тоған тартпаққа бел буды. Жападан жалғыз. Негізі, ойы ғой... дұрыс болатын. Бірақ, жер күдір, жұмыс ыңғайы қиын еді. Бір адам емес, тұтас бір ауыл жабылса, шамалары жетпейтін шаруа-тын. Іске аспайтыны анық бола тұра, ерегеспен білек сыбанды сол іске қыңыр Қоқым.

	Ауылдағы үлкендер біледі: сонау бір жылдары мына тұрған Қызыл сайдың тағанында кәдімгідей үлкен, бұлақтан көрі мол су болған. Тау арасынан қайнап шыққан мөлдір ағынның тұнықтығы сондай, түбіндегі тасы көрініп, сылдырап жататын. Еңіс құлдаған әуелгі екпінімен салып ұрған күйі жазыққа шығатын. Өкінерлігі сол, арна қисық болғандықтан, ауылға соқпай, басқа жаққа бұрылып кететін. Іргеге келіп, жанаса бере қиыс кеткен ағынды көргенде жұрттың қарап тұрып іші ашып, сілекейі шұбыратын. Араны бөліп тұрған – ана көрінген жалғыз жал. Егер, қолдан келіп, содан бері асырса, не бүйірін тесіп, құбыр жүргізсе, сусаған ел малымен қоса ауыз суға қарық болып, түйінді мәселе түбірімен шешілер еді. Бірақ, айтып не керек, жұрттың оған өз бетімен әлі келмейтін.

	Сол бітпес іске қыңыр Қоқым бел шешіп кірісіпті деген хабар тарады бір күні ауылға. Ол кезде біз баламыз, құлаққа еміс-еміс қана бірдеңелер жетеді. Болып жатқан жайлардың бірін естісек, бірін естімейміз. Мән-жайға кейін, есейген соң ғана білетіндер арқылы қанықтық. Негізі, қыңыр Қоқым... Құдай өзі кешірсін, бүкіл ел солай атаған соң, біз де соған дағдыланып кеттік қой... үйренген ауызға дауа жоқ екен. Әйтмесе құрдасымыз емес, жарықтық... әуелі ауылдағы ақсақалдардың басын қосып, өз ойын айтып, ақыл салыпты. Үлкендер көнбей, көткеншектей берсе керек. Уәждері:

	«Өкіметтің өзінен еш қайран болмаған шаруаны біз қалай тындырмақпыз» болыпты. Ары қарай үнсіз ғана қоя салған сыңар езу жігіт бір күн жатыпты да, ертесі сауыт-сайманын сайлап алып, азық-түлігін арқалап, қыр жалды қуып өрге қарай тартып отырыпты. Терең аңғардың қырқаға шығар тұсында бір қысаң бар болатын. Соны бөгесе, су көтеріліп, қайда алып кетем десе, дайын болатын. Жер жағдайын жақсы білетін қыңыр Қоқым тура сол араға келіп қадамын тежеп, тоқтайды. Иығындағы жүгін тастайды. Сонда бақандай алты ай жатып еңбек етеді. Алдымен болашақ үлкен көлмектен көмей алып, төмен сарқатын ұзын тоған қазады. Оны ауылдың желкесіндегі жыраға әкеп бірақ құлатады. Бері қарай еңіс, өзі келеді. Сонан соң қайта барып, құйғандағы бөгенді бекітуге кіріседі. Жападан жалғыз. Ешкім ат ізін салмайды. Қалайсың демейді. Ес кіріп қалған кезіміз, кейде ойнап, тайынша-торпағымызға мініп біз барамыз маңайлап. Жанына жууға батпаймыз. Өйткені, балайғы ел оны «бірдеңе қағып кеткен», «шалық тиген» дейтін. Құлақта қалған сол сөзге сенеміз. Қылғаны да, енді, саудың әрекеті емес. Алыстан үдірейе қарап аз тұрамыз да, кері бұрылып, жөнімізге кетеміз. Көргенімізді келіп, үйдегілерге айтамыз. Арадағы бар байланыс – осы. Былайғы жұрттың білетіні де біздікінен артық емес.

	Бір барғанымызда, таудан тас құлатып, қысаң аузына үйіп жатыр еді, тағы бір барсақ, оны там құсатып қиыстырып қалай бастапты. Қолынан шыққан ауқатынан отырған үйінен табылмас реттілік пен ұқыптылықты көргенде, таңдай қаға таң қалдық. Қоқымды ел жалқау деуші еді, бекер екен. Соған жаңа көзіміз жетіп, қызыға үңілеміз. Біткен іске қарап отырып, жұрт та ерігіп, аузына келгенді айта берді екен ғой деп түйдік ішімізден. Еріншегі мынау болса, еңбекші болса, қалай болмақ. Кешікпей ауыл маңына сылдырап ағып су жетеріне күмәніміз қалмады.

	Бірақ, су келмеді. Бекер обалы қане, айып Қоқымда емес. Басқа бір себептен. Неге екенін кім білген, бөгет құрылысы аяқтауға жақын қалған бір күні бұлақ суы кенет тартылыпты. Сол тартылғаннан тартылып, ақыры ашық арнада жылтыраған бір құлақ жұқана ғана қалады. Сонымен бәрі бітеді. Тіске сыздық болмас ол жылтырақпен тоспаны мың жылда толтыруға болмас еді. Қоқым құрал-сайманын арқалап қайтып келеді. «Елдің пейілі тар, ниеті жаман. Сол себепті келгелі тұрған су жерге сіңіп, жоқ болды» депті қайтар жолында жолай кездескендерге. Ал, ел «Сұмырай келсе, су құриды» деген мақалды сәл өзгертіп, «Сұмырай барса, су құриды» деп айтып жүрді. Бұны Қоқымның естіген-естімегені белгісіз. Қарымта жауап та болмады. Анығында, жұрт аң-таң еді. Заманнан заманға созылып ағып жатқан бұлақ қалай қыңыр Қоқым барып қазғанда, көзі бітеліп, тартылып қалады? Құрыса бұрын қайда қалыпты?.. Шешімі табылмас жұмбақтар көп еді.

	Сөйтіп, Қоқым ағаның бір жылдық еңбегі далаға кетті. Төккен тері желге ұшты. Бірақ, оған бола қайғырып, қан жұтқан ол болмады, аз күн демалып алды да, балтасын қайрап алып, қарағай кесуге тауға шығып кетті. Бұнысын жұрт «Ұялған тек жатпасқа» жорыды... Сондағы Қоқым қазған тоғанның білінер-білінбес сорабы көмескі жолақ болып әлі жатыр Қызыл сайдың өргі қыратында. Әне-міне жоғалуға тақау. Бірақ, оның әзірге ел есінен өшер түрі байқалмайды. Керісінше, жұрт жадында мәңгілікке қалардай... содан бері ол ара «Қоқым қозған» атанды. Атының жер бетінде бұлайша таңбаланып қаларын кезінде оның өзі де ойламаған шығар, қыңыр мінезінің арқасында ауылға мың бір машақатта су әкелгендерге бұйырмаған биік даңқ нәсіп болды оған. Қыр басында қашалып есімі қалды... Иманды болғыр, сондай бір қызық кісі еді өзі...

	– Иә, не ғой, ана... сәл нелеу адам болатын, жарықтық, – деп кібіртіктей бастады және бір теңтұсы құдасы туралы кезекті әңгімені. – Кейде ептеп мақтанып та қоятын, марқұм... Бірде бәріміз осы мына Қызылмойнақтың тұсынан ары өтпек болдық. Шамасы, арғы беттен отын алмаққа... Жаз кезі. Барсақ, Текес дегеніңіз бұлқан-талқан тасып кетіпті. Арнасынан асып, апшып жатыр. Жарты күншілік жол басып келіп, құры қол қайтатын емес, тәуекелге бел буып, не де болса өтпек болдық аржаққа. Сонда қоймай қойған тағы осы Қоқым. Өзім бастап түсем деп болмай қойды. Айтуынша, аты мықты екен. Ақыры сеніп, алға салдық батырды. Анығында, астындағысы бір жаман қаңғыл болатын. Бірақ, ештеңе етпес беп ойлағанбыз. Екінші жағынан, сушыл жылқы болуы да мүмкін еді. Айтқандай-ақ, алғашында ешбір іркілмей, тасқын шәйіп кеткен өткелсіз жерден құдия барып ағынға түсіп еді, жағдайы артынша мәлім болды. Бәріміз демімізді ішке тартып, қарап тұрғанбыз. Ары таман ұзап, орта тұсқа барғанда тосын келген бір дүлей толқын кеуделей соғып, аунатып ала жөнелгені. Жағада қалғандарымызда жан қалмады. Атымызды борбайлап тұра ұмтылдық. Алғаш жеткен мен болдым өркештеген ағысты жарып. Көлігім мықты еді. Бардым да, тұншығып бара жатқан жерінен желкеден алып, су бетіне шығардым суырып. Есі ауысқан бұтартары есеңгіреген қалпы басын сілкіп, төменгі жайылмадан барып көлденең кешіп ары өтті. Қоқым батыр талықсып кеткен екен. Суға төндіріп жатып, бетін әрең бері қаратып алдық.

	Аузынан ақ көбіқ ақтарылып, есін жия алмай жатып не дейді дейсіңдер ғой? «Қап, әтегене! Бекер істедіңдер. Өзім де жаңа оңшалып едім...» дейді кеңірдегінен атқылаған қара суға қақала шашалып. Бір шайнам қытық болсашы бетінде! Зорға жаны қалғаны есінде жоқ... әліне қарамай, сілтеп жатыр әншейін... Енді айтса, бәрі қызық. Содан кейін екінші қайта жоламас болғанбыз жылымыз бір құрдасқа. Әй, өзі де бір қызық жан еді, жарықтық...

	Арғы дүниеге аттанған соң да артынан қаулап сөз қалмаған Қоқым шал жайындағы хикаялардың мұнымен ғана бітпесі анық. Іздесек, тағы табылары күмәнсіз. Дегенмен, біз кейіпкеріміздің мінезін аша түсуге осы да жетіп қалар деген оймен ары қуарламадық. Жиғанымыз... әзірге осы.

	Рас, жақында естісек, тағы сол ел айтып жүр дейді: Қоқымның сондағы бос белбеу боп өскен жалғыз ұлы әзір үлкен азамат болды, деп. Мұқым ауылда алғаш болып жеңіл машина мініп, өз қатарының алдына шығыпты. Бірақ, бір қызығы, оның да анда-санда ұстап қалатын әкесі құсаған қызық мінездері бар көрінеді.

	Адам қанында тұқым қуалайтын бірдеңелер болады деуші еді, тігі, сол рас болды.





ӨТКЕЛ




	Аяғын санап басқан шаңырақ мүйіз қызыл өгіздің сылбыр аяңымен ілби ыбылжып үйден шыққан кезінде маңдай тұсқа көтеріліп қалған жазғы күн май тамызғандай маздап, шекесін қыздыра шақырайып кетіп еді. Содан сәл жүріп өрдегі тау бөктеріне ілінген соң ғана шыжғырма аптаптың шоғы сөніп, табы басылғандай ашты зәрі сына бастады. Жаңа қадам қойған жасыл баурайдың самал текті салқын ауасы шілде айының шіліңгір ыстығына жөпшендіде жеңіс беріп, еңсесін бастырар емес. Қойнаудағы саздауыт қолат-қолаттың қуыс қолтығына батпандап шөгіп, қақала өскен қалың шалғынға табандап сіңіп, қанығып алған дымқыл сыз көктен төнген қақтама жалынның күйдіргі қоламтасына тосқауыл болып, найза бойы жерден бетін қайтарып, сағын сындырып тұр. Өзек-өзектен кеулеп соғар керімсал леп аңқаны кептірер аптама жалқынды арқаға дарытпай алысқа айдап, әлдеқайда ұшырып әкетіп жатыр.

	Тау арасындағы бірде қияға керлеп, енді бірде ылдиға еңістеп шұбатылып жатқан иыр-қиыр күдір жолда жалқау қозғалып, еріне ілгерілеп келе жатқан тақымындағы шабан көлігінің табанына тас батқандай мимырт жүрісі үстіндегі өзінің тереңінде жасырынған таса пиғылын айқын танытқандай еді. Жүйкесі жүн болған жануар нарау жылжып, тұяғының ұшын ғана зорға қыбырлатады. “Апама жездем сай, сасыған етке борсыған май” дегеннің айнымаған өзі.

	Бұл пейіл тартпас мүлгіген түзге аттап басам деген ұшық ой үш ұйықтаса түсіне бір кірсеші! Мына шыжыған күйдірме күнде құлазыған қу медиян даладан не іздейді... Қырсыққанда аяқ асты бүлінген қыңыр шешесі қасарысып қоймай қойды. Айтқанынан қайтпай, табандап тұрып алды.

	...Осы бүгін, ертеңгілік шайдан кейін болатын. Алты қанат ақ үйдің кең төрінде күндегісіндей жалғыз өзі әлдебір күйбеңмен айналысып отырған-ды.

	– Тоқан! – деді сыртта жүрген анасы дауыстап. Дыбысының сәл қашықтан шыққанына қарап, өзінің үйреншікті орнында – есік алдындағы өренің астында отырған болар деп мөлшерледі. Ішкі жақтағы ұмыт қалған әлдене нәрсесін әкеліп беруге жұмсайтын шығар деп тыртысып, үнсіз қалып еді, болмады:

	– Тоқан! – деді артынша тағы тақауырлап. Алдыңғы шақырғанымды естімей қалды деген сияқты, бұл жолы үнін сәл көтеріп, нығырлай шығарды. Екпінінде ептеп зіл бар. Жалғасты тым-тырыс қалуға дәті шыдамады.

	– Ау! – деді жаңа ғана естіген кісі болып саңқ етіп. – Айта беріңіз...

	– Айта бергенде... – Шешесі кібіртіктеп қалды. – Шықсаңшы бері...

	– Міне, әзір... – Орнынан атып тұрып сыртқа шығып, қасына барып еді, айтар сөзін ұмытып қалғандай көзін көзіне қадап, бір сәт бөгеліп отырып қалды. Үңілісінен әлденеге кінәлағандай салқын сыңай аңғарылады. Бірақ, үндемеді. Тек бір уақыттан кейін барып:

	– Не жатыс сенікі? – деді жанарын тайдыра беріп.

	– Не болды?

	– Не болғанда... барып қызыл өгізді әкелмедің бе? Жаңа ғана өрді, көп ұзай қойған жоқ. Мықтаса төмен Ақтасқа барды...

	– Оны қайтеді?

	– Оны қайтедің не, балам-ау?! Барып отын әкелмейсің бе, жылда әкеңмен бірге барып әкелетін жерден. Ана жарым қап тезектен басқа үйде сырып салар отын қалмады.

	– Уай... – деді бұл бұлқынып. Аузын бұртитып тұрған жеріне отыра кетті. Шешесінің бағанадан кібіртіктеп айта алмай отырған түйткілінің не екенін білгенде тыжырынып, қыртысы сүймей қалды. Дегенмен, сыбысын білдірмей келіп, түп етекке жармасқан бұл пәледен еркеліктің жеңіл бұлқынысымен құтылып кете алмайтынын да қу іші сезген еді. Көңіліне уайым жүгірген осы халін дәл басқандай шешесі:

	– Уайыңды қой, балам! Қалды енді саған осы үйдің отын-суы. Мына байқұс жас еді, жасық еді деп, көрде жатқан әкең келіп отын түсіріп бермейді, – деді салмақ үстіне салмақ қосып. – Оданда ертерек қамдан. Енді ақ самайлы басыммен мен барам ба тау басына?!

	Соңғы сөз басқа ешбір сылтауға орын қалдырмай шегелеп тынды. Ары отырып, бері отырып, ақыры амалы болмаған соң зорға түзеліп, жөніне келді. Сәлден кейін нарау көтеріліп, жолай үзіп алған сынық шиін аузына салып шайнаған күйі төмен қарай кете берді жаяу еңістеп.

	Пейіл шаппаған істе береке болған ба, сылбыр аяңмен сүйретіліп жүріп, әудемнен соң иек астынан тапқан шартық өгізін жаясының жайпағына шоқия мініп алып келді үйіне. Келсе, шешесі тақ бұл бір жортуылға аттанатындай шайын дайындап, асыға күтіп отыр екен. Табалдырықтан аттасымен дастарқан жайып, бар дәмдісін алдына тосты. Ас үстінде ілгергі жылы жүрек қалпына қайта келіп, алғашқы райынан қайтар ма деген есек дәмемен қанша жалтақтаса да, салбыраған қату қабағы көтеріліп, суып кеткен өңі бір жібімей қойды. Қарай-қарай ақыры үміті кесіліп, әбден күдері үзілгенде амалсыз жолға шығуға бекіп, шұғыл әзірлікке кірісті. Әзірлік болғанда... не дейсің? Алдымен алып келген өгізін ерттеп, соңынан әкесінен көргенін істеп, ақ балта, арқан-жібін жиып, қанжығасына байланды. Тәп бір таудың ағашын тұтас көшіріп әкелердей құйысқанның үстіне көлігіне көттік тартты. Ыбылжып жүріп істеген барлық ісіне көңіл аудармаған болып алыстан бақылап, айлаңқастап жүрген шешесі ештеңе көрмегендей тіктеп назар салып, тырс етіп тіл қатпады. Әлдебір қаттылыққа мықтап бекінген сыңайлы, бастан-аяқ тұмсара түнеріп, тас болып түйілді де жүрді. Ақыр соңы анасының бұл мінезіне түсінбей аң-таң қалған қалпы тәуекелге бел байлап, шаңырақ мүйіз шабанына құлықсыз қонжиып, өкпелі күйі қыр жақты бетке алып, үн-түнсіз тартып отырды. Құлағын соңына салып, қанша елеңдегенмен, «әй» деген дыбыс шықпады артынан.

	Содан «таз баратын» тарқамас тойға кетіп бара жатқандай бет алдына пейілі соқпай, айдаладағы жалғыз итпектің жайбасар қыбырынан жалығып, ырғатылып келе жатқан беті осы. Түс ауып кетсе де жолына жуа біткен жүрісі бір өндімей-ақ қойды.

	Тау арасы тып-тыныш. Айнала құлаққа ұрған танадай боп тынып қалған. Елсіздегі меңіреу жым-жырттық көңіл құлазытып, еңсе басқандай. Тек анда-санда өзек-өзек иініне үйездеп, ұйлығыса қалған қалың бұтаның басынан қара көрсетіп, қалбаң етіп ұша жөнелетін саққұлақ сауысқанның адам көрдім дегендей ішек тартқан таңданысқа толы шықылығы ғана табиғат құшағының мүлгіген үнсіздігін дар-дар айырып, тұтқиыл үркітеді. Тосын шар етіп, көкті жарған ащы шарыл жүйкесін қажап назарын аударғанмен, бойын сергітіп, дала тіршілігі туралы ары ұлап, жалғасты ойлауына мұрындық бола алмады. Үн салып барып бір бел асып құдыққа құлағандай құрдымға сіңген алақұстың жоқтауы аса сала маңайына қайта келіп ұйыған жым-жырттықпен қоса әуелгі елеңсіз енжарлығын тағы тапты. Санға есебі жоқ ұсақ тау құстары мен шегіртке шырылы жағын сауып қанша зарлағанмен, көңілін бұрып, ықыласын аудармады. Сол баяғы әлдене салғырттық меңдеген самарқау қалпы әлдеқашан басталып кеткен ықтиярсыз сапарын ырықсыз жалғап, ырғатылып жүрді де отырды.

	Бұрын бұлайша жалғыз жарылып шығып, ауылдан ұзап көрмегендікі болар, мезгеулі жер іргесін алып қашып, біраз жүргенге маңқарасын көрсетпей қойды. Көлденең кездескен доғал тұмсықтардан айналып өтіп, шұңғыл өзектердің өңешін сұғына өрлеген қанжыға жол етектегі қойтастар мен қалың шалғынның арасынан жасырына безіп, қанша қуса да сумақы жыландай құйрығын бастырмай келеді. Әлі талай қашықты қаусырып, із ұзартпай жеткізбейтін түрі бар.

	Қазірше жанға медет жалғыз жұбаныш – бағыттан жаңылып, бағдардан таймағаны. Адаспай, лақпай тура келеді. Былтыр жаздан бері аяқ баспағанына қарамастан жол сорабы, маңайдағы маң дүние сол күйі есінде қалыпты. Жазбай танып, жағалата көз жүгіртіп отырды. Бірақ ешнәрсе ынтасын оятып, жанарын тартқан жоқ. Баяғы сүлесоқ қалпы әлі серпіліссіз.

	Рас, арада бір рет түсінен шошығандай селк етіп, ширығып барып қайта басылды. Кезекті бір тұңғиық ойға тұншығып, мүлгіп кеткен сәті екен, шып етіп тиіп, құлақ-шекеден осып өткен дымқыл шықпыртқы көзінің отын жарқ еткізіп, әлдеқашан естен шыққан ұмыт дүниеге қайта әкелді. Алғашқыда не болғанын білмей сасып қалған. Соңынан аңғарды, сөйтсе, астындағы маң-маң басқан маңғазының арт жағындағы тынымсыз ойқастап, жасындай ойнап келе жатқан шашақты бишігі екен. Суға шылағандай жабысқақ сезілгені – тоқ күйінде тақымға түсіп, күдірге салғанда дайындықсыз жүрістен бойы бусанып, қарны шайқалып, құймашағының астындағы ұядай ойықтан бұрқылдап “бұлақ” аға бастапты. Аңдағаны ақыл түбіне жетіп үлгірмеді, «майға» малынған қыл қияқ жосылған жолақ сап тағы бір мәрте үйіріліп өтті. Мұндай көпе-көрнеу жөнсіздікке итжыны келіп, аяғын үзеңгіге салмай-ақ қарғып түсіп, бұлғаңдаған жүнді дырауды түбінен қол салып, саумалап келіп ұшынан ұстады да, киіз көттікке тас қылып шандып тастады. Басы байлауда қалған құйтырқы құйыршық одан соң да тыным таппай, дамылсыз бұлталақтай берді. Дәл сол кезде байқады, өгіздің тірсегінен тартып тұтас қарасаны бір қабат майда сылақпен сыланғандай сары сауыс болып жылмағайланып кетіпті. Іле жан қалтасынан беторамалын алып әлі де жиіркендіріп тұрған жүзіндегі сатпақ ізді сүртіп тастап, жылы орнына қайта қонақтады да, жалығып біткен мезі сапарын ары жалғады.

	Адам қызығар алданышы жоқ алдыңғы жағына еріксіз итеріп, ілбітіп алып келе жатқаны, ар жағына аян, әлдебір мақсаттың жіпсіз жетегі емес, анасының тұйықсыз түйіліп, тосын суытып кеткен қату қабағы болатын. Мойнын артына бұрғызбай, шарасыз алға жылжытып айдап келеді. Өмір-ғұмыры көзінен нұр, жүзінен мейір төгіліп тұратын қормал жанның бұл тұтқиыл құбылған тоң мінезіне еш түсіне алмай аң-таң. Жол бойы жандүниесін лайлап, қатты мазалағаны осы таңданыс болды. «Неге» деген шие күрмеудің түйінін шеше алмай, ширығып бітті. Неге? Өмірінде кездескен ең үлкен сұрағы осы болар, анық білмегенмен, әлдебір түйсігімен түсініп болмас түйткілге тап келгенін ептеп сезетіндей... Ана қабағының арғы жағында кәдімгі реніш емес, одан да зор, түксиген қара кеуек жатқандай. Ол не болды екен сонда?.. Анық аңғара алмады. Бірақ жүрегі түскір түйсінді. Аржақта бір ақыл жетпес қалтарыс бар... түбі көрінбес тұңғиық. Қанша тігіліп, жауап іздегенмен тектеп, тани алмады... соқыр тұманға тап болғандай көз байлаған бір көмескі перде ешнәрсенің байыбына барғызбай бұлдыратып тұр. Соның аяғынан жарық жалғанда жанына жақын санар жалғыз асылын жоғалтып алғандай, әлде не кемшін сезіліп, кемдік қылған қоңылтақ көңілін жамай алмаған күйінде алға қарай аяңдай берді. Көкірек тұсындағы күпті шаншу шеңбегін қазірше жіберер емес.

	Ұзақ ығыр етіп, зықысын алған итпек жүрісінің соңғы бөлегінде осы бір уайымды ойдың иіріміне көміліп, сыртқы әлемді бір сәт ұмытқан екен, әудем уақыттан кейін есін жиғанда, өзінің ақырғы кезеңнен асып, ылди еңкейгенін аңдады. Сонадайдан жарқ етіп көзге ұрған қарағайлы қойнауды көргенде, ықтиярсыз іркіліп, езу тартты. Сағына ізеп шыққан қалың орманы биік таудың бергі бетін тұтас көмкеріп әлі орнында жатыпты. Өзі шетіне ілінген енді жазықты қақ жарып ағатын тау-өзенін кесіп өтсе болды, отын алатын маңнан төбе көрсетеді. Ары қарай білекті сыбанып тастап, балта сілтеу ғана қалады.

	Арындап аққан тентек судың жағасына таяғанда көрді, асау ағыс әлдеқашан арнасын ауыстырыпты. Бұрын терең арданың арғы іргесін кемерлеп ағушы еді, енді бері аунапты. Көне өткел орнында жоқ. Әдейілеп келіп жонып алғандай, көктемгі тасқын жайдақ жиекті тып-типыл етіп орып кетіпті. Шұбатылған жол созылып келіп, кенересі қазылып, кетіліп қалған кертпіш жардың кірбегінен ары құлап жатыр. Жүрер сорап пышақпен қиғандай кесіліп, шорт үзіліпті. Былтыр ғана осы арадан арғы жаққа адам өтеді десе, кісі нанбастай.

	Сәл саябырлап, деңгейін төмен тартқан қара ботқа ағын әлі алқын-жұлқын екен, көктеме көз көрмеске кеткенімен, есірік екпінінен бір танып, жаңылмапты. Соңғы күндері тосын ысыған жаз күні шың басының мұзын ерітіп, толқынға толқын қосқаны айқын білінеді. Жүрек қаймығар сұсты жылдамдықты алғаш көргенде тіксініп қалғанымен, басқа жақтан жаңа өткел түскен шығар деген дәмемен өзін жұбатып, енді сол сүрдекті үңіліп іздей бастады.

	Басында жоғары қарай өрлеген. Жағаны қуып, талай жерге барып қайтты. Жоқ. Әлі із түспепті. Қанша қараса да көлденең жүрген еш бір тұяқкесті таптаурын көзіне шалынбады. Есесіне, су мөлшерінің былтыр көрген қалпында екенін байқады. Тек сәл ылайланып, жұлқынып ағып жатқандықтан ғана көп, үрейлі көрінетіндей. Дегенмен, бұл байламына артынан өз күдікті көңілін сендіре алмай діңкесі құрыды. Түпетектен алған екіұдай күйдің арасында жаны қысылғанда анығын сұрап білейін деп әкесін еске алып еді, оның көктемде қайтыс болып кеткені жадына түсіп, хабарын жаңа естіп тұрғандай, ойламаған жерден оңбай жабырқап, құлазып қалды. Ілгері әкесінің өлгеніне онша сенбей, қайғы уыты жан түбіне толық жетпей жүрсе, осы жолы отынның әңгімесі шыққаннан бері өгейсіп тұрған үлкен орынның қайта толмас бостығына көзі әбден жетіп, көкейіне үңірейген үңгір көшіріп алғандай болып еді. Сол кеуектен енді аңырап ызғар есе бастағандай... Аттап басқан сайын алдынан қарсы шыққан қиындықтар ешқайдан табылмас бір сүйеніштің кемдігін сездіріп, жоқтың жосығын бірден ұрып жүрегіне жүктей берді. Ал су туралы сұрамақ болған осы сәтінде қасынан төбе көрсетпегені, тым ауыр соқты. Енді... мылқау өгізден сұрайтын емес. Қырсыққанда байқап көрейін деп жайдақтау бір жерді тауып, тебініп көріп еді, әлдебір айтып келмес жамандықты сезгендей ол құрғыр да алға беттемей, басын сауғалап, алып қаша берді. Жүрер жолының жағдайын жазбай таниды деген жануардың бұл қылығы аржағындағы сезікті одан сайын өршіткендей болды.

	Содан бетін төмен бұрып, ылди қуалап, еңіс құлдады. Сәл жүрген соң алдынан көлденеңдеген алып жартас жолын кесіп, жүрісін бөгеді. Солайша, бұл жақтан да тұмсығы тасқа тіреліп, тіксіне тоқтады. Үміт ақталмай, меселдесі қайтты.

	Арғы жағаға тұянақ іліндірудің баста ойлағандай оңай-оспақ шаруа емес екенін білген сәтте, шарасы таусылып, айғай салымдағы қалың орман енді мәңгі-бақи қол жетпес арманға айналғандай таяу арадан телміре қарап, іштен тынып тұрып қалды. Іле ішкі жағынан лап көтерілген «осы су деген пәледен өткелсіз-ақ өте берсе не етер еді?» деген қыжыл араласқан наразы үнді құлағы шалғандай болды. Ашу апшытқан астам пиғылдың алғашқы қисынына құлай беріліп, еліте қалғаны сол еді, табанда ақыл жүгірген санасының «өткел болмаса, қай жердің терең, қай жердің таяз екенін қайдан білесің?» деген әзір жауабын тыңдағанда, сөз өзегіндегі бұлтартпас уәжге жығынды болып, тоқырай берді. «Иә, рас-ә! О пәле сол үшін керек екен ғой!» деді сосын өзінің бағанадан өрлі-төмен шапқылап, сондай бір оңтайлы жер іздеп жүргені есіне келіп. Соңынан «ал оны орнынан тауып, қарсы бетке өту деген барып тұрған машақат екен ғой!» деді, жағаға жеткелі бері ешбір ыңғайлы орын ұшырата алмай, алақтап қалғанын ойлап. Өзен суының жонынан жол берер жайдақ тұсы туралы ойлағанда «өткел» деген қарапайым атаудың астарында тығылып жатқан терең мәнді тосын ашып, толық мағмасын түгел танығандай болып, кәдімгідей қуанып қалды. Есейгеннің белгісі осы емес пе? Табысына таңдана жүріп, ары сабақтап, жалғасты толғанды. Ой қалқасын ой қазатын сияқты, артынша тағы талай дүниенің тасасын тінтіп, біраз нәрсенің бетін ашты... Сөйтсе, ілгері бір қаперіне кіріп-шықсашы, асау ағынның саябыр тартып, сызылып ағар тұсын табу деген қиямет екен. Тілсіз су жалпия қалып, жайын айтпайды ғой. Қатерге бас байлап, тәуекелге бел бууға тура келеді екен. Соңы, бәлкім, құрбандық. Есесіне арғы бетке аман өтіп шықсаң, болмашы бөгеттен бөлініп қалған екі дүниенің арасын жалғайсың. Жақындап келіп, жарылып тоқтаған қос жағаның ортасына жіптіктей жіп тартылмақ. Бірақ, бір жаманы, алғашқы жанның жолы ауыр болғанымен, кейінгілер үшін – қадірсіз еңбек. Кім көрінген шауып өтер шалшық. Күн өткен соң ұмыт болар бағасыз ерлік. Кім біліпті, қайсы өткелді қандай пенденің ашып, одан ілгері кім мен кімнің сол арада жанкештілік жасаймын деп жанынан айырылғанын. Ешкім білмейді. Баяғыда ел жадынан өшкен біреулер... Олардың берген құрбандықтарының құны тек дәл бүгінгідей салған іздерін сел алып, шайып кеткенде ғана білінетін сияқты. Көрмейсің бе, енді, мынаны... «Бұрынғы ескі өткелден кім бірінші болып өтті екен? – деген сұрақ келді сәлден соң көкейіне – неге бола сонша қауіпке бас тікті екен о пақыр?». Өзінің бар ындыны дәл қазір байланып тұрғандықтан болар, «отын үшін» деген жауап ілінді қолма-қол назарына. Және өзі соған өлердей сенді. Рас қой. Басқа не болмақ?! Ол-дағы бір өзі құсаған тосын қатайған анасының айбарынан ығып, амалсыз тасқынға түскен бақыр басты бейшара шығар!? Арт жағын ойлағанда, алты басты айдаһар ысқырып тұрғандай жүрегі қаймығып, дәті үркекен соң солай еткен біреу болар. Қалай да жетіскеннен жанын жалдап, басын бәйгеге тіккен жан емес. Алдындағы қорқыныштан соңындағы үрей басым түсіп, екі арада әбден қысылғанда ақыры арқа тұстан аяздай қарыған көрінбес сеске қарсы келуден гөрі аяқ астындағы өкіріп жатқан өзенге ат салуды әлдеқайда жеңіл санаған еріксіз пенде. Тайқы маңдайының бармақ басындай бағы бар екен, тәлейі жанғанда түбін көрсетпес тентек судың саяз жеріне тап келіпті. Әупіріммен арғы жағаға табан тіреген... «Мен де сол құсап дәтімді бекітіп, тәуекелге бел бусам ба екен...» деп бір тоқтады, атам замандағы қаймана біреудің ессіз ерлігіне елітіп. Бірақ оған болмас еді. Оған... тақымындағы көлігі ат емес, өгіз ғой. Зеңгі баба ұрқының суға келгенде ебінің жоғы ежелден белгілі жай... болмас еді. Дегенмен, сондай бір батыл әрекетке бармай да болмастай... Не болғанда да, үйге аз да болса отқа салар ала кетуі керек қой... отын! Құры қол қайту деген... Құдай сақтасын, ойға қонбас іс. Одан да айдалада суға кетіп өлген артық. Сымпиып бос бару емес, таңертең осы әңгіменің шеті шыққанда-ақ бұртиып, бұлқынып көргенде, аяқ асты салқын тартқан шешесі бар ызғарын сыртына салып ықтырып, суық ызбарымен балаң жүрегін қарып алған жоқ па. Енді сомадай басымен шырпы сындырмай, көлеңкесін алып қайта жетсе, біржола мұзға айналып, екінші қайта көрмей кетері анық. Жоқ! Құры қол қайту деген ешқашан болмақ емес.

	Осыны ойлағанда көңілі тосын қоңылтақсып, мұздап сала берді. Қиялын серпіп тастап, өз-өзіне келгенде аңғарды, әлі сол бағана келіп тоқтаған орнында, алыстағы орманға телмірген қалпы қыбырсыз тұр екен. Белгісіз шарасыздық билеп, сыбағасын ит ішкендей күрсініп жіберді. Соңынан ұмтыла тебініп, көлік басын өрге бұрды.

	Тауы шағылған төмен жақтан мұң арқалап жоғары қарай аяңдады. Ілби ілгерілеп ескі сүрлеуді қайта тапқанда, күн ұясына еңкейіп, көлеңке басы әбден ұзарған еді. Соны байқағанда кенет самарқаулықтан серпіліп, еңсесін тіктеді. Жүйке жүйесі тосын ширығып, жұлынын басып тұрған белгісіз енжарлық ұшты-күйді жоғалғандай, аяқ асты ақыл тауып, сергіп сала берді. Жан ұшырып судан өтудің басқа амалдарын қарай бастады. Өйтпей болмас еді. Таңертеңнен бері ынтасын үркітіп, жер түбінен ығыр етіп жатып алған жексұрын маңның түбіне келіп, қол созым жерде тұрған қалың орманнан сынық бұтақ алмай кері қайтса, артында жолына қарап, үмітпен сарылып отырған қатулы шешесі не демек?! Осыны ойлағанда анасының суық өңі көз алдына тағы бір келіп, қатқыл қабақпен сұрлана елестеп өткенде қолтық тұсына мұз сүңгінің ұшы тигендей тітіркеніп, түршігіп кетті. Енді қайтпек? Жөн сұрауға тірі пенде жоқ қасында... Өзін екі дүниенің арасындағы тар қыспақта қысылып тұрғандай сезінді. Санасына түскен салмақты ақылымен емес, жанымен түйсінді. Өгізінен түсіп, судың тереңдігін білмек болып тас лақтырып көріп еді, әуелеп барып толқынға сіңген жұдырықтай жұмырды дымын шығармай жұтып алған сумақы ағыс ештеңенің дерегін білдірмей, сумаңдаған қалпы жөңкіліп жата берді. Бұл – соңғы үміт еді, оның да ақтық сәулесі сөніп тынды. Іле жан-дүниесін түсініксіз бір торығу жаулады түңілдіріп. Жәутеңдеп жан-жағына қарағанда төрт тарабынан анталап, мысықтабандап басып келе жатқан іңір қараңғысын көріп, одан сайын берекесі қашты. Аяқ асты бар нәрседен күдері үзілген түңілісті түйсіктің құрсауында қалды қамалып.

	Өкірген өзеннің бергі бетінде балтаға ілінгендей бірдеңе бар ма екен деп, жоғарыдан төмен сыдырта көз салып шығып еді, қылайған қылпық қалмапты. Өзі секілді отынға келген сужүрек жұрт ары өтуден қаймығып, қарайған біткенді қыра берген тәрізді, жылан жалағандай боп жылмиып жатыр су бойы. Қарап тұрып еншілі сыбағасын біреу тартып әкеткендей еңсесі түсті.

	Беймезгіл шақтың беймаза көлеңкесі барған сайын қалыңдап, қоюлана түсті. Алда – зауал уағының сүркейлі тұманы.

	Ымырт сонша тез үйіріле қалар деп кім ойлаған?! Арада аз өткенде ол өзінің қаумалап келіп қалған іңір пердесінің ішінде тұрғанын аңдады. Мезгілдің екпінін тежер бір құдірет болсашы бұл әлемде?!

	Осыларды ойлаған сәтте ол ішкі дүниесінің қайбір тұңғиығынан құлындай қоздаған әкесіне деген әлгіндегіге ұқсамайтын бір керемет мұқтаждықты анық сезді. Ілеземде үйіріп, иіріміне тартып бара жатқан жұтпа хал бірте-бірте тереңіне батырып, біржолата меңдеп алды. Еметайы езіліп, елжірей сағынды әкесін. Алайда, бұл жолғы көкірегін қармап алған қауқарлы сезім аңқаны кептірген аңсауға қарағанда, түбегейлі тұтқындап алған басы байлы кіріптарлыққа бек жақын еді.

	Сондай бір арасы білінбес лайланған ала көңіл ішінде жүрегі қанжылап тұрып әлдебір жер бетінен табылмас жоқты іздеді. Кешікпей қормал адамының әлдеқашан бұл фәниден көшіп кеткені есіне түскенде, жар дегенде жалғыз сүйеніші ешбір жол түспеген жапан әкеп, әтейге адастырып кеткендей бір ащы түйсік көкірек түбін тырнап, көмейіне өксік боп кептелді. Сенері қалмаған соқа басы соққыға жығылғандай ақылына таяныш таппай, қатты тарықты. Өзегін өртеген дерексіз өкініш өңешін қуа, өрлеп келіп жұтқыншағына түйіліп, жан-жағынан жалына пана іздеген жаутаң көз жанарынан сора боп сорғалады кешікпей.

	* * *

	Содан аз өткенде тау арасындағы көз байлаған қараңғылықты жамылып, бір қара сұлба мимырт аяңмен сайды қуып, қараң-құраң құлдап келе жатты.





ЖОЛ




	Мен еріксіз Лу Шүн мырзаны еске алдым.

	Қандай көреген адам! Жай көзге байқала бермейтін

	қарапайым бір зандылықтың бетін ол кісі бізге баяғыда-ақ ашып берген сияқты. Жас кезімде неге дұрыстап назар аудармады екем. Айтқанының астарына енді ғана көз жеткізіп, үлкен өкініш ішінде қайран қалып тұрмын. Сірә... Араға отыз жылды салып қайта оралған бетім. Қайда жүрсем жер ұйығындай білініп, есімнен еш шықпайтын ежелгі мекенім – қиырдағы тау аңғарының аузына ілініп, кіре беріс босағадағы таныс биіктің ұшар басына көтеріліп, аптыға қарағанымда, алдыңғы жағымнан анырап қоя берген күтпеген көріністен көңілім қалып, түсініксіз бір бей-жай күйде үдірейіп тұрып қалдым. Бала кезімде маңайына бізден басқа жан жуымай, жетімсіреп жататын көне қыстауымыздың алдынан даңғырап тас жол түсіпті... соған куә болдым. Бұған енді қалай таң қалмассың?!

	Иә, мен еріксіз таң қалып, таңдайымды қақтым. Бірақ, басқа ешбір адамдық сезім мені тебіренте алған жоқ. Өз көзіме өзім сенбегеңдей бейтарап қалдым.

	Адам деген де сондай бір қызық жаратылыс болатын секілді. Не аралықтағы уақыт соншама ұзақ болды, не көне мекенімнің кішкене бір жерінің өзгерісі маған соншалықты жат көрінді, әйтеуір, сәлден соң мен өзімнің бүкіл өмірімнің мәңгі ұмытылмас бір үзігі – балалығымның базары қалған, тіпті, өзім білетін әкем ғана емес, ол кісінің әкелері – жеті атам жасап келген осы бір көне қопсыны бір түрлі бөтенсіп, жатырқап тұрғанымды сездім.

	Бір жақсысы, менің бүл жасырын сезімімді өзімнен басқа ешкім білген жоқ. Білгенде, егер ол қазақ болса, сөз жоқ, мені жақтырмай қалар еді.

	Өз ауылдастары ұнатпаған адам қайдан жақсы азамат болсын. Мені осы жағы қинайтын еді. Бірақ, таза сезімдер қашанда еріктен тыс туады емес пе. Тағы бір тараптан, менің көпті алдағым да келмейтін еді. Сол себепті, болған жайды бүкпей, ашық, әшкере айтып отырмын.

	Санамдағы сағыныш пен жатсынудың біразға созылған тайталасынан кейін мен өзімді тауып, ылди еңістегі өңсіз өзгерістерге қайта бір көз жүгірттім.

	Біздің қыстаудың алдынан өтетін тас жол недәуір енді екен. Ирек сайдың өзегін қуып, өрге қарай өрмелеп жатыр. Қайда барып тоқтайтыны әзірге беймәлім. Әрине, білу онша қиын емес. Бірақ, оған менің төзімім жетпестей... жүйкем жүн болып, түтіліп барады. Сонша жерден қолды-аяққа тұрғызбай дедектетіп әкелген соншама күшті аңсаудың осы араға жеткенде тосын сейіліп, тарап кеткеніне түсінбей, қайран болып тұрмын. Қандай ғажап... қандай құбылмалы едің кісі сезімі?!

	Сөйтіп, ештеңенің байбына бара алмай, дағдарып тұрғанда арт жағымнан ат тұяғының тасқа тиіп шақылдаған дыбысы естілді. Мен жалт қарадым.

	Түлкі тұмақ киген, жирен атты шал екен. Дүрсілдей желіп, таяп келе жатты.

	– Ей, кімсің-ей? – деді ол жақындап келіп, кішкене баланы қорқытқандай қабағын түйіп. Кім екенін жыға тани алмай бөгеліп қалғанымда, кырылдақ даусы кұлағыма жетіп, көзімді шырадай жандырды. Енді оны анық танып, кәдімгідей қуанып қалдым.

	Баяғыда бізбен бастас отыратын Қасымбай деген шал болушы еді, сол екен. Сол бұрынғы қалпыңда жүріпті. Сүйегі асыл деп осындай адамдарды айтатын шығар. Отыз жылдың аддында осындай еді, әзір де сондай екен. Менің есімнен ешбір шықпайтын шоқша сақалын көтеріп, жаңағы сұрағын тағы қайталады. Даусында бір түрлі өктемдік бар.

	Мен жақыңдап барып сәлем бердім.

	Аттан түсіп жатқан ол сәлем алудың орнына «Тіл білетін неме ғой өзі?» дел күбір етті. Тәрізі мені қазақ емес деп қалған сияқты.

	– Ей, кімсің... қайдан келесің? – деді ол аттан түскен соң маған бұрылып, атсыз саусағына қамшысының бүлдіргесін іліп алған оң қолын ұсына беріп. Саламымды сол күйі алған жоқ. Ол бұрын да салем алмайтын кісі болатын, әзірде алмайды екен. Соны біліп, жағамды ұстадым. Бірақ, отыз жылдан бері аса қартайып кетпей, сол қалпында жүргеніне іштей сүйініп, ерсі қылығын көңіліме алмадым. «Асыл сүйекті адам деген осы» деп ойладым іштей.

	Оны мен танып тұрмын. Ал, ол мені танымады. Мен таныстық беріп, одан мына тас жол туралы сөйлесіп, оны әурелегім келмеді. Тек жайша жүргенімді айттым.

	– Мұнда жайша жүруге болмайды! – деді ол бағанағысындай қабағын түйіп. – Бұл менің қарамағымдағы жер. Мұнда жүру үшін алдымен менің рұқсатым болу керек. Болмаса көкеңді көзіңе көрсетемін.

	Өктемсіп сөйлейтін бұл мінезі де өзгермепті жазғанның. Мен оның зілді сөздерін ерен қылмадым. Елең қылып қайтем, сүтпен сіңген әдет сүйекпен кетеді, есесіне мына тас жолдың қашан салынғанын сұрадым.

	– Бес жыл болды, – деді шал сұқсаусағымен сайдың басын нұсқап. – Ирек сайдың басынан кен ашылды. Оны, мына, мен таптым. Ел шәйтан деп жүрген, қараңғыда алыстан жарқырап көрінетін тас екен. Бір күні түнде барып белгі салдым да, ертесі барып қаздым. Қайтарда бір кесегін ала келіп, үйге әкеліп тастап едім, кешке қарай көз байланғанда үйдің ішін жап-жарық қып жіберді. Ертесі ауданға қарай алып ұштым. Онша сеніңкіремеген ондағылар күн батқанда күмәнсіз нанып, таң атқан соң одан ары – жоғарыға қарай шапты. Ақыры бір асыл тастың кені бар болып шықты. Бірақ... – Шал сәл іркіліп барып, сөзін қайта жалғады. – Осы жол сол кенге барады. Өте қымбат тас дейді. Алайда, алтын емес. Алтын сары болады ғой. Ал мынау – қара қошқыл бірдеңе. Күміс те емес. Дегенмен, пәлекет түнде шам болып жанады... Кейін осы жолды салды. Жол менің әкемнің бейітінің үстінен түсті. Өзім түсіп бұзып, жол ашып бердім. Әкемнің сүйегі әппақ болып қурап кетіпті...

	Шалдың мына сөзін естігенде төбе шашым тік тұрды. Жітірмелете иман қайырдым ішімнен. Өзім білетін ауылдастарымның арасында мынандай да пақырлардың жасап жатқанын біліп, қайран қалдым. Қарсы алдымда ескі танысым емес, ежелгі заманның жезтырнағы тұрғандай қатты сескендім. «О, бейбақ пенделер, мінезің қандай оңғақ еді» деймін ішімнен. Ішкі дүнием бүй тигендей бүлініп, баяғыда, өзімнің бала кезімде осында жасаған ақ пейіл адамдарды аңырай аңсадым. Қайдасыңдар асыл жанды ауылдастарым?!.

	Қасымда тұрған көр бұзғыш шалдың менің не ойлап кеткеніммен жұмысы жоқ, лепіре сөйлеп, әңгімесін ары қарай жалғастыра берді.

	– ...Оны қойшы, мен асыл кен тауып, өкіметке қызмет көрсеткен адаммын. Әзір жағдайым жаман емес. Осы сайды қорғауға тұрғызды. Күзетіп жатырмын мен де шамам келгенше. Аңғардың аузынан аяқты адам емес, ұшқан құс өте алмайды. Егер сен өтем десең, тек мен өлген соң ғана өтесің. Кешікпей қайтып кет, бала!

	Менің қаным басыма шапты. Таң атқалы бері еңсемді басып, иінімді езіп тұрған әлгі бір жатырқауық сезімнің себебін кенет ашқандай болдым. Өңірде болған көрнеу жаңалықтарды көзім көрсе, өмірде жүріп жатқан көмескі өзгерістерді ұшқыр түйсігім сезген екен ғой жер түбінен. Көңіл сенгенге күмән болмау керек, әрине.

	Бақилық болған соң да тыныш қалмаған қиын тағдыры күйзелткен шығар, менің кенет оның әкесі жайында, яғни, көрі бұзылып күңіренген аруақ хақында білгім келіп қалды.

	– Әкеңіз кім еді? – дедім сосын көмейге келіп қалған сұрақты қайта жұта алмай.

	– Жаныс, – деді шал маған жалт қарап.

	– Қай Жаныс? Әлгі банды Жаныс па?

	– Әй, сен... оны қайдан білесің?

	– «Ел құлағы − елу» деген, ақсақал.

	– Иә... сол Жаныс. Бұрынғының қараңғы адамдарына не дерің бар. Болса, болған шығар. Ал өзім банды емеспін. Мен деген...

	Ол өзінің үйреншікті ертегісін қайта бастап, жалғастырып әкетті. Ал мен жаңа білген жаңалығыма қайран қалып, аңтарылып тұрмын.

	Тағдырдың бұл жазғанына не айтарсың?! Осыдан оңдаған жылдар бұрын, туған жеріне сұқ қадаған бөтен бөріктілердің, басқасын былай қойғанда, аяқ басуының өзін кешірмей, қолына қару алып, қарсы шыққан... ақыр-аяғы шайқаста жан беріп, шайыт болған ержүрек «бандының» бұл жалғанда жасап кеткенінің жалғыз белгісі, жер бетіңдегі мәңгілік тұрағы – бейітінің үстінен асыл рухын таптап, мазақ қылғандай, мына жолдың түскенін көрмейсің бе?! Ал оның түсуіне, түсіп қана қоймай, жылдам салынуына себепші болған және алдынан кездескен бөгеттерді өзі бұзып, ашып берген белсенді жан сол сорлы бандының өз туған баласы боп шықса, не бетіңді айтарсың?!

	Соған карағанда, жол жер бетіне төселмес бұрын, алдымен адамдардың жүрегіне тартылса, салынуы оңай бола ма, қалай? Білмедім. Дүние сыры әзірше маған құйрық ұстатпай, тұңғиықтанып тұр.

	Ескі көршім қайдағыны кайдан қозғадың дегендей кірбің қабақпен пейілсіз сөйлеп, әлденелерді әлі көйтіп тұр. Ал, құлағы әлдеқашан бітеліп қалған мен оның қызыл шырайлы, таныс әрі бейтаныс жүзінен екі көзімді бір айыра алсамшы! Қимылсыз қарашығым жүйкемді жүндей түткен жексұрын сөздер шашырап жатқан шошақ еріндеріне емес, тысқа тепкен қан тамыры тері сыртында қақтана шытынаған қытықсыз бетіне қадалып қалыпты. Ішкі дүнием кұйын соққандай әлей-дүлей еді. Жаныс банды туралы бала жасымнан көп естіп жүргеніммен, оның жарық дүниеде қалған тірі түяғының бар екенінен мүлде хабарсыз екенмін. Соны енді біліп бір таң қалсам, қасымдағы шалдың әлгіндегі сұмдық сүркейлі шатымаларын естіп, онсыз да қойныма құрбақы кіріп кеткендей ығыр етіп тұрған көңілсіз халім одан сайын қалыңдап, тіпті де жабырқай түстім. Жылап көрісуге тиіс көне бастасым көрем деген адамым емес еді. Сонда да қоймай:

	– Әкеңіз батыр кісі болыпты, – дедім тіл ұшымдағы сөзді жедел тірілтіп.

	Қолпаш сөзіме ол жауап қатқан жоқ. Жаңағындай емес, әлденеге ыңғай беріп, сәл басылып қалған сыңайы байқалады. Менен алып қашқан жанарын әлдебір алысқа тіктеп, қадап алыпты. Кірпіктері жыпық-жыпық етеді. Ешкім айтпаса да, мен оның екі ұдай ойдың қыспағында қысылып тұрғанын аңдадым. Пенде баласының басы – қайшылықтардың қан майданы деген. Тегі, сол рас болды.

	– Қайда отырсыздар? – дедім мен сәлден соң орнынан тұрып, атына қарай аяңдаған банды баласының артынан қарап. Бұл кезде түс те болып қалған еді.

	– Мен бе? – деді Қасымбай шал артына жалт бұрылып.– Оны қайтейін деп ең?

	– Барып, шай ішсем... – Мен шынымды айттым. Ішек-қарным шұрылдай бастаған еді бұл кезде.

	– Тапқан екенсің шай ішетін үйді. Сақалыңды сапситпай әрмен жүр, диуана! Атамнан аулақ!..

	Оның осы мінезі ғана бұрынғысына мүдде ұқсамайтын болып шықты. Ескен желдей екпіндеген уақыт талайларды өзгертіп тынды деген сөз. Сол жылыстаған жылдар өкпегі мені де тыныш қоймағандай. Өзімді оған танытпай тұрған нәрсенің ұзын қылып қойып алған сақалым екенін енді біліп, шүкіршілік айттым. Егер басқаша болып, көне көз бастасым шырамытып қалса қайтер едім...

	Ұзамай шал атына мінді де тұра шапты. Тағы да өзгермеген ежелгі дағды. Баяғыда да тақымы ерге тисе болды, тұра шабатын желөкпе жан еді, әлі сол қалпы екен.

	«Сүтпен сіңген әдет сүйекпен кетеді» деген, тегі, осы болса керек.

	Мен назарымды тіктеп біздің қыстаудың алдынан өтіп, Ирек сайды өрлеп, иреңдеп жатқан тас жолға қарадым. Жол болғанда, басын әлдененің бауырына тығып алып, қан-сөлін солқылдатып сорып жатқан әпжыланға ұқсайтын сұрқай жол еді. Елсізге иек артып, иенде иіріліп, жанына жан жуымай, қаңырап жатқан ұзына бойы да сүркейлі екен. Осы сиықсыз сұрқымен-ақ ауызбен айтылмас талай сырды үнсіз баяндап, ымсыз ишаралап жатқандай еді. Қарап тұрып, қарадай түршігіп, үрейім ұшты.

	Мен сай табанында даңғыраған жылан жолға үнсіз телміріп тұрып еріксіз Лу Шүн мырзаны еске алдым. Ол кісі ілгері айтыпты дейді: "Үміт дегенді бар десең де болады, жоқ десең де болады. Ол жер бетіндегі жол секілді" деп. Дұрыс айтады. Бұрын біздің қыстаудың алдынан өтетін тас жол жоқ болатын. Енді, міне, адамдар көбейе келе, жүре келе енді даңғыл пайда болыпты.

	Лу Шүн мырза қандай көреген!





	ЖОРТУЫЛШЫ

	(Жұмалы Нұғыманұлының ауызша әңгімесі бойынша)



	Қарашық қарып, көз жасытқандай күштi жарық кенет жарқ етті де, иреңдеген от қамшы төбеден төніп тұрған тымырсық көктi осып өтті. Маңдай тұстан лап қойған сәттік сәуле түн қалқасын сағалаған түнек дүниенiң өшкiн өңiн салаң етіп бір көрінген жалмауыз тіліндей бір жалап алып, үн-түнсіз сөне берді.

	Бар салмағымен орнап, қарысып қалған қасат қараңғылық сол сәт қабырғадан тиген жай отының жарқылынан қылыш жүзiнен қақ жарылған қара судай тосын серпiлiп, жан-жаққа шашырай қалды да, iзiнше шарасына қайта толған тұңғиық көлдей тез қалпына келiп, тына қалды. Төңеректi тұмшалап алған көлкеш перде, солайша, бiр ғана сәт ғайып болды да, аздың алдындағы түбi танылмас зымыстан кеуек көз алдына қайыра келiп орнады. Шөккен нардай түнере сұлаған түрiн көрiп, ендiгәрі айықпас, сейілмес деп ойлап едi... жоқ, жаңсақ кеткен екен. Е дегенше болған жоқ, үстiнгi жақтан – көк жүзi, зау биiктен ешкiм күтпеген сұмдық дыбыс естiлдi.

	Алғашында тiк төбеден, қат-қабат бұлттар үстiнен әлдебір жойқын тас ыңырана қозғалып кеткендей болды да, сол алып дөңбек төбенi тесе күңгiр-күңгiр домалап барып қайсыбiр көлденең бөгетке соғылды ғой деймін, сол тұстан шекенi жарғандай шақ еткен ашты үн шығып, тақау маңға шатырлап нажағай түстi. Қара аспанды қақ айырған қуатты шартылдан құлақ тұнып, дүние демi бiр сәт үзiлiп барып, жалғанды. Iлесе қарсы алдынан өрекпiп жел тұрып, көп өтпей iрi-iрi тамшылар құлап, бетiне келiп тама бастады.

	Ал содан аз кейiн, жер бауырлап сыздап тұрған буаз бұлттар әлдебiр өткiр қанжардың ұшы тиiп, жарылып кеткен мама биенiң қарны құсап ақтарылып, ай келiп құйды дейсiң! Ту биiктен еңiрей сорғалаған ессiз су иесiз даланың сүме-сүмесiн шығарып, төпеп кеттi. Тоқтаусыз төгiлiп, тынымсыз сiркiреген жаңбырға жонын төсеп бүк түсiп, бұғып қалған панасыз қыр ұлы топаннан көз аша алмай, есеңгiреп қалды.

	Есiрiк жел екпiндей келе, соңы созылып барып долданған дауылға ұласты. Көктен құйылған құлама ағынды құтыра үрлеп, сабалақ жауынды сабырсыз нөсерге алмастырды. Сөйтiп, аспан асты әп-сәтте әзiрше айыға қоймас аласапыранға айланып, аяқ асты әлей-дүлей болды да кеттi. Тілсіз найзағай түн қарасын тықсыра қуып, түнерген түздiң қойын-қонышын кезекті рет тінткілеп өттi. Алайда, төкпе жаңбырға шырмалып, шалдыққан жарығы алысқа ұзай алмады. Таяқ тастам төңеректі қарашыққа күңгiрт шалықтырып, көз iлеспей сөне бердi. Тек сол кезде ғана жапандағы жалғыз жолаушы өзiнiң ай даладағы белгiсiз маңда, әлдебiр жатаған мойнақтың биiк белiне iлiнiп, ортасын қасқа жол қақ жарып өткен қалың қабірдiң арасында жорытып келе жатқанын байқады. Байқады да, ерiксiз шалқайып, ат басын iрке бердi.

	Жұптай ұстаған қос тiзгiн шiрене тартылғанымен, астындағы арғымағы томар құйрығын тақымына тығып, құйысқаннан көтергендей дедектетiп келе жатқан қара дауылға қарсы келіп, табанда тоқтай қоймады. Ауыздығын қарс-қарс шайнап, басын көтергенімен, екпiнiн меңгере алмай, су сiңiп қыртысы жiбiген тайғақ жолды iрей сойғақтатып, сонадайдан барып бiр шетке қарай қисая бердi. Тiлсiз айуан болса да дүлей табиғаттың мына тосын мiнезiнен ептеп қаймығатын секiлдi, ер оқпаны жабысқан екi қапталынан әлсiз дiрiл бiлiнедi. Соны жаңа аңдаған иесi ендi ес болсын дегендей шылбыр-тiзгiнiн жиып, тақымын қысып, шор-шор саусақтарымен алақандағы дойырының сабын сығымдай түстi. Өзiнiң қандай да бiр ниет-ыңғылын тақымынан танып, қапысыз сезе қоятын талайғы жолдасы бұл жол да ішкі ойын дәп басып, мүлтiксiз аңғарғандай. Сүрiнiп-қабынған үртiс жүрiсiн сәл саябырлатып, жан-жағына құлақ тiгiп, елеңдей қалды. Иесiнiң ығына тез жығылып, қалаған жағына жылдам икемделiп, оңға қарай ойысты.

	«Далаға қонғанша, молаға қон» деген ескi сөз түсiп едi есiне. Кеудесiне қайта үйiрiлген батылдықтан дәт бекiтiп, еркiне бағына бастаған елпек көлiгiн шұғыл бұрып, жалаңдаған от бишiк тағы бiр үйiрiлiп, шақпағын шағып өткенде сонадайдан көзiне шалынған еңселi күмбездi бетке алып, төтелете тартты.

	Озған өмiрдiң орнында қалған жалғыз құлақ белгi не-дәуiр биiк екен. Аяусыз жұлқылаған ессiз дауылға онша ыңғай бермей қасарыса қарысып, сабама жаңбырға жонын төсеп, күжірейіп тұр. Тым орнықты, мығым көрінді. Бiр жағы бой тасалауға болардай ықтасын екен, сонда барып түсе қалды.

	Жалғыз жүргiншi өзi паналаған ықтың далда жақ бүйiрiнде әдейi қалдырған, бiр адам сияр кiшкене ауыз барын бiлгенше тағы бiраз уақыт өттi. Байқай сала, алақанын жiберiп көрiп едi, түп жақтан кеп-кебу жылы леп ұрды тысқа қарай. Өзi малмандай болып, жаурай бастаған кiсiнi сол тартты білем, еңкейе бере iшке енiп, өзiмен бiрге ала кiрген мойнақ шылбырды табанына баса, босаға түбіне жүрелеп отыра кетті. Іле бас киімiн желкесiне сырып, қос алақанымен жүзiндегi суды сыпырып тастап, көзiн ашып алғаны сол еді, төбедегi тоқымдай ойықтан лап қойған найзағай жарқылында қарсы жақтан әлдекімнiң суық сұлбасын байқап қалып, күтпеген сұмдықтан жаны түршiгіп, артына қарай шалқая құлады. Дүние есiнен көтерiлiп барып, қайта кiрдi. Қайыра орнай қалған түпсiз түнек келесі беттен әлдене жан алғыш қарғып шығып, бас салардай үрей өргiзiп, екi аралықты сұсты сүркейге толтырып жiбердi. Тосын соққыдан жүрегi қаймығып, төбесi шымырлап отырғанда, арасы тым ұзақ сезiлген жасыл ұшқыны тағы бір рет жарқ етіп, әлгінде көрген құбыжықтың орнынан әлi қозғалмағанын білдi. Шырадай жанған екi көзiн бағжитып берi қадап алыпты. Серпiле атылмақ болғандай қомданып, қозғалақтап қояды. Қапысыз таныды – ақ киiм киген әруақ. Кебiнiнiң сыртынан әлдене қаралтқым нәрсенi желбегей жамыла салыпты. Қимылдап, қыбырлағанымен, көпке дейiн жетiп келiп, шеңгелiн салған жоқ. Күткен шабуыл талайға дейiн басталмай, кешiге бердi. Осы бөгелiс медет болып, үмiт шырағын жаққандай болды.

	Алғашында қатты үркiп, артына қарай шалқалай құлаған жапандағы жалғыз жүргінші босаға жаққа арқасын сүйеп, сiресiп қалып едi. Әлден уақыттан кейiн барып үрейлi қуысқа бойы үйренiп, кеудесiне жан шақырғандай болды. Кешiкпей жан қаруы қамшысының қолында екенiн бiлгенде, денесiне қан жүгiрiп, санасына саңлау түсе бастады. Жоқ, әуелгiсiндей сау-саламат екен! Ешкiм келiп жұмарлап, жұтып қоймапты. Әлi тiрi, аман-есен, орнында отырыпты. Бiрақ, бағанадан бiржола тоқтап қалғандай жымып кетiп, ендi қайта атқалақтап соға бастаған жүрегi бiразға дейiн байыз тауып, басыла қоймады.

	Ә дегенде есiне келгенi табан астындағы шылбыры болды. Қолын созып жер сипап көрiп едi, Құдай оңдағанда, тез табылып, алақанына iлiне кеттi. Ептеп жылжып тесiкке қарай жақындай бердi. Шығар ауызға жетiп, ту сыртына қарай бiлегiн жiбергенi сол, таяу арадан темiр үзеңгi келiп жабысты саусақ ұшына. Жап-жақын. Бар-жоғы бiр қарыстан асар-аспас жер. Бiрақ, соған жету – айтып тауысқысыз машақат едi. Мүмкiн болмас iс болатын...

	Әлi ешкім келiп бас салған жоқ. Дегенмен, ендi қимылдап, қарманып қалмаса, тап берiп, талқанын шығаруы бек ықтимал. Қысылғанда, ар садаға, жан олжа. Жан сауғалап, зытпақ керек едi.

	Тәлейiне қарсы жақтың аямас шабуылы кешiге бердi. Десе де, ендiгi қауiп артқа қарай бұрылған тұс... қолайсыз еді. Сонда келiп шап берiп арқаға жармасып, қуыс қолтықтан қол салуы мүмкiн. Қайтпек керек?..

	Көп аялдауға болмас еді. Бiр жағына қарай сәл қисайып, шылбырды қоя бердi де, ықтап тұрған жарау аттың тақыр шабынан қамшының сабымен түртiп қалды. Iле өзi де көз iлеспес жылдамдықпен атып шығып, жылы орнынан жылан шаққандай ытқып кеткен биiк жылқының күш ала алмай тұрған сүріншек сұлбасына барып қарғып мiнiп, өлген-тiрiлгенiне қарамай тұра шапты. Арқасына албасты жабысқандай есi кеткен шошынды жануар жаңағы кiбiртiк қалпын тез ұмытып, еңiс-өрге бiрдей құйғып, қара батпақты бауырына алып, сойдақтап кете бердi. Содан қайда... бейiт-бейiттен шығып, әбден ұзап, артаманырақ барған соң ғана иесi тiзгiн тартқанда барып әрең тоқтады.

	Ат үстiндегi кiсiнiң көргенiнiң жын не аруақ емес екенiне көзi әбден жеткен-дi. Олар болғанда қояр ма едi? Төрт аяқты ат тұрмақ, қанатты пыраққа мiнсең де қоймас едi. Демек, әлгiлердiң ешбiрiнiң болмағаны. Сонда не болды екен о пәле? Шайлығып қалған жүрегi артына беттемей тұрса да, осы бiр күдiк ат басын iркуiне себеп болған едi.

	Керi бұрылуын бұрылғанмен, енді жақындауға батпай, алыстан үңiлiп, үрке тесiлiп тұр. Ненiң болса да тегiне жетпей тынбайтын пенде шiркiнді қойсаңшы!!. Ал оның өзi өмiрi жасқануды бiлмейтiн түн қатқан жортуылшы болса, не айтары бар?!.

	Сол арадан талайға дейiн қара үзіп, алысқа кетпедi. Айланып аз жүрген соң шығыс көкжиек құланиектенiп, таң сiбiрлей сыз бердi. Сонда барып анығын бiлмекке шындап бел буып, атын артына тастап, жаяулай бет түзеді келген жағына. Бұл кезде түндегi төпеген жаңбыр әлдеқашан тоқтап, жер бетiне төнiп келген қара бұлт қымтана көтерiлiп, айнала ашылып, серги бастаған едi.

	Қашықта тұрып шола қарағанда көрдi: кешегi төбесi ойылған тесiк күмбезге тақау жерде, терең өзектiң түбiне сарқылған кiшкене көлшiк бар екен. Жан-жақтан жаңбыр суы құйылып, кенересе кеңiп, айдыны молайып қалғаны байқалады. Аруақ емес, адам болса, сол арадан бiр төбе көрсетер деп ортаға бiраз аралық тастап, анық көрiнер бiр қалтарысқа келiп жайғасып, қалт жiбермей бақылауға алды. Кiрпiк қақпай бақты нысаналы маңды.

	Сәлден соң топырақ қыртысы қатқақ тартып, маңай дегди бастады. Күн бiржолата ашылып кетпегенiмен, қыбыла жақтың iргесi түрiлiп, ендi қайта жаңбыр жаумайтын белгi біліндi.

	Сөйтiп отырғанда көп күттiрген көлеңке де көлбең еттi күмбез жақтан. Албасты емес, адам екен. Иығына iле салған желбегейiнiң төгiлген ұзын етегi желбiр қағып, ашылып кеткен қос шалғайы қайыру бермей далақтап, көлшiкке қарай еңкейе бердi. Соны анық көрген аңдушы шұғыл шегiнiп, артындағы атқа қарай тұра жүгiрдi. Көлiгiне қонжиып қайтып келсе, жаңағы жұмбақ сұлба көлмектен әлдененi iлiп алып, кері қайқайған екен. Әне-мiне дегенше болған жоқ, өзектiң арғы қырғағына iлiнiп, ендi болмаса қалтқысына қайта кiрiп, қарасын өшiрер сыңай танытты. Асығыс ұмтылып, өкшесiн қадап, қатты тебiнді. Шалт қимылға әбден жаттыққан жылпың жануар иесiнiң ниетiн тақымынан танып, заматта оқ боп атылып, ытқи жөнелді. Әлi толық кеуiп үлгiрмеген қылтанақсыз тақырдың қара батпағын сойдақтата шапшып, леземде секiрiп арғы жағаға шықты да, қараң-құраңның артынан түсті. Анау да таяды күмбезге, қара құйын болып жетiп барып, төбеден төне еңкейіп, көкжелкеден қол салды. Зор екпiнiн сәтiнде тежеп, тоқтата алмаған апайтөс арғымақ шатқаяқтаған қалпы ары қарай өте шықты. Сонадайға барып артына жалт бұрылып қарағанда көрдi: күмбез маңы жым-жылас екен. Жұмбақ көлеңке жын жұтқандай көзден ғайып болыпты. Әлгiнде алақаны бiр қатты нәрсеге тиген тәрізденген-дi, артынша өзiн тоқтатып, жіті бажайлағанда байқады, саусақтарының тас қылып қармап келгенi түйенiң шудасы секiлдi тал-тал сары жүн екен. Болмашы желемікке жығыла желпiнiп, бiр уыс болып үлпiлдеп тұрды тас шеңгелiнде. Таңдана назар тастап, сескене үңiлгенi сол, үп деп жел үрлегендей болды да, iле табанның астынан құйын тұрғандай қуатты леп көтерiлiп, заматта қатайған дүлей күш «қорс» етiп үрiккен атын айдалаға ала қашуға үлгiртпей, орай үйiрiп қолма-қол өзегiне алды да, шыркөбелек айналдырған күйi әлдеқайда ұшырып ала жөнелдi. Жойқын дауылдың қалқытып қайда әкеткенін білмеді, бар болғаны, бітелмей қалған құлағының түбiне екпiндей соққан боран үнiндей әлдебiр соқпа гуiлдің ұрылып, қатарласа жарысып отырғаны есінде қалды. Сөйтіп, бір демнің ішінде былайғы дүниенің тар аясынан сытылып шығып, белгiсіз оппа кеуектiң жұтқыншағына көлiк-мөлiгiмен тұншыға жұтылды да, беймәлім жаққа жылыстап кете барды... Сәлден соң басы айланып, бағдарынан жаңылды. Түкке түсінбеген қалпы түпсіз тұңғиыққа барып шым батты да, шырағы сөнді.

	Із-дерексіз ізім-ғайым жоғалған сияқты еді... олай емес екен. Арада қанша уақыттың өткенін шамалай алмады, сонау бiр кезде есiн жиып, өз-өзiне келсе, әлдебiр құзар шыңның ұшар басында тасқа шыққан сыңар арқар құсап серейіп жалғыз тұрыпты. Аздың алдында болған сұмдық жай таназарында жоқ, ат үстiнен үздігіп, иек асты етектегi жасыл түбекке жағалай жайғасқан көп ауылдың жарасымды көркiне сүйiне қарап, сүйсіне үңіледі. Қайдан келіп шыққанын, не болғанын қапелімде аңғара алмады... Бір ғажабы, қорқу, үрку деген үрейлі сезімдерден атымен аулақ еді. Жүрегі баяғы орнында екен. Қарадай таң қалды.

	Әлден уақыттан кейiн аңдаса, еңiсте жатқан қалың елден iргесiн аулақ салып, бөлек қонған мына бiр шеткiнiң маңында күнделікті тірлік тырбаңынан өзгерек қарбалас бар екен. Таяу жерден түтiн түтеп, арада қимыл жиілеп, сабылыс көбейе бастапты. Кiсi қарасы жайшылықтағыдан молдау көрiндi. Той-томалақ шығар деп ойлағаны сол, iшек-қарны шұрылдап қоя бердi. Одан ары аял қылуға тағаты жетпедi. Оң жақтағы қысаң жыраның аузынан басталып, тiк бет – жасыл қапталды көлбеу тартқан таңбадай қиғаш қиып жатқан ұзын шұбақ шұбырмамен төмен түспекке асығып, ат басын солай бұрды.

	Жалғыз аяқ қабырға жолмен құлдап келе жатып сәлден соң өзi секiлдi тағы бiр бейсауыт жүргiншiмен жолы тоқайласты. Оның да бет алған жағы ылдидағы қотарыла қобыраған ала шапқын ауыл екен. Айтуынша, сонда той бар. Келiн түсiрген жыртыстой емес, жасау жасаған қыз тойы да емес, бала жатқызған сүндет той тіпті де емес... себебi бөлек, сирек той екен. Яғни, жоғалып, табылған бозбаланың садақа қуанышы. Бөгенайы бөлек бөтен жақсылық. Бiр ай iлгерi үйлену тойы өтіп, отау тiккен күнi сыртқа шығып кетіп, сол күйі ұшты-күйдi ғайып болған бейбақ жігіт араға отыз күндi салып, перi алып кеттiге жорып, қырық нәзiрiне дайындалып жатқан кешегі түні өз аяғымен келген. «Таң ата далаға шықсам, бiреу келiп, үйiңе қайт деп, желкемнен бiр түйдi» дегендi айтыпты. Басқа сөз жоқ. Есiнен танып құлаған. Әзiр әлi ұйқыда көрінеді.

	Жортуылшы келген жерiнен атының басын керi бұрып, артына қайтты.

	* * *

	Өмiрiнде болмаған сол жолғы тосын оқиға, оқыс жағдайдан соң ол түн қатып жүрiп, түзден нәсiп айыратын көне кәсiбiн орта жолда тастап, бiржолата қойып кеттi.





ҚЫРШЫН




	Әлдеқашан арманға айналған асыл дәурен – бала күндерім туралы ойласам-ақ болды, көз алдыма уыз жүзінен өспірім шақтың үлбір бояуы әлі толық арыла қоймаған, қыз кейіпті сүйкімді баланың әлдеқайда телміріп, ойға батып тұрған мұңлы бейнесі сап етіп келе қалады. Неге екенін кім білген, оның сонша жастығына қарамай қабағына сәл ерте қайғы қонақтаған қаяулы қалпы сол күйі келіп сүзіле елес береді. Кірпіктерінің ұшына кірбің ілінген салыңқы кейпі жүрек елжіреткендей еді. Жарық дүниенің жабырқаулығын мезгілінен бұрын сезініп, қамырық ойға жасына жетпей қармалып қалған балғын жеткіншектің қандай ауыр жағдайдан көңіліне көлеңке түсіріп, жанына жарақат дарытып алғанын қайдан білейін, әйтеуір, қашанда қарсы алдымда қамығыңқы ажармен қиыла қарап, телміре қалатын. Жанарының түбі тереңіне тоғытып әкетердей тұңғиық еді. Нұры тайыңқы сынық шырайы қаны қашып бозарған жадау жамалының ажырамас бір бөлігіне әлдеқашан айналғаны айқын танылатын. Қанша күн бірге болып, қанша көріп жүрсемде еңсесін көтертпей тұратын сол бір зіл салмақтың сырын мен бір де бір рет сұрап көмеппін. Әзір де білмеймін. Сондықтан да болар, есімнен ешбір шықпайтын сол алғашқы досымның ұмтылмас кескіні жадыма түскен сайын, әлдеқалай жабығып, жабырқап қаламын. Сазға батқандай самырқау тартып, жүрегіме жүк артып, ауыр ойға шомамын. Қапалықтан емес, әрине. Өткенге деген сағыныштан. Өмірімде өшпестей із қалдырған балаң күнгі сырласымды жан қалауыммен аңсап, жанып іздеймін. Өзі жайында көп жақ ашып, жартымды ештеңе айтпайтын бұйығы баланың жандүниесіне ерте дарып, жігерін жасытып тұратын құпия уайымның себеп-салдарын еш тектеп көрмеген салғырттығым жақынына жаны ашымас тасбауырлықтай сезіліп, мені үлкен өкінішке салады бұл күндері. Көрініп тұрған нәрсеге жеңіл қарап, тереңіне бойламайтын аңғал балалық-ай десеңші!

	* * *

	Әдемілеп қиылған көмір қара шашын бір шекесінен жарып, бұзау жалағандай етіп жылмита тарап алған, киген киімі бойына құп жарасып, өңін ашқан, үсті-басы тып-тинақтай өзім құралпы аққұба баланы алғаш ұшыратқанда адам көрмегендей аңтарыла қарап, аңырып қалғаным әлі есімде. Бізбен іргелес жатқан көрші үйге жаңа көшіп келіп, жүгін түсіре бастаған отбасының бейтаныс мүшелерінің арасында көзіме оттай басылып, оқшау жүрді бөлек бітімді сол жеткіншек. Бәлкім, ықыласым бұрылып, саңым ауған соң солай боп көрінген шығар, білмеймін. Әйтеуір, бөлек түр-тұрпаты мен ерекше жүріс-тұрысы әйні қалпы жадымда қалыпты... Кісі назары кісіге солай да құлайды екен.

	Әуелгіде, ойнап жүріп адасып жерге түсіп кеткен пері баласын кездестіргендей аузым ашыла аңырайып қалып, соңынан барып өзімді тауып, қарашығымды тайдыра бердім. Ал, содан кейін сол тұстан бір асыл дүнием жарық еткендей жанарымның тоқтамай ала қашып, жүгіре бергені ойымда. Есік алдында жіпсіз байланып жүрдім де қойдым әшейін.

	Өзіндей біреумен ұшқаса қалса, жақындасқысы келіп тұратын ынталы балалық шақ емес пе ол, іле «Шіркін, таныссам» деген бір көкейтесті тілек оянды ішімде. Алайда, оның орын болуы онша оңайға соққан жоқ. Күнде сыртынан көріп жүрсем де, оның көшіп келген үйдің өз баласы, әлде бірге келген уақытша қошшысы екенін білгенше арада тағы біраз уақыт өтті. Сөйтіп жүргенде бір күні «Ол – көршінің жалғыз ұлы екен» деген сенімді сыбыс жетті құлағыма. Сонда барып жүрегім орнына түсіп, көңілім жайланып, енді «Бір сыныпта оқысам» деген арманға берілдім жасырын.

	Ол мен жетіншіні бітіріп, сегізінші сыныпқа көшкен жыл еді. Мектепте сегізден екеуі бар болатын. Енді бір бүйірімнен келесі сыныпқа кетіп қала ма деген қауіп үдеді маза кетіріп. Дегенмен, Құдай сәтін салғанда, соңғы есепте, барлығы менің үміт еткенімдей болып тиянақ тапты.

	Содан көп өткен жоқ, қыркүйек туып, сабақ басталған бір күні сынып жетекшіміз әлгі қол жетпестей болған қалалық өспірімді жұлдыздай жарқыратып ертіп келіп, үйлері жақын деген болар, дәл менің қасыма әкеліп отырғызды. Төбем көкке екі-ақ елі жетпей қалды. Көктен тілегеннің жерден табылғаны, тегі, осы болар, сенер-сенбесімді білмей аз-кем отырып қалып барып, соңыра ес жидым.

	– Бұл – сендердің жаңа сабақтастарың. Аты – Қуаныш,– деді, мұғалім көңілді бейнемен. – Бұдан былай бірге оқисыңдар. Өздерің жақсылап танысып, достасып кетіңдер... Тәлейім жанып, ойға алған ісім оңды орын болғаннан кейінгі тұңғыш үзілісте ерен шаттықтан жүзім дуылдап, қобалжып тұрып, жөн бойынша, өзімді таныстырып, қол ұсындым қасымдағы парталасыма. Кешікпей оның жіп-жіңішке, жұп-жұмсақ, қаттырақ қыссаң сынып кетердей нәп-нәзік саусақтары келіп алақаныма тигенде бөлек бір сезімге бөлендім. Кір шалмаған әппақ, майысқан қолы қыз баланікі құсап үлбіреп тұрды уысымда. Бейтаныс ортаға әлі үйренбегендікі болар, ол өзінен өзі қысылып, маған көзін алып бір қарады да, іле аққұба жүзіне лып етіп қызыл толқын жүгіріп, ләм деп тіл қатпастан орнына қайта басыла берді. Содан қайтып қыбырлап, қозғалған жоқ. Жанарын парта бетіндегі әлдебір ноқатқа қадаған қалпы үнсіз отырды. Түскі үзіліс болғанша далаға да шыққан жоқ. Менде отырдым тыпыр етпей жанында. Қатар жайғасқан жолдасымды жалғыз тастап, тайраңдап кетуді ерсі көрдім. Өйтсем, бір түрлі әдепсіздік болардай сезілген. Соным қандай дұрыс болған. Онымның өте ақылды шешім болғанын мен кейін білдім.

	Қуаныш онда, мен ойлағандай, жаңа ортаға жатырқай қарамапты. Іс мәнісі одан гөрі тереңде екен. Ол – туа бітті тұйық, бүйығы бала болып шықты. Жақсы таныс емес жанға жақ ашпайтын, жатырқауық кісімен қоңсы қонғанымды тоқтаусыз сырғып жатқан мезгілдің өзі көрсетті. Күдіксіз қылып көз жеткізді. Тек менің ұзақ уақыт жалықпай үйіріліп, маңайынан шықпағанымның және үйіміз жақын болғандықтан барар, келер жолда жұбымыз жазылмай бірге жүргеніміздің арқасында ғана маған бойы үйреніп, бірте-бірте құшағын ашты. Басқа ешкімге көңіл аударып, маңына жолатқан жоқ. Жалғыз маған ғана жанының түйінін шешіп, ішін берді. Араға ай түскенде ғана досына балап, жақын тартты.

	Ал, оның әбден сеніп, өзімсініп, ашылып кетсе, аржағы толған сыр екеніне мен жүре келе қанықтым. Ондай сәтте ол басқа бір адамға айналады екен... жанарынан нұр шашырап, жанып кететінін талай көрдім.

	– Ауылдарың керемет көркем екен! – деді ол бірде маған мектептен қайтқан жолда тосын көңілі түсіп. Мен оның жүзіне аңтарыла қарадым. Өйткені, бұл оның келгелі бері шешіле айтқан алғашқы сөзі еді. Ілгері ылғи булыққандай бір күйде тосылып жүретін. Сол бөгеу бүгін ағытылыпты.– Бәрінен бұрын тау жақын екен. Сонысы қатты ұнады! – деді сосын сөзін ары жалғап. – Көгілдір қойнау... Көк жасыл орман... Көкойнақ шыңдарын айтсаңшы! Тау биігіндегі таң шығындай таза жерлердің бәрін перілер мекен етеді екен... Бастапта тез тебіренгіш, жеңілтек бала болар деп топшылап едім, қателескен екем. Кешікпей оның өте байсалды, байыпты, салмақты екеніне көзім жетіп, әлгі жаңсақ байламымды қайтып алдым. Жұмсақ та майда үні, енді, құлақ түбінде қалғандай әсерлі еді. Сөз сөйлеу мәнері ғана емес, сөз саптау әдеті де өзгеше сезілді. Бәлкім, кітапты көп оқитын бала болар, қатарымда аяңдап бірге оқитын сабақтасым емес, кино кейіпкерлерінің бірі келе жатқандай күй кештім. Бұл менің онысызда күшті таңданысымды одан бетер үдете түсті.

	– Сендер жақта тау жоқ па? – дедім сосын сыр тартып.

	– Бар. Бірақ, өте алыс. Тіпті, төбесін де көре алмайсың. Ал мен биік тауларды ерекше жақсы көремін. Жақын барып, арасында жүрсем деп армандаушы едім. Соған, міне, енді қолым жетті... Қандай тамаша!

	Ауыздан шыққан әрбір сөз сананың сәулесі емес пе, осы бір қысқа-қайырым әңгіме көкейіме ол тұралы азда болса саңлау түсіргендей болды. Немесе, оның әліге беймәлім жандүниесіне ептеп есік ашты. Айтқандарына ә дегенде таңдай қақсам да, ілгері ешкімнің ішкі әлеміне көңіл аударып көрмеген басым, соңынан әлгіндегі болмашы жылтқа жарық жалғап, жаңа танысымның аржағына ықылас қойып үңіле бастадым. Анық болмаса да кісі мінезінің бейтаныс бір қырымен бет келгенімді анық сездім. Ал, адам баласы жөнінде, болады деп ойламаған өзгеше бір кеңістік ашқаным содан сәл кейін.

	Әрине, алғашғы таңданғаным – оның ерекше тау құмарлығы болды. Тіпті, кісі қайран қаларлық дәрежеде еді. Бәлкім, дәл мұндай жер биігін бұрын көрмеген болар, ауылдан аса қашық емес, сонадайда көлденең созылып, көсіліп жатқан орқаш-орқаш ұлы жон – Тәңіртауын сілемінен көзін алмай ұзақ отыратын. Содан бір жан рахатын, көңіл қошын табатын шығар, сүйіне қарап, жалықпай телміретін. Ауылдың сырты – айғай жон. Үстіне шықсаң у-шу біткен алыста, қыбыр-жыбырдың бәрі құмырсқа тірлігі тектеніп етекте қалады. Сол қыратқа көтеріліп алып, сол арадан тапжылмай тұрып армансыз қадайтын мұңлы қарашығын. Басында жалғыз барып жүріпті. Кейін мен қосылдым қасына. Өйткені, бұл кезде екеуміз әбден жақындасып, достасып кеткен едік. Сабақ біте салысымен қатар аяңдап қырқа қайдасың деп тартып отырамыз. Бірден үйге қайтпай, ауылдың желкесіндегі жота-жотаның ең еңселісіне қарай маңдай түзейтінбіз. Әңгімелесіп аз жүрген соң малта тасты қия беттің іргесіне ілінер едік. Соның басқалардан төбе оздырған биігі – біздің талайдан бергі тұрақты мекеніміз. Өрмелеп сонда шығып, аңғай-даңғай ашықтан қарсыдағы ұңғыл-шұңғыл қойнауы тұтас көрініп, тыншып жатқан, қыр-арқасы қар жамылып, мұз құрсанған жасыл сілемге тәп бір ала алмай жүрген қашанғы көз ақымыз бардай ұзақ-ұзақ үнсіз телміріп, сарыла сұқ қадайтынбыз. Мұнда, өте-мөте, жаңбыр жауып ашылғаннан кейін келгендегі әсерді айтсаңызшы, шіркін! Күнде көріп жүрген өз ауылыңның желкесінде емес, басқа бір көркем дүниенің шетінде отырғандай сезімде боласың. Тазарған ауадан сарайың ғана емес, жанарың да ашылып кетеді.

	– Шіркін! – дейтін о бір кезде Қуаныш әлдебір тебіреністен кірпіктерінен ұшқын шашырап. – Менің үйім сол таудың қойнауында болғанда ғой, күнде мектепке бармай, аңғарларды аралап, сай-саланы біржола кезіп кетер едім!

	Мен іштей таң қалатынмын. Тауда тұрған не бар деп ойлайтынмын аржағымнан. Ал жүзіне қарағанда әлгіндегі Қуанышты емес, басқа бір баланы көретінмін. Ерекше сүйіністен ажарына нұр үйріліп, арайлана жұтынған боз балаға көзім түсетін.

	Қасындағы біреу өліп-өшіп отырса, жер шұқып жайбырақат қалмақ бар ма! Менде қарадым бір жолы ол көз сатқан жаққа зейінімді жиып. Алғашында ештеңе байқала қоймаған сияқты еді, келе-келе әлденеге әлдеқалай ынтам шауып, ынтыға бастағаным. Соған қарағанда, шын пейілмен сәп сала үңілмесең, ештеңені анық тани алмасаң керек. Текестің арғы жағы мұншама сұлу болар деп кім ойлаған, мен де арбалып, кірпік қақпай қадалып қалыппын артынша. Текес өзенінің қарсы беті – қарт Тәңіртауының етегі.

	Шығыстан батысқа қарай дөңкие сұлаған атам заманғы кәрі сілемнің бері жайылған тігіл баурайы еңістей келе еркін көсіліп төмендегі тас-талқан болып тулап жатқан тентек суға құдия жетіп тұмсық тірейді. Берідегі кең жазықтың арғы жиегін жағалай аққан өзен сол шекте іргесін үңги-үңги ұшпа қабақ қалптастырған секіртпе жардың көлеңкелі сағасын қуалай құлдайтын. Сарқыраған сарыны естілгені болмаса, асау ағыс көрінбейтін. Арна жағасы – сыңсыған ну тоғай. Алыстан қара жолақтанып жоғарыдан төмен тұтасып созылып жатар еді. Түбіндегі тебінді ағынға үңілген жарқабақтың үсті едәуір енді тепсең екен. Бұрын неге мән бермегенімді, әржерінен бері құлап түскен бүрген-бұталы шұңғыл жыралар бөлшектеген жап-жасыл көркем текше қараған жерден жанарымды жұла қашып, есіл-дертімді аударып әкетті. Бұдырсыз тепсеңнің жоғарғы шеті өрлеп барып тау қойнауының жабағыдай тұтасқан ну орманымен ұласқанда, әсем суреттің әрлі бояуы одан сайын қалыңдай түскендей, сондай жарасымды көрінеді екен. Сыңсыған қалың қарағайдан ары – төбесі жалаңаш, жалтыр маңдайлы қарлы шыңдар көгілдір көкке көк сүңгі болып қадалып, аспан тіреп тұр... Қарашығымды қайтып ала алсамшы! Тау көркіне таңданғаным тұңғыш рет шығар, әудем уақыттан кейін мойнымды әрең бұрсам, досым әлі көз алмай қыбырсыз отыр екен. Тәтті бір қиял кешіп отырғаны анық еді... Назарын бөлмей, рахат күйін бұзбай тағы біраз үнсіз қалдым.

	– Анау менің шыңым, – деді бір кезде батар күннің қызыл шапағы ұшар басын қызғылт сәулеге бояған ең биік шыңды нұсқап, – сенікі қайсы?

	– Анау, – дедім мен өр жақтағы үш қырлы үшкір шоқалақты көрсетіп.

	– Өте әдемі. Бірақ, менікінен сәл аласа. Егер өзімдікі болмағанда, мен де соны таңдар едім. Енді ол – сенікі.

	Ол сүйіне қарап тағы біраз отырды.

	– Жүр, кетейік, – деді сәлден соң бір күрсініп алып, орнынан қозғала беріп.

	Содан кейін дөңге шығып, тауға қарау біздің дағдылы ісімізге айналды. Күнде келіп өз иелігіміздегі шыңдарға көз саламыз. Өзгеріс жоқ. Бірақ, кеш батар алдындағы көрініс айырықша әсем еді. Соны күтеміз. Ұясына еңкейген нарт қызыл күннің соңғы сәулесі түн алдында тек сонда ғана қызараңдап ілініп қалатын. Төмендегі жазық бетін іңір көлеңкесі көлегейлеген кезде онда әлсірей бастаған әлемнің ақырғы шұғыласы әлі сөнбей жанып тұратын. Тек сол ноқатта ғана. Ал ол маңның таңертеңгі суретінің одан да сұлу екенін біз... жоқ, мен, кейін білдім. Оны да Қуаныш көрсетті. Бұл не қылған ұйықтамайтын бала екенін, құмырсқа қыбырға келмейтін құзғынсәріде келіп, барлығын көріп алыпты.

	Шың басындағы соңғы сәулені тамашалап отырған бір кеште ол:

	– Таңертеңгі көрініс бұдан да әйбат! – деді маған қарап масаттанып. – Көргің келе ме?

	– Келеді, – дедім мен әлі көрмеген көрініске қызыққанда таң бозынан тұрудың машақатын ұмытып.

	– Онда ертең таң атпай тұрып, маған кел. Бірге келеміз. Мен ғой күнде келіп, көріп жүрмін. Таң атып кетсе, қызығы қалмайды, – деді анықтап түсіндіріп.

	Мен тағы бір рет қайран қалып оның жүзіне аңтарыла қарадым. Ол түк болмағандай орнынан тұрып, еңіске қарай құлдай жөнелді.

	Ертесі күні көзайым болған керемет суретті айтсаңызшы, шіркін! Мен ондай әдемілікті ешқашан және ешқайдан көрген емеспін. Айтуға, тіпті, тіл жетпейді. Өмірі көрмеген сұлулықты тамашаладым... Басқы тауық шақырғанда орнымнан зорға тұрып, Қуанышқа келсем, ол тастүйін дайын отыр екен. Іле жолға шықтық түн жамылып. Үнсіз өрмелеп, үйреншікті төбенің ұшар басына көтерілгенде, шығыс жағалаудан таң жаңа сыз беріп, көкжиек енді құланиектене бастаған екен. Ұлы сеңгірлердің қыр арқасынан болар-болмас қылаңын көрсетіп, сібірлей сыздықтаған бозғыл сәуле ауыл жатқан шұңғыл ойпаңның ой-қырына еркін құйылып үлгірген жоқ, аспан әлемі әлдене бояудан қызғылт тартып қызараңдай қалған бір сәтте, алыстағы көкойнақ шыңның басына алтын таңның алғашқы арайы ілініп, сарғыш тарта бастады. Арада сәт өткен жоқ, қызыл шапаққа боялып үшкірлене түскен шоқалақ төбесі шоқ болып жанып, көзге оттай басылды. Бейне бір көрікке түсіп, қызуына жете балқып, артынан қалың мұздың арасын қақ жарып шығып келе жатқан болат найзаның ұшы дерсің. Бірте-бірте биіктеп, ұзарып келе жатқандай бір кейіпте. Есесіне бірдемнен кейін қызуы қайтқан суық темірдей түсі қаша бозарып, солғын тарта бастады. Бұл кезде жарық әбден жамырап, күн сәулесі барлық биіктің басын шалған еді. Біз де сол кезде барып демімізді тартып, тыныс алып, бір-бірімізге риза кейіппен жымия қарастық.

	– Қалай екен? – деді Қуаныш жүзі баяғысындай балбұл жанып.

	– Керемет! – дедім мен басбармағымды көрсетіп. – Мұны қайдан көріп жүрсің? – дедім соңынан сыр тартып.

	– Түсімде апам келіп құлағыма сыбырлады.

	– Апаң қайдан келеді... қасыңда жүр емес пе?..

	Ол үндемей жерге қарады. Ары қарай ештеңе айтқысы келмейтіні айқын аңдалды.

	Соны көріп мен де құлғанаша қумадым. Дегенмен, оның жүзінен ілгері байқалмаған, бәлкім, байқасам да мән бермеген бір мұңды әлпетті көргенім анық еді. Соны ойлап аз бөгелдім де, бетімді шұғыл алып, иек астында ұйқыда жатқан ауылға бұрдым. Биіктен қарағанда өз ауылымыздың көрінісі де өз әлінше әдемі екен. Таңғы шақтың таза ауасымен рақаттана тыныстап, түтіні шұбалып, танаурап жатыр. Әлден уақыттан кейін барып көше-көшеден қыбыр көбейіп, жұрт тіршілік тырбаңына кірісе бастады. Сол мезетте біз де орнымыздан тұрып, ылдиға қарай өңкілдей жөнелдік.

	Содан көп өткен жоқ, Қуаныш мені түнгі сейілге шақырды. Ауылдан ұзап шығып, аяңдай жүріп серуен құрдық. Қыбыладан соққан қоңыр самал үнсіз желпіген жым-жырт түзде екеуден екеу ұзақ сырластық. Кешкі жүрісті айырықша ұнатады екен. Бір кезде сәл көтеріңкі бір қыраңға шығып, аяқ суыттық. Арада көп өткен жоқ, артымыздағы киіздей қалың көк шалғынға шалқалай құлаған Қуаныш төбеден төніп тұрған көгілдір көкке құмарлана телміріп жатып, аспан әлемі жайындағы таңғажайып хикаясын бастап кетті. Айтуынша, түпсіз ғарыштағы жаутаңкөз жұлдыздар кәдімгі жер бетіндегі адамдар секілді көшіп-қонып, қарапайым тірлік кешеді екен. Ілгектей иілген «Жетіқарақшы» – қайсыбір батырдың «Темірқазыққа» арқандап қойған «Ақбозаты» мен «Көкбозатын» торуылдап жүрген баукеспе ұрылар, ал, «Үркер» – солардан үркіп, ұйлығысып қалған бейуаз жандар.

	Әңгіме былай болыпты. Жеті қат көктің тынышын кетірген қырық қарақшының атаманы Қыранқара аспан аруы Үлпілдекке әлдеқалай көзі түсіп, оны өзіне жар етіп алмаққа сөз салады. «Бара жатқанның балтасын, келе жатқанның кетпенін ұрлаған» деген жаман аты шығып, қалың елді қан қақсатқан есір тентектің шулы дабысын талайдан білетін қыз оның босағасынан аттауды өзіне ар санап, тілегін қабыл алмайды. Оның бұл ниетін әке-шеше, ағайын-туған, ел-жұрты да қолдап, бермек тұрмақ, маңайын бастырмауға серт береді. Мұны естіп әбден ашуына мінген Қыранқара қол бастап барып ел шауып, Үлпілдекті тартып алмақ болады. Айтқанындай-ақ, көп кешікпей ол жасақ жиып, жорыққа аттанады. Оны құлағы шалған қарсы жақ та қарап қалмай, қамданады. Ортада кескілескен ұрыс болады. Шапқыншының күші басып бара жатқанын байқаған жұрт қызды бір сары атқа мінгізіп, ауыл шетіне шығарып салады. Бұларын байқап қалған атаман артынан тұра қуады. Әдейлеп жаратылған тың жүйрікке мінген тәлейлі ару қуғыншыға шаң қаптырып кетеді.

	Дегеніне жете алмай қатты құсаланған басқарақшы енді ел кезіп жүйрік сарыға жетер тұлпар іздейді. «Ондай арғымақ аспанның терістік бетін мекендейтін Ығай мен Сығай атты ағайынды қос батырдың қолында бар» деген сыбыс жетеді бір күні құлағына. Ол – Ақбозат, Көкбозат есімді жұп жүйрік екен. Атаман енді соның біреуін ұрлап мініп, «қалыңдығын» қумақ болады. Көп өтпей жетіп, «Темірқазықты» айнала қонған ауылдарды тори бастайды.

	– Әне, ана көрінген – сол жеті қарақшы... – деді Қуаныш артынша сұқ саусағымен аспанның терістік баурайын нұсқап. – Алдыңғы төртеуі – бастаушылары, ал, кейінгі үшеуі – ерер-ермесін білмей, екі ойлы болып келе жатқан еріншектері. Жиыны – жетеу. Ал, ана екі бүйірдегі қос жарық жұлдыз – аталған ағайынды батыр. Сонау көрінген қатар екі жұлдыз – «Ақбозат» пен «Көкбозат». Олар «Темірқазыққа» арқандаулы тұр... – Әне, анау көрінген – шұбатылған арқандары... – деді Қуаныш тағы да сол тұсты шұқып. – Олар байланған қазығын айнала жайылып, ұзамай оттайды. Тұлпарларды қолға түсірмек болып торыған қарақшылар түнімен қалт етер сәтті күтіп, төңеректеп жүріп, өздерінен көз жазбаған сақ күзетшілерден орай таба алмай ақыры таң сыз бере ғайып болады екен...

	Ал, «Үркер» – басқа бір топ. Әлгі жеті қарақшы жайын жатқан елді шауып, ту-талақай еткенде бой жеткен қыздарын орталарына алып, үрке қашқан тағы бір ауғын шоғыр. Соған «Үркер» атаныпты. Саны, әсілі, жетеу екен. Араларындағы ең жарығы – айдай ару болған соң туыстары ұрылардан қорқып, айнала қоршап, ұйлығысып алыпты. Бірақ, әккі ұрылар қызды ақыры қоймай қолдарына түсірген. Шоқ жұлдыз соған алтау боп көрінсе керек. Бір қызығы, шоғырланған бұл топ жұлдыз жылда қыс айларында аяздан қашып төбеге қарай өрлеп кеткенімен, суық қайтып, күн жылына еңістеп, жерге түседі екен. Төрт маусымның ауа райы түгелімен солардың неге түскеніне байланысты. Жылқыға түссе – жаз жаңбырлы, сулы, ал, тасқа түссе – жылы маусым құрғақ, қағыр болады дегендей... Көктемдегі күннің алғашқы күркірегені – әлгі

	«Үркердің» көк айғырының кісінегені, үйірін қайырып, дүрілдете шапқаны екен. Ол озан үн шыққан кезде үйде адам болса, сөзсіз ожаумен керегенің басын ұрып, үй айнала жүріп: «Сүт көп, көмір аз... Сүт көп, көмір аз... » деп қайта-қайта айтуға тиіс екен. Себебі, жеті үркер жерге түскен соң, қырық күн жерде тұрып, сонан кейін барып қайта көкке көтерілмек...

	Кейбірін шетпұшпақтап қана құлағым шалғаны болмаса, көбі естімеген тосын әңгімелер. Ал «Таңшолпан» бағзы бір заманда көкке көтеріліп кеткен сұлу қыз болып шықты...

	Мен таң алдында туатын жарық жұлдызды ілгері көрмеген екем. Сол жолы көрдім. Көрдім де, оның шынымен-ақ сұлу қыз екеніне шүбәсіз сендім. Бәлкім, көрікті арудың өзі емес, жайнап тұрған көзі болар, таңдана қарап, тамсана назар салғанымда, маңдай тұста шоқтай жанған сиқырлы нұрдан қарыға қаймыққан қарашығым тура қарап тұра алмай тайсақтай берді. Көрген сәтте жүрегіңді солқ еткізер отты жанарға ойда жоқ тап болғандай бір әсерлі күй кештім.

	Содан кейін біз кешкі сейілді күнделікті дағдыға айналдырдық.

	Қуаныштың түздегі келесі әңгімесі жер бетінде бізбен бірге жасап жатқан, алайда, кез келген адамның көзіне көріне бермейтін жын-перілер жайында болды. Қайдан білетінін кім білген, айтуынша, перілер екіге бөлінеді екен. Мұсылман және кәпір болып. Мұсылман перілер адамзаттың досы болса керек. Қажет кезінде көзге де көрініп, қол ұшын да бере білетін олардың ерекше жағдайда, тіпті, адамдар арасында қалып, бірге өмір сүре алатынын мен сонда естідім.

	– Менің үлкен әжелерімнің бірі перінің қызы болыпты,– деді Қуаныш тағы бір әңгімесінің басталар тұсында. Сосын өз бойында перінің қаны бар екенін мақтан тұтатынын айтып, сөзін ары қарай жалғады. – Біздің жетінші атамыз Әлмер деген кісі заманында жаудан беті қайтпаған ержүрек батыр болыпты. Бір жолы қырғын соғыс аяқтап, ел іргесі тынышталған соң, көп уақыт үйде тынығып ұзақ жатыпты да, іші пысып әбден зеріксе керек, жалғыз жарылып аңға шығыпты. Жебесін жонып, қорамсағын қомдап, сайланып шыққанымен, жолында жөндемді ештеңе кездеспепті. Талайға дейін бос сандалып жүріп отырыпты. Бір кезде, күн еңкейген шақ екен, төбесінен қиқулай самған қос аққу өтіпті. Қанаттарының сусылы ап-анық естіліп, тым жақын ұшыпты. Сол себеп болды ма, кім білген, киелі екенін біле тұра, қанаттаса қалқыған жұп құстың соңынан жедел оқтап, садақ тартыпты. Атылған жебе алғашында дарыған сияқтанады. Бірақ, әуеде бір аударылып барып оңшалғандай болған олжа түспей кетеді. Жараланғанын да білдірмей, жайымен қалықтап ұзай береді.

	Содан аз жүрген соң батыр керемет бір көркем көлдің жағасына жетеді. Жолынан көлденеңдеген еңселі белдің биік жонына ілініп, сеңгір мойнақтан асып түскені сол екен, тау төбесіне оқшау біткен көгілдір айдынның жайқын аясы айнадай жарқырып шыға келіпті қарсы алдынан. Жер шоқтығынан ойда жоқ кездескен сұлу суретке сұмдық сұқтанған жалғыз жолаушы бір сәт тамсана қарап тұрып қалады. Іле тұнық судың бергі шетінен әлдененің болмашы қимылдап, қозғалғанын байқапты. Сәп сала үңілгенде, оның жападан жалғыз шомылып жүрген қыз екенін көреді. Әппақ уыз денесін тұмшалай жасырған қолаң шашынан жазбай таниды алыстан. Әлдеқашан үйлі-баранды, балалы-шағалы болған кексе жігіт белгісіз бір ынтық сезімнің қармағына ілініп, әлдебір әуес ындын ырқынан айырып, алға қарай сүйрей жөнеледі. Жағаға жақындап барғанда, бейтаныс арудың көл ортасына қарай алыстап кеткенін аңдайды. Дереу барып, шешіп қойған жерінен киімдерін сыпырып алып, кері шегінеді. Сәлден соң шашын бүркенген қыз судан шығып, орнына келеді. Киімдерінің қалдырған қалқасында жоқ екенін сонда байқаған ару қайта бұрылып, суға қарай тұра қашады. Жеткен бойда бірден секіріп тұңғиыққа сүңгиді. Содан тек түн жарымы ауған соң ғана бірақ шығады. Көл жиегінің қайбір таяздау жерінен төбе көрсетіп, сызыла сыңсып тіл қатады.

	– Әй, азамат, бармысыз мұнда? – дейді ерекше бір жағымды үнмен.

	– Бармын! – дейді тасаланған орнында тырп етпей жатқан атам.

	– Бар болсаңыз, бері шығыңыз! Көрсетіңіз жүз-жамалыңызды! – дейді қыз.

	Атам далдадан шығып, қайраңға қарай беттейді.

	– Тоқтаңыз! – дейді көл шетіндегі су шайған құм жайылмаға жете бергенде таяу жерден бұйырып. – Енді тапжылмаңыз! Бірнеше сұрақ қоям. Шын сөзіңізді айтып, рас жауап бермесеңіз, менен мәңгілікке айрыласыз.

	– Құлағым сізде, асылзат! – дейді атам сыпайы тіл қатып.

	– Күндіз төбеңізден ұшып өткен аққуларды неге аттыңыз?

	– Өздерін көрсеткендей тым аласа ұшты. Жарақты адамды солай да мазақтауға бола ма екен? Енді бір жағынан... үнсіз айырылып қалуға... қимадым. Содан...

	– Онда жебенің дарығанын көре тұра неге артынан қумадыңыз?

	– Есіме бір жай түсіп еді...

	– Некелі жарыңыздың бар екені ғой?

	– ... Иә. Сол түсіп еді жадыма.

	– ... Жарыңыз бақытты екен. Менің де сондай бақытты болғым келеді... Сіз бар шындығыңызды айттыңыз. Мен де сізге шынымды айтайын. Мен перінің қызымын. Сізді көптен білем. Кеше аққу болып ұшып алыс бір жаққа кетіп бара жатқанбыз. Қасымдағы анам болатын. Жолай сізді ұшыратып қалып, шешемнің қой дегеніне болмай, төмен ұштым. Көзіңізге қыз болып елес бердім. Ер азамат болса, бір әрекет жасар дем едім... Сенімімді ақтадыңыз. Енді мен өмір бойы сіздікпін... Қыңыр кетіп бара жатқан жебеге өзім барып ұрындым. Ақымақсың деді анам. Сәтін салғанда, оқ қанатымның топшысын жеңіл жаралады. Бата тимей, қата тигенде, жоқ едім мен сізге. Бағыңыз бар екен – тірі қалдым... Мені алып кетуге амалы болмаған анам аял қыла алмай ақыры жалғыз түсті жолына. Ақылсызсың деп маған ренжіп кетті. Мен сіздің жолыңызды тостым. Бері бұрылмай, қиыс кете ме деп қатты алаңдадым. Бірақ, бәрі де күткенімдей болды. Мен енді сіздікпін. Сіз үшін кетпей қалдым жер бетінен. Анамның соңынан ілескенде, қайта оралмас едім. Ол іштей бірдеңені сезіп, алысқа әкетіп бара жатқан. Тәлейіңіз бар екен, жолай ұшырасып қалдық... Жолықпай қалсаңыз қайтер едім?.. Білмеймін! Енді тек сізге бола ғана адамзатқа айналып, жаныңызда қалмақпын. Ол үшін жаңғыз-ақ шартым бар. Соған келісім беріңіз. Егер келісер болсаңыз, мен аздан соң-ақ сіздің қасыңызда болам.

	– Айт, қане, перизат... Ол не шарт?

	– Өмір бойы менің тәнімді көрмейсіз. Түнде ғұсыл құйынғанымда сыртқа шығып кетесіз. Кейін... кәртейгенде де. Мәңгі...

	– Келістім шартыңа. Шық бері енді асылзат! – дейді атам тағаты таусылып.

	– Тоқтаңыз, батыр! Асықпаңыз! – дейді пері қызы сабырмен. – Жеңіл ойлап, пұшайманда қалмайық. Уәдеңізден тайған күні мен бұл дүниеде жоқпын.

	– Бұған да келістім, – дейді төзімі таусылған атам.

	– Онда менің киім-кешегімді беріңіз.

	Қыздың киім-кешегінің өз құшағында тұрғанын сонда барып білген батыр жеп-жеңіл жібек желектерді су бетіне қарай тастай береді.

	Сәлден соң қарсы алдында жұлдыздай жанып, жарқырап тұрған қас сұлуды көргенде дәті қанша берік болса да қайран жігіт есінен ауып барып зорға оңшалады.

	Ертесі екеуі елге келіп, мән-жайды айтып, рұқсат алып, некелерін қиып, бір отбасының мүшелеріне айналады. Ұзақ жыл бірге тұрады. Тату-тәтті өмір сүреді. Атамыз айтқан сөзінде тұрып, уәдесін бұзбайды. Соның арқасында екеуінің арасы бір елі де ажырамайды.

	Кіндіктерінен көп ұрпақ тарайды. Үрім-бұтақ өрбиді. Баладан немере, немереден шөбере сүйеді. Қосақтарымен қоса ағарып, ақ самайлы, сары тісті кемпір-шал болады. Дәл сол кезде қарт батырдың көңіліне шайтан қашып, ішіне жын кіреді. Арғы жағында бір жаман ниет оянады. «Болары – болды, бояуы – сіңді. Енді бала-шағасын тастап қайда барар дейсің... бір көрейін...» дейді ібіліске еріп.

	Содан көп өтпей бір күні кемпірі қолына құман алып, үйдің жанынан салынған тас қауызқа қарай бұрылғанда, артынан қуа шығады шалекең. Алдындағы кісі есіктен кіріп, көрінбей кеткен соң сәл аялдап, жабық күркенің төбесіне шығады да, сондағы алақандай тесікке көзін тығып, ішке үңіледі. Сығалағанда көргеніне алғашында керемет қуанады. Білте шамның болмашы жарығына шағылысып жарқырай түскен ондай асыл тәнді, баланың балғын етіндей уылжыған уыз денені көрмей қалса, тіпті, мәңгілікке өкініште қалғандай екен. Тәлейі жанып көз айым болғанына іштей қабағат шаттанады. Бірақ, тосын тап болған мәре-сәре күйі ұзаққа бармайды, тосын үзіледі. Кенет жалп етіп шам сөнеді де, артынша желке тұсынан «Әй, айтқан уәдесінде тұрмайтын, айнығыш адамзат! Қош енді...» дейді әлдебір әйелзатының үні. Бар болғаны сол, айнала қайтадан тым-тырыс болып тына қалады. Содан қайтып шал кемпірін көре алмайды. Ақтық деміне дейін өкініш арқалап, арманда кетіпті дейді батыр. Бірақ, соңы жақсы болыпты. Ұрпағы өніп, әулеті өсіпті. Біз сол пері қызы әжеміздің бауырынан тараған үрім-бұтақ екенбіз. Кейде бір өткенді ойлағанда, мен де сол асыл анамызды көруді армандаймын. Кім біледі, бұл тілегім де орын болып қалар әлі... Ол кісінің түбі бір күні бізді айналып соғатынына сенімім кәміл. Қазір болмаса да, кейін... Тіпті, әуелі, біз көре алмағанымызбен, бізді о кісі күнде көріп жүрген шығар... Қайдан білейін. Көкейдегі үмітім қашанда бір ақталатындай болады да тұрады. Ләйім, сол күн жақын болғай... – деп аяқтады Қуаныш сөзін.

	Бағанадан әңгіме тыңдап отырып байқамаған екем, айнала өлі тыныштық құшағында мүлгіп тұрыпты. Қуаныш хикаясын соңына шығарғаны сол, төңірек одан бетер демін тартып, жым-жырттыққа біржола сүңгіп кетті. Мен басқа бір дүниенің шегінде отырғандай сезімде болдым. Аздан соң, әлгінде айтылған аңыздың әсері болар, маңайдан үрей өріп, күдік жамырай бастады. Қуаныштың не күйде екенін кім білген, әлденені іздегендей аспанға телмірген қалпы ұзақ отырды. Бір кезде барып екеуміз қатар орнымыздан тұрдық та, жұлдыз жамылып ауылға қарай тартып отырдық. Сөйтіп жүргенде, арада бір жыл аттай желіп өте шықты.

	Бала кездің аңғалдығы болар, ауыл сыртындағы дөң басында қызыл шапақ жамылып отырып көрген Қуаныштың жүзіндегі әлгі бір жұмбақ мұңды мен сол күйі ұмытып кетіппін. Келесі жылы қыркүйек айында оқушылар жазғы демалыстан қайта жиылғанда сол бір кірбеңнің әлдеқалай қалыңдап қалғанын аңдап, қайыра еске алдым. Досым бұрынғыдан да бұйығыланып, ылғи жалғыз болуға тырысып, қашқалақтап жүрді. Мен де тым жабысып алмай, өзі ыңғай танытпаса жолай қоймай, алыстан бақыладым. Бұл біз сегізінші сыныпқа шығып, он төрт жасты орталаған, әр кімнің ішкі бейім-қалауын силай білуді үйреніп қалған кезіміз еді. Оның сыртында, Қуаныш көп қылжақты көтермейтін, өте кірпияз, байқап-байқап мәміле жасамаса біржола морт сынар нәзік жанды бала-тұғын. Ал оның бұл рухи күйі соңғы кезде қатты сілкініске ұшырап, ой қамап, томаға тұйықтанып кеткеннен кейін тіпті де күшейе түскен-ді. Қымс етсе болды, терісіне тығылып, көзі боталап шыға келетін. Бірақ, бәрі бір, мен оның санасын серпілтпей басып тұрған зіл салмақтың түп себебін білмекке іштей құмартып жүрдім. Байқамаққа, оның қазіргі жайы қайғылы қамығудан көрі сарылып аңсауға көбірек келетін еді. Кейін келе оның жүзінен сарғайған сағыныштың сартап елесі жиі байқалатын болып қалып жүрді. Кей сәтте ол өзі де білмей керемет бақытты бір тәтті қиялдарға шоматын... Есіне келген соң аздың алдындағы рақат халінен түбелікті айыға алмай, жүзінен нұр тама күлімсіреп тағы бір сәт отырып қалатын. Артынан әлденеге өкінгендей жеңіл күрсініп, ішкі жалынын сыртқа қарай бүркетін.

	Жалғыз жарылып оңаша кеткенде, басқа ешқайда бармайтын. Баяғы ауыл сыртындағы дөңге қарай бет түзейтін. Кейде бір жалғызсырап іздеп барсам, жанары жасқа шыланып, толқып отыратын. Мені көргенде бойын тез жиып алып, зорлана күлімсірейтін. Түк білмеген болып қасына келіп жайғасқанымда, алдында жатқан жалпақ тастың бетінен баттастыра шимайланған әлдене жазуларды көретінмін. Бастырып-бастырып жаза бергендіктен нобайы анық танылмайтын. Тек көп қайталанған жалғыз сөз екені ептеп байқалатын. Ойын бөлмейін деп үндемейтінмін. Бір ауықтан кейін мойын бұрып қарағанда, оның күткенімдей алыстағы құз шыңдарға емес, бері, етегі еңістеп келіп өзен жағасындағы тоғайға ұласқан орманды жылғаның ашық аузына телміріп отырғанын көретінмін. Бұл маң Мойынтай деп аталатын. Неге олай аталатынын кім білген, біздің ауылдан төте тартылған жол, суға салынған көпір бар болатын. Аралық ары кетсе он бес шақырым болар, ешқашан барып көрмесем де, атты адамға екі-үш сағаттық жол екенін білетінмін... Енді бүгін Қуаныштың көзінің сол тұста екенін аңғарғанда не болғанын түсінбей, іштен тынып үнсіз қалдым. Ал мұнда үлкен бір сырдың бары екені күмәнсіз еді.

	Сөйтіп жүрген күндердің бірінде мезгілі жетіп айт келді. Құрбан айт, әлде ораза айт екені есімде жоқ. Сол жолы екеуміз атқа мініп айттайтын болдық. Ол кезде балалар үшін айтта атқа міну деген патшаның тағына отырғандай шаттық болатын. Қуаныштың әкесі ғой бастық, өзі жалғыз бала болғандықтан қалағаны – алдында, қаламағаны – артында. Ал менің алдымдағы ағаларымнан көп есе тие бермейтін. Әйтеуір, сол жолы, Құдай оңдап, мағанда кезек келіпті. Ертең айт деген күні екеуміз қайда барып айттайтынымыз туралы ақылдастық.

	– Мойынтайға, – деді Қуаныш бірден кесіп. Мен:

	– Онда ешкімді танымаймыз ғой? – деп күмілжіп едім.

	– Біздің туыс бар. Жазда көкем екеуміз барып, көріп келгеміз. Тағы келіңдер деген. Айттап барамыз, – деді бастапқы байламынан бас тартпайтын сыңай танытып. Мен қарсылық білдірмей үнсіз келістім.

	Айт күні намазға бірге барған екеуміз азанғы шайдан кейін түзу тартылған тақтақ жолмен ақырын аяңдап Мойынтайға қарай тартып отырдық.

	Ал, сол күнгі Қуаныштың қуанышын айтсаңыз! Шаттығында шек болмады ғой, шіркін! Керемет мәре-сәре күй кешті. Жүрегін жібіткен бір жылы жұбаныштан аққұба жүзі балбұл жанып, қалыбынан аса шалқып, алабұрты да жүрді. Мен оның ондай желпінгенін ілгері көрмеген едім. Көп іш беріп, ашыла бермейтін бұйығы мінезді баланың ажары аршылып, күндей жадырағаны да қызық екен, көкірегін кернеген масат сезім демін сығып бара жатқандай анда-санда күрсініп алып, қайта-қайта нарт болып қызарып, сәл нәрсеге ішек-сілесі қатып, көңілді күлкіге жиі-жиі ерік бере берді. Содан тек Текестің көпіріне таяғанда барып сабасына түсіп, сап болды.

	Жаз соңына қарай тасуы қайтып, арнасында сәл тартылып ағып жатқан көкшулан судың үстінен өткенде шетке шығып, ат үстінен үңіліп едім, көзім түскен жылым ағыстан жер жылжып бара жатқандай болып, басым айналды. Сосын жанарымды тайдырып әкеттім. Қуаныштың ғой мойын созып қарау емес, кірпігін ашуға батылы жетпеді. Ерге жабысқан қалпы арғы жағаға өтті.

	Күз келіп қалғанымен, су бойы болғандықтан болар, тоғай іші әлі жасаң екен. Көк-жасыл болып тұнып тұрыпты. Жан-жақтан жамырай үн салған сан алуан құстар бізді қызу қарсы алып, әндеріне қосқандай, жол бойы қызықтай ілесіп ерді де отырды. Аз жүріп, ілгері озған соң аржақтағы биік жардың іргесіне жетіп, өрге қарай бұрылдық та тағы біраз аяңдадық. Бір ауықтан кейін алдымыздан аңсаған аңғардың алып босағасы да көзге шалынды аңырайып. Алыстан шұңғыл өзекше болып көрінгенімен, жақындағанда терең шатқал екені аңдалды. Ішке өтер ауыздағы ну тоғайдың арасына жайғасқан кішкене қыстақтың шеті де көрінді кешікпей. Жеткенше көлеңкелі саядан күн көзі көрінбеді. Әбден таяп барғанда да айнала анық шалынар ашыққа шығып, тыныстай алмадық. Жиегіне біткен тал-терек төбеге дейін тұтасып, жапырағымен көмкерген «үңгір» жолда тізгін-шылбырды қолдан шығарып, айналаға аңыра қарап, ат жүрісінің ырғағында тербеліп, ілгеріледік те отырдық.

	Қуаныш үнсіз. Әлгіндегі мәре-сәре күйі көпірден өте сала зым-зия жоғалған. Әзір жасқаншақ, әлденеден қорқып келе жатқандай жалтақ, әрі-сәрі бір қалыпта. Алғашында манағы су үстіндегі қобалжудың әлі тарамаған әсері шығар деп ойлағам. Жүре келе ол байламымның жаңсақ екеніне көзім жітті. Содан тек ауыл іргесіне тақап, әбден кіре беріске ілінгенде барып анық аңдадым, мүлде басқа себептен екен. Не екенін ашық айтпай, алға жүруден қашып, тайсақтай берді. «Баратын үйден адасқан жоқсың ба?» деймін түкке түсінбей. «Соны өзім де білмей келем» дейді күмілжіп. «Қайтып кетейік» десем, оған тағы көнбейді. Әйтеуір, бұрын байқамаған бір қимыжық халде. Сәл ілгерлеген соң алдан кездескен қабырға жолмен оңға қарай қисайып, қырат үстіне қарай салды қайқайтып. «Не болды» десем, «Биікке шығып, маңайды шолып алайық, сонда тез табамыз» дейді батылсыздау үн қатып. Үстіртке шыққан соң кең тыныстап, айналаға сүзіле көз салды. Тек тұрмай ат үстінен мен де үңілдім ылди еңіске. Адасатын ештеңесі жоқ, аядай ғана мәлі екен. Асса елу түтін, біздің Ақдаладан әлдеқайда кіші қыстақ. Ортасынан қақ жарып, екіге бөле даңғыраған тас жол жылғаны қуып өрлеп жатыр. Қайда баратыны әзірге белгісіз. Біз тұрған қаптал үстінен барлық аумақ алақанда тұрғандай анық көрінеді екен. Көрнеу қыратта аржақ-бержағты көздеп, бір ауық іркіліп қалдық

	– Анау, – деді бір кезде Қуаныш сонау етектегі, төбесінен қарағанда тым жатаған болып көрінетін жаңа үйді нұсқап.

	Жалт бұрылғанымда жүзіндегі бағана жолда көрген бақыт күлкісімен қайта қауыштым.

	– Дәл сол ма? – дедім мен де иек асты ылдиға үңіле түсіп. Үй маңында адам қарасы көрінбейді. Бірақ, ауқатты кісінің қора-жайы екені бірден танылады.

	– Сол, – деді Қуаныш нық сеніммен. Маған көзін бір аударып, қып-қызыл боп кеткен жүзін тағы да төмен бұрды.

	– Жүр онда барайық, – дедім мен іле тақауырлап.

	– Тоқта, сәл аялдап, дем алып алайық, – деді ол аттан түсуге ыңғайлана беріп. – Қарашы, біздің ауыл алыста қалыпты.

	Қарасам, шынымен-ақ, ауылдан ұзап кеткен екенбіз. Көз ұшында шеті ғана көрініп қарауытып жатыр.

	Кенет кеткім келіп кетті.

	– Жүрші, Қуаныш, кетейік. Қарным ашып кетті, – дедім сосын. Айтқандай-ақ, ішек-қарным шұрылдап қоя берген еді.

	Ол әлдеқашан аттан түсіп, шөбі қалың беткейге жантайып жатып алыпты. Екі көзі төмендегі үйде. Есігінен біреу шыға ма дегендей кірпік қақпай қадалып қалыпты. Менің сөзімді естімеді ме, жауап қайтармады. Амалсыздан аттан түсіп, жанына барып жамбастай бердім. Шылбырдың ұшы қолымда. Ат ауыздығымен қалың шалғынға тұмсық матырды.

	– Енді туысыңның үйіне барып айттамаймыз ба, отырамыз ба осылай? – дедім сәлден соң тағы асықтырып. – Қарным ашып кетті.

	– Тоқта, үйде адам жоқ сияқты. Сәл күтейік, – деді ол онша асықпай.

	Арада сәт өтті ме, өтпеді, астынан жылан шыққандай болған ол орнынан шұғыл атып тұрды. Жалма-жан ылдиға көз жіберсем, өзіміз құралпы қызыл көйлекті қыз тақиясының үкісі бұлғақ қағып есік алдынан ұзап барады екен. Келесі сәтте Қуанышқа қарадым әлдене күдікпен. Үріккен ешкідей үдірейе қалған ол жүзі құп-қу болып ентігіп, есі шыға қадалып тұр екен еңістегі мен көрген көрініске. Бейнесі кісі тіксінгендей. Қасында басқа адам бары әлдеқашан есінен шыққан. Сәлден кейін барып өзін тапқанда маған жалт бұрылып, екі беті қып-қызыл болып өртеніп кетті. Іле жанарын тайдырып әкетіп, содан қайтып маған тіктеп қарай алмай, қарашығын алып қаша берді. Мен ештеңені түсінбей аң-таңмын.

	Аздан кейін ол «ішім ауырды» деген тағы бір пәле шығарды. Аттың шылбырын маған ұстата салып, таяу жердегі қар суы орып кеткен терең ардаға қарай жүгіріп кетіп еді, содан о бір заманда құрсағын ұстап қайтып келді. Келе сала, «кетейік» деді, өңінен соған мықтап бел шешкені айқын аңғарылып. Мен не дерімді білмей оған аңтарыла қарадым және бұнысын неге жорырымды білмедім. Сүйтіп, анау-мынау емес, Құдайдың молшылық күнінде нәр сызбай, екеуден екеу аш бұралып, тілімізді тістеген күйі кері қайттық.

	Қайтар жолда өзімізбен өзіміз болып, үнсіз келдік. Қанша ойласам да, ештеңенің байыбына бара алмадым. Жадымда тек қызыл көйлекті қыз ғана келе жатты сұрақ болып. Досымнан артық-ауыс ештеңе сұрамадым. Сұрар едім, не деп сұрарымды білмедім. Оның үстіне, аш әрі ашулы кісіде сөйлейтін қайдағы сөз, жол бойы зуан сүрмей, үнсіз жеттік ауылға.

	Айт кезінде аз ғана күн бұлттан шыққан күндей жарық етіп жадырай қалғанымен, көп өтпей оның ажары көлеңкелі қалпын қайта тапты. Тағы да сары уайымға салынып, сарсаң ойға тұтылып, салбырап жүретін болды тұнжырап. Қолы қалт ете қалса болды, жалғыз жарылып, ауыл сыртындағы дөң басына қарай тартатын. Сондағы үйреншікті орнына жайғасып, екі тізесінің үстіне қойған қолының сыртына иегін артып алып, салыңқы қабақпен мұңға батып ұзақ отырар еді. Кейде іздеп барсам, маған қарап зорлана жымиып қоятын да, артынан өзімен-өзі болып, ұмытып кететін. Әрі қашқан сынық жүзінен қараған көзді жасқа шылағандай бір жүрек елжіретерлік аянышты кейіп қылаң беретін. Қасыреттің не сағыныштың дерегі екені белгісіз күңгірт бояу, жұмбақ сипат еді. Уыз жүзіне жастайынан кірбең үйіріліп, үнжырғасы түскен жалғыз досымның жан қалауын тауып, қалыпты өмірге қайтып келуіне еш қайран қыла алмай, шарасыз халіме налып, опынып отырып қалатынмын.

	Қайта қарағанда, тағы сол сар тап кескін, сарылма мұңмен қауышатынмын. Басына түскен солбір салмақты жайдың себебін ешқашан сұрамаппын. Сұрасам да, айтпас деп ойладым ба екен, ол жайында бір де бір рет сөз қозғап, тіс жармаппын. Бірақ, қасында ара суытпай бірге жүргендіктен болар, мұңлы бейнесі жадыма білінбей сіңіп, сол күйі тас болып қалып қойыпты. Мұны мен, әрине, кезінде емес, кейін білдім.

	Қоңыр күздің соңғы күндерінің бірінде біздің үй аудан орталығына көшті. Қуаныш екеуміз қимай қоштасып, жыласып айырылыстық. Ортамызға қаншалық жақындықтың орнағанын мен сонда түсініп, түпкілікті шамаладым. Кейін де ұмытпай, үнемі сағынып еске алып жүрдім.

	Ал, келесі жылы жазда Ақдалаға барғанда мен оны көре алмадым. Өткен күзде өкінішті жағдайда дүниеден озыпты. Алыстан аңсап барған жалғыз досымды таппай қалғаныма ішім ашып, қатты жыладым. Біздің үй қоныс аударып көп өтпей ол Текестің суына кетіпті. Басында сенбеген едім, әңгіменің егжей-тегжейін естіген соң иланбасқа шарам қалмады. Күздің аяғындағы бір аласапыран жаңбырда арнасынан аса тасыған өзен баяғы Мойынтайға баратын ағаш көпірді алып кетіпті. Ар жаққа өтуге ұрланып барған Қуаныш атын өткелсіз жерден салып, өтпек болады. Басында мен оның мұндай көзсіз ерлікке барғанына таң қалған едім. Соңынан әлгібір жолғы түсініксіз сапар есіме түсіп, болған істің мәнін сәл де болса тұспалдағандай болдым. О, қайран Қуаныш! Қайтейін сені?!.

	Оның Текестің арғы бетіне не үшін өтпек болғанының сыры бүкіл Ақдалаға беймәлім екен. Сұрастырып көргенде, әке-шешесі де ішінде, бір де бір адам білмейтін болып шығыпты. Бәрі түкке түсінбей, алақандарын ашыпты. Бәлкім, олар үшін бұл әлі де бір жұмбақ болар. Бірақ, маған бірдеңе аян сияқты болады да тұрады. Қайран Қуаныш! Қайтейін сені!





ҚҰЙ




	Ашсам деген есiгімнiң тұтқасына әлi қол салған жоқпын. Бәлкiм, олай қарай ендi қайтып бiлек көтере алмайтын шығармын... Табалдырықтан аттаған жерде iшкi жақтан ұрылар әлдене ызғар лептi күнiбұрын сезiп, тайсақтап тұрмын.

	Шындығына келгенде, мен осы араның өзiне бiреу жетектеп, бiреу айдағандай зорға келіп тоқтаған едім. Одан ары аттап басу, алға қарай жалғасты iлгерiлеу – шайлығып қалған жүректiң ендiгәрі дауаламас байламы. Қайтқан меселде – алынбас қамал болып жол тосып тұр алдыда. Тауы шағылған ынта да жуырмаңда туын қайта тіктер емес. Күпті көңiл де әлденеден қаймығып, жасқана бередi.

	Тұмсығымның ұшында ғана жабулы тұрған ауыр емен есiк сазбалшықтан құйылғандай сазарып қалыпты. Өмiр бойы ашылмаған тәріздi. Жапсарлары жабысып, жымдасып кеткендей. Тарс бекiтiлiп қамап алған арғы жағындағы қаға берiс дүниеге қалқан болып қалшиып тұр. Мұның да сыртқы кейпiнен әлдене салқындық бiлiнгендей.

	Емен есiктiң арғы бетiнен басталатын жабық әлем қанша суық болса да маған бейтаныс емес секілді. Көзге түскен тiкендей қадалып, көкейде тұрар ондағы көмескi өмiр. Көңiлден кетпес көрiксiз сурет.

	... Мiне, мен iшке қарай енiп келе жатырмын. Бiр қызығы, бұл жолы құлаққа жетсе жүйкеге тиер жылаңқы топсаның жылан ысқырық шиқылы естiлген жоқ. Алдыдан кеулеп соғар сызды самал да біржолата сап болғандай, көре сала тұра ұмтылып, жүзімді сипамады. Маңайым тып-тыныш, жып-жылы, ың-жыңсыз күйiмде табалдырықтан аттадым. Iшке қарай кiрерiн кiрсем де, есiктен енген жерде, неге екенiн кім бiлсiн, себепсіз iркiлiп, босағаның түбiнде бөгеле бердiм. Әлденеден жүрегiм қаймығатын секiлдi. Белгiсiз бiр нәрседен жаным жасқанатын сыңайлы. Екi арасын анық ажырата алмадым, жатырқаған қалыппен состия қарап бiраз тұрып қалдым. Жан-жағыма мұқият зер саламын. Бажайлай бағып, төр жаққа қарашық қадаймын. Қарсы бетiм – көз байланар қара кеуек. Қараған жағым – түк көрiнбес түпсiз үңгiр.

	Бөлме iшiн қою қараңғылық тұмшалапты. Айнала түгел анық танылмас қара көлеңке құрсағына жұтылған. Зымыстан орта тұмсара түнеріп, тұншығып тұр. Терезеге тартылған текенiң терiсiндей төрт кез кездеме жалғанның жарығын қылышпен қиғандай кесіп, дым тамызбай арғы бетінде қалдырыпты. Содан төрт кереге там iшi тұтас дүниеден бөлiнiп, оқшауланып, соқыр тұманға көмiлiп қалыпты. Сырттан түсер саңлау жоқ қуыс ортада демiң сығылып, тыныс тарылғандай. Тұйық қоналқыға түн ортасында келiп түнеп, сол бойы қамалып қалған қасат қараңғылық қайта шығар жол таппай, көлдей көлкіп тұра-тұра қол батпас көкбауырға айланып, ұйып қалған тәрiздi. Барып көрмеген беймәлiм жақтың жер бетiнен байқалған бiр пұшпақ белгiсiндей сезiлiп, барса келмес әлемнiң бастан кешпесе де зәреңдi алар сесiн гулетiп, сiресiп тұр. Ендi қайта ыдырап, iрiместей. Iргесiн қымтап, iңiрдей iркiлдейдi. Соның кесiрiнен қадалған көз алыс түкпiрге еркiн оза алмай, шалымы қайтқандай шалдығып, иек астында ғана іркіле бередi. Бұлықсыған бұлыңғыр мұнарды ендеп өте алмай өндiршегi үзiледi.

	Тыстағы дүбiрлі тiршiлiктiң дүрмек ағынынан мүлде қағыс қалып, бөлiнiп қалған бөгесiн кеуектiң аядай iшi тiл-аузын әлдеқашан жұтып қойыпты. Марғаулық басқан мұнарлы маң демi бiткендей тым-тырыс. Үнсiз. Меңiреу. Мың жыл құлақ қойсаңда бiр үзiк тықыр естiлмес тыныш ортадан жүрегiң зеңiп, басың айналғандай. Шектен асқан жым-жырттық көңiлге үрей жүгiртiп, санаңа сан қилы күдiк жамырататын шығар, ілкiде бастан кешпеген қай-қайдағы жат сезiмдер жылысып келiп, жаныңды кеулейдi.

	Бөтенсiген, жатырқаған бiр көңiл күй құшағында мен әлi босағада тұрмын. Бар назарым қарсы жақта. Қат-қабат баттасқан қара бояудан тiптi де қалыңдап, iшке қарай қабыса түскен қарақошқыл қабырғалар әлдене қаталдық танытып, тиiп кетсе қарып алардай суық бауырын жанастыра жақындатса, сiңiстi болған күңгiрт көлеңкеден әуелгiсiнен де аласарып, отырып кеткен ауыр төбе шекеге тиердей шертиiп, қабақ үстiнде ғана салбырап тұр. Қалтарысқа қашып, тасада қалған бұрыш-бұрыштар қанша телмiрсең де түбiн көрсетпей, тым-тырыс болып бұғып қалыпты.

	Ал, ол қуыстың бержақ беті ақсиған апан аузындай қарауытып, әлдене құбыжықтың кешiкпей қарғып шығар секемiн сездiрiп, демiн iшiне тартып тынып жатыр. Мысты басып, сағыңды сындырар самарқау салмақ пен санаңды салдандырар салбөксе сыздан тау қопарар талабың қайтып, тас үгiтер тауаның шағылғандай.

	Аз-кемнен кейiн жаңа ортаға бойым үйренiп, көзiм қаныға бастағанмен, бәрi бiр, айналамды анық көрiп, ашық тани алмадым. Қараңғының қоюлығы сонша, көмескiленген төр жақ түкпiрге қарашығым еркiн жетпей, талығып тұр. Сонда да қоймай, бұрын-соңды болмаған ынтамен ұмсынып, өңiн бермей қойған бейтаныс қалтқының бейғам аясынан өзiмдi емес, қапасқа қамалып, тұйықталып тұрған ақыл-ойымды жарыққа сүйрер әлдебiр саңылау мен жіңішке жылт iздеймiн. Қол ұшын берер деген үміт қой баяғы... Бірақ, түк танылмайды. Әлденелердiң өшкiн нобайы зорға ұшырасқанымен, жүзiн тұнық көрсетiп, таныстық бiлдiрмедi. Қарсы жақ керегеден, кере тартылған қалы кiлемнiң әлдеқашан ғайыпқа сiңiп, түрi өшiп, өңi оңған ою-өрнегiнiң солғын тартқан жұғын-жұқанасы болар, иыр-қиыр бiрдеңенiң үзiле қылаң берген шалаңғыт iзiн шырамытқандай болдым. Ал, былайғы қапталдан, әспеттей iлiнген кiсi суретiнiң тұңғиыққа сүңгіп, танылмасқа айналған сұлбасы болар, нысанаға қойылған қарауылдай қалқиып, басы-мойны тұтасқан жарты кеуденiң сынық сүлдерi зорға қарауытады.

	Ары-берi тұрған соң мен өзiмдi кәдiмгi адам мекендер баспанада емес, басқа бір жат дүниеге, бөтен бiр әлемге тап болғандай сезiне бастадым. Маңайым салқын тартып, сызданып бара жатты. Айналам дымқыл едi. Қалың қабырғаларын аяз сорған құз-шыңырау түбiне аңдаусыз түсiп қалғандаймын. Жаңа ортадан жаным ығыр болып, түршiге бастадым. Әлдеқайдан, төрт керегенiң қайсыбiр бұрышынан сызды леп есiп, суық сумақай сумаңдап тұрғандай сезiлдi. Сол ызғар ендi бiлдiрмей менiң тәнiмдi, одан өтiп сүйегiмдi, жүрегiмдi, жанымды мұздата бастағандай болды. Мен іле назарымды жиып, жаңағы бiр сыздықтап тұрған сызды леп көзiн iздеуге кiрiстiм. Қарауытқан қалқа-тұрақ iшiнен ештеңе көрiнер емес. Ешнәрсе таба алар емеспiн. Өлдiм-талдым дегенде сонау төр жақ бұрыштағы әлдене қарауытқан нәрсені көзiме шалықтырғандай болдым. Аралық қашық едi. Қанша қадалсам да жанарым жетер емес. Қарашығым қарауытып талыға бердi. Шарасыздан қозғалып, iлгерi жылжуға мәжбүр болдым. Алға қарай зорға басып, iлбiп келем. Барар жерiм соншама алыстай сезiлдi. Сәлден соң мезгеулi маңға жетiп те iлiндiм. Ірге жақтан көлденең созылған қара сұлба анық танылмай қылаңыта бастады. Артынша аңғардым... төсек екен. Кәдiмгi адам жататын ағаш төсек. Үстiнде дөңкиген бiрдеңе бар. Мен оның адам екенiн бірден бiлдiм. Тiрi, өлiсi әзiрге белгiсiз кiсi денесi. Өлiк болуы әбден мүмкiн. Себебi, сыз жайлаған мұндай зындан түбiнде қозғалмай жатқан пенденiң қайдан жаны қалсын. Тырп етпейдi. Сұлағанына ұзақ болғаны байқалады. Тұтас денесiн сор тартып, суық алыпты. Сол жақтан шалығын сездiрмей ызғар еседi. Қарауытқан қуыс кеуек iшiне жын демiндей дыбыссыз тарап, бой қалтыратып тұрған салқын леп сол дымқыл еден жiлiк майын сорып, әбден дiңкелеткен бейбақ жанның мұзға айналған денесiнен жамырап, бүркіліп тұрған секiлдi. Қараған көз қаймығып, жанарың жасиды. Жаның жаурап, жүрегiң жасқанады.

	Белгiсiз бiр ерiксiз күштiң айдауында мен ықтиярсыз еңкейiп, алдыма қарай үңiле бердiм. Тас дене әлi қыбырсыз. Сәл жылжып барып, бас жағынан төне түстiм. Бiр қолымен жағын таянып, бас жағындағы жастыққа қарай жантая құлаған екен, сол бетi қатып қалыпты. Әзiрше тiрi сияқты. Көзi ашық жатыр. Соған қарап тiрi ме дедiм. Бiрақ, саз балшықпен сыланғандай сартап болған жүзiнен тiрлiк белгiсi бiлiнбейдi. Сазарып қалған. Салқын. Суық. Менiң келгенiмдi сезбедi, не сезгiсi келмедi, сол баяғы қимылсыз қалпында қалды. Тек ашық жатқан көздерi ғана бойындағы соңғы тұяқсерперiнiң әлi таусылмағанын сездiрдi – қарашығының түбiнде сөнбей қалған бiр тамшы шоқ бар екен. Оның өзi құдық түбiнен көрiнген жын отындай өшiп-жанып, өлеусiрей көрiнедi. Шыңырау түбiне түсiп кетiп, жарық дүниенi қимай, әлденеден үмiт күтiп, өлiмiшi күйде жанып тұрған тарғыл мысықтың шегiр көзi дерсің.

	Мен тағы бiр дерексіз күштiң жетегiнде бас жағына барып тiзе бүктiм. Тiрi өлiктiң бойынан тараған сызды леп маған тiптi жақыннан ап-анық бiлiнiп тұрды. Жаным қанша жатырқап тұрса да мен осы бiр құр сүлдерi ғана қалған жанды қаңқаға мәңгi безе алмас болып байланғандаймын. Тек жүрегiм ғана сезiнер бiр көрiнбес иiрiм менi оған қарай иiрiп, үйiре берді. Ендi қайта құтыла алмас масылға мықтап тұрып тұтқын болғанымды ап-анық сезiп отырмын.

	Бет-жүзiн әлi толық көрген жоқпын. Бiрақ, танып отырмын. Ол менiң көне көз танысым едi. Иә, мен оны бұрыннан білетінмін. Ол менiң бала күнгi досым болатын. Ал, әзiр танымаймын. Кiмiм екенiн бiлмеймiн. Мың жыл көрмеген қаймана бiреу секiлдi.

	Көп жылды араға салып қайта кездескен сәтте әнтек тiксiнiп қалғанымды жасыра алмаймын. Өйткенi, бұл оның ауылдан емес, алыстағы абақтыдан босанып келе жатқан беті едi. Дегенмен, балалық шақтағы татулығымызды ұмытпай, жақын тартып iздеп келгенiн ойлап iшiмнiң жылығаны да рас болатын. Алғашқы сәтте жылы жымиғанымен, өзiмен бiрге әлдене суық ызғарды ала келгенiн де көңiлiм сезген. Ендi сол ызғар көбейе-көбейе осы бөлменi тұмшалапты. Жүректі қарып алар тастай суық сызды леп... Қашан айығарын кім бiлген... кейiнгi iстер туралы ойлағанда менi тек сұсты үрей ғана иектейтiн.

	Мен оны тiрлiк ұшқыны сөнуге жақын өшкiн жанары айқын аңғартып тұрған, мың жыл бойы тамұқ түбiнде жатқандай солғын тартып, арқауы жiңiшкере бастаған мүшкiл халiнен құтқармақ болып:

	– Мәукен! – дедiм.

	Жауап үн болған жоқ. Сонда да қоймай, қадалып қарап отырмын. Осы сәттегi оның нұрсыз жанары құрық бойламас құдыққа ұқсар едi. Ең әуелi, сол құз-шыңырау түбiнен өшуге таяп өлеусiреген әлсiз ұшқын әлдене құдiреттен қуат алғандай жылт-жылт етiп, қайта шоқтанып тұтана бастады да, сәлден кейiн тiрi жәндiктей жарыққа ұмтылып, берi қарай өрмелеп келе жатты. Көз түбiнен күшейiп келе жатқан жарық-сағым – әлi өшпеген, жаны сiрi өмiр сәулесi едi. Сол сәуле көз алдымда құр сүлдердiң бойына жан салғандай болды. Өлi денеге шым-шымдап жылу кiрiп, толқындай тарап жүре бергенiн мен ап-анық бiлiп отырдым. Сәлден соң ол толық тiрiлiп, жарық дүниеге келдi.

	– А? – дедi маған аңтарыла қарап, – бiрдеңе дедiң бе?

	Үнiндегi дiрiлден үрейiң ұшқандай едi. Бiрақ мен оның қайта тiрiлiп, өмiрге оралғанына қуандым. Болмаса, содан ары біржола өшіп қалуы мүмкін ғой. Ол осы отырысында бiлтесi жанып бiтуге айналған жалғыз шамнан айнымас едi. Дәл осы сүреңсiз қалпына қарап отырып менiң оған жаным ашыды. Жүрегiм езiлдi. Бiрақ оны түбегейлi құтқарып аларға менде құдiрет жоқ едi. Соны ойлап, оны да, өзiмдi де аядым. Дәрменсiздiгiме налыдым. Дегенмен, бәрi-бiр, мен оны бастапқы күйреуiк күйiнен бiр сәт болса да сергiтiп алмақ ниетiмнен қайтпадым.

	– Қалайсың? – дедiм, жұмсақ тiл қатып.

	– Жақсымын, – дедi, ол сәл кiдiрiстен кейiн.

	– Мен жұмыс бабымен iссапарға кетіп едiм...

	– Е, бара бер... әзiрше керегiң бола қойған жоқ.

	Мен алақанымды апарып оның маңдайына бастым. Сап-салқын екен. Атсыз саусағымның ұшына ала, жұқарып кеткен жарғақ терi мен бас сүйектiң арасында қысылып-қымтырылған шеке тамырлары бүлкiлдеп соғып тұрды.

	– Бiр жерiң ауырып жүрген жоқ па? – дедiм сосын сұрағымды ары қарай жалғап.

	– Әзiрше саумын.

	– Тамақты уағында iшiп жүрсiң бе?

	– Балалар уағында әкеледi.

	– Үй тым қараңғы ғой?

	– Бола берсiн. Талайғы жолдас... үйренiп қалыппын. Әрi жарыққа көрсетер жүз қалды ма менде?!.

	– Сонда да... жападан жалғыз жабығып жата бергенiң қалай?

	– Жай... өткен-кеткендi ойлап...

	– Ой таусыла ма тіріде?! Құрдым ойға қамалып жата бермей, бiр уақ сыртқа шығып, бой жазып келсеңшi. Құдайға шүкiр, әзiр бұрынғыдай емес, еркiндiкте жүрсiң ғой, – дедiм ақыры оның ала көлеңкеде сұп-сұр болып көрiнiп тұрған суық жүзiне тесiле қарап отырып. Бұл менiң айтпақ боп келген соңғы сөзiм едi.

	– Еркiндiк! – дедi ол әлден уақтан кейін ащы кекесiнмен мырс етiп. Бейнесiнде таусылып бiткен шарасыздық бар едi.– Жоқ! – дедi соңынан күрсiнiп. – Жоқ, мен әлi еркiндiкке шыққам жоқ. Жетi атам көрмеген темірторға сол еркiндiк үшiн барып едiм. Бекер болды...

	Көз аудармай қарап отырмын. Ол қайта төмендеп, өшiп бара жатты. Жаным түршiгiп жанарына қарадым. Құрық бойламас құдық көзiнiң терең түбiнен жаңа ғана берi өрмелеп келген үмiт-ұшқын iнiне қайта кiрген көртышқандай қайыра еңiстеп, түкпiрге енiп, жоғалып бара жатты. Мен ол жертескішті керi шығарып алуға мүлде шарасыз едiм. Бақырайып тұрып сол беті құрдым түбіне ұзатып салдым. Қарсы алдымнан тағы да сұп-суық ызғар есе бастады. Әлдене сұмдықты онсыз да сезiп отырған жүрегiм ине шаншылғандай шанышқақтап, дәрменсiз күйде демiгiп, отырған жерiмде омалып қала бердiм...

	Мен алғаш келiп тоқтаған жерiмнен әлi қозғалған жоқпын. Тұмсығымның ұшында тарс жабулы тұрған ауыр есiктiң тұтқасына қол салмасам да, iштен бiлiнер сызды лептi алдын ала сезiп, қайқалақтап тұрмын. Не қылсам да, әлденеден шайлығып қалған жүрегім алға қарай аттап басуыма енді қайта қузау салмайтын сияқты.

	Есiк әлi жабулы тұр.





ҚУҒЫНШЫ




	Әлгінде ғана бастан кешкен шетін оқиғаның шеңбек әсерінен өзін-өзі әлі арашалап алған жоқ. Қорқыныш, не

	өкініш екені белгісіз, көкірек түбіне шымырлай шөгіп, байланып қалған бір кермек сезім қолқа-жүрегін кернеп, күпті еріп жүріп алды. Жуырмаңда шырмауын шешіп, шеңгелін босатар емес. Бір ұшы өткен сәттер өтінде қалып, содан бері сағызша созылып, шұбатылып келе жатқан қиялының жіптік жіптері әлі үзілмей, әудем ұзап кетсе де назарын жырымдап, артына қарай аудара берді. Пәленің бәрі, сірә, содан балалап жатқан болар, аяқ асты сезгір боп кеткен жүйрік көңілі де әлдеңеден күдіктенгендей, соңында қалған сүреңсіз оқиғаға оқтын-оқтын оралумен болды. Ой-ұшығы да сол өтміш жайға шырмалып, қызыл көрген құмайдай үйіріліп, соқты да отырды. Не қылса да, әзірге оны мүлде ұмытып, өзін толық еркіндікке шығарып аларға ерік-жігері жетпестей еді. Сондай бір құрдымға тартқан жұтпа иірімнің ығына ілініп, байыз таптырмас мазасыздық құшағында, көше бойымен ілбіп, аяңдап келеді. Қаперінде бір беймәлім сезік. Артынан түсіп, қалмай келе жатқан белгісіз құғыншының алғашқы секемі.

	* * *

	Көз алдында көлденеңдеген көрнеу бір елес. Бүге-шігесіне дейін анық тірі сурет. Өзі соған ішкерелей еніп келе жатқан сияқты. Ығы-жығы көп елдің ортасында түр-тұпаты да, мақсат-мүддесі де бөлек бөтен бір адамның кім көрінгенге қол жайып, бірдене сұраған жанды көрінісі қарашығына тартылды да тұрды. Етек-жеңі ерепайсыз кең, өрім-өрім ұзын киім киіп, буырыл тартқан сақал-мұртын ұйпалақтата еркін жіберген суық тұлғалы кісі иығына арта салған әлде дорба, әлде қоржын, салмақсыз жүгін қиналыссыз көтеріп, енді өзіне қарай бет алды. Алдына жетпей тынбайтындай бір кейіпте еді. Әзірше назар тіктеп қараған жақ, бірақ түпкі мақсатының өзі тұрған маң екені – айтпасада анық болатын. Тапқанына тәуба қылып, дұға жасағаны шығар, жұптай жайылған қос алақанын ауық-ауық көтеріп, түкті бетін сипап қояды. Мерекелі мейрамның дулы ортасы болар деді, әлдеқайда аңсарлары ауып, аңырып қалған көп кісілердің ара-арасымен аралай жылжып әне-міне таяп қалды. Соны қапысыз байқаған келесі сәтте қашанғы көне ұстамасы ұстап, бойын тосын бір жатырқауық сезім билеп, өзін-өзі ұстай алмай, тызақтады да қалды. Маңайынан себепсіз ығыр болып, тұрған орнынан тікен шыққандай безініп, қай бір жаққа зеңіп кеткісі келді. Бірақ, неге екенін, орнынан қозғала алмады... жылжи алмады. Есесіне тұла бойынан ызғар есіп, үрей өріп келе жатқан сұсты сұлба ілгерлей-ілгерлей тақап келгенде, шықылыққа тоқтаған аттай дірілдеп, табанынан байланды да қалды. Ішкі күдігі айнымай келіп, көрген жерден өзіне әлдебір қатысы бардай білініп, жүрегін зырқ еткізген, содан бері көзге шыққан теріскендей қадалып, көңілінен таса болмай, жүйкеге тиіп, жақындап келе жатқан бейтаныс бейненің өз маңына табан тіреп, жайлап тоқтағанын көзімен емес, көкірегімен көріп, түйсігімен сезіп тұрды. Өзі де білмейтін бір сестен қаймығып, тайсақтай берген қос жанарының қарсы келген кісінің жүзіне тік қарауға әзірге батылы жетпейтіндей. Соған, қылыш жүзіндей қылпылдаған ішкі әлсіздігін тасада қалтырмаққа тырысып, ештеңе байқамаған болып төмен қарап, тұқыра берді. Шақырусыз келген қонақ өз тұсына келіп аялдамай өте шығар, болмаса жетпей бұрылып, басқа жаққа бет алар деген де өшкін үміт бар еді аржағында. Жоқ, бұл жазған көрген жерден көшіп, көкейіне қонып алғанындай, оңай құтылар көлденең көк атты болмай шықты. Табан аудармаған беті қарсы алдына келіп, шаншыла тоқтады. Өзін байқамаған бейнеге енген бұның шолақ құлығын білетін сияқты, ерегескендей жақындап келіп, жайулы жүрген жұптаулы алақанын сәл көтеріп, алдына қарай соза қойды. Ендігі кезекте аяғының басына қадалып тұрған көз сәулелерін қылышпен қиғандай үзіп, үлкен, жалпақ, күс-күс алақан келіп тартылды бет алдына. Аржағында жаңа ғана андағайлап тұрған нәрселер лезде тасалап, қалқада қалды. Ізінше басын көтеріп алған жоқ.

	Көтеріп алар еді, үлгіре алмады. Алақан жүзіндегі қып-қиғаш шимайдан қалыптасқан шым-шым шүңет сызықтар бірден өзіне тартып, иіріміне батырып әкете берді. Соған арбалып, ешқайда қарауға шамасы болмай, көз алдынан жаңа көрініс берген шиыр шытырманның шыңырау-шатқалына құлап, шырмауығына шырмалды да қалды. Адам тағдырын айқын көрсетеді дейтін алақан айшықтары шым-шытырық болып, шұбырды да жатты көз ұшында. Бейтаныс адамның басып өткен бейбағыт жолдарындай еді. Жай ғана жол емес, рахатынан миқанаты мол, сорлы болып жаралған сормаңдай жанның сорабынан сүрдегі көп өмір жолы. Шатқалаңы жиі тірлік соқпағы. Ұзақ жылдар көріп келген көресесінің көзге ұрған айғағы. Иу-қиу екен. Осынау қиюы қашқан қимыжық іздерден, бұрыс-қағысы көп жықпыл сонардан жәй ғана бақыр басты пенде емес, ақылы елден асқан дәнішпан боп туылсаңда басың айналып, бағдарыңнан жаңылғандай едің. Тарау-тарау тармақтардан тарығып, алыс-алыс айналымдардан адасқандай едің. Әжім айғыздаған жалпақ алақанға телміріп тұрып, бетінде сайрап жатқан бедерлерін әуелден бар таңбалар екенін, әлде қараусыз қалап күстенген алақанның көн болып қатып, соның тілімдене жарылғанынан түскен жарғышақтар екенін анық ажырата алмай дал болды. Не қылсада, кісі қызығатын көшірме, адам түсінер өмірбаян емес. Пенде баласына тілемейтін тағдыр. Көрген жерден көзіңді арбап, көңіліңді шақырғанымен, қарашығың қаныға келе аза бойың қаза безінер жағымсыз сызықтар. Шиырын көрсеткенмен сырын ілдірмей, бара-бара суық тарта берді. Көре-көре көзі үйреністі болды, әлде басқа себептен, әлдеқайдан бұрын бір көргендей сезіліп, таныс білінген тарбақ алақанға шұғыл шешіммен суырып мың теңгеліктен бір қағазын тастай берді. Сумдық жаны ашығаннан емес, әрине. Көз алдындағы көрімсіз сұлбадан тез құтылу үшін. Бірақ, ол кісі ойлағандай оңай болмай шықты. Уысына бұрын-соңды мұндай көп ақша түсіп көрмеген шимай алақан тез жұмылып, қарасын өшіре қоймады. Есесіне сәл созыла беріп, қатып қалған жерінде табан аудармай нық тұрған ашық саусақтардың көбесіне кір кептелген тырнақ ұштарынан ендігі кезекте сәл-сәл діріл білініп, иесінің басқа бір тосын халге дұшар болғанын бүкпесіз әйгіледі. Сол сәттік құбылысты қадалып тұрған бұл да сезді табанда. Көзін төменгі ашық алақаннан алып, тұмсық ұшына тақау тұрған, бірақ әлі көзге шалына қоймаған бейтаныс жүзге аударып, шұғыл жылжыта берді. Өмір-бақи адамға емес, құлқыны үшін ақшаға ғана назар салып келген анау да бұрын өз басында болмаған қимыл жасап, қарсысында қалшиып қалған кісінің бетіне қарамақ сыңай білдіріп, жіті ыңғайланды. Көп кешіккен жоқ, қадала қарады да. Көз сәулелері түйіскен жерден ұшқын шашырап, шағылыса кетті. Көрген сұмдығынан көзі жасып, қатты сасып, кері шегінді.

	* * *

	– Астапиралла! Астапиралла!! – деді едел-жедел жан шақырып. Жан-жағына қарап, кеудесіне иман үйірді. Есіне келгенде білді: ашық аспан астында көкірегін қарадай қалтыратқан қуатты бір діріл буып, жападан жалғыз оңаша отырыпты. Бітеліп қалған құлағы кенет ашылып, жаңа ғана үзіліп, тоқтап қалған дүние азан-қазан болып, жалғасып жүре берді. Өзі аман-сау екен. Тағы келіп, сергек. Маңынан бөтен ешкімнің қарасын ұшырата алмады. Жөпелдемеде ажыратқан жоқ, қайсыбір көшенің бойындағы қайсыбір кішкене саябақтың ішіндегі оқшау орындыққа келіп тізе бүгіпті... Сонда барып өзінің бағанадан бастан кешкендерінің өңі емес, сандырақ қиялы екенін түсінді. Дегенмен, өзі тіріліп өмірге келгенімен, шамырқанып кеткен рухын қоярға жер таппай қысылғанда, пендеге пана болмас кең дүниенің керенаулығынан үркіп, сұмдық қиналып отырды. Өз ойынан өзі шошыды. Жаңа ғана санасында сәулеленген шетін оқиға шындық өмірде болып өткендей сезіліп, алабөтен тіксініп, түршігіп отырды. Тосын үрейден тұрып кеткен жан-арыстанымен арпалысып, аласұрды да қалды.

	Көз алдынан жаңа ғана көрген жоқсұмдығы екі елі кетер емес... Көз!!! Су толы тостағандай тұңғиық шарасына мөлт-мөлт етіп бейшара жалыныштың мұнары тұнған тілемші жанар... үңілген адамды тереңіне жұтып әкетердей үйіре арбаған түпсіз қарашық... сүзіле қарайды кісіге. Түбінде телмірген тойымсыз дәме бар. Өшіп-жанған соңғы үмітпен үзіле жаздап, үздіге емінеді. Көрген жерден жазбай таныды– өзінің көзі. Өзінің жанары. Күн сәулесі шағылысқан жалтыр мұзға абайсыз қарап қалып, қарашығын қарықтырып алғандай, назарын алып қашып, аза бойы қаза болып, орнынан ыршып кетті. Куә болған пәлелі жайдан көңіліне дарытып алған үрейі көкірегін жарып кете жаздап, зуанын ұшырды. Төбе шашы тік тұрып, кез болған кесапаттан қабағат шошығанда, жаны сескеніп, дүниеден безіп кете жаздады. Қабынан шыға атқалақтаған жүрегін талайға дейін сабасына түсіре алмады.

	Жайғасқан жерінде бойы ауырлап, бір ауық отырып қалды. Бірақ, қанша аялдаса да, ешбір кеңіп, серги алмады. Керісінше, оңаша отырғанда қай-қайдағы ой иектеп, тынышы кете берді. Дәл қазірде әлгіндегі ішіп-жеп қарайтын сүркей көз ту сыртынан қадалып, желкесінен бағып отырғандай болып, ығыр ете берген соң орнынан тұрып, жолына түскен. Сол жүргеннен ұзақ жүріп келеді. Еш жерге аялдап, тоқтаған жоқ.

	Кең даңғылдың шетіндегі жаяуларға арналған жіңішке соқпақта аяңдап басып, ілгерлеп келеді. Арт жағына мойын бұрып қараған жоқ. Бірақ, ұзамай бар назары кейініне құлап, соңын аңдуға көшті. Әлгінде орнынан қозғалғанда әлдебір қара көлеңкенің ізін бағып, тіміскілей ілескенін сезген еді. Енді сол құбыжықтың елбеңдеп, әлі қалмағанын шамалады. Адам-адамның, ағаш-ағаштың тасасына тығылып, бір көрініп, бір бұғып, қарасын анық көрсетпей көлбең қағады пәлекет. Әлдеқайда жалт беріп, тосын жалтарғанда ғана көзге түсіп қалатын жалбыр етегінен басқа, әзірше ешнәрсесі анық танылып, толық байқалған жоқ. Бірақ, ертеден таныс елес бейнедей сезігі білініп, секемі сезіледі. Әлдеқайдан бір көрген, өмірдің қайсыбір есті алып, есеңгіретіп кеткен кезеңінде жұғысып кетіп, содан бері сүмелек иттей көз жазбай қойған көмескі сұлба. Түн жұтқандай түк танылмас түрінен түкті жүрек қаймығар сұс білінелді. Ұшып-қонған жеңіл қимылы жын ілеспестей жылдам. Арқа жағынан аяз бүркіп, жауырып тұсын шымырлатып баспалап келеді... көптен аңдып жүрген, бірақ, неге екенін тым жақын келмейтін сол құтқармас қуғыншы дәл бүгін қуып жетіп, әлдененің себебінен именбей жақындап, кеуделеп келіп қалғандай бір сыңайда еді. Қол созым ғана жерге келіп, бағжия қарап, бағып тұрды. Қарағысы келіп өліп бара жатқан соң, жалт бұрылған-ды. Жым-жылас екен. Арт жағы жылан жалағандай болып, жым-жырт жатыпты. Ешкімнің қарасы көрінбеді. Көлеңке емес, көсеу де ұшырата алмаған соң амалсыз жөнін тауып, жайына кете барды. Бірақ...

	Бірақ, бәрі бір, әлгі бір қара қалбаңды ұмыта алмады. Ол қарғыс атқыр пәлені былай ұзап, алыстап кеткен соң да әлдеқайдан танып, тағы да көріп келе жатты. Сонда білді... қара көлеңкенің қалбаңдап қайда жүргенін сонда аңдады. Аңдағаны сол, кенет өзін табан астынан қақ жарылып, екі айырылған жер жарығына түсіп бара жатқандай сезініп, сұмдық сүркейлі күй кешті. Әлдеқайдан сап ете қалған тас қарығандай суық сезім мұз жүгірткендей мұздатқан күйі қолқа-жүрегін аралап өте шықты. Жылан ысқырығы секілді сол сұрқай барып соғылды ма деді, ішкі жағынан бұрын-соңды болмаған, жандүниесінің сан тарау жылымдарын жіпсіз байлап, жасырын тұтастырып тұрған көмескі әйнектің тосын сызаттанып, шытынап бара жатқанын сезді. Солбір мөлдір дүниенің сызық түскен жерінен мың жыл өтсе де қайта қалпына келмейтінін ойлағанда, қапияда тас қараңғыда тажал аузына тап болғандай сұмдық үрейленіп, аза бой қаза болды. Қуыс кеудесіне тығылған періште рухы дүр-дүр үркті. Маңдайының суық терін бұрық еткізген беймәлім діріл әл-дәрменін алып, буын-буынын қуып, тізесіне қарай түсіп бара жатты...

	Содан аз өткенде ол өзі алғашқы қылпын сезген ызғарлы дүниенің бой тітіркентер зәрлі аязынан жаны жаурап, жүрегі мұздап келе жатты. Осы жүрісінде ол шырқы бұзылып кеткен шыбынын қайда апарып уатарын білмей дағдарған, дай-дай күйде еді.





ҰШЫНУ




	Екі күн, әлде үш күн... анық есінде жоқ. Басқа бір әлемде аз күн еру болып, бөтен бір дүниеде бір мезгіл ғұмыр кешіп қайтты.

	Жарық жалғанның қоқсыққа толы лас бетінен сұмдық үркіп, безініп қашқан бетім екен дейді. Тас қараңғы тырсылдатып кернеп алған түнек аспанның түпсіз құрсағыңда, бауырдай ұйыған қара бояуды жұлдыздай жарып, зымыран болып зымқап келе жатты. Ұшы-қиыры қиял жетпестей қиянға шапшып, далиып кеткен кенеусіз кеңдік жын жайлаған құбыжық үңгірдей оппа көмейіне сұғынған сайын сіміріп, сүңгіген сайын жұтып, оба берді. Тойымсыз жұмырына тоғыта түсті.

	Аңырайған ашық аяда қайсыбір қиыр шеттен шамына тиген ібіліс жымына мір болып атылған жай отындай, жан төзгісіз қарқынынан от өріліп, алдынан шыққан алқара көкті тебендей түйреп, көктеп келеді. Шанағына жасылдың жарқылы бойламас тұлдыр кеуектің жым-жылас жылымына қанжардай қадалып, жолынан тосып алған ғапыл ғаламның түк табылмас обыр өзегіне жебе болып шаншылып, армансыз шырқап бақты. Меңірейген меңсіз әлемнің жылтсыз қуысы мәңгілік құйғып өтер мекеніне айналғандай еді. Талпынысында тоқтау болмай, шырқау шеттерге шығандап кетті.

	Алды бөгетсіз болғанмен, соңынан түскен секем бар. Есіне түссе жүрегін қарып, алғашқы қылпы сезіле бастаған әлдене суық сестің жылан тіліндей жалаңдап, арқа мұздатқан ашты сезігі жақындап келеді барған сайын. Құрдымға құласада құтқармас болып құйрық тістеген қуғыншы қай қиырға салса да тістей қарысып, қарасынан қалмай қойды. Із баққан қарақшыдай ту сыртынан тікенше қадалып, тірсегін қиярдай тықсырып, әне-міне таяп қалды. Қапылыста қамданып, сасқалақ шақта сағымдай жылып сытыла зытқанда бетін қалай бұрғаны есінде қалмапты. Безірейген бетбақ кеңістікте басы ауған жақты бағдар қылып кете берген. Әп-сәтте талай жерді артына тастап, жоқ жайлаған меңіреу бостықта жүйткіген сайын екпін алып, зымырап бақты. Тұмсық тірер тосқауыл жуырмаңда жолықпастай. Шеті танылмас шексіздікте шайтан шырағындай бір шоқ сәулеге айналып, жүріп өткен жолында сәлден соң-ақ ізім-ғайып жоқ болар жосылған жолақ қалтырып, ысқырып келе жатты. Ұмтылған сайын демін ішіне тартып, түбін алып қашқан тылсым түннің тұңғиық қойнауын біраз жерге тінтіп, терең үңгіді. Бірақ, бәрі бір, әлгібір сары ізіне шөп салған жабысқақ қатерден құтыла алмады. Соңынан ерген сүркей көлеңке қайда қашса да артынан қалып, қалай жалтарса да құрулы құрығынан құтқаратын емес. Созақтаылып қалған шұбалшаң сорабынан екі елі ажырамай, ілмей тынбайтын ырай танытып, ілесіп келеді.

	Содан көп өткен жоқ, іштей қауіп қылған ықтимал жай айна қатесіз келіп, болар іс кенеттен шынға айналып жүре берді. Екі өкпесін қолына алып қуғындап келе жатқан қомағай құбыжық көлбақаның шіркей ілетін сумақы тіліндей созылғақ мойнын созып жіберіп, арыстанның аузындай қарас ашылған азуын шыбын болып жан сауғалап келе жатқан бұның жон-арқасынан салып, жұлқа тартқанда, есінен ауып кеткен қоянжүрек пақыр қапелімде не болғанын білмей, бір жағына қарай омақаса құлап, екі бүктеле шаң қауып қала берді. Жерге жете желкесі үзілді. Ақылынан адасқан екі аралықта не болғанын білмейді. Сәлден соң, әлде талай уақыттан кейін бе екен, өзін тапқанда, санасына ұрылғаны жан түршігер жай болды.

	Ұшып кеткен жаны кеудесіне қайта қонып, ес тапқанда байқады: қап-қара қан іркілдеген сасық көлшікте жатыпты. Етіне жабысып, терісін шаққан лас сұйқылдан аза бойы қаза болып, булыға бұлқынды. Төңірегінен көргеннен төбе шашы тік тұрып, иманы ұша үрікті. Жүрегі лобып, бойы тітіркенді. Құй батпақтай қоюланған тартпа қоймалжың лықылдап келіп кеңірдегіне соғылғанда, сұмдық үрейден шыбын жаны шырқырай түршікті. Шүңет қайраң екі өңменінен қысып, бақайынан бастап жұтып, бірте-бірте түбіне қарай тартып, сорып бара жатты. Кешікпей жып-жылымшы көл беті жылпылдап келіп танауына тақалғанда, қолқаны қапқан күлімсі иістен кеңсірігі ашып, ішек-қарны ақтарыла қатты бір лоқсыды дейсің. Іле көз алдын аспаннан ағып түскен бір қабат қызыл перде көлегейлеп, көміп бара жатты. Әлден уақытта әрең аңғарды: тағы да қан екен... қып-қызыл қан! Сөйтсе, ай тұтылып, күн күйген қаралы көктен жаңбырша сорғалап, күрең-жоса қан жауып тұрыпты. Көрген сүркейі көкейіне жеткенде, санасы сансырап, дүние аяғы құрдымға батып, қырқылып тынды. Зымқайт уақыт тосын үзіліп кеткендей, аспан асты босап, жымып қалды...

	Белгісіз мерзімнен кейін қайтып есіне келгенде, басқа бір сұмдыққа тап болғанын шамалады. Манағыдан бөтен, өңге бір әлемде, қай дүние екені белгісіз, қияметтің қыл көпіріндей қиын ортада, өз жайынан өзі ығыр болып, қиналып жатыпты. Санасына саңлау жүгірген сәтте төбе болып үйілген тау-тау еттің ортасында – арам өлген әлдене мақұлықтың терісі сыпырылмаған күйі қабаттала жиналған бітеу өліктерінің арасында есеңгіреп, өрмелеп жүргенін аңдады. Әлдеқашан жидіп, жінігіп кеткен аппақ қардай майлы қабырғалардың жапсарындағы қылдай қыспақта қысылып, қиналып жатқанын білді. Әлдебір семіз сирақтар серейіп келіп, көзін шығара жаздап, қарашығын шұқып тұрыпты. Сол пәледен жылдам құтылайын деп енді бар қуатын бойына жиып, жан дәрмен қармана бастады. Қанша заман арам тер болды, білмейді, сонау бір мезгілде тырмысып жүріп, бір биіктің қыр жиегіне ілінгендей болғаны жаңа еді, әлгі бір қаскөй қуғыншы тура қасында тағы да пайда бола кетті де, ағып келіп, қапталымен қағып, құз түбіне қайыра құлатып жіберді. Құлап бара жатып зуанының ұшқаны сонша, құлындаған дауысы шыға шыңғырып жіберді. Көкке жеткен зарынан меңіреу дүние жаңғырып кетті. Өз үнінен шекесі от болып ысып, құлағы тұңды. Әлгіндегі серейген аша тұяқтар тағы келіп, қарашығына қадалып, шұқып тұрды. Қиядан құлап қирап қалғандікі болар, қанша бұлқынса да бұл жолы ешқайда қозғала алмады... кірпік ұшындағы үшкір сояудан жалтара алмады. Қыбырлай алмағанмен, көкейінде бәрі сайрап тұр. Көңіліндегі күдігі расқа шығып, ненің сирағы екенін кешкпей білгенде, зәресі зәр түбіне кетіп, соқыр тұманға тағы бір жұтылды. Дүние бетін кезекті рет қараңғы жайлап, бостық иеледі.

	Содан о бір кезде ақылын жиғанда қара кеуекті қақ жарып, әлі тоқтамай, ағып келе жатқанын білді. Шықшытының түбінен жел ысқырып, шыбын-шіркей зытып келе жатыпты. Қанша күн жүріп, қанша жол басқаны есінде жоқ, алға қарай ессіз ұмтылып, еркінен айрыла құс боп ұшып келеді екен. Жер жүзінен сонша қашқанда қайда барып тоқтап, неге жетіп тынары әзірге белгісіз. Ал, келген жағы – безіп кеткен мекені, еміс-еміс есінде қалуынша, жап-жарық дүние сияқты. Жадында бір болмашы саңлау бар. Өткен өмірдің өшпес сәулесі. Үзілмеген елес. Көкейінде соған деген бір қимас сағыныш та сақталғандай. Бірақ, алақында тұрғандай анық емес. Мұнарда батқандай бұлыңғыр...

	Артта қалған тіршілік зымқап келе жатқан бұның кіреселі-шығасылы есінде бірде бар, бірде жоқ, үзік-үзік өткінші сурет, қиық-қиық кескін ғана. Қайық құйрығына байлап, суға жіберген жібек жіптей толқын бетінен бір көрініп, бір шөгіп, ілесіп отырған алтын сағым дерсің... Дегенмен, осы бір үздік-создық алтын сағымдар арасында қатты шошынғаннан ауып, аунақши берген сырғанақ санасында ешқашан өшіп қалмай, жарқырап келе жатқан өзгеше бір көрініс бар. Озмыш күндердегі өзі де білмейтін жасырын хиқыметтің жарқын бейнесі. Өз бойында бұрын байқалмаған жұмбақ қасиеттің жаны қысылғанда жылт еткен жарқын суреті. Көз алдынан көлбеңдеп кетер емес... сөнер емес. Шырақ боп жанып бірге келеді.

	Әлқиса, жарық дүниеде алаңсыз жасап, мұңсыз жүріппін дейді. Жаз шырайлы өлкеде жанға жайлы күндер кешіпті. Ал маңайы – сүт төгілгендей аппақ, сәулелі екен. Балғын бойынан маңына майда шуақ тарап, қайда барса, ілесіп жүріпті. Жарық көзі, сірә, көкірегінде болар, кеуде тұсынан жамыраған ақбоз қылау ішкі сарайын айқалап, одан сырта жайылып, төңерегін құлаш жетер жерге дейін сағымға бөлепті. Жаратқан иенің жан тартқан пендесіне ғана силар құпия киесі. Қашанда төніп тұратын қаймана дүниенің қаныпезер қаскөйлерінен қағып, сұрқай өмірдің сүркейлі сұмдықтарынан сақтап келген көрінбес қалқан – сол кепиет тәрізді. Өзге тұрыпты, өзіне де беймағұлым көмескі қорған тек бөлекше жаралған кіршіксіз жанымен ыңсыз астасып, тоғысып жатыпты. Жүрегі қалаған таза нәрсеге тосқауыл болмай, қалғам харам заттарға тарс жабылып, ішке өткізбепті. Соның арқасында еш кірбеңге бой алдырмай, сағымға шомылғандай рахат ғұмыр сүріпті. Сөйтіп жүрген күндердің бірінде, бағы, әлде соры, ата-анасына еріп, ат артып, алысқа сапар шегіпті. Көрмеген өлке, бейтаныс елде аз күн еру болып, асықпай аунап-қунапты. Жаңа таныстарына тартына жақындасып, артынша жиі-жиі араласа бастапты. Дегенмен, алғашқы күннен бастап бала сезімін белгісіз үрей иектеп, жас көңілін әлдене күдік шырмапты. Жан тыныштығы бұзылған жерде көкіректің көзі бітеліп, күңгірттенетіні – әдеті. Жүрегіндегі сырлы сәуле сәл-сәл солғындап, сұйыла бастапты. Тайқы маңдайына жазылған тағдыр шығар, ұзамай бір ақ қозыға кез болыпты. Кәдімгі ақ қозы. Қой тұқымынан еш айырмашылығы жоқ, шопан ата ұрқы. Барған жеріндегі балалар көтеріп ойнап жүрген соң, бала ғой, көңілі шауып, жақындапты әлгіге. Бірақ, неге екенін, жанасқан сайын бойын бұрын болмаған бір діріл билеп, жатырқай беріпті. Жастықтың аңғалдағы ойына бөгде күдік кіргізбей, таяп келіп, қашанғысындай қой баласына мейірі қозғалып, еметайы езіліп, құшағына көтеріп алыпты. Сол баяғыдай өршіп тұрған қызығуын баспақ ниетпен сүп-сүйкімді қозының тершіп тұрған тұмсығынан искемекке төне түсіп, мұрнын жақындата беріпті. Дәл сол сәт ерніне қой баласы емес, басқа бір бөтен нәрсенің сүйкімсіз танауы тиіп, іле лап қойған жағымсыз леп кеңсірігінен ары асқанда, әлдене ащы ағынға айналып, өзегін өртеп кетіпті. Бұрын көрмеген мақұлықты қозы екен деп оңбай алданғанын сонда ғана аңғарып, өкінштен өксік атып, құшағындағы ілеземде тарбақаша тарбиған жексұрын жануарға айналған мақұлықты жерге қарай тастай беріпті. Қолынан сытылып шығып, тұяғы топыраққа тигенде табан астында құбылып қорқауға өзгерген құбыжық қарсысында тұрған бұған әлдене кінәсі үшін көзінен от шаша өшігіп, тап беріпті. О пәленің ата жауындай кектеніп, құтырып кеткен түрін көргенде зәре-құты қалмай, шыбын жанын арашаламақ болып тұра қашыпты. Артына қарауға мұршасы болмай, басы ауған жаққа құйғытып кете беріпті. Қара түнекке сүңгіп, алысқа сермепті... Иіске ілесіп, соңынан түскен сүмелек неше рет қапталдата қағып, қан толған сасық көлшікке көміп кетті. Неше мәрте мойнын қайыра омақастырып, тау-тау өліктің астына бастырып кетті. Қамсыз жерде құзға құлатып, қиянда қалдырып, тайып тұрды. Сөйтіп, талай рет есін екеу, түсін төртеу қылып, ақылынан адастырды. Бірақ, қойған жоқ. Құйрық тістеген қуғынын жалғастыра берді. Қалай екенін, қанша рет жалманынан түсіріп, жаһанамды көзіне көрсеткенімен, жанын алмады. Не ойы бар екені белгісіз, ізінен қалмай өкшелеп ілесіп, әлі де езеуреп еріп келеді. Әлдебір ұрымтал сәтті күткендей бір кеселді пиғылда. Міне, тағы... тағы бір кезек бастырмалатып таяп келді. Сұс өргізген суық ызғары тақаудан білініп, жақындай түсті. Міне...

	Соның арасынша болған жоқ, сұмдық бір сұрапылға сүп беріп сүңгіді де кетті. Пәле-қаза өзі қауіп қылған арт жақтан емес, безгелдек болып безіп келе жатқан бет алдан шықты. Шексіз аспан әлемінің қайсыбір қиян шетіне құтырған құйын апарып қаңғыртып жіберген бір шүйке қара бұлтқа қамсыз жерде тап болған шығармын деп ойлады... Көлденең кездескен сұп-суық сүркейлі сұлбаға сүзіп барып, араласа берді. Қат-қабат қауға бұттың қалың жаңбырға айланар алғашқы түйіршіктері ме деді, ішіне еніп, ілгері озғанда, жел қақтаған қаңылтақ жүзіне қаптап келіп мөлдір моншақтар соғылды. Ызғары етке тисе, сүйектен өтер мұз тамшылары денесіне ұрғылағанда, салқын сыздан тыжырына үркіп, тұла-бойы дүр-дүр тітіркенді. Қарсы шыққан күтпеген бөген өзі көптен үңгіп келе жатқан түнек әлемінің түбі көрінген түкпірі секілді. Жеткен бойда жарып өтіп, арғы шетіне ілінгенде, келер беттен жаңа сыз берген алғашқы таңның хабаршы ағындай ағылдыр жарық әлсіз ағараңдап қылаң берді. Алға жүзген сайын алдынғы жағы аршылып, ашыла түсті. Шүлен шұғылалы алаңқыға шыққанда, шуаққа шөл қандырғандай жаны кірді. Көлеңкесін аңдып, салына қуып, қалмай келе жатқан әлгі құбыжық көлденең бөгеудің сүзгісінен өте алмай қалған сияқты, зым-зия ғайып болыпты. Жон-арқасына шаншудай қадалып, ажырамай жүрген белгісіз қауып-қатер сезігі ізім-қайым жоқ. Жүрегін жайлаған күдік-күмән көлеңкесі әлдеқашан қарасын батырыпты. Жеткен жері алаң-бөлеңі жоқ жайсаң өмір екен. Талайдан тыныштық көрмеген жан-дүниесі кенет жай тауып, тыншып қалды. Ал, қарсы алды – жап-жарық әлем. Көз ұшынан әлдебір бейтаныс жанның бұлдыр сұлбасы тұман арасынан көрінгендей зорға қара көрсетіп қалқиды да, артынша аяңдап, біртеـбірте жақындап келе жатты. Таяған сайын ашылып, айқындала түсті. Сәлден соң андай жерде басына даңғарадай күндік орап, ақ кимешек киген, кіршіксіз шылауышының алдынғы бойы бүкіл өңірін жапқан, өзі де ақ, жүзі де ақ, ақ әже тұрды күлімсіреп. Неге екенін, оң қолына қазмойын жез құман ұстап алыпты. Ал, сол қолында – кішкене тостаған. Өзі жылы жымиып, қарап тұр. Жүзінен нұры төгілген мейірлі жан. Өзін қарғыс атқан қара түнектен құтқарып, жарық дүниеге шығарып алған шапағат-сәуле сол күн дидарлы иманды жамалдан парлап тұғандай сезілді... солай деп шамалады.

	Өне-бойына шым-шымдап жылу жүгіріп, жыбыр-жыбыр жан кіре бастапты. Анық себебін білмегенмен, омырау тұсының ашық, ал, жалаңаш кеудесінің әлі дегдімеген су екенін сезіп жатты.

	Әлде ақ әже дем салып, ұшықтады ма екен?..





ҰШЫҚ




	Арада қанша күннiң өткенiн бiлмедi... жаны кеудесіне жаңа-жаңа үйiрiлiп, ендi-ендi есі кiрiп келе жатты. Сұмдық қатты сiледен ақылдан тана ұйықтап кетiп, содан әзiр ғана оянғандай бiр халде. Өткен сәттер жадында бiрде бар, бiрде жоқ, үзiк-үзiк қана бiрдеңе.

	Ең әуелi сезiм жүгiрiп, түйсiк тірілген жерi жәпiрейген жарғақ құлағы болды. Қайбір тұстан шыққан тықыр-тықыр, сықыр-сықыр... түсiнiксiз дыбыстар үзiлiп-үзiлiп келе бастады. Ал неше күннен берi сан мәрте қайталанып, бiржола ығыр еткен сұмдық көрiнiстен әбден зәтте болған жасқаншақ жанарын бақырайтып ашып алуға батылы жетпедi. Әлгiбiр қалт етсе жетiп келiп, қапталдай қағып, қаработқаға аунатып кететін қаскөй құбыжық қайбiр қағаберiс қалтарыста әлi бағжиып бағып тұрғандай болып, қарадай үркiп, жасқана бердi.

	Дегенмен, арада көп өткен жоқ, әлденеден секем алып, әлдекiмнiң тура қасында, өзiне тесiле қарап, қимылсыз отырғанын сездi. Бұл сезiк «мұнда жалғыз жатырмын» деген өзінің негiзсiз байламын кенет жоққа шығарғандай болды. Содан санасына саңлау жүгiрiп, кешiкпей өзiн тапқанда, бәрi айқындалып жүре бердi. Сөйтсе, қашан келiп алғаны белгiсiз, өзiнiң ақ әжесi қасына жайғасып алып, қашанғысындай ернiн жыбырлатып, әлдене дұғаларын күбiрлеуге кiрiсiптi. Дәл басып тауып, жыға танығаны сол, үп етiп жүрек басын сипап өткен жылы ағын болмашы табын сездiріп, iле қайта сөне бердi... шамасы...

	Иә, соңынан барып аңдады, қателескен екен. Бүйiрiне келiп бөксе басқан бейтаныс кiсi өз әжесi емес, басқа бiр бөтен әже екен. Тақау жерге қонып алып, түсiнiксiз бiрдеңелердi жiтiрмелете күбiрлеп, алысқа сiлтептi. Бар назарын құлағының түбiне жиып, тiгiле тыңдап едi, таяу маңнан талықси шыққан құмығыңқы үн барған сайын тұнып, үзiле сыздықтап қаперiне келіп ұрыла бастады.

	– Я, Алла! – дейдi бөтен әже Жаратқанға жалбарынып.– Жалғыз ғана жар Ием, мына лас дүниеде бала болса да мынандай пәк пенде баласын қалдырғаныңа мың да бiр шүкiр. Құлдарыңа өзiң жар бол, Жаратушым!!!

	Бұл айтқандары ұзақ мiнәжатының соңы болар, үнсiз дұғасы ары қарай көпке ұласып, аяғы анық естiлмей, ұғынықсыз мiңгiрге айналды. Айнымаған – әжесi. Iлгерi әжесi де сөйтетiн.

	Iле сонадайдағы есiк сыртынан әлдекiмнiң аяқ дыбысы естiлiп, тiрi тықыр артынша iшке еніп, берi таман жақындап келе жатты. Артында ілескен тағы бiрнешеуі бар екенін кейіннен білді. Қуа жетiп, аралықты қаусыра келіп тоқтады.

	– Балаңыз тәуiр боп қап па? – дедi, алғаш кiрген кiсi болар деді, егделеу әйел қобалжи тiл қатып. Орта жастардағы адам екенiн шамалағанмен, кiм екенiн анық ажырата алмады. Тым тақау тұрса керек, үнi өзi ойлағаннан да жақыннан шықты. Ал қалғандары артаманда тұрған сияқты, басқа ешбiр сыбыс бiлiнбедi.

	Бейтаныс әже қолма-қол жауап қатқан жоқ. Бәлкiм, аузындағы дұғасы бiтпеді, не басқа себептен... сәл күттiрiп барып тiс жарды.

	– Құдайға шүкiр, балам. Алланың шапағаты – күннiң шуағы... бәрiмiзге жетедi. Жаратқан жар болып, баламыздың халi тәуiрленiп қалыпты...

	Өз әжесiнен аумайтын үнi жылы әженiң баяу қимылдап, орнынан тұрып бара жатқанын ешкiм айтпаса да, түйсігімен сезiп жатты.

	– Ол да болса сiздiң жақсылығыңыз, – дедi, жақын жерден жаңағы әйел.

	– Астафиралла! Астафиралла!! – дедi, бейтаныс әже шоқ басып алғандай абдырап. Үнiнен айқын абыржу бiлiндi. – Олай деп күпiрдiң сөзiн айтпас болар, балам. Ол –менiң жақсылығым емес, жаратқан жаппар Иемiздiң шапағаты. Мен секiлдi бақыр басты пенденiң қолынан не келер дейсiң. Бәрi де ұлық Алланың кереметi... – Соған жалғап және бiр-екi ауыз дұға қайырды. – Алланың атымен айтайын, балам, қонақ бала ұшынған. Жасағанның жәрдемiмен жара iшке түспей, сыртқа тепкен. Аузына ұшық шыққан. Бала қатты қиналды. Алла сәтiн салса, ендi көпке қалмай сақайып кетеді... Құдайдан үмiт үзбеңдер, балам!.. Бiр өтiнiш, мейман баланың iшер асы таза болсын...

	Манадан асыға күтiп тұрғаны да осы болар:

	– Неден ұшынғанын айтып бере алар ма екенсiз... – дедi әлгібір әйел дауысы қиыла өтiнiп. Сөз екпiнiнде бiлiнер-бiлiнбес таңданыс бар. Тым етене сезілгенімен, кiмдiкi екенiн дәп басып, тани алмады. Ары қарай ойлап тағы бiраз әуреге түстi.

	Ал бейтаныс әже асыққан жоқ.

	– Айтам... – дедi сәлден соң жайбарақат тіл қатып. – Әзiр айтам...

	Қолмен ишаралап ымдаған шығар, бағанадан тыншып, қыбырсыз қалған өлі өкшелер кенет тiрiлiп, арт-артынан шуап, есiкке қарай беттеп бара жатты.

	Көңiлiндегi қорқыныш манағындай емес, түп қотарыла тарап кетпегенмен, ептеп сейiле бастапты. Өзiн тым еркiн сезiнбегенмен, жанының жай тауып қалғанын іштей шамалады. Сезімі сергек екен. Сол себеп болып, қара басына ыстығы өтiп, жақсылығы тиген шапағатшы жанды жалғыз рет болса да көрiп қалайын деген оймен жұмулы көзiн жарқ еткiзiп ашып алды. Кiрпiктерi керiле серпiлгенде, iшке қарай лап қойған күштi жарық қарашығын қарықтырып, жанарын жасытып жiбердi. Сөйтсе, самаладай жарқыраған күндiз екен. Үй iшi нұрға бөленiп, айнала шуаққа малынған тапайдың тал түсi... Жарықты жатырқап қалған көз шарасы сәлден соң барып әрең үйрендi. Iле есiк жаққа қарап едi, босағаға мiңгесе кептелген екi-үш сұлбаның соңына ала, төгiлген боз көйлегiнiң етегi жер сызып, мол пiшiлген ақ шылауышы тұтас арқасын жапқан нұр бейнелi ақ әже жайлап басып кетiп барады екен. Кешiкпей табалдырыққа жетiп, ары аттады. Көрсем деген ақ дидарын көре алмай қалды. Жалғасты қадалып, телмiре берудi жөн көрмей, кiрпiктерiн қайта қайшылап, көз сәулесiн қамап алды. Бiрақ, қарсы алдында жаңағы аппақ киiмдi асыл бейне қалып қойды сол күйi.

	Назары әлi сыртта болатын. Көкейлерiн жаңағы сұрақтың жауабы тескен әлгiлер түлен түртiп, есiк жабуды ұмыт қалдырыпты. Даланғы үйден сөйлеген сөздерi үзiлiп-үзiлiп жетiп, құлағына ұрылып тұрды.

	Ең әуелi сабырлы үндi әже сөйледi байыппен. Алайда, бiреу тыңдап тұр деп сыбырлай сөйледi ме, үнi күңгiрлеп келiп тұрғанмен, не айтып, не қойғаны анық естiлмей, құмыға бердi. Десе де, соның арасынша болған жоқ:

	– Бабушка! – дедi таңданысқа толы өспiрiм қыз даусы сұраулы әуенмен саңқ етіп. – Бiз оны күнде-күнде жейдi. Ал, неге бiздiң ауызға ол нәсте шықпайды?..

	Далан үй бiр сәт тiлсiз тынып, үнсiз қалды. Аз болмаса, барлық адам шығып кетiп, бөлме қаңырап бос қалған дейсiң.

	– Әй, бейшара балам-ай! – дедi сәлден соң қатты назаланған емкөс кiсi шұғыл тiлге келiп. – Сенiң бойыңда оны шығаратын қасиеттiң қалмағанына қашан! Бiзде не қалды дейсiң, күнәһар пенде! Қауқиған құр сүлдерiмiзден басқа ештеңе де қалмады... қалдырмады...

	Содан кейiн сырт жақтан дыбыс шыққан жоқ. Маңайға сазара түнерiп бас айналар өлi тыныштық орнады.

	Екi көзi түнекке байланып, әлi тарс жұмулы жатқан. Неге екенін, бұл күйi ендi көпке ұзамастай сезілді. Iшке кiрмекке ниеттенген нұрлы жарық қыл кiрпiктерiнiң серпiле ашылуын күтiп, кимелей ұмтылып, жанарының сыртындағы қабақ терiсiн тесiп кете жаздап, анталап тұрды.

	Қанша бекем, қанша төзімді болса да, қарашығын қамап, сыртқа ұмтылған ындынын бұдан ары ұстап қала алмайтынын iштей бiлiп жатты.

	Аузы-басына түгел қаптап ұшық шығыпты. Оны әудемнен кейiн, ернінің айналасы жабысқақтанып, тырысып тұрғандай болғасын шыдамай, қолын апарғанда бiлдi. Шылқылдаған су екен.





ТҰҚЫМ




	Тұңғиығының түбiне титiмдей ғана тылсымат тілсіз шөгіп, ірге теуіп алыпты. Еш сыбысын сездірмеген...

	Қағаберiс қалтарысының қайбiр бұрышына бұқпантайлап келiп бүк түскен заматта бойына шым-шымдап шыр жүгiрiп, өзегiне нәр құйылған зәредей тiрi түйiр жамбас тигiзген жерiнде бұйыға бұғып, зарығып жатқанына талай болған. Бір белгісі білінбеген.

	Сыртқа көп ашыла бермейтiн жабық жан-сарайының тереңiнде талықсып, бет-жүзiн жарыққа шалдырмаса да, жоққа сiңiп, жоғалып кетпей, жанкештiлiкпен жасап келiптi. Сезiкке секем болып iлiнбеген.

	Терең түкпiрде жабығып жалғыз жасаудың тағат таусар ауыр азабына төтеп берер төзiмдi қайдан тауып, кімнен алатынын кiм бiлген, талай тас қамалдың тіреуін ырғап, iргесiн шайқар жемiр уақыттың жойқын соққысына таңқаларлық табандылық танытып, әмсе жеңiлiс бермептi. Қатыгез мезгiлдiң қатерлi екпiнiне бой алдырмай, саңлаусыз түнекте демiн iшiне тартып жата берiптi. Бұл ғажапқа енді не айтарсың?.. Құс тұмсығынан құлап, құз тағанына түскенiмен, тiршiлiкке жалғанар талшығын үзбеген тiрi тұқым ғана осылай болар едi! Әлi өркен жармаған әлсiздiгiне қарамай, сұмдық өмiршең екен. Бағы жанғанда, сол өршiл өлермендiк ақыры өзiне олжалы өмiр сыйлапты. Үзiлмей, сөнбей бүгiнге жеткенде, тұйықсыз соғып өткен әлдене жылы леп тереңде жасырынған тұрағын тауып, бойына қуат құйып, содан от алған жарықтық жарыққа қарай жаныға ұмтылыпты.

	* * *

	Көптен тектеу көрмеген керек-жарағы еденiнде еркiн жайылып, жалғызбасты кісіге әлдеқайда артықтығы анадайдан аңдалып, аңырайып жатқан абажадай кең бөлмесіне келiп, өзiмен бiрге ала кірген жаңа олжа – жұқа хатты қолы дiрiлдей отырып ашып, асығыс-үсiгiс көз жүгiртiп өткені сол, бiр сәт өңi бұзылып, қарақұсынан сойыл тигендей сiлейiп отырып қалды. Тек сәлден кейiн ғана жын қаққандай тосын шыңғырып жiберiп, шалқалап құлай кеттi де, желкесi барып тиген жастықты жұлып алып, бетiн бүркеп, екi аяғын аспанға кезек-кезек сермеді. Iшкі жақтан қопарыла қопсыған құбыжық сезiм тысқа қарай лап қойғанда, оқыс шығып кеткен оғаш үнiнен ұялып, ду етiп бетiне тараған ыстық толқынды жасырып қалғысы келгенде жасаған жаңғалақ әрекетi-тін. Тым жағдайсыз шықты. Алғашында әлденеден шошығандай атқалақтап кеткен асау жүрегiн тоқтата алмай, сасып қалғанымен, артынша тамыр-тамырын қуып, жайылып бара жатқан жып-жылы ағынды ап-анық сезiп, сүйсiнiп жатты.

	Көкiрек түбiнде семiп қалмай, бес жыл бойы жасап келген әлгiбiр құпия түйiрге қас-қағымда жан салып, құйғытқан күйi жарыққа шығарған құдiреттiң не екенiн аңғармай, аңырып қалды. Ә дегенше болған жоқ, терең түкпiрден лықси көтерiлген бұрқақ ағын тасқын судай екпiндеп келiп қолқа-жүрегiн соқты да, ішкі әлемін аласарыпанға айналдырып, кеудесiн кернеп, сыздатып бара жатты. Қарқыны қатты болғанмен, жан сүйiнгендей тәттi толқын! Шын аты – қуаныш! Бәлкім, көкiрек сыздатқан есірік мақтан... әлде меймана тасытқан мерейлі масат! Арты созылып барып ұзақ рахатты, мамыражай күйге ұласты.

	Тұтқиыл көтерiлiп, жандүниесінің астаң-кестеңін шығара, жұлқылап өте шыққан құйын сезiм бара-бара әлсiреп, өшкiндей бердi де, аздан соң әлгiнде ғана ширығып, терши қалған тұла бойы байсал тартып, ұйқы иектегендей санасы тұманданып, басқа бiр әлемнiң мұнарлы түкпiрiне тұншыға сүңгіп, енiп бара жатты. Аржақ-бержағы айқын танылмас дел-сал дүние. Бұлдыр сағым жайлаған бұлыңғыр кеңiстiк. Әлдебiр сиқыр арбағандай ақыл-есi азайып, түнек түбiне батып, барған сайын шөге бердi...

	...Күндiз, не түн екенiн ажырата алмады... алакөлеңке ортада ауаша жайғасып алып, сырласып отырған екеудiң кезек шыққан етене дауыстары құлағына күңгiрлеп келiп тұр.

	– Ал, ақсақал, – дедi, жастау кiсi алақанын ысқылап. – Әңгiмеңiздi ендi бастай беруiңiзге болады. Бұл арада бiздi ешкiм мазалай алмайды.

	Сондай бiр таныс үн. Бiрақ, кiмдiкi екенiн әзiрше дөп баса алмады.

	– Әңгiме болғанда, шырақ... – дедi қарлығыңқы қарт әуез. – Бiзде не әңгiме болсын. Сол, ендi... ауылдағы ел-жұрттың сәлемiн арқалап дегендей... соны жеткiзіп қоялық деп келiп қалған жай бар...

	– Жақсы ғой... ақсақал. Қалай ендi ауылдарыңыз... биылғы өнiмдерiңiз тәуір ме?

	– Несiн айтасың, шырақ! Әуелi Алланың, сонан соң өздерiңнiң арқаларыңда қарық болдық қой биыл! Ақ түйенiң қарны жарылған жыл болды. Нәсiп болған өнiмiмiздi ерте-жарықта, аман-есен жиып алдық төкпей-шашпай. Жылда бұл уақытта орақты жаңа бастап жататынбыз.

	– Дұрыс айтасыз, кәрия. Бұл өзi ерте пысатын тұқым.

	– Сонысы қандай жақсы болған... Жылда бiздiң жарым еңбегiмiз қардың астында қалып, далаға кететін.

	– Обал-ақ. Менiң туған ауылым да сондай таулы жер. Жаздай жауыншыл болады да, қыс ерте түседi. Кей жылы, тіпті, ауыл нейбет қалады. Соны ойласам, жүрегім сыздап, iшiм удай ашитын. Кейiн соған бiр шара тапсам деп көп іздендім. Соның жолына жиырма жыл уақытымды бердiм.

	– Еңбегiң ақталды, шырақ. Алланың нұры жаусын! Сенiң арқаңда, міне, бiз де бейнеттен құтылдық. Көрмейсiң бе өзің, биыл егiндi жылдағыдан ерте жинадық. Ауылдағы үлкен-кіші тегiс риза. Өнiмнiң өкiметке өткiзетiнiн өткiзiп, қалғанын қамбалап дегендей... барлығын тегіс тәмам еткен соң, түк бiлмегендей жатып алсақ, ұят болар деп, көптiң алғысын арқалап тартып отырдық өзіңе...

	– Бекер әуре болғансыз, ақсақал.

	– Әуре болатын түгі де жоқ, шырақ. Ақшасын төлесе, көлiгi өзi-ақ әкеп, жеткiзiп тастайды екен ғой.

	– Бiз де көктемнен берi бара алмадық. Әсiлi, күзгi жиым-терiм мезгiлінде барып, бiреумiз жағдайды көзбе-көз көруiмiз керек едi... қол тимедi. Балалар басқа жұмыстың әлегiне кiрiп кеттi де, менің мойным босамады. Ұят болды...

	– Ұят болатын түгi жоқ, балам. Ендi барсаңдар да кеш емес. Мен елге өкiл болып, өздеріңдi шақыра келдiм. Қысқы соғым кезiнде ауылға барып, қонақ боп қайтыңдар.

	– Рахмет, үлкен кiсi. Елеп-ескергендерiңiзге мың да бiр алғыс. Бара алмаймыз дейтiн жер емес, дәм тартып жатса, қане... Бiз үшiн әзiрге үлкен сыйыңыз – жүзiңiздегi күлкi болып тұр. Еңбегiмiздiң жанғаны, төккен терiмiздiң ақталғаны... Ал, ендi, ақсақал, бiздiң үй – осы. Бұдан кейiн қалаға жолыңыз түссе, бiр жаман iнiм бар едi деп іздеп келiңіз... есігіміз өзіңізге әрқашан ашық. Ұят болғанда... келiнiңiз бүгін үйде жоқ едi. Бiр той iсiмен, балаларды алып ауылға кеткен. Мен бара алмадым... Сол баяғы жұмыс... Туыс-туғандар келген сайын бармайсың деп ренжиді. Ендiгi жолы барам деп құтылам. Мiне, бұл жолы да бара алмадым. Ұят болды. Өтiрiкшi атанып біттім... Енді, қазан-аяқтың иесi жоқ екен деп, қарап отыратын емес... базардағысын базардан, үйдегiсiн үйден дегендей... кiшкене дастарқан әзiрлеген болдық... сөге-жамандамаңыз. Сойып беретiн малымыз жоқ, «құмыра бауыздауға» тура келіп тұр. Қалалықтар қазақы салтты баяғыда ұмытқан, ақсақал...

	– Ой, о пәле ауылда да бар ғой... онсыз әзiр сойып берген малың да көзге көрiнбейтiн болды. Бiрақ өзiм оған жоқпын, шырақ. Бекер әуре болғансыңдар.

	– Онда қиын болды ғой, үлкен кiсi. Бiз әуелi өз салтымыз бойынша тартып кетiппіз...

	– Қиын болатын түгi жоқ, балам. Тамақ iшiп, әңгiме шертiп отырсақ болды емес пе. Дастарқандағы дәмнен әулие ме о сасық су?

	– А-а, онда мейлi. Әңгiмеге дәнекер бола ма дегенiм ғой, болмаса, оған менiң де көп зауқым жоқ. Бiрақ, дастарқанымыз сәл таяздау боп қалды... ыңғайсыз болды, ақсақал.

	– Түк те таяз емес... бекер қысылма.

	– Онда, ендi... бары осы болды. «Барымен – базар» деген. Қане, тамақ ала отырыңыз, үлкен кісі... Рас, ұмытып барады екем ғой, таныстырып қояйын... Мынау – менiң...

	– Танимын ғой бұл баланы. Бiзге осы бала барды емес пе...

	– Е-е, рас, солай екен ғой. Қара басып ұмытып қалыппын... Қалай, ендi, үлкен кiсi... бұл түйнек өткен жолы сіздерге қиғылық салып, әурелеген жоқ па?

	– Е жоға... ондайын көрмедiк. Бастабында жалбыраған шашын, алқам-салқам киiмiн көрiп, бiздiң ауылдың ащы суығына шыдай алмай, ертесi-ақ безiп берер ме екен деп алаңдағанымыз рас. Жоқ, бекер обалы қане, шыдады. Көктемнiң қарлы жаңбырында аңыз басында бiзбен бiрге жүрдi. Шидиген түрiне қарамай, төзiмдi екен өзi. Соның арқасында бiр жетiден кейiн ортамызға сiңiп, бiр мүшемiзге айналып кеттi. Бiлгенiн үйреттi бәлсiнбей. Рахмет! Қиналмады дей алмаймыз, қиналды. Қаладағы жылы жатақ, дайын асхана жоқ, аңыраған абажадай бөлмеде жалғыз жатты. Қызметiне қолайлы болсын деп солай орналастырдық қой, болмаса, сарайымызға жатқызып, төбемiзге көтерер едiк... Ертелi-кеш кiтап көредi екен. Оның үстiне, оңашалықты өзi қалады. Жалғызсырамай, ауыл жастарымен араласып кетсін дегендегiмiз едi. Жаман болған жоқ, кешікпей олармен де iштесiп кеттi. Оны айтасыз, бұл баланың аяғы жолды болды. Ауылымызға құт әкелiп қана қоймай, қазанынан ай жарым ас ішкен үйiне қуаныш сыйлады. Сол отаудағы келiн көп жылдан берi құрсақ көре алмай қиналып жүр едi, биыл, Құдай берiп, жүктi болды. Күйеуi ұрпақсыз қалатын болдым деп торығып, араққа салына бастап едi. Жақыннан берi шып тиылып, жөнiне келдi...

	* * *

	Көкiрек тұсы шым ете қалды. Жүрегi шоршып аузына тығылды. Құлағының түбiнен шығып тұрған таныс дауыстар кенет серпiлiп, қашықтай бердi де, ақыр аяғы созылып барып, күңгiрлеген күбiрге айналды. Басын көтерiп алғанда бiлдi, қарадай бастырылып, бағана келiп құлаған төсегiнде есеңгiреп жатыпты. Тұла-бойы шылқа су. Бет-аузын бүркеп алған құс жастыққа тұншығып, булығып жатқанын сонда барып аңғарды.

	Неше мәрте терең тыныс алып, өз-өзiне келген соң да, екi адамның міңгірін естіп жатты. Түбелiктi тындым болмаған сиқырлы сыбыр шықшытының астынан шығып, назарына жетiп тұрды. Сәл дамылдап, ес тапқаннан кейiн, қайран қалды. Осыдан тура бес жыл бұрын өзi ортасында болып, естiген әңгiмесi дәл бүгiн санасында жаңғырып, таназарында тiрiлерін кім ойлаған... сондағы таныс үндердiң қаперiне қайта ұрылғанына ақылы жетпей, аңтарылып отырып қалды.

	Тек сәлден кейiн ғана сол жолғы тосын хабарды естiгенде жүрек басының оқыс дiр етiп, iшкi жағында пайда болған бір түйiншектiң жыбыр-жыбыр төмендей шөгіп, жандүниесiнiң қайбiр тереңiне қайрандап, тынып қалғанын есiне алды. Жаны бар екенiн сездiрiп қана дерексіз кеткен текті түйiр сол күйі үнсіз қалып едi, әлі тірі екен... арада аттай бес жыл өтіп, ауылдан асығыс хат келгенде, тегін анық танытып, аңғартып отырғанын көрмейсің бе... Сөйтсе, сондағы сезiгi бекер емес екен. Алпыс айды аттап өтіп, алқын-жұлқын жеткен бүгiнгi шаттық – есiрiк сезiм тұқымы сол кезде түйiн тастапты. Бiрақ кесiрлi күдiк көңiлiн лайлап, ештеңеге нандырмай, түйіншекті түнек түбiнде қалдырған. Ендi, сағаты соққанда сол сойқан жанталасып, жарыққа ұмтылыпты... Кенет ішінен тағы тірілген ыстық толқын қойын-қонышын қуалап, әлi көз ашпаған әлдебiр түйсiктерiн түрткiлеп, кезекті рет тербеп өттi.

	Бiрақ, кеудесiн кернеген желiкпе желiк кешікпей ес тауып, ақылына келгенде тасуы қайтқан дәриядай басылып, тартыла берді. Тау толқындары аунақши тулаған су бетiне аңғалдықпен атып шығып, сыртқы дүниенiң аласапыран түрiн көргенде, бұл әлемнен береке таппасын бiліп, теңiз түбiне қайыра сүңгіген алтын балық секiлді әлгiбiр жанды «жәндік» әуелгi орнын іле қайта тауып, ендiгәрi қозғалмас болып бекем жайғасты. Бұл жолы біржола орныққандай еді. Әлгiнде ғана жанын жалынға орап, сiлкiлеп өткен тебiренiстi сезiмнiң басына тағы бiр оралмасын шамалағанда, ащы запыран құйылғандай өзегi ашып, өкiнiштiң өткiр тырнағы қайбiр жанды жерiн оңдырмай осып кеттi.

	Жан таппағанда орнынан қарғып тұрып, қолындағы мыж-мыжы шығып, бiр уыс жаман қағазға айналған құпия хатты босаға жақтағы кiр-қожалақ тегештiң iшiне апарып, от қойып, өртеп жiбердi.

	Өзiнен басқа жан баласы бiлмейтiн жасырын сырды құшағына алып жалын жалмап, бырысып-тырысып жанып бара жатқан жабық сәлемге жүрегi қоса өртенiп баратқандай аянышпен қарап, телміріп тұрғанда, кiшкентай сәбиiн алдына көтерiп алған әлдебiр таныс жiгiттiң мазақ қылғандай мәз болып, ту сыртынан бағып, қадалып қалған ыңғайсыз сезiм шырмауық болып шырмап, тұла бойын матады да тұрды.

	Хат түгi қалмай жанып, күлге айналып бара жатты.





ӘЗӘЗІЛ




	Ортадан аз ғана аралық тастап, бiр жағынан жылдам басып өте берген сымбатты қыздың артында шұбатылып қалып қойған жан тұшынғандай жағымды исi бұрқ етiп тұмсығын қапқанда, танауында тiрiлген тыз етпе түйсiктер сол сәтте жүйкесiне шауып, керемет бiр тәттi күй кештi. Жын демiндей жадылап, есiл-дертiн елiтiп әкеткен соқпа лепке елiгiп қалғаны сонша, тағы бiр татсам деген дәмемен сәлге тағат қылмай, соның арасында дәнiге қалған сезiмтал мұрнын қусырып қайта тартты. Жан тереңiнде туындаған кiрiптар хал итермелегенмен, тiлемшiнiң сүйген асын кiм берген, қалағаны болмай, арман еткен асылы табанда алыстап, адастырып кеттi. Бұл жолы кеңсiрiгiн керней кеулегенi ұжмақтың жұпар самалы емес, қан көшенiң кеберсiген қағыр тозаңы болды. Бiрақ, шаққа ғана сiмiрген бiр үзiк шырын тыныстан қуат алып, құйғытып өткен құйын сезiмнiң соңғы жұғыны, мұншама өлермен болар ма, көңiл түкпiрiнен жылдам өше қоймай, үйiрiлiп қалып қойды. Алғашқы сәттен-ақ аш күшiктердей араны ашылып, құлындай жөнелген ашқарақ құлқына әлдебiр таныстық бiлдiрiп, бұрын бiр татқандай әсер берiп, жуыған жерiне жұғысты болып, жатып алды. Тыныш қалса, тағы мейлi ғой, естен көтерiлген ескi бір жайларды қайта тiрiлткiсi келгендей санасын сипап, түрткiлей бердi.

	Иә, қашан едi, сондай бiр сиқырлы лепке қапыда тап болып, таңғажайып хал кешкенi?! Жылан арбаған торғайға ұқсап, шарасыз байланғаны?

	Осы бiр ынтық сұрақтан тосын көз ашқан асық аңсар заматта жанданып, күш алды. Самарқау тартқан санасына саңылау жүгiрiп, о бiр кездегi өшкiн елестер қайыра кеп жадында жаңғыра бастады. Таназарында қылаң берген таныс суреттер бiрте-бiрте айқындалып, көмескi тартқан көп дүние ашылып, аршыла түсті. Соның арқасында, осы сәттегі ой ағысы алыста қалған асыл кездің арманды аясымен шұғыл тұтасып, жалғаса берді. Аулаққа ала қашқан сағыныш жетегiнде өткен уақытпен үнсіз ұштасып, ұласып кетті. Сөйтiп, баста тұрғанның бәрін артта қалып, ес жаңғырығының жұтпа кеуегіне сүңгіп, жұтылып тынды.

	* * *

	Меңдуана жеген жаман түйенiң жанталас халi еді кеше кештен бергісі. Ішке кірген «жыннан» аласұрып, аусар қалыпқа енді. Таңды шала ұйқымен атырып, құзғын сәрiде күтiп алған қызыл күндi талығып барып, тағаты таусылғанда тау тасасына әрең құлатты. Осынша ұзақ уақытта көкейiнде тек жалғыз ғана iс тұрды. Жандүниесiн жалын боп жалаған дегбiрсiз асығыстық толастап бiр басылсашы! Iшкi жағында бас көтерген ессiз құштарлық сәт сайын өршеленiп, от тиген қудай лапылдап, алаулады да тұрды. Маздақ табы жанын қақтап, жүрегiн күйдiрдi. Ал iңiр үйiрiлiп, кеш кiрген соң бәрi өзгерiп басқа бiр арнаға құлады. Көкiрегiн бiр желiк биледi. Қуанышқа жақын құлшыныс. Бейуақтың қара көлеңкесiн жамылып көптен берi айықпас арманға айналып, алыстан арбап жүрген асық маңға қарай өкшесi жерге тимей ұшып келе жатқан шақта өзiн жалған дүниенiң бар бақытына жалғыз қол жеткiзген жеңiмпаздай сезiндi. Қойын-қонышын қуалаған лепiрме сезiм тек көз байланып, ел орынға отыра, межелi жерге таяп келiп тоқтағанда барып сәл саябырлағандай болды. Әлдебір сиқырымен жайшылықта да қашықтан шақырып, үйiрiп тұратын сырлы қопсының өпшересiне өкшесі тиген замат көңiл күйi кенет алабұртып, қобалжи бастады. Аржағынан бiр жасқаншақтық шаң берiп, бiрте-бiрте дендеп келе жатты. Құланиек таңнан берi дегбiрiн алып, ақыры мұрнын тескен тайлақтай дедектетiп, көзге ыстық қора маңындағы кәрi ағаштың тасасына алып келген сабырсыздық сонадайдан зорға көрiнiп, iшiне сыр бүккендей тымырайып, түксиiп тұрған тiлсiз қақпаны көргенде бiржола сап болмаса да, сағы сынып-ақ қалды. Тым тәттi, қызықты жайлардың елесi толып, елiгiп алған санасына, тек содан дейін ғана, әлдебiр күдiк көлеңкесi де үйіріле бастады. Дегенмен, әбден елiрiп алған құтырық құмардың оған бола бетi қайтар ма, өмiрi қаперге кiріп көрмеген қағыс қиялдардың сезiктi секемiн елең қылмаған қалпы тағы да екiленіп, ентелей берді алға қарай... Жеткен жерінде аз аялдап, айналаны бағып, бір дем аяқ суытты. Тiгiліп қанша қарады, ешбір аңдушы бараны байқалмады. Соған қоса, қауiптi арадан әлi де алыстау болғандықтан болар, жүрегi қайта басылып, орнына түстi. Алайда, қаға берiс қалтарысты жағалап кiрер ауызға жеткенде, бәрi құбылып басқаға айналды... төбесiне қара бұлт тағы үйiрiлдi. Маңайының бәрi маңғарасын көрсетпес бақылаушыға толып кеткендей, тынысы тарылып, өкпесi қысты.

	Көз байлаған күңгiрт төңiректегі қуыс-қуысқа үдiрейе үңiлдi. Әрi-берi тосты. Ешбiр құбыжық қарғып шығып, бас салмаған соң, сәлде болса дәт бекiтiп, аяқ ұшымен мысық табандап босағаға жеттi де, кiсi өтерге әдейi қалдырған болмашы жапсардан қырындай бере лып етiп iшке ендi. Кiрген жерде шарасыз iркілiп, арқасын артындағы алып қанатқа сүйей бере, тұра қалды. Мұндай боларын кім күткен, кейiн шегiніп, жауырынын апарып жалпақ тақтайға жанастырғаны сол, шықшытының астынан шыңғырған ашты шиқылдан төбе құйқасы шымырлап өтті. Аңдаусыз қозғалып, құлындағы дауысы шыққан қасаң топсаның қияңқы үні мұндағы темiр екеш темiрдiң де түнделетiп жүрген суық жүрiсті жылы қарсы алмайтынын ашық әйгiлегендей еді. Байқамаса, бейтаныс маңның кез-келген нәрсесi белгi берiп, қолды қылғандай екен. Қадам басар жерiнде бiр-бiр қақпан құрулы жатқандай болып, алға аттауы қиындай түстi. Iшкi жақтың қатерiне қарғанда сырттың сүркейi ойыншық екен. Аңырайған ашық түзде, байқалып қалар сәт туса, кiсi тырнағынан бұлтарар ебiң болса, қараңғының бәрi қалқа ғой, жалт бересiң де, көз жаздырып кете бересiң. Ал, мұнда, атымен басқа... адамның қолынан сытылып шықаныңмен, зәулiм қорықтан құтыла алмайсың. Жем iздеп жүрiп шырғаға алданып, өз аяғыңмен келiп тұзаққа түскен түз тағысының кебi мұнда. Соны ойлағанда... үрей үдедi. Тыстығы кең дүниеден мұнда қоңыраудың сыңғырынан алаңдап зорға жетсе, ендi қаптата қойған қалың қопарғыштың арасында қалғандай сезiндi. Көңiлге медет қылар жалғыз алданыш – қақпаның ашық тұрғаны. Демек, бәрi ойдағыдай. Жоспар күшiнде, дұрыс iлгерлеп келедi. Соны ойлап, кеудесiне сабыр жиып, қозғала бергенi сол, таяу жерден саңқ етiп ит үрдi. Құлақты жарған ашты үннен тiстеген жерiн орып түсер орақ ауыздың өзi екенiн анық бiлгенде, зәресi зәр түбiне кеттi. Тұла бойы түршiгiп тұрып ендi апандай болып ашылып кеткен талыс азудағы өткiр тiстердiң жалаң балтырдың тоқ етiне қанжарша қадалып, қармаған жерiн ошақ қылып жұлып кететiн ашынышты сәттерiн сарыла күттi. Артына бұрылып қаша жөнелер едi, оған өзi итерiп тұрған алып есiктiң ары қарай ашылмайтыны кедергi болды. Шарасыз бөгелiп, келiп қалған бақпа жыртқыштың дүлей шабуылын қайыспай күтiп алуға мәжбүр болды. Қараңғылық бүркеген аула iшi түнек құшағында болғандықтан қамшы салым жердi анық тануға болмайтын. Қабаған мақұлықтың мезгiлсiз келген мейманды қалаған жерiнен қауып, оңдырмай тұрып жарадар қылуына жағдайы да, хақы да бар еді. Бiрақ, алғашқы аңқ еткен аңыстан кейiн ешбiр дыбыс шықпай жымып кетті. Жүрген жерiн тысырлатып, екпiндетiп жетiп келмей, сол бойы үнсiз қалды. Аз аялдан кейiн аңғарды, сөйтсе, қорыққанда қос көрiнiп, желке тұстан үн салған шәуілді шабандаған құлағы алдыңғы жақтан шыққандай естiптi. Өз-өзiне келiп, әбден ес тапқан соң өзiнiң бекер үрейленгенiне қарадай күлкiсi келдi. Ауыр бір күрсiнiп, көкiрегiн кеңітіп алып, жалғасты iлгерледi. Жаңағы бiр қаңғыған бұралқының жүйкеге тиген арсылының артынан тiптi де тынышып кеткен есiк алды ендi қайтер екен дегендей тынысын iшiне тартып, тына қалыпты. Жерге тиген өкшесiмен iлесе, табанының астынан шыққан мыжылған шөптiң сықыры құлағына емiн-еркiн жетiп, ерiп келе жатты. Қанша ептеп басқанымен болмады, бiлмеген жердiң ойлы-шұңқыры көп деген осы болар, келесi бiр қадамын аттай бергенi сол, аяғының ұшы әлденеге iлiндi де ұзынынан кеттi. Алдыға қарай ауып кеткен еңсесiн еркiн жия алмай, бас көтермеген қалпы созылып барып, жалпасынан түстi. Бұрқ еткен шаң қолқасын қапқанда, тартқан жапасын кiмнен көрерiн бiлмей, байыздаған тұсынан бауырын алмай, булығып жатып қалды. Тек аз-кемнен кейiн ғана алақанын ауырсына сипап, сүйретiлiп тұрып келе жатты. Күтпеген қастыққа күлерiн де, жыларын да бiлмедi. Шалғайын жапқан қою тозаңды қатты қағуға жүрексініп, қолының сыртымен ғана жирене сыйырды. Сол сәт әлденелер есiне келiп «Алғашқы ескерту» дедi күбiр етiп. «Шалыс басқан адамға алдын ала ескерту болады, дер уағында өзiн тоқтатып алмаса, үлкен тауқыметке ұрынады» деген дiни тағылымды үнемi еститiн. Сол санасына сап еткен едi. Бiрақ, әбден қоздап, қомданып алған терiс пиғылы ақыл көзiн бiтеп, жанына мүлде дарытпады. Құтырып кеткен iшкi күйiк ындынын қозғап, құштарына қарай алып ұштырып, жетектей бердi. Сүрiнген жерiн аяқ ұшымен сипалап көрiп едi, жылан жалағандай екен. Көлденең ештеңе iлiктiре алмады. Мүлгiген қараңғыда мүлт кеткен шығармын деп ойлап, назарын қайта алға қарай аударды. Түк көрiнбес түнектiң түбiне қөзi талғанша телмiре жүрiп, аттай бергенi сол едi, ерiксiз бөгелiп, тағы iркiлдi. Белгісіз қара сұлбамен тұмсық тiрей барып беттесе бердi. Секемшiл жүрегi зу етiп, есi шыққанда не қыларын бiлмей, қарсы келген құбыжықты қаусыра құшақтай алды. Шағып алудан жасқанып шалқайып кеткен иегi іле құж-құж бiрдеңеге барып жанаса берді де, таныс ағаш иiсi келдi танауына. Құшағындағы нәрсенiң құбыжық емес, жуан терек екенiн сонда бiлдi. Мұрнының ұшына келген шыбыны сонда ғана ұясын қайта тауып, орнына түстi. Өз-өзiне келiп, есiн жиған соң бұрын бiр келгенде өзiнiң түкпiр жаққа қалай озғанын ойлады. Қалың көкөністің арасын жарып өтетiн жiңiшке соқпақ бар секiлдi едi, соған келiп тоқтаған сияқты. Дегенмен, оның алдын кес-кестеген алып дарақтың оң не солынан басталатынын бiлмей аз бөгелдi де, тосын тәуекелге мiнiп, қарысып қалған қарын босата бере, бiр жағына шығып, iлгерi қозғалды. Барар бағыты дұрыс болғанмен, дәл тұсын жаңылыс мөлшерлегенiн екi-үш қадам жүрмей анық аңғарды. Келесi кезек тiзесiн көтерiп, алға қарай аттағаны сол, ошақ басып алғандай, табан тiрер тиянақ таппаған сирағы терең шұқанаққа сып бердi де, бүкiл тұлғасымен еңсеріле етпеттей жөнелдi.

	Бар салмағымен алдыға еңкейгенде, өзi ойлағандай, барып-барып тұмсығымен жер сүзе кұлаған жоқ. Құдай оңдағанда, жасырын шұңқырдың арғы жағы түзең екен. Екпiндей барып, бiр қолымен жер тiрей жүріп оңшалып кеттi. Адамның қиялындай жүйрiк нәрсе болсашы, басқан жерi шұғыл еңiстеп, бiр бәленiң болғанын сезiп үлгiрген сол аралықта, лай шылаған, әлде тамға топырақ алған терең орға құлаған шығармын, су толы болса, сәлден соң-ақ қою батпаққа қолтықтан мелдектеп, көмiлермін деп ойлап едi, жоқ, Алла сақтап, одан аман қалды. Желкесiнен жын итергендей еңкеңдеп, сүрiнiп-қабынып барып сонадайдан өзiн зорға меңгергенде, жолдағыны апырып-жапырған дыбысынан бүкiл дүние дүркiрей оянып, өзiне бағжиып қарап тұрғандай сезiнді. Маңдайынан суық тер бұрқ етіптi. Оңшала сала отыра қалып, жан-жағын бақты. Айнала әлi жым-жырт екен. Өзiнiң қайда кетiп қалғанын бiлмек болып, алғы тарапқа үңiлгенде, алақтап жүрiп жолдан шығып кеткенін байқады. Тас төселген тар соқпақ бiр жанда қалыпты. Әлгiнде байқамай келiп басып алған қаскөй әңгегі сол жолдың шетiндегi суағар екен. Қаңсып жатқан құрғақ тоғанға шалынып, қалың қурайға кiргенiн әбден қурап, күшейiп кеткен күзгi ерменнiң ашқылтым иiсi танауын қытықтағанда аңдады. Бақайын бәле қақанда, жығылмай қалғанының бiр себебi сол болыпты. Қозғалуға асыққан жоқ. Қақпадан енгеннен берi қора тым жақын болғандықтан болар, мұрнына тек кеберсiген мал қиы мен шiрiген шөптiң иiсi ғана үйірілiп келе жатыр едi, ендi мына таңсық лептi татқанына таңданғандай құшырлана тыныстап отырып қалды. Әуеге көз салғанда, аспанды қымтап алған алашыбар бұлттарды көрді. Түннiң қараңғылығы содан болар деп топшылады ішінен. Бiрақ жаңбыр жауатын қауiп жоқ екен. Қыбыладан қиялап, баяу желпiп жел тұрыпты. Есiк алдындағы зәулiм теректердiң мезгiлiнен аса құрғаған жеңiл жапырақтары сәл желпiмеге далақ қағып, ессiз қалдырлайды. Сабағынан үзiлмегенмен, күнi бiткенiн тынымсыз жар салып, тоқтаусыз әшкерелейдi. Дегенмен, көргенiнiң ешбiрi көкейiне қонып, назарындағы нысананы ұмыттыра алған жоқ. Алға қарай ауып алған аусар ниетi осыдан артық отыруға мұрса бермедi. Елiтiп әкеле жатқан елес қайта есiне түскенде, орнынан лып көтерiлiп, сорабы жаңа айқындала бастаған соқпаққа шығып, қанша ептегенiне қоймай өкшесiнiң нәлi қайсы бiр бұдыр тастарға соғылып, шық ете қалып iлгерi қарай адымдай жөнелдi. Басар жолына барлай қарап, баспалап келiп көп кешiкпей аула түкпiрiндегi аласа үйдiң алдыңғы лапасының астына кiрдi. Төрт тарапынан сырт көздiң сұғы төнiп тұрғандай қысылыста болатын аланы ашықтан құтылып, бiр жағы ғана аңырайған далдаға жетiп қадамы тежелген соң, сәл дамылдап, жүрегiн тоқтатпаққа аял қылды. Үш қабырғасы бiтеу таса маңға енiп тұмсық тiрегенде, талайдан берi соңынан ерген бар қауiптен құтылғандай көңiлiнiң сапырылысы басылып, сабасына түскендей болған-ды... сөйтсе, онысы қас қағымдық алданыш екен. Жетер жерiне әлi жетiп, түпкiлiктi тындым болмағаны ойына оралғанда, iшкi қобалжуы қайта қозғалды. Қатер мен қастық сезiгi еселенгендей болды. Табандап басып, табалдырықтың түбiне тақағанда, босағаның арғы жағы әлдене кiнәсi үшiн өле өшiккен кек алушыға толып тұрғандай бiлiндi. Маңдайшаның маңынан бас кесердiң қыл қияр қылышының дүзi жарқылдап, одан төмен тұстан шұрқылтайды тесiп өтер өткiр жебенiң жылан бас iлмек тұмсығы жылтыңдады, одан сәл төменнен қазантолмасты қақ жарып кетер болат найзаның ажал тектес алмас ұшы жылтырады. Тұтқаға қол салып, ағаш есiктi ашса-ақ болғаны, сайланып тұрған сайма-сай қарулар бiр уақытта жамырап, табанда тас талқанын шығарардай едi. Бiрақ, бәрiбiр, төнiп келiп, қол созым аралық тастап тоқтаған сол жаналғыштардың баршасы кеудесiне гулетiп үрей кiргiзгенмен, жан түбiнде тiрiлiп, жанданып алған құтырық құмардың бетiн қайтарып, қаймықтыра алмады. Еркiнен айырып, дедектетiп айдап келген сол пәле алғашқы сәттегi жүрексiнуден жүзi жасқалып, бұғып қалғанымен, сәт өтпей қайта күшiне кiрiп, желкесiне шығып, алға қарай итермелеп, айдай жөнелдi. Жел ұшырған қаңбақта тоқтау болған ба, тосын батылдықпен темiр тұтқаға саусақ iлiп, ашыларына бiр сенiп, бiр сенбей, сәл күштеп тартып қалғанда, ауыр есiк ерiп жүре бердi. Жүрегiн жайлаған iбiлiстiң жаны кiрiп, жайраң қақты. Қарсы алдынан үмiт ұшқыны андыздап, табалдырықтан аттады. Қайдан ұстағанын өзi де бiлмей, артында қалған есiктi iлестiрiп ала келiптi. Iшке енерiн енсе де, бет алдынан қарсы алған құбыжықтың ұясындай қараңғылық пен өлi тыныштықты көргенде, жаңа ғана санасында сағым берген күдiк пен сезiк жадына қайта түсiп, әнтек тiксiнiп қалды. Жарқылдаған қылыш жүзi, ысқырған жебе тұмсығы, жылтыраған найза ұшы көзіне тағы бiр елестеп өттi. Ерекше сақ болып кеткен жарғақ кұлағын жан-жағына түрiп, сәл тұрып едi, ешқайдан тысыр еткен дыбыс бiлiнбедi. Күткен кесапатының көмейiне түспегенi кiсi баласына желiкпе жiгер сыйласа керек, тақалып тұрған ештеңенiң жоқ екенiн аңғарған сәтте, қайбiр жерiнен сәттiң алдында қылаң еткен тұрлаусыз өкiнiштiң туы жығылып, зым-зия болып жоғала бердi. Ал уәдедегiдей есiктiң бекiтусiз тұрғанын қаперiне алғанда, арманына әне-мiне қолы жетердей көкiрегiн шуақ сипап, iшi-бауыры қыз-қыз қайнап жүре бердi. Желп етiп соғып өткен осы бiр өткiншi желпiнiстiң құшағында тұрып, өзiнiң меңзеулi маңға жетпегенiн, ол арадан әлi де алыс екенiн, таусылып келiп табан тiреген түнегi – далан үй екенiн ойлап аз тұрды да, алақаны әлiге ажырай қоймаған темiр тұтқаны сығымдай ұстап iшке қарай нығарлай тартты. Қолымен ауаны қармалай жүрiп, енді сол жақ жандағы қонақ бөлмеге қарай жылжыды. Бәрi көкейiнде сайрап тұр. Өкше көтерер сәтте жаңа ғана саусақ ұшына жанасып кеткен салпыншақ iлгектi сала салайын деп бiр тұрды да, қауiпсiздiк үшiн кейiнге қалдырып, жолына түстi.

	Тас маңдайымды қай уақытта апарып қатқан дiңгекке соғып алар екем деген жасқаныспен көзсiз кеуекте именшектей iлбіп, жүрiп келедi. Екi рет сүрiнiп, жүрегiне тигендiктен болар, барлық пәле бақай тұстан келер деген күдiк жабысып, аяқ жағынан алыстамаған назары әлi де төмен тартып, тағы бiр сырыққа сирақ iлмес сақтықпен басар жерiн табанымен шолып, кiбiртiктеп келе жатқан... iске қосқан барша қауiпсiздiк шаралары кәрге келмедi, жолында дайын тұрған еш тосқауылдың жоғына көзi әбден жетiп, қорғаныс қабiлетi сәл әлсiрген бiр сәтте оң жақ шекеден тиген тосын соққыдан басы «дың» етiп, шалқалай шегiніп кеттi. Көткеншектеп барып шалқасынан түскен жоқ, не жағдай болғанын ақылы аңдап үлгiрмегенмен, ұшқыр түйсiгi сезген секiлдi, алдын аршуға озып кеткен екi алақаны иегi керi шалқайған тұста кенет қаусырылып, күтпеген қаскөйдi шап берiп ұстай алыпты. Алғашында аңдушының қолайлы мезетте құлаштай сермеген сойылы болар деп тұспалдағанды, қармаған нәрсесiнiң қозғалмас дүние екенiн жете түйсiнгенде, қараңғы жамылған қатердің, басқа емес, тіреу екенін шамалады. Жасырын бағанаға соғылудың қандай болатынын бiле тұра, дәл аздың алдындағыдай сүркейлі екенiне нана алмай, күдiктене бөгелді. Қабағының үстi удай ашып, тызылдап барады. Торсықтай боп iсiп кеткен шығар деп сипап едi, жоқ, одан аман екен. Бiрақ, бiразға дейiн тарқамай, от болып ысып тұрды. «Екiншi ескерту» дедi iшiнен күбiр етiп. Ендi тоқтамасам, бiрдеңеге ұрынармын дегендi ойлауын ойлағанмен, дымын шығармай тереңінде тұншықтырды. Соққының салмақтылығынан болар, бұл жолы шынымен-ақ сол ниетке келгендi. Салдары тым ауыр соққан кезекті кедергi құлақшекесiн ғана дың еткiзiп қоймай, жүрегiне дiрiл жүгiртiп, өзегiне үрей өргiзiп, рухын үркiтiп кеткен еді. Есi ауысқандай сәтке мәңiрiп, дағдарып қалды. Бұрын жөнсал ескерту ретiнде айтыла салатын осы бiр тағлымның мағынасы тосын ашылып, қылаусыз қисыны іс жүзінде толық дәлелденiп тұрғандай болды. Сөз шындығына көзі анық жетiп, сене бастағандай. Ендi керi қайтайын деген бекiмге келiп, бұрыла бергені сол, кенет есiне түскен белгiсiз қимастық қылымси қалып, әлi шегiне жетпеген бұрауын қайта босата бердi. Жаңағы бiр басына бұлт үйiрiлген шақта, қараңғыда ғайып болған көлеңкедей әп-сәтте ұмытыла қалған әлгiбiр маздақ жан құмары төнiп тұрған ештеңенiң жоқ екенiн бiлiп, көңiлi жай тапқанда, жадына тағы сап етiп, аңсарын қайта алдыға қарай аудара қойған едi. Тәубесін тез ұмытатын шiркiн адам-ай десеңшi! Дем сағатта бел бұған шешiмнен айнып, баяғы таз қалпына және түсiп, қарсы тараптан ұршықтай үйiрiп бара жатқан әзәзiлдiң қармағына ерiксiз iлiнiп, қайта арбалып, тыпырлады да қалды. Оны үзiп кетерге дәрменi де, дәтi де жетпес едi. Сол бiр қасқағым аралықта өзiнiң толықсыған шағына жаңа толған ажарлы бейненiң жұтына қараған сұлу кескiнi көз алдына елес берiп, көрген сәтте тереңiне тоғытып әкетер сиқырлы жанары бiр төңкерiлiп, қылымсып өткенде, онсызда бауы босап, бұлдана қалған бұла сезiмi күйiк қысып сайқалсып қалды. Ақыры соның десi жүрiп, дегенi болды. Сәл ғана әрісәрі iркiлiстен кейiн жалғасты қыбырлап, түнектi тырмалап iлгерi жылжыды. Сәлден соң алға қарай зарыға созылған саусақтары керегеге тигенде, қайдан келiп шыққанын бiлмей, дағдарып қалды. Дереу ары-берi сипалап көрiп едi, босағаға таяп тоқтаған екен, лып етiп iшке өтер тұсқа табан аударды. Ой мөлшермен қарсы жағына алақанын ұзатқанда, Құдай оңдап, қол ұшы қайыс таспаға барып iлiне кеттi. Сол-ақ екен, жан-дүниесiн күштi бiр тағатсыздық меңдеп жүре бердi дейсiң. Тежеп алуға күш-қайраты жетпедi. Болмашы қимылмен есiктi ашып, iшке енгенде басқа бiр дүниенiң табалдырығында тұрғандай сезiмде болды. Қор қыздары қоныс етер алтын сарай, сірә, осындай болар! Бет алдынан желпіген шырын леп тұмсығын шарпып, жанын тұшындырғанда, көңiлi лепiрiп, бағанадан бастан кешкен бар қиыншылығын бірден ұмыттырып жіберді. Тәлейіне, таяудан ұрған армандай иiс талайға дейiн толастамады. Үзiлiп-үзiлiп жетiп, танауына нәр құйып, жүрегiн шуаққа шомылдырып, үздiктiріп тұрды. Бұрын болып көрмеген бiр жайлы күй кешті. Соның әсерi болар, iле көз алдына ғажайып бiр көркем жанның қарашық қарығандай көрiктi жүзi қылықтана жымиып, сүзiле елес бердi. Ажарына сағыныш ұйыған мұңлы бейне iшi-бауырын елжiретiп, онсызда асық аңсарын одан сайын еселей түсті. Артынша бір ессiз құштарлық елiктiрiп, бөтен бiр рахатты әлемнiң iргесiне қарай жетеледі. Бірақ, бара алмады. Дәрменін құртқан бір түсініксіз діріл шымырлаған күйі қылтасына түскенде, тiзесi қалтырап, тiрсегi майысты. Шарасыз басылып, жеткен жерiнде жолы кесiлiп, бүгіле берді. Өмiрi бастан кешпеген бейтаныс хал. Бажайласа, нағыз қиындық, алынбас асу ендi басталғандай.

	Кешелі бергі шаттық пен үрейдің қара таласқан қақпақылында кезек алмастырып, бір ысып, бір суыған ауыспалы халдің зардабы болар, бір кезде өз-өзінен тісі тісіне тимей сақылдап жүре берді.

	* * *

	– Әй, иттің баласы... өлгелi жүрмiсiң мұнда?! – Кенет әлдекiм саңқ еттi әлдеқайдан.

	Сөйткенше болған жоқ, қараңғы үйдiң шырағы жарқ еттi. Жоқ, шырақ емес... қалың ойдан суырылып шығып, есiне келгенде бiлдi, жарқ еткен қалтарыс бөлменiң шамы емес... шуақты әлемнiң нұр-шұғыласы екен. Өзi қалқайып қан көшенiң ортасында тұрыпты. Алдынан кескестеген жеңiл көлiктiң құйрығы бойын түршiктiре тiзесiн жанап өтіп бара жатты. Жаңағы зекiген дауыс иесi соның жүргiзушiсi екенiн ешкім айтпай аңдады. Жедел қимылдап арғы шетке өттi де, өзiнiң қайда келiп қалғанын бiлмек болып, жан-жағына назар тастады... Санасында әлi өшпеген әлгiндегi түн суретi. Жүрегiнде дiрiл... Ал... әлгi... ең керектісi... әйел иiсi әлде қашан сейiлiп кетiптi. Көкейiнде бiр өкiнiш қалды түйіліп.





ҚАМАЛ




	Осы бір шуақты сәттерді де бастан кешетінін ілгері бір ойлап па еді! Енді айының оңынан туғанына куә болып, айран-асыр халде отыр. Болар деп күтпеген тосын шаттықтан басы айналып, сәлден соң-ақ есінен танып кетердей.

	Адам баласының басына бақ келіп қонам десе оп-оңай екен ғой! Тіпті, оның өзінен сұрап та жатпастай. Аздың алдына дейін қол жетпестей көрінген бақытымен қол созымға дейін жақын келіп, анық көріп, әлі сеніп үлгірмесе де, төбесі көкте.

	Қарсы алдында көптен бері арманына айналған аймаңдай ару. Екі көзін төмен салып уылжи үлбірейді. Тұла бойы тұнған әдеп пен иба. Соған қоса, білінер-білінбес жылы леп желпиді сол тараптан. Маңайды бір жан жадыратқандай көңілділік кеулеп, қуаныш кернеп алған.

	Оңаша бөлме қаңғыма дыбыстардан ада, тыныш екен. Бейғам, мамыражай. Тек жер бетіндегі тілегіне жеткен бақытты жандарға ғана арналған ұшпақ бұрышындай ұйып, әлдекімнің абайсыз оянып кетуінен қорыққандай тынысын ішіне тартып, тынып қалыпты.

	Айырықша әсем әрленген төрт кереге там іші керемет жарық. Сыртқа қараған қабырғаны тұтас алып жатқан жібек перделі енсіз терезеден төгілген өлшеусіз мол нұр көптен көз таса бұғыс ортаны күні сөнбес жәннаттің бір пұшпағына айналдырған. Төбесі еңселі, жиһазы сәнді, сырластарға ғана арналған сырлы мекен биік салтанатымен көңіл желпінтіп, еңсе көтергендей.

	Сірә, әлгінде есік жабылғаннан бері болар, ортаға келіп аса бір жайлы үнсіздік орнапты. Әр кім өзінше ұғынып, қалауынша ләззат алар рахат жым-жырттық. Ешкім өз еркімен бұзғысы келмейтін тынық дамыл. Қашанға дейін жалғасары белгісіз сәттік тыным.

	Қарсысына қарағанда тағы сол ақ дидар, ашық жамалды көрді. Қымсына жымиып, қылықтанып отыр. Өзгеше бір күй құшағындағы осынау асыл жанның бір ауыз сөзін жерге тастамай, шақырған жеріне келгенін ойлағанда, шексіз ризашылық сезіміне бөленіп, еріксіз елжіреді. Бағанадан бергі бар қуанышының қайнар көзі жалғыз сол құтты қадам екені де аржағына аян болатын. Қалауының қасынан табылғанын ықтиярсыз және бір есіне алғанда, бұрын болып көрмеген бір ыстық толқын жүрек басын кезекті рет шымырлатып өтті. Риясыз қанағат сезімнен туған сүйініш ағыны алдынан жарқ еткізіп үміт шырағын жаққандай еді. Әлдебір жарқыл-сағым жалт-жұлт етіп алға қарай шақырғандай.

	Бірақ, желп ете қалмады, желіге қоймады. Неге екенін, көңілінде бір қара таласқан күдік көлеңкесі де қабат. Рухын бір батылсыздық жайлаған жасқаншақ күйде. Ешбір тәуекелге дәрмені жетпестей. Әлдебір еріксіздік меңдеп, тартыншақтық тұсап алған.

	Бағанадан бері алақанына алып, әлдилеп әкеткен желпіме лептің нағыз бақыттың қыз-қыз қайнаған от құшағы емес, оның табалдырығына келіп тоқтағандағы сәтке соғып өткен көтерме желігі екенін кешікпей аңдағанда, іс мәнісін анық пайымдап, бірте-бірте қызуы қайтып, басыла берді. Есесіне, өзіне келіп, жөнін тапты.

	Дегенмен, бұл кезде әлдеқашан тұтанып, қозданып алған дәме шоғы ендігары сөнбеске айналған-ды. Қарсы алдына қайыра қарағанда жасып, жабырқауға еш негіз жоқ екенін біліп, қайта көтеріліп, еңсе тіктеді. Асыл айы оңынан туып, қол созым аралыққа келіп жарқырап тұрған жоқ па, әне! Соның өзі-ақ желпініп, серпілуге артығымен жетсе керек. Тағы емініп көз сүзді аңсары кеткен арайлы маңға.

	Талайдан арман болған ақ дидарлы ажарлы жүз ашық маңдайын бері беріп, ешбір боямасыз, табиғи қалпында көз үйіріп күлімдеп отыр. Шам-шырақ боп жанып, жан-жағына шаттық жамыратқандай. Күлкі дейтін күлкі де жоқ көрікті кескінінде. Бірақ, сондай бір жүрек елжіретерлік жылылық тепсінеді. Сонысымен-ақ жан жадыратып, көңіл шалқытып жатқандай.

	Өзіне тартып, баурап барады асыл жамал. Әлі тіл қатысып көрмеген жүз таныстығына қарамастан сондай етене, жақын сезілді өзіне. Ежелден бірге жүрген егізінің сыңары секілді. Енді сәл батылдық танытып, тіс жарса болды, ары қарай тиектері ағытылып, сырласып кетердей. Жаттығы білінбейтін жанасымды жан. Сырт бейнесі сондай жайдары, жайбарақат көрінгенмен, іштей әлденеге алаңдайтындай, ептеп орнықсыз, қобалжыңқы қалып танытады. Әлденеден қысылғандай назарын көбінде төмен салып, алдындағы асқа сирек қол созып отырды. Қыз балаларға, оның ішінде қазақ қыздарына жарасатын қымбат қылық. Қарап отырып, жаны сүйініп, іші жылыды.

	Өзі бұл жолғы жүздесуге атүсті қарамаған сыңайлы. Аса мән беріп, мұқият дайындалғаны қараған жерден көзге ұрады. Көріп жүрген күндегі бейнесінен мүлде өзгеріп, басқа бір көркем кейіпке еніпті. Бұрын да көрікті еді, енді тіпті де құлпыра түскен. Тұла бойынан жанар үйірер жарастық пен үндесе қалған үйлесім қатар андыздайды. Сұлулық салонынан әлгінде ғана шыққан болар, барлығы бұзылмай, қаз-қалпында қылаулап тұр.

	Жайшылықта желкесіне түсіп, жағасын жауып тұратын қырықпа шашын тып-тинақтай етіп жиып апарып шүйдесіне түйіпті де, бекіткішпен мықтап бекітіп тастапты. Мізбағып, мызғыр емес. Тақыр шекенің үстінен түре қайырып, жылмита тарап қойған майда кекіл арасынан сарғыш бояумен боялып, бөлектене дараланған тік-тік құла жолақтар байқалады. Әлдене жылт-жылт еткен әрлегіш зат қосылған сұйық майға майланған болар, сол тұстан түрлі түсті сағым жамырап, ұшқын шашырайды. Қабақпен қоса, қарлығаш құйрық қасты да кері тартқанда, керіліп, кеңейе түскен жазық маңдай ашық, әппақ, кіршіксіз уыз жүзге ерекше әр беріп, айнадай айдындап, жарқыратып жіберіпті. Назарын төмен салғанда жылқының ту құйрығындай салаланып, қарашығын қалқалай қалатын қыл кірпіктері де одан сайын жуарып, тым ұзарып кеткендей болып көрінді. Әлденеден секем алып, қайта серпілгенде, аржағындағы терең тұңғиық түбінен ысқырып жебе атылардай жүрек дірілдете шарпып өтетін шоқты жанары бүгін ерекше нұрлана түскендей. Себебін артынан аңғарды. Сүйтсе, қабақ астындағы тұйыққа біткен тұмадай тұнжыраған мөлдір шара айналасы қою қара қынамен қабаттала қоршалыпты. Үстінгі жағындағы жұмсақ етке жұқа қызыл-күлгін бояу сүркелген. Қарашықтан ұшқындаған көмескі сәулемен шағылысып түрлене құбылады. Пешененің етегіндегі сүрмеленген қос доғаның қосылған тұсынан тік төмен ағып түскен жіңішке қыр мұрын тым сүйкімді, астындағы соңғы үлгідегі күлгін түске қаныққан ұйық ерінмен біте қайнасып, уылжып тұр. Миығына ілініп қалған болмашы күлкі әлі сол орнында екен. Балғын бетіндегі ойық шұңқыр жұтпа иірімнің дәл ортасы тәрізденіп әуелгісіндей жұтына үйіреді. Әлдеқалай жымиып, езу тартқанда шырайлы өңіне лап беріп тарқала қалатын қызыл толқын сол араға жеткенде құмға сіңгендей жоқ болып, артынша ештеңе болмағандай бейтарап кескін танытты. Жайдары, аңқау, алайда, жарқын кейіп. Қыз жаратылысының қатпар-қатпар қабаттарынан там-тұмдап дерек беретін қызықты жіп ұшы, қымбат құбылыстар.

	Сағағын соза, алқымын алға жіберіп, шықшытын көтеріп, өр ұстайтын әдеті былайғы дүниеге иек астынан қарағандай тым паң, такаппар етіп көрсетеді екен. Әзір де сол қалпынан аумай, асқақ отыр. Самай шаштан аршылып монтия қалған қос құлақтағы салпыншақ үзбелі сырғалар онысызда қарысқа созылған қаз мойынды одан сайын ұзарта түскендей бір сыңайда.

	Екі иық кең әрі тік. Аралық ақжайқын алаңға айналған. Көтеріңкі кеуде мен аршын төс түгелге жуық ашық. Дәл ортада көз тоқтатар көрікті ноқат бар. Арқадан асып келіп, бұғанадан бері еңкейіп, еңіс құлап түскен бұрамалы алтын алқаның жақұт жүрекшесі астыңғы жағынан әлемде жоқ әлдене асыл нәрсенің жасырын орнын меңзегендей бағытып төмен салып, қатар қонған қос биіктің етегіндегі тұтаспа салмауға жете бере іркіліпті. Екі иіннің топшысын ғана жауып, ылдилап келіп күміс сабаудай ақ білектің астына еніп, сұлық қалған қарашыққа қалқа болмас үлбіреген селдір жамылғыны есепке алмағанда толығымен жалаңаш. Қыл бұраумен бұралғандай қылдырыққа айналған қыпша белді қыса өрлеп, жоғарылап барып қолтық астынан шорт қырқылған аса сәнді қоңыр көйлек өзі жартылай орап тұрған биік омыраудағы әлдебір ілмекке білдірмей ілініпті. Аз болмаса төмен сырғып, сусып кетердей. Ал мол пішілген жайқын кең етек әлгінде қалқып келіп тиесілі орнына қонақтағалы бері көзден тасаланып, үстелдің астында жатыр. Оның сымбатты жаралған сұңғақ бойға қалай жарасқанын айтып жату – артық сөз.

	Көргенінің бәрі кұйып қойғандай орнында еді. Тәбиғи ғана емес, ұнасқан жарасымымен жадыға сіңіп, үйлесімімен ойға қонғандай. Көңіл үркітер кереғарлықтан, сәтсіз сәйкестіктен атымен ада. Өз жайын және өзіне не керек екенін жақсы білетін талғампаз жанның алғашқы кездесуде алдыға тартар тартуы. Айтарлықтай әсерлі. Еш қиналыссыз қабылданғандай. Бәлкім, астарында әдемі шүберек пен сыртқы әсемдікке орап өткізбек болған таса пиғылы да жасырынып жатқан шығар, мүбәда, көркемдікпен әдіптеп өзінің биік талғамын көрсеткісі келсе – мақсатына жеткені. Ашықта тұрған сырт қалпынан бағанадан байқағандарын саралай келе, бір түйінге тоқтап, қонағының бір қырын болса да білгеніне, өзінің кісі тануда қапы кетпегеніне көзі жетіп, қуанып қалғанымен, артынша, аса жетілген сезімтал түйсіктің бір ұшы барып кейде былайғыны менсінбес менмендікке ұласатынын ойлағанда сәл іркіліп, бөгеліп қалды. Айтпасада, рас қой енді, әр нәрсенің өз өлшемі болатыны секілді, талғампаздық асқынса, түбі – тәкаппарлық емес пе? Мұнда күмән болмауға тиіс. Себебі, кірпияздық салтанат құрған жерде шыдамдылыққа, кішіпейілдікке орын жоқ. Болғанда да, жасандылық болып жандалбасаламақ. Жанына жақпағанның бәріне жатырқай, жатсына қарау – өзімшілдіктің, өзім білемнің басталған тұсы ғой. Соңының астам өркеуделік екені айдан анық. Оның үстіне, манадан бермен куә болғанының бәрі – батыс мәдениетінің сырт тұлғаны шырмап алған шырмауығы ғой. Бастау көзі сана да жатқан еліктеме әсемдік, елтіп алған еліктірме елес. Адам неге қызықса, неменеге битін салса, соны игеріп, жете меңгермей ме. Ал батысқа тән көркемдікке ұмтылыстың кісіні көбінде сыртқы сұлулыққа, тәкаппарлыққа тәрбиелейтінін ескергенде, әлгінде көзайым болған көріністер тамырының танымда тасаланған өрлікпен астасып жатқанын тұспалдауға болар еді. Осылай деп тұжыруға негіз бар... Дегенмен, талғампаздықтың кейде адам бойындағы тума дарыннан, қонған өнерден өріс алатыны да болады ғой... көріп отырғаны соған саятын паңдық, жинақылық болып шықсашы?.. Неге жоруға да әзір сәл ертерек деп түйді ішінен.

	Ойы осы тұстан үзіліп, артын бағып, аңыс аңдап көрмекке қарашығын қайта әкеліп қарсы алдына қадағанда, тағы сол қалпын өзгертпеген қонағын көрді. Бір қарағанда өр, асқақ білінетіні рас екен. Дегенмен, бұл арада ине-жіптен жаңа шыққан, осындай ортаға арналған сәнді киімнің әсемдігі мен әлі буы басыла қоймаған сұлулық салоны қызметінің кісінің мысын басар көркемдігінің де естен шықпағаны абзалдай. Оның сыртында, мынандай салтанатты сарайдағы алғашқы кездесуде ешкім де өзін шалғайына сүрінген салпы етек етіп көрсеткісі келмесі белгілі ғой. Қарсы жағына тұшымды әсер қалдыруға тырысса, несі айып. Тіпті, өзі де сөйтіп, ұнап қалғысы келіп ұмсынып отырған жоқ па? Сол себепті, сырт бейнедегі өлшемнен аспасада, өндіре берілген өң-бояу мен түр-түске түсіністікпен қараған жөндей. Әрі-беріден соң бұл қазір қалыпты жағдай, керекті нәрсе емес пе. Тым одырайып, оқшауланып кетпесе болды. Ал, солай болған күнде де, мына бикештің тал бойынан анық көзге ұрып тұрған тағы бір артықшылығы соның бәрін су астына түсіріп, тұншықтырып жібергендей екен.

	Қонағының қалпынан аспайтын сыпайылығына, байсалдылығына сүйінді. Отырысы орнықты, қимыл-қозғалысы байыпты екен. Мәдениеті биік, тәрбиелі жан екені, не істесе де көз үшін емес, шынайы істейтіні көрініп-ақ тұр. Тек сыртынан қадалған сұқ барын ептеп сезетін секілді, әнтек қысыла, имене әрекет етіп, тартына қыбырлайды. Әбден дағдыланған, кәнікі машығы болар, алдындағы қасық пен шанышқыны алып-қойғанда ешбір дыбыс шығармайды. Орнына келіп жайғасқалы бері жанарын жалт еткізіп бір-екі рет тіктеп қарағанан басқа, көбінде қарашығын алып қашып, қазақ қыздарына тән қасиетпен, силастық танытып, жинақы отыр. Дастарқандағы тағамдарға сирек қол созып, саусақ апарды. Онда да, шетінен тиіп, шағындап іліп алып, аузына салып, жеңіл таусағаннан арыға бармады.

	Көзайым болған осы көріністерді қортындылай келе іштей, «кейінгі өрісің қала болып, батысша өмір үлгісіне бой ұрғаныңмен, түп-тамырың, дәуде болса, тереңге тартып, далаға барып байланатын ауыл қызы боларсың» деп топшылады.

	Мұндайды кім күткен, соның арасынша болған жоқ, назары әлі тайқап үлгірмеген арайлы ақ жүзде тосын бір қызық құбылыс шаң берді де, ізінше қайта сөніп, жоғала берді. Бәлкім, дәл сол сәт терезе сыртынан шыққан жағымсыз дыбыс әсер еткен болар, жазық маңдайы кенет жиырылып, шытынай қалды да, қос қабақтың қосылған жерінен зәредей ноқат пайда болып, артынша ол жайылма толқынға айналып, кеңейе тарап, жан-жаққа жайылып, сіңіп бара жатты. Көңілге күдік жүгірткендей оқыс жағдай еді. Жүйкесі жұқарған адамдарда ғана болатын, ішкі дүниенің жасырын жұмбағынан сыр суыртпақтайтын, ерік-жігерге бағынышты емес, аңдаусыз лап қойып, тереңдегіні бері шығарып, түкпірдегіні айпаралайтын жан бұлқынысы.

	Көзден таса әлемнің көмескі әрекеті. Ілгері жасы үлкен жасамыс жандардың әжім торлаған айғыз бетінен талай көрген, сәлден соң-ақ сейіліп кетер сырғымалы сызат еді. Жас адамның жаз жамалына жарасымсыз-ақ жәйіт екен. Бірақ, амал не... шаң берді.

	Байқағандарынан беті қайтып, іш жиып қалғаны анықты. Көз алдында көлеңкесін көлбең еткізіп тайып тұрған шетін жай таң атқалы бері тағатсыздана күтіп, сабыры сарқылғанда әрең қарсылап алып, содан бері алдынан туған күніндей көріп, көз сүзіп отырған жүз таныс ғашығын мүлде бейтаныс біреуге айналдырып, алыстатып жібергендей болды. Сананы салдандырып, түйсіктің көзін бітеген күмәннің салдары болар, алдында жарқыраған ай жамал, асыл дидарға іштей сезіктеніп, сәл үрке қарады енді. Сол сәт көкейінде «сен кімсің ақ маңдайлы ару? Уыздай уылжыған мінсіз ажарыңның аржағында кім тасаланып тұр сенің? Әсем киім, әрлі шырайға жасырынып келген құбыжық емессің бе сен?..» деген бір жуырмаңда жауабы табылмас сұрақтар тұрды қадалып.

	Соған жалғап, онымен жай, сырттай ғана таныс екенін ойлады. Рас, дәл кешеге дейін ол бір ауыз тіл қатысып көрмеген адамы болатын. Өткенде бір көрді де, көзі сүрінді. Екінші рет көргенде көңілі құлап, ықыласы ауды. Бір ғимаратта жұмыс істейтіндерін білгенде арада біршама уақыт өткен еді. Бесінші қабатта тұрады екен. Алдынала аздап тың тыңдамаққа талпынып еді, саңлау таппады. Тұйық мекеме тысына тысыр еткен дыбыс шығармады. Ақыры болмаған соң, қозғалып, таныспаққа тәуекел етті. Кездесуге шақырғаны кеше болатын. Сондағы бір ауыз сөзін жерде қалдырмай, қадам тастағанына дән риза болып, шалқып отырғанда аяқ асты жүзберген әлгіндегі жайдан кейін жөніне келіп, арғы-бергіні асықпай байыптап көруі керек екенін қаперіне алсын...

	Білмеген жердің ойлы-шұңқыры көп дейді ғой. Рас та шығар... Ал, бұрын араласып, сөйлесіп көрмеген кісі жанының құлта-қалтарысышы? Қуыс-қуыс аз болмауға тиіс. Себебі, аласын ішіне жасырған екі аяқты пенде бітеу терінің ішінде емес пе. Соған бола, «адам – жұмбақ» атанған. Бір көргенде бәрін ашып, ақтарып салса, күрделілігі қайда қалмақ? Асықпай, артын баққан мақұл!

	Артынша, манадан қарсы қарап, қадалып отырғанда, ең болмаса, оны мұнда қадам басуға итермелеген мақсат-мүддесінің не екенін біле алмағанына налыды. Ықтимал, қиыла айтқан өтінішіне көңілі жібіп, ынтыға қалғаннан емес, жай, қызық үшін, сыйын көріп, құрметіне бөленуге, бүгінгі тілмен айтқанда «сындыруға» келген шығар. Не болмаса, сөзін жерге тастамаған болып, әңгімелесіп, көңіл көтеріп қайтуға бел байлаған болар. Өзі де алға тартқан ұсынысын соған меңзеді емес пе... Бағана алдынан қарсылап алып, орнына әкеп жайғастырып, өзінің шын ризашылығын жеткізбек ниетпен, құтты қадамына алғыс білдіргенде, қысылып-қымтырылса да жасырмай, ыстық ілтипаттан бас тарту қолынан келмегенін ашық айтты емес пе! Сонда бұл реткі кездесуде қандай мағына қалмақ? Көптен күткен үміті қайда кетпек?.. Дей тұрғанмен, жаңа таныс қыз бала, барып тұрған ақымақ болмаса, алғашқы кездескенде-ақ аржағын ашып, бәрін бірдей лақ еткізіп ақтара салмайды ғой... Жаңағысынан артылып не демек? Оған, тіпті, өзі бейіл болса да, жолы жіңішке нәзік жаратылысы жол бере қояр ма? Қайта сонда жіптіктей болса да жіп ұшын ұстатқан жоқ па? Ұсыныстан бас тарта алмадым дегені – сыйладым дегені шығар... Тұңғыш рет тіс жарып, тіл қатысқанда одан асып не айтпақ? Қалайда, сабыр сақтап, соңын күткен дұрыс.

	Назарын жиып, қарсы жағына қайта көз тастағанда, түк болмағандай жымиып, жайымен отырған жайбарақат жүзді көрді. Аздың алдында тосын жүріп өткен соқпа құйыннан жұғын қалмапты. Жуып кеткенді жұтып қоятын жұтпа жылымдай ештеңенің дерегі білінбей жылмиып тұр. Емініп қанша үңілсе де, бәрі тепсініп бері шығардай көрінген жарқын жамалдан дәнеңенің ізін байқай алмағанына, бір тұрып, қайран қалды. Қанша мән беріп, бажайлай барласа да, түкті көрсетіп, жіп ұшын ұстатпастай. Түбі жоқ тұмаға қармақ салғандай бір хал кешті.

	Қарсысындағы ашық ажардан қарашығын тайдыра бере, кенет бейтаныс әйел әлпетінің тұйықсыз тап болған тұңғиық көл бетінен айнымайтынын байқады. Тіпті, мүлде аумайды екен. Ғажап ұқсастық! Бауырын көтергеннен бір бөлшегіне айналып, бала жастан балығы болып, аясында асыр салып өспеген тұйық су қай жерінің терең, қай тұсының таяз екенін ешқашан білдірмейді ғой. Жыпырлаған жыбырлақ толқындары тынымсыз сағым атып, көз ұялтып жатқанымен, бергі көк сүйген тотияиын түстес көрнеу қабатына дымды да шығармайды. Бар құпиясын тереңіне бүгіп, түк болмағандай тыныш кейіпте мөлдірейді де жататы. Байқап көрмек болып тас лақтырсаң, әуелеп барып шолп еткен жұдырықтай жұмырды дымын шығармай жұтып алады да, ештеңе сезбегендей қайта қалпына келіп, сазара қалады. Сазбеттенген тұнжыр тұнықтан түк таппай тосылып қаласың. Қарап отырса, жаңа таныс әйел жүзі де сол екен. Анда-санда аңдамай ойнап шыға келетін сәттік күлкі, болмашы жымиыстар – жылт еткен сағым екен. Ештеңенің байыбына барғызбайтын баянсыз қыбыр-жыбыр. Өтеді де кетеді. Соңына белгі қалдырмай зым-зия жоғалады. Сәттен кейін жымы білінбес жылымы мен құрық бойламас құрдымын жасырып меңірейген жалпақ бет – мөлдіреген айдын ғана қалады безірейіп.

	Аяқ асты басталып кеткен салыстыра, салғастыра ойлаудың соңы ақыры өзінің қандай қиындықпен бет келгенін түйсіндіргендей болды. Шынында да, бұл реткі кездесудің жеңіл сәттері әлдеқашан артта қалып, енді иыққа салмақ салар ауыр мезеттері басталған екен. Алдыңғы тілегі орындалып, қалаулысымен қауышқан шақтардың төрт керегесі түгенделген желпініске толы, уайымсыз кезеңі баста тұрғанда байқамаса, алға жылжыған уақыт ағысы ақырын аяңдатып әкеліп енді кейінгі, көкейдегі көп түйткілдің жауабын шарқ ұрып іздер күпті көңіл кезге де жеткізіпті... Соны енді сезіп, алда қылар амал, жасар айланың жөнін білмей, шарасыз бір әрі-сәрі күйде тосылып отырды. Тұйықтан алып шығар төте жол оңайлыққа табылмастай.

	Бағанадан бақылап қанша бақсада, қарсы алдындағы жаңа таныс көршісінің сырт тұлғасынан талғампаздық пен тартымдылық, биязылық пен сыпайылық қатар өрілген жайдарылығынан басқа ештеңені байқай алмағанын қайта есіне алды. Оны айтасыз, жазық маңдайынан шаң берген әлгібір құбыжық жүз құбылысы көңілге күдік қашырып, араны тіпті алыстата түскен сыңайлы... Әлденеден сезіктене, секемдене қарады. Себеп әлі белгісіз болса да... Білгісі келеді, әрине. Бірақ, қайтіп... қалай?.. Білмейді.

	Сұраса қайтер еді деп бір тоқтады кешікпей. Алайда, шынын айта қояр ма жыланның аяғын көрген қу қыз? Күдік жоқ, айтпайды. Енді қайтпек керек? Бажайлап бағып көрді қайтадан. Әдейі дәнеңенің шетін шығарғысы келмейді, не тақалып тұрған түк те жоқ, әйтеуір, ол жайында қазірге жылт еткен бір үзік ұшқын көре алмады қараған жағынан. Жым-жылас. Әлде, тымырайып отырып алып, қайыра өзін бағып отыр ма екен... Ол да мүмкін. Өйтпесе, қулығы қырық есекке жүк болар қыз бола ма!.. Қалайда, аржағын аршитын амал тауып, байқап көрген мақұл. Үмітке ұласар бірдеңенің ұшығын шалықтырмай тұрып, бекер иек қышытып, кім екенін білмей тұрып, тағдыр қосуға тілек білдіру, сірә, асқан ақымақтық.

	Адамның іш кірнесін ашып, қалтарысын ақтаруда таптырмайтын тәсілдің өзара сұхбат екенін ойлады. Дегенмен, тақырыбы табылмаған әңгіме де сыр суыртпақтатып жарытпаса керек. Ол үшін, қарсы жақтың көңіл пернесін дәл басар қызығатын нәрсесін алдына тартпақ ләзым. Бұрын сөйлесіп көрмеген қонағының жан қалауын табу да оңайға соқпады... Іркілісті сәт көпке созылған жоқ, шиырдан шығарар сүрлеудің де сорабы сұлбаланғандай болды соңында.

	– Үнемі ерте келіп, кеш қайтқаныңызды көрем, мамандығыңызды аса ұнататын болсаңыз керек? – деді қиыннан қисын тапқанына сәл желпініп.

	Мырсиятын тағы бір себебі, бұл сұрақпен қонағының айналысатын ісіне қалай қарайтынын білумен қабат, өзінің оған талайдан бері назар аударып жүргенін де жұқалап аңдатуға болар еді.

	– Мамандығымды ұнатпаймын деп айта алмаймын. Тек кәкір-шүкірдің көлеңкесінде қалып, күн көрістің құралына айналып кеткені қыжылам.

	Айтқаны жан түбінде жатқан бір жасырын өкініші болар, сол сәт қабағы түйіле қалды да, ашаң жүзін соның арасында бір көмескі көлеңке торлап, көпке дейін сейілмей тұрды. Тосын құбылған оңғақ кескінінен тереңіне сыр байламас кіршіксіз жанның аңғал ажарын танығандай болды. Нені болса да ұзақ бүкпей, ақтарып салар шыншыл шырай. Жағдайы, жалпы, жаман болмауға тиіс. Бірақ, оған қанағаттанбайды. Аржағында бір әттеген-айы бар. Әлде "мен үлкен талант едім, күйкі тірлік қолбайлау болып жүр" дегенді аңғартқысы келді ме екен...

	«Дәуде болса, суретші – дизайнер боларсың» деп тұспалдады іштей. Талғампаздығының түп-төркіні, сірә, сонда жатса керек.

	– Күнкөрістің құралына айналмаған өнер қалды ма қазір? – деді артынша жаңа басталған әңгімені одан ары тереңдете түпек оймен.

	– Рас айтасыз, – деді қыз сәл кідірістен кейін, – қазір өте қиын...

	Сөзінің соңын жұтып қойды. Онысы сәлден кейін жеңіл күрсініс болып сыртқа шықты. Мұнымен не айтпақ болды екен?..

	Не айтпақ болды екен? Қиындап кеткені ырғағы тездей түскен уақыт па, әлде барған сайын тереңдеп бара жатқан өнер... Қайсысын меңзегісі келді екен? Белгісіз. Тіл ұшына келіп демі үзілген сөз сол күйі тірілмей, таңдайында қалды. Қайта бір қарағанда қонағының назарын төмен салып, әлдебір ой соңында тосылып отырғанын көрді. Әлгінде үзіп алған әңгімесінің түбіне жете алмай құйлап отырған болар, талайға дейін әрі-сәрі күйден арылып, өзіне келе алмады. Кірпік ұшымен күзеткенде көзінің бір жеткені: қонағы айтарлықтай кем сөзді, тұйық жан. Былай қабағы ашық, жайдары көрінгенімен, ішін ашуға өте сараң. Ортаға белсенділігі төмен, аз сөйлеп, көп тыңдайтын біртоға қыз. Үндеместігін бір тырнағын ішіне бүккен мерез, тымырсықтыққа жатқызуға бола қоймас, дегенмен, мұндай адамдардың пікір білдіріп, ойын жеткізуге сәл ебдейсіз, шабандау келетіні алда алар асулардың қиындығын айнақатесіз көрсеткендей еді. Айтты-айтпады, сондай бір күрмеуі шешілмес күрделі мезеттердің жақындап келе жатқанын белгісіз түйсігімен қапысыз сезіп, жүрегі қалтырады.

	Жол әлі алыс еді. Алғашқы бөгеттің өзі жөнді алынып, тұңғыш қадамның өзі дұрыс тасталып жарытпады. Сырт бейнесі осыған дейін аңдатқандарынан асып ештеңе айтар емес. Аздың алдында нұры шалқып, бәрін қолыңа ұстатардай жарқырап тұрған ашық ажар да берерімді беріп болдымға салып жарығын ішіне алып, бұдан артық дым татырмастай болып тына қалыпты. Әзірге осы да жетер, қалғаны өз ерік-жігеріңнің еншісінде дегендей бір қырын кейіпте. Дәмелендіріп барып дәрменді құртқандай, емексітіп барып беттен қаққандай бір бөтен күйге душар етер тосырқаңқы жағдай орнапты ортаға. Өзінің сұлулығын, әсемдігін әйгілеуге келгенде сошама жомарт, сондай ынталы әйел жамалының аржағындағы сырын суыртпақтауға келгенде осыншама сараң, керанау екенін жаңа біліп, таңданыстан ішегін тартты.

	Адам баласының ішіне үңіліп, қаға беріс қалтарысында не жатқанын білудің осынша қиын екенін ілгері бір ойласашы?! Әдетте екі-үш ауыз сөзден кейін-ақ бері қалқып бетке шығатын сыр-сипаттың, енді тереңге тартып, түбін көрсетпес тұңғиыққа айналғанына қайран!.. Соған қарағанда, не нәрсе болса да, қажет болған кезінде бағасы артып, ендігәрі қолға түспес асылға айналып, алыстап кетеді. Міне, мынау, соның мысалы. Әйтпесе, алғаш көріп, көзі түскенде ашық-жарқын сезіліп, сәті түсіп танысса, екі-үш ауыз сөзден соң-ақ жұлдыздары жарасып, құшақтары айқасып кетердей білінген мына қыз бұлайша демін ішіне алып, бұйығыланып кетер ме еді? Әлде, өзі бірдеңені бүлдіріп алды ма? Жоқ. Ондай ештеңенің белгісі байқала қойған жоқ қой әзірге... Бәрі де ойдағыдай басталған. Сәтті ғана емес, жан жадыратар асқақ романтикаға толы. Ал, сонда мына халдің аты не? Әлде өзі бәрін күрделі ойлап, басына бұлт үйіріп отыр ма?

	Әлден уақыттан кейін тосын есіне түсіп, соңғы бір өшіп-жанған үмітпен жандалбасалап, қонағының көзіне қарады.

	«Көз – көңілдің терезесі» дегенді көп естуші еді. Бекер айтылған сөз секілді, ештеңенің ұшығын танып, ұшқынын байқай алмады. Әлде әзіргінің шаралы қос шырағы айналасының бояуы қанша қалыңдап, қарашығы тіпті де нұрлана түскенімен, уақыт ырғағында жаны лайланып, әлдеқашан қимыжықтанып кеткен бүгінгі адам көңіліне айна болудан қалды ма екен! Белгісіз. Қарағанда көзайым болғаны тағы да сол, аржағында не бұғынып тұрғаны белгісіз, бірақ, жасандылықтан ада, кірпігін жасқана көтергенімен, тік қарайтын жайбарақат жанар болды. Соған қоса, ешкімге жағынғысы келмейтін орнықты қалып. Бір қарағанда, өзіне сенімділік болып жарасып тұр. Анығында, түбі барып тоғышарлыққа ұласар түйсіксіздік болуы да ықтимал. Екі ұшты сыңай. Қайсысына жорырын білмей, кезекті рет дал болды.

	Ойлап отырса, пенде деген бітеу терінің ішіндегі бітінә жан иесі екен ғой. Тәңір қалауымен тағдыр жазып, көңілі барып байланған қалаулысының аржағына үңіліп, қалтарысын көрейін десе, сыртына дым шығармай, тымырайып отырған мына қылығын көрмейсің бе! Бұнысы қайткені сонда? Өмірі көрмеген, тіпті, жарық дүниеде бар екенін жаңа білген, қапияда жолдары тоғысып, қарашықтары шарпылысқан сәтте ықыласы ауып, ынтығы қозғалса, Құдайдың ісі, ешбір кінәсі жоқ қой... сонша тұйықталып, тысына түк шығармай қойғанына жол болсын. Сондағы мақсаты не... қалауы қайсы? Әлде тымырсық боп көрініп, өзінен бездірмек пе? Онда келмей қойса, болды емес пе. Кім айдап келді мұнда?

	Бағанадан тігіле телміріп, сүзіле баққанда іздегенінің дәл осы, қарсы жағының тереңінде тығылып жатқан, махаббатының тағдырын шешер ыңғай-бейімі екенін тұтқиыл пайымдады. Көңілінде бәрі анық, онсыз ештеңенің түйіні тарқатылмақ емес. Ал онда, көз алдына ылғи да елестей беретін нұрға толы, жап-жарық әлемнің алтын есігіне салынған қазандай қара құлпының кілті қайда? Қайдан таппақ оны? Кім береді?..

	Кенет әлдебір ұшқыр түйсігімен өзінің қайда келіп тоқтағанын байыптағандай болды. Бітеу тұлыптың аузы деу – бері болар, кілті тұрыпты, қақпасы табылмай ешқашан ашылмайтын тас қамалдың түбіне жетіп, тосылып тұрғандай бір сүреңсіз күй кешті артынша.





ТҮНЕК




	Баласының күңгірт сұлбасы түн қарасына сүңгіп, күзгі жапырақтарды сытырлата басқан аяқ дыбысы ұзап барып үзілгені сол, айнымаған күндегі әдетін қайта тауып, жапан түзде жалғыз қалғандай сұмдық жабырқап, құлазып қалды. Әлдеқайдан тосын лап қойған бой тітіркентер суық ағын көкірек тұсын шарпып, жүрек басын аяздай қарып өтті. Әлдене асылынан айрылып қалғандай болған жаман сезімнен ұлының таң ата қайтып келетін жазбас дағдысын жақсы білетіні де арашалап қала алмады. Бақ жұлдызы батып, бар үміті селге кеткендей, жалған дүниенің жылусыз бетіне ілінер иненің жасуындай да ілік таппай, тауы шағылып, таусыла күйреді.

	Талайға дейін табан тіреген орнынан тапжылған жоқ. Қозғалар еді, бойынан оған жетер қуат таппады. Жаны қашып, дәрмені таусылғанда, босап қалған кеудесін зорға көтеріп теңселіп тұрды.

	Көпке дейін екі көзін жалғызы кеткен жақтан ала алмады. Бүкіл ынта-пейілін соңынан сүйреткен күйі аяңдап барып сіңіп кеткен қарғыс атқан қарауытқан маңға қадалып көп қарады. Еркінен айрылып еміне үңілді. Бірақ, бәрі бір, кері бұрылар деген дәмесінен түк шықпады. Қайырымсыз неме қайырылмай кетті. Жығылғанның үстіне жұдырық болғандай ауыр соққан бұл жайдан кейін тіпті де шөге түсті. Көкейтесті тілегінің орын болмайтынын біле тұра, жоққа иек қышытқанына соңынан барып өзі өкінді.

	Сәл бөгеліп, ептеп ес жиған соң, әлгінде ғана үйірілген көлегей ымырттың сонша тез қалыңдап, түк танылмас түнекке айналғанына таңқалды. Жан-жағын бағып, қанша тесілсе де, аздың алдында ғана қара шалықтырған қашықтыққа назары жетпей, діңкесі құрыды. Жанарын шалдықтырған көлкеш тұман одан сайын қоюланып, түн пердесі төңіректі тұтас қымтап, тұмшалап тастапты. Мұндай қарашық қамаған қасат қараңғылыққа іңір мұнарымен қабат үйіріле қоршап тұрған саялы бақ – қалың ағаштың қарашаның қағыр желінен қалған өлі жапырақтарының астындағы ұйыма көлеңкенің де мол үлес қосқанын ешкім айтпай анық аңғарды. Тамұқ түбіндей зымыстанға айналған айнала маңнан аржағы танылмас қатулы қабақ, бөтен ыңғыл байқалады. Түнере төнген төңеректен әлденеге жауыққан, өлердей өшіккен аямас қалып білінеді. Қылаң бергеннің бәрінде сөз байласып алып, жоқтауын асыруға жұмыла кіріскендей бір кесірлі кейіп бар. Күнде тақ төбеден бадырайып бағып тұратын жұлдыздардың өзі әлдеқайда тасаланып, бұғып қалыпты. Оны әлден уақыттан кейін басын көтеріп, ту биікке қарағанда көрді.

	Зәулім теректердің арасындағы аядай ғана ойықтан күз айының жылтсыз аспаны қарақұрықтанып әрең шалынды. Қаусырып бұлт торламаса да, мұнар басқандай көмескі тартқан зау көк алақандай бұлыңғыр ашықтан танылар-танылмас болып зорға жүз көрсетеді. Аз болмаса берідегі қауқиған қауға бұтақтардың қою көлеңкесімен жымдасып, тұтасып кетердей. Өрге телміріп, Тәңірден тілек тілегендей емініп қалған айғыз бетіне әлдебір дымқыл нәрсе тиіп, шіміркеніп кеткен соң, назарын алып төмен салған. Сипап көріп еді, ағаштың бүрі болар деді, саусақ ұшына белгісіз бір түйір ілініп, іркілмей сыпырып тастады.

	Кешікпей таяу маңнан әлдекімдердің аяқ тықыры естіліп, артынша анадай жердегі жалғыз аяқ соқпақпен айтқан сөздері анық естіліп көңілді жұп әңгімелесіп өтті. Сонда барып шал өзінің әлі бақ арасындағы ашық алаңқыда, жаяулар жолынан сәл бұрыс шығып, қағаберіс далдаға кіріп, тасаланып тоқтаған жерінде қаңтарылып тұрғанын аңдады.

	Қара жасырған қалқасынан сонан кейін де ешқайда жылжыған жоқ. Ондай ой да кіріп-шықпады қаперіне. Тек мұнда неге келгені есіне түсіп, болған жайлар санасында қайта жаңғырғанда, шарасыз халіне жатып кеп налыды. Келмес жерге қаңғалақтап тағы келіп қалғанына өзек жырта өкінді.

	Бірақ, ылғи да айналып соға беретін осынау жазбас дағдыны өзгертерге қолынан келер шарасы бар ма еді?! Қаншаға созылды осыбір кәрі көкірегін күбірткедей жеген ауыр азап... дендеген дерт? Аптаға емес, айларға болар... тағдыр жазса, жазған құлда шаршау болмайды екен... Пешенесіне сызылғанға айласыз көніп, амалсыз мойын ұсынды.

	Пәленің бәрі үзілмеген үміт, суымаған көңілденден балалап жататын шығар, кесілмеген күдермен қалбаңдаған таныс көлеңкеге еріп келіп, күн сайын табан тірейтін тасасында тұрып сұлық үңілгенде, алдынан ұзай берген қара сұлбаны жым-жылас жұтып қойып, түнере үңірейетін көз ұшындағы қатулы кеуек құлқыны толмас құрдым, айдаһар апаны болып елес беретін. Содан себепсізден себепсіз бойы қалтырап, жүрегі дірілдейтін. Ізін баққан кісісі сол араға жете бере ылым-жылым жоғалып, жел ұшырғандай таптырмай кететін. Қолындағы жалғыз шырағын абайсыз сөндіріп алып, қараңғыны қармалап қалғандай болатын ондағы халін итке берсін! Сонадайдағы көлкеш мұнар арасынан көзге ұрған түбі танылмас тұңғиық көмей екі дүниенің беттескен жеріндегі көмескі шегара болып көрінетін. Ары-бері өтер жіксіз өткел дерсің. Өзі барса, ештеңе болмайтын күңгірт шек, баласы аяқ басса болды, жылан жалағандай жоқ болып кетеді. Сонымен тынса, жақсы ғой, соңына бітпес уайым, батпандаған қайғы қалдырып жөнеп береді.

	Алдынан жылтыраған жалқы шырақтан мәңгілікке адасып қалғандай сүркейлі әсер құрсауына енетін сүреңсіз сәт... міне, бүгін, айнымай тағы қайталанды.

	Жүрегін түйреп өткен ашты өкініш жалған дүниемен жалғап тұрған жіптік сабақтар қырқыла үзілгендей бәрінен ажыраған, аулақтаған томаға-тұйық халге душар етіп кете берді... Тірі, дін аман қалпында тамұқ төріне топ ете қалғандай, былайғыдан түбегейлі жазып қалған бір тәркілік күй. Жарық әлемнің барша белгісі тақыр-таза естен көтерілген тұлдыр кеңістік. Бірақ, ауырлығы еңсерілмеген, сол баяғы зілімен. Айналасы тұтас қара бояумен тұйықталған күйе түн. Құлақ тарс бітелген меңіреу орта. Шыр етіп, шарана жарып, кеудесіне жан біткелі осы түнекте өмір сүріп келе жатқандай. Тек жүрегінде бір қаталаған шөл бар. Әлденені аңсаған, әлдекімді сағынған, ешқашан сарқылып болмас зарық. Соның емі сонадайдағы қараңғы қалқада қара көрсетпей тасаланып тұрғандай бір сыңай бар. Сондай бір шетін жайдың көңіл ғана түйсінер секемі сезіледі. Содан күш алып, қуат тапқандай кірпік қақпай еміне қарайды қарашығы қадалған қалтарыс үңгірге. Сол тұста белгісіз пәленің шырмауында қалған жанашыр жақыны құтылуға қам қылып жанталасқанмен, ебін тауып, сытылып шыға алмай, зар жылап, шырылдап жатқандай. Соны беймәлім түйсігімен анық сезсе де, қыларға қайраны болмай, қамыға күйзеліп, бажырая бағып қалған бір қалпы бар.

	Сәлден кейін құлағына бір шыңыл жетті жер тесіп. Артынша жылдам үйіріліп, жақындай берді. Ешқайдан естімеген, еш жерден тыңдамаған сүркейлі дыбыс. Барған сайын тақала түсіп, шекесін жара, зорайып келеді... Содан көп өткен жоқ, көзінің оты жарқ етіп, оқыс сілкінген бір сәтте маңайында көбелек секілді қылаулата жарық шашқан сан түрлі ұшқындар ұша бастады айналып. Жаңағы шыңыл солардың жарыса салған әні секілді, сәт сайын күшейіп, құйқылжи қоршап жүрді жүрді де, аздан соң әлдеқайда бет алып, алыстап кете барды. Тек соңғы адасып қалған саяқтары болар, анда-санда жылт еткен қалдықтары өшіп-жанып әлсірей берді де, арада сәт өткенде ұзап барып, жоғалып тынды. Кейбірі өлеусірей сағым беріп, сонадайдағы сүркейлі кеуекке қарай маңдай түзеді. Сондағы бір сойқанның сұмдығын сезетін сыңайлы, жылт-жылт еткен жарығы тосын шоқтанып, жұлдыздай ағып, жаныға ұшты. Жүйке қажаған сүркейлі шырылы да қайтадан тіріліп, күш ала түскендей. «Адам баласын атам замамнан бері аздырып келе жатқан жын-ібіліс осындай тас қараңғы түнекте жасайды екен ғой» деген бір ой келді басына. Ал, көз алдындағы ұзап барып тамшы боп сөнген сырлы жылттың қайда кеткенін есіне алғанда, өне-бойы тітіркеніп, санасы түршікті. Кенет ақылына келіп, өзін тапты.

	Сөйтсе, жанына түскен ауыр салмақтан жаншылып, қысылғанда жалған дүниенің жарығынан жазып қалған екен. Кешікпей жөнін біліп, әлгінде келіп тоқтаған қағаберіс қалқада қалқиып жалғыз тұрғанын аңдады.

	Іле «жын-ібіліс осындай қара түнекте өмір сүреді екен ғой» дегенді тағы қайталады ішінен. Жай ғана күбірлеген жоқ, жүрегі қалтырап тұрып жанымен, барымен, бүкіл болмысымен беріліп, жаңғырып айтты. Туғаннан түртініп, адасып жүріп жарыққа жаңа ғана шыққандай бір бейтаныс хал кешті. Тұманды дүниенің көңіл көзін қамаған жұмбақ байлауы ойда жоқ тарқатылып кеткендей еді. Дүлей толқында малтығып келе жатып қолына бір таспа ілініп, тал қармағандай беймәлім, бірақ, тұшымды күй. Аржағында жылт еткен бір қуаныштың жұқанасы қылаң берді ізінше. Өмір бойы күрмеліп, соңғы кездері тіпті де шиелене түскен көкірегіндегі түсініксіз түйткілдің түйіні аяқ асты шешілгендей.

	«Жын-шайтандар қараңғы қалтарыстарды мекен етеді екен» деп қайта бір күбір етті. Бұл жолы түбегейлі түйіп, нық сеніммен айтты. Енді ойлап отырса, осы күнге дейін саңлаусыз шыңырауға қамалғандай, еш пайымсыз, байыпсыз күн кешіпті. Ал, соңғы екі-үш айдағы тірлігі біржолата түнекке айналған... Арада уақыт ұрлатып, барлығын мезгілінен кеш білгеніне шын өкініп, өлердей опынды аржағынан.

	Көңілге алаң кірсе, сірә, босағадан береке безіп, құт қашады. Әлдененің аяғынан іште оянған белгісіз секемнен бүйі тигендей бүлінген жандүниесі санасын жуырмаңда сап болмас сапырылысқа салып, қолды-аяққа тұрмас жыбыршық жанға айналдырып үлгіргелі қашан?! Талайдан зарезеп қылған қашып құтыла алмас ығыр күйден әбден мезі болып, барарға жер таппаған соң ақыры қасқарая үйге қайтып келе жатқан беті болатын. Бір күні даланның есігіне жетіп, табалдырықтан аттай бергені сол, құлағына бір қыңсылаған үн жетіп, жүрегі шым етіп, тіксіне тоқтады. Маңдай терінің бұрқ етіп, демі үзіле жаздап барып бөгелгенін арада сәт өтіп, жапсарласып қатар тұрған жертөле есігіне үрке қарағанда анық аңдады. Көкірек сезгеннен ғана күмән өрбісе керек. Көптен қауіп қылған күдігі табанда шындыққа айналардай қалтырай аттап, ішке енгені жаңа, алдыдан лап қойған суық леп әжімді жүзін аяздай қарып, шарпып өтті. Алғашқы сенер-сенбесін білмей аңтарылған албарынды шақта шұғыл адымдап, ылғи да ашық тұратын көк сасыған үңгірге кіріп, әлдебір шірік иістермен қоса тозаң бүркілген кіре беріс баспалдақпен еңістеп, сұғына түскенде, қылымсыған қытықсыз ыңыранысты еркін естір межеге жетіпті. Сол арада маңдайына шоқпар тигендей сескене ошарылып, жүрістен тиылды. Біраздан бергі еске түссе ерқашты қылған бой тітіретпе секем-сезігі тектен тек емес екен, қапы кетпей, айдай келіпті. Таяудан бері үй маңын жын иектеп, нәпсіні қытықтар әзәзіл күлкінің арасы жиілеп кетіп еді... осыған көрінгені ғой! Бетпе-бет келгенде белі үзіле жаздағанмен, бүгіліп барып, бері қайтты. Шайтан-шөткір бекер босқа айлаңқастаған ба, арбаған жемін алып жығып, ақыры дегеніне жеткендей. Соған көзі анық жетіп, жаны үркіп, теңселіп аз тұрған соң, күдері үзіле күйреген құр сүлдерін кері бұрып, артқа қарай қинала сүйреп, зорға ілбіді.

	Арада аз өтіп, үйге кіргенде, баласының бөлмесінде жоқ екенін көріп, құрдымға біржола құлағандай болды. Сонша неге дәрменсіз болып жаралғанын, кірпігі айқаспай ой соқты күйде ояу жатып, түннің бір уағында ілгек сырт етіп ашылып, күткен кісісі білдірмеген болып табалдырықтан аттағанда да, одан мысықтабандап келіп өз тұрағына еніп, есікті ақырын жапқанда да, қылмыс жасап қоярдай қыбыр ете алмады. Қалған көңілдің кесірінен бе, әлде бетінен қақпай өсірген ерке-шолжаңын осы орға әкеп жыққан өзі екенін мойындағаннан туған өкініштен бе, білмеді, кейін де ешбір әрекетке бара алмай, шарасыз тынып, үнсіз қалды. Жетіп жығылған жерінің осы екенін анық пайымдағанмен, титықтатқан мына тығырыққа қалай келіп тірелгенін ойлағанда, алғыр болғанмен әлжуаз, бұйығы, тұйық болып ержеткен жалғызының өткенде бір түн ортасында шамы жанып тұрған соң бөлмесіне кіргенде, даусын басып тастап көріп отырған теледидарын апыл-ғұпыл сөндіре салып, бірдеңені көріп қойды ма дегендей жүзі нарт болып қызарып, жан таппай сасып қалған албарынды бейнесі жадына орала берді. Несі бар екенін, ой-қиялы сол оқиғаны төңеректеп, ұзамай қойған. Бірақ, иінін басқан зіл салмақ бір жеңілдемеген. Бастабында төбесінен жай түскендей болған жадау күйі жүре келе көгінде шақырайған жалқынды күні мәңгілікке сөнгендей, торығыңқы халге ұласты.

	Сөйтсе, онысы татар тауқыметінің басы ғана екен. Көрер мехнаты әлі алда болып шықты.

	Өзінің аяқ асты мұрттай ұшқан ауыр жағдайы айналасындағыларды да бейжай қалдырмаған секілді, әлденені сезіп қойып, өзін оған кінәлі санағандай төменшіктеп, көзін жерден ала алмай қалған күнәһар ұлы содан көп өтпей-ақ мүлде тұйықталып, өзімен-өзі болып, үнсіз кетті. Түбіне құрт түскен гүлдей солып, себепсіз семіп, өзі ашаң неме екі жағы пышақ жанығандай қусырылып, майы таусылған шамдай біртін-біртін сөніп бара жатты.

	Төсекке таңылып түбелікті жатып қалмаса да, сүзектен тұрғанның кебін киіп, бар ауырлықты ақылға жеңдіріп, сүлдерін сүйреп бері бұрылған күндерінің бірінде жалғызы келді қасына. Өң-түстен түк қалмаған. Бал-бұл жанып тұратын баяғы сүйкімді жүзі әлдеқашан қаны тартылып, қу шүберекке айналыпты.

	– Адам қайтсе азаптан құтылады...пап? Қайтсе бақытты болады? – дейді өзіне қарап жәудіреп. Тақ бір суға кетіп, тал қармап, құтқарушысына қол созып тұрған бейбақ секілді. Есін тез жиды. Алғашында күнәсін танып, өзінен кешірім сұрауға келген беті болар деп ойлап еді. Жағдай одан басқашалау сияқты. Іле бойын жиып, мұқият назар салып, тереңдей тілдесуге ниет қылды.

	– Жас адамда азып бола ма екен? – деді өзіне қарсы сұрақ тастап.

	Баласы мүдіріп қалды.

	– ... Ислам адамды азаптан құтқара ала ма... бақытты ете ала ма, пап?

	– Дін адамды бақытты ете алмайды.

	Тәрбиесі солай болған соң, өз түсінігі бойынша жауап берген.

	– Адамды бақытты ете алатын діндер бар екен ғой?

	– Қандай?..

	Бала үндеген жоқ. Көзін жерге салып демі қысылғандай ентігіп, бөгеле берді. Әрі-сәрі ойлардың тартысына көкпар болып, сұмдық қиналып отырғаны анық байқалды.

	– Пап... маған исламның не екенін түсіндірші...

	– Қой... қай-қайдағыны айтпай...

	– Жоқ. Пап, маған керек... Түсінесің бе... маған керек...– Көз жасына булыққан бала ары қарай сөйлей алмай, өз деміне өзі тұншығып үнсіз қалды. Ентігіп аз отырған соң өз-өзінен қыстығып, орнынан атып тұрды да, шыға жөнелді. Ештеңенің байыбына бара алмай аң-таң болған қалпы аңтарылып қала берген. Арада екі-үш күн өтпей жатып баласының басын тақырлатып қырғызып тастағанын көргенде, жүрегі аударылып түскендей болды. Бір қызығы, бөлек бөлмеде жатып, өмір бойы бөлек жүріп, бөлек өскен баласының сыртынан ғана бақылағаны болмаса, ішіне кіріп, күнделікті тұрмысына ешқашан мән беріп көрмеген екен... соны жаңа байқап, өзінің қандай қылмыс жасағанын енді аңдап, не істерін білмей дағдарып отырғанда, кешке қарай әйелі кіріп «осы бала таяудан бері қатты өзгеріп кетті... бұлай кете берсе болмас... қайтеміз?» деген ескерту жасап, үрей отына май құйғанда, мүлде тұйыққа тірелді. Көрініп тұрған күнәсі болмаған соң, тосын барып дүрсе қоя беруге ілік таппай, ақырын суыртпақтап сөйлесіп көрудің айласы тағы болмай, қабағат қиналды.

	Содан біраз уақыттан кейін көзайым болған көрінісі ақылынан мүлде аударып кетті.

	Және бір күні таңға жуық әлдененің аяғынан оянып кетіп, үзіле жетіп тұрған ыңылға құлақ түріп еді, таяу арадан ызыңдап тұрғандай көрінді. Сырттан келген дыбыс болар деп, сәл тыңдап көргенде, тым жақыннан естіліп, өздерінің түпкі бөлмелерінен шығып тұрғандай сезік білінді. Орнынан тұрып, залға шығып еді, бейтаныс үн ұлының тұрағынан сырнайлатқандай, көңілін шақырды. Барып есік ашқанда, төсек үстінен ешкімнің қарасын көре алмады. Бірақ, іле назары түкпір жаққа бұрылып, бетін солай түзегенде, аржағынан атып келе жатқан құланиек таңның жарығынан әлдекімнің тақыр бас, тайқы маңдай сұлбасы айқын көзге ұрып, қос қолын көкке жайып, әлденені жалбарына сұрап, теңселе әуендетіп, шайқалақтап тұрғанын көрді. Тіксіне қадалып, кім екенін іштей тұспалдағаны сол, көз алды күн тұтылғандай көлегейленіп, көз ұшындағы жарық жер жұтқандай жоғалып, сөніп бара жатты...

	Қызған майға тамған су секілденіп, өкшесінің түбінен «шаж» етіп өте шыққан ащы дыбыстан селк етіп өзіне келгенде, күнде келіп қара жасыратын қалқасында әлі қалтырап тұрғанын аңдады. Өткеннің елесінен сытылып шыққаны сол, тұншықтырып әкеткен ой шырмауынан оятып алған сұмдық дыбыстың не екенін білмекке көңіл аударды. Соның арасынша болған жоқ, күзгі қураған жапырақтарды тысырлатып, құйындата тырағайлаған әлдене жермен жексен мақұлықтар бірдеңеден құр қалғандай тобымен шұбырып тобығын жанап, жанталаса жарысып өтіп бара жатты. Жазбай таныды. Мауыққан мысықтар.

	Жарық дүниедегі жалғыз асылын ылым-жылым жұтып алып сонадайда түк болмағандай түнеріп тұрған зымыстан үңгірге алыстан тігіле қарап тұрып "қараңғыда қағынған құбыжықтар" деді ішінен.

	Өзі де солардың айырылмас бір бөлшегіне айналғандай. Құдайдан сұрап алған сормаңдай ұлы көкке қарап қол жайып тұрған сол күннен шырқы кеткен... Арада аз күн өтті-өтпеді, ол қас қарая шығып кетіп, таң қылаң бере қайтып келетін жаңа әдет тапты. Енді не істесе де бетін бері қайтара алмасын әлдебір түйсігімен айқын сезгенде, басына ақырзаманның түбегейлі орнағанын қапысыз білді. Содан бері қолынан келер қайраны болмаған соң, артынан ере шығып, сүйретіліп келіп, осы тасаның далдасына табан тірейді. Кеш сайын сол. Түгел назары түнге байланып, тұйыққа тірелген адамның санасына ешқашан сәуле түспейтін секілді, содан былай таңның атқанын көріп, күннің шыққанына куә болып жүрсе де, соның бәрі болмағандай, көңілінде бір жылт еткен серпіліс байқалмады. Мәңгілікке қамалып қараңғыда қалғандай бір тұмшалы күйде.

	Ал, түн баласы туралы қазіргі түсінігі басқа. Сұсты сұлбасы көзге ұрғанмен, ұстап алар ұстыны жоқ сүркейлі мезгіл таяудан бері ешқашан ішін беріп, жайын айтпас жансыз жартас. Әр күні түнере қарауытып түксие қарайды да тұрады төңерегін торып. Мысықтабандап келіп, батпандап басып алған соң айналадан әлдененің бой тітіркентер деміп сездіріп, әлдененің жүрек қалтыратар суық сызын жамыратады. Алыстан айбат шеккен белгісіз нәрсенің қатал қаһарынан жан ыққандай.

	Бұрын неге байқамағанын, бұл күндері күндіз жарқырап, жайнап тұратын ыстық дүниенің, көлеңке басы ұзарып, күн ұясына құласа болды, дидарынан жылу қашып, сазбеттене салқындап жүре береді. Әлдеқашан бет бұрып кеткен безбүйрек әлем безірейген бетбақ кейіпке енеді. Құшағында қорқау өрген көлегейлі кеңістіктің қара пердесі одан сайын қалыңдап, құйлатып әкетер құрдым түбіне айналғандай.

	Өзегін жарып, өмірге келгенімен, бұл күнде жансыз қаңқадай жат тартып, бөтен біреуге айналған жалғыз тұяғын қалың ағаштың қалқасына кіргізіп, көз жазып қалған соң кеңірдегіне өксік кептеліп, қалтырап тұрғанда, ежелден таныс бар нәрсенің өңі өзгеріп, түсі оңып сала береді. Түннің түн екенін танымай қалады. Маңайын тұмшалап, қарашығын қамаған көлкеш мұнардың мезгіл ауысымы – толған тәуліктің соңғы бөлегі екені есінен шығып, жақынын жалмап кеткен жалмауыздай көріп, жауыға қарайды.

	Аңдып келіп, әлгібір қалқа бұтаның түбіне жетіп тоқтағанда, шектен аса сезгір болып кеткен ұшқыр түйсігімен, күндіз жарықтан жасқанып, қалтарысты паналап жүрген әлдене зәредей заттардың бойларына жан кіріп, қыбырлап тіріліп келе жатқанын сезендей болады. Жарғақ құлағы да қабағат қағылезденіп кететін болар, соған дейін қара жасырып, тасада жатқан беймәлім қаскөйлердің, Құдайы беріп, құмырысқадай қаптап, өріп келе жатқан қыбыры мен жыбырын қапысыз естіген секілденеді.

	Әлдебір уақытта қарсы алдынан күтпеген бір салқын леп желпіп өтеді. Тынысын тарта тұнжырай қалған түнектің оқыс күрсінген тосын демінен көзге ұрып, көлеңкесін көрсетпесе де, кісінің жанына шарпылып, зытына тиетін белгісіз ызғарды анық сезеді. Ол жабық әлемнің жұмбақ ымындай білініп рухы үркеді. Іле тілін жұтып қойған өлі тыныштық орнына қайта келіп қонақтап, сұмдық сырды құшағына алған қалпында тағы талықсып, мызғып кетеді. Сондай бір бой қалтыратқан сүркейлі сезім құшағында тұрып, жамандық атаулының көбінде түнде жасалатынының сырын ептеп аңдағандай болады. Түн түңлігі тартыла төңеректі торып, қоршап алатын жын-шайтанның құтқармас торынан қалай ғана қашып құтыларсың? Күн барда сырт көзден қаймығып, ұятыңды қарауыл қылып, қампиып жүргеніңмен, сам жамыраған саябыр шақта тереңіңнен бас көтерген құтырық нәпсінің ыңылы мен тыста торуылдаған құбыжықтардың бас айналдырар уілі тоғысқанда, қыларға айлаң болмай, қайда болса да айдап салуға қауқарлы әлдебір қуатты күштің тұтқынына айналмай, қайда барасың?! Ары қарайғы жол – даңғыл. Бәріне де дайынсың.

	Түн қалқасы – таса. Не істесең... өзің білесің. Ең берісі, қысылу, қымтырылудан азатсың. Ары таман барсаң, тағы еркің... тосқауыл жоқ. Оның аржағы, бәлкім, ібіліс жымы. Аттап бассаң... қалған өмірің қараң. Соған қарамай, сол арада толғай арбап тұрған тоғыз басты жалмауыз бар. Құтқармас құбыжық. Ал, енді, аман қалып көр ондай сиқырдан?

	«Түн болмағанда, адамның бәрі бақытты болғандай екен ғой... – деп ойлады шал қауға бұтаның қалқасында қалтырап тұрып. – Ал, адасқан пенде тек жарықта ғана жол таба алады...»

	Сонда, ондай... күндіз-түні жарқырап тұратын сөнбес шырақты қайдан таппақ? Шал артынша көкірек көзі ашық, көңілі ояу адамдардың ешқашан адаспайтынын ойлады.

	Сөйткенше болған жоқ, әлдеқайдан шыққан әлдебір аңқау баланың «Пап, Құдай бар ма, осы?.. » деген аңғал үні жетті құлағына.

	«Жоқ... балам! Құдай жоқ!» деді ізінше ыңыранған өктем лепес. Ешкім айтпай анық таныды – көп жылдың алдындағы өз дауысы. Әлгі сөзді айтарын айтқанмен, артынан әлденені көрсем деп талпынған үміткер жанарды өз қолымен ағызып түсіргендей боп қатты түршіккен сұмдық халі де сол күйі қайталанды. Қайда екенін анық білмеді, әлдебір жерінде тас болып қатып қалыпты.

	Кенет көз алдына қақпағы жабылған тас қараңғы зынданда далбыр қағып жүрген жалғыз балапанның жандалбаса жанталасы елестеді. Іле өзі де түнекке сүңгіп, жұтылып бара жатты.





«ҚҰЛҒАНА»




	– Айтамын! – деді тас қып түйіп алған дәу жұдырығымен алдындағы ақсары үстелді періп қалып. – Өті жарылып кетсе де осы жолы айтамын!

	Кешелі бері жанын жегідей жеп, әбден итсілікпесін шығарған ішкі арпалысының соңғы байлам-түйіні еді бұл. Өткен жолғылардай емес, өзінеөзі әжептәуір сенімді көрінді. Тісін уатарардай бір-біріне мықтап басып алған қарыспа жағын еркіне жіберген соң да, бұрынғыдай болбырап кетпей, нық отырды. Дегенмен, аржағындағы әлгібір үңірейген қара кеуек әлі сол орнында еді. Оның, сірә, қазірге көзі құрымайтын шығар, қарасы көрінгеннен қалтыратып, бетін қайтарып кететін о пәленің осы жолы білетінін істеп, ызбарымен ықтыра алмағанына әнтек таңданып, кәдімгідей қуанып қалды. Демек, қайратының кеміп, туының жығыла бастағаны. Тауы шағылып, тауаны азайған осы орайын пайдаланып желкесіне біржола мініп алмаса, әлдененің аяғынан тағы бас көтеріп, тұрып кетуі мүмкін ол құрған. Соны ойлап өзін-өзі қамшылап, одан сайын тығызданып қойды. Өйтпеске шарасы қане? Жабысқанына көп болған ажырамас «серігінің» көрсетпеген көресісі, тартқызбаған тақыметі бар ма бұған дейін?!

	Өзі ғана біледі: жандүниесінің тереңінде бір қарауытқан қуыс бар. Іннің аузы секілді қалғымас қара үңгір. Меңірейген жалғыз қарашық. Әрине, күндіз-түні бақырайып бағып тұрмайды. Жайшылық, бейбіт кезде ұшты-күйлі жоқ. Зым-зыя. Бұрын-соңды болып көрмегендей санадан таса. Рақат!.. Ал сол тыныш айданына тосын тас лақтырылып, тұнық көңілі сәл лайланды, болды, соны күтіп жүрген көрінбес көлеңке сол замат қарғып шығады да, қашанғы орнын қайта табады. Алыстан бақылап, кірпік қақпай ауан аңдыйды. Байқаған сәтте іште басталған боранын тежеп алмаққа тырысады... үлгіре алса, жақсы... бірақ, ондай сәттілік қашанғы бола берсін, іле әлей-дүлей аласапыранға араласады. Әлгі қара қуыс үлкейіп келіп, ашылған аран секілді жалмап, жұтып бара жатады... Әлден уақтан соң ес жиғанда зорая алатып сұмдықтың андай жерде тағы қалбайып бағып отырғанын көреді. Қайта шаба ма деген қорқыныш үдеп, жаны мұрнының ұшына келеді. Өйткені, олдағы талай ұшырасқан жай...

	Бірақ, неге екенін, бүгін соның бәрінің беті аулақ, жұртта қалған үрейі болмаса, суық ноқаттан зәрлі сұс білінбей, белгісіз сенім иектеп нық отыр. Ептеген батылдық та бар аржағында. Сол демесін болғандай, «Айтамын!» деп тепсініп қойды өзін-өзі тағы қамшылап.

	* * *

	Кеше кешкісін кеңсесінде шатқаяқтаған шаруаның ұшы-қиырына шыға алмай сансырап отырғанда, бастықтың алдындағы хатшы қыз келіп, бір парақ қағаз ұстатып кетті. Не жазылғанын шамалады – кезекті тапсырма ғой баяғы. Тізгін ұшымен көз жүгіртіп өтті де, бір жағына қарай тастай салды. Қолындағы жұмысты тәмамдауы керек қой әуелі. Ол да тапсырма... бас тартуға бола ма. Соның шырмауында санасы тұманданып, әлгінің түпкілікті мәніне зер салмапты. Оқып шыққанмен, бұйрық мазмұны ақыл түбіне жетпеген. Артынан... қайда... жұмыс орнынан недәуір ұзап кеткенде барып жадына әлдеқалай сап еткенде, шошығаннан шалқасынан түсе жаздады.

	Ешқашан құтыла алмас бұл жаңғалақтықты қойсаңшы! Бастаған ісін аяқтап, сыртқа шыққан соң да, қараңғының әлдеқашан үйіріліп, аралықта ептеп қар қылаулағанын біліп, асыға басып аялдамаға келіп, ел арасына кірмей бір шетке барып тұра қалғанда да әлгі құрғыр қаперіне келмепті. Көп ортасы – қарашықтың тоқтамай кететін кезі ғой, төбеден түскен самаладай жарықта байқатпаған болып әлденені іздеген жанары іле андай жерде ту сыртын бері беріп тұрған сұңғақ әйелдің жалаң балтырына барып қадалып, биік өкше етіктің ұзын қонышы мен санға жабысқан келте, тар көйлектің арасында ашық қалған жалаңаш қылта әлдене сиқырымен көзін тартып, сәл сұқтана қалып, назарын жылдам тайдырып әкеткенде де, алдынала дайындап қояйын деп, қалтасына қол салып, қайтарға деп таңертең салып қойған елу теңгесін таба алмай, көлікке шығып кетсе, масқара болатынын ойлап денесі түршігіп, соңында бір рет бетімен жер басудан аман қалғанына қуанып, енді алты аялдама қашықтыққа жаяу ілбуге бел байлағанда да ойына оралмапты. Құлағым тыныш болсын деп әуелі қос қаптал даңғылдың қақ ортасындағы жаяулар соқпағына өткен еді, салқын ауада жаяу жүргенді ұнататын жаны табаны тақтаққа тие сала жадырап жүре берген. Соның әсері болар, бір құнжың етіп қойып, ілгері аяңдағанда да таназарына кіріп-шықпапты әлгі пәле. Содан тек, тышқаққа қас қылғандай, алдын кескестеген алғашқы көшенің жиегінде тұрып, ертеңгі күнге жоспар құрайын деп, жұмыс жайын есіне алғаны сол, қарғыс атқыр әлгі қағаздың кенет санасына сақ еткені. Жазылған мазмұн да тосын тұнып, ақыл түбіне тарс ұрылсын. Айтарға болмаса, кәдімгідей тіксініп-ақ қалды байқұс.

	Келген жерінде қадамы қырқылып, ошарыла тоқтады. Алға қарай аттап басуға дәрмені жетпегендей, шарасыз іркіліп, жағдайсыз бөгелді. Өз көзімен көргеніне сенгісі келмей, қара терге малшынды. «Осындай да болады екен-ау, ә?» дей берді іштей қайталап. Қатты назаланды. Сөйтіп, алаңсыз келе жатқан жазықсыз неме демнің ішінде бүйі тигендей бүлініп, тызақтады да қалды... бұл қызықты көріңіз! Алақ-жұлақ етіп, жан-жағына қарады. Ештеңемен шаруасы жоқ, бейғам жүргіншілер екі жағынан жанып, ағылып өтіп жатыр ары-бері. Аяқасты аласұрып қалған мұның аусар халінен хабарсыз секілді, бір аударып көз тастағандары болмаса, аса мән бермеді. Көбі қолтықтасқан жастар. Шам жарығында ұзап барып, әлдеқайда сіңіп кетіп жатыр.

	«Кайтсем екен? – деді сәлден соң шешімі жоқ, тұйық ойға қамалып тұрып. – Әлде осы қызуы басылмай тұрғанда барып, басын ашып алсам ба екен?» Бірақ, басын ашып алатын не бар. Бәрі қағазда бадырайып, апанық жазулы тұрған жоқ па?

	Іле есіне бастығының әлдеқашан жұмыстан қайтып кеткені түсіп, кері айналдырып алған бетін қайта алдына бұрды. Айтарға болмаса, бармайтын болғанына кәдімгідей қуанып қалды. Қожайынның алдына кіріп, күмілжіп отырып әлденелерді міңгірлеп, ақыры оның айтқанының дұрыс екенін «мойындап», «түсінбей» қалған болып, түк бітірмей шығу – қайбір оңған іс дейсің? Соның болмай қалғанына жаны шынымен-ақ жай тауып, жырғап қалды. Бірақ, бұл түйін толық тарқатылды деген сөз емес еді. Соны ойлап, тағы берекесі қашты артынан. Анығында, әлгінде бармақ болып оқталғанда, көлденең шыққан іс жайын ғана емес, соның салдарынан өзінің түні бойы көретін көресесін де ескерген еді. Енді бәрі бітті. Ертеңгі таң атып, соңғы нүкте қойылғанша тыныштық жоқ. Үйге бет алған жолында бейбіт жағдайының ешкім тимей быт-шыт болып, бұзылып қалғанына қатты қамықты.

	Амалсыз жолына түсіп, алға жылжыды. «Мынаусы, тіпті, ұят, – деді былай ұзай бере әлгі қағаз жайлы қайта толғанып. – Ертең ел естісе, өлім емес пе! Не болған өзі бұл адамдарға? Әлде осындай қарапайым нәрсеге ақылдары жетпей ме? Атай көрмеңіз! Білдей бір мекеменің бастығы ақ пен қараны, обал мен сауапты айыра алмаса, сұмдық емес пе! Несіне отыр онда орындарында? Жоқ, жетеді... артығымен жетеді! Жетпейтіні тек ниет, пейіл. Сол кем. Ниет болмаса, кісіге – бәрібір. Ал бұлар орындарында өсу үшін ғана отырды... өрлеп кетпесе де, қазіргісінен төмендеп қалмауға тиіс. Басқаның қажеті шамалы... ». «Онда астындағы тақты таңдап тапсырған жоғарының сенімі қайда қалмақ? Ел-жұрттың үмітіші? Ол да біреудің баласы ғой, беті бар, жүзі бар... ертең көп көзіне қалай қарамақ? Әлде ондай нәрселердің құны көк тиын бе бұларға? Әлде осы былықтың бәрін сол жоғарыдағылардың өзі істетіп отыр ма?» деген бір сұрақ киіп әкетті ортада. «Жоқ, олай бола қоймас... халықтың намысын, бұқараның арын таптайтындай не көрініпті бұларға? Қажеті не оның? Керек болса, дабыралатпай-ақ, басқа жолмен жайғай бермей ме. Біздің ортаңқол мекемеге қарап қалды дейсің бе, тәйірі? Бәрі біздікінің өзінен... Қарсы келіп, бетін қайтармасақ болмас мұның... »

	Арыбері ойланып, тіке өзіне кіріп, төтесін айтудан басқа алдын алар шараның жоқ екенін білгенде, әнтек дағдарып қалды. «Сонда оның алдына кім кіріп... кім айтпақ?» деді өз өзіне сұрақ тастап. Қу іші сезеді׃ өзі айтуға тиіс. Бірақ, кішкене қаймығады. «Нем бар о пәледе, – деді артынша қашқалақтап. Менен басқа кісі құрып қалып па мекемеде?.. ». Солай деуін дегенмен, мойнындағы белгісіз жауапкершілікті сезеді. Ешқашан бас тарта алмас борыш! Кім жүктегені белгісіз, бірақ, бар екені аян міндет! Өзі бару керек. Кім бар басқа?

	Сөйткенше болған жоқ, қай жерінен жын түртті, білмеді, «Әй, бұның басы бар ма өзі? Бәрімізді бақырайтып қойып, бұл қай сасқаны қасқаның? – деді лап еткен ашудан от алып. – Аа? Әлде басынғаны ма мені? Сонда мені айдаған отына түсіп, сілтеген жағына шаба беретін намыссыз біреу дей ме, не? Ұят қайда, әдеп қайда? Жаман болсақ та, осы мекемеде талай жыл қызмет еттік қой... Сыйламайақ қойсын, басынуға бола ма екен адамды! Оның үстіне, айтып отырғаны жеке бас емес, көпке қатысты іс қой... осылай қорлауға бола ма екен кісіні? Қарашыей мұны... үндемесе басқа шығып!».

	Тасыған қаны басына шауып кете барды. «Жоооқ, – деді ізінше қатты тістініп, әлгіндегі арты қылпылдаған солқылдақ қалпын демде ұмытып. – Бұлай еркінсуге болмайды, батыр! Ел бар... елдің намысы бар екенін есіңе бір түсіріп, тәубеңе келтіріп қоймаса, болмас! Көп... көп...» деп барып кілт іркілді шарасыз. Қайсы көпті айтып отыр өзі? Сенгені – маңайындағы қайтсек қабағы қату бастықтың көңілінен шығамыз, не істесек жұмыстан босап қалмаймыз деп жан ұшырып жүрген жанбақылар ма... әлде басқа біреуі бар ма? «Қанша дегенмен, жұрт қой, бар шығар жағыма шығар жақтастар. Соңғы рет болса да, тұяқтарын бір серпер» деп алдады ет қызуында өзін. Айтқандарына өзі толық иланып тұрмаса да, «...болмады дегенде, Құдайшылығын айтар. Бәрін көріп, біліп отыр ғой. Бұл халықтың намысы жалғыз маған ғана керек пе?.. Көз алдарына бақырайтып қойып таптап жатса, кеуделерінде жандары бар ғой, көтерер бір рет бастарын... әлде... ».

	Ұйытқып тұрған ойын бір сәт іркіп, жұмыстағы адамдардың таныс жүздерін көз алдынан бірбір өткізді.

	Ешкімнен өзіне деген жылы қабақ, оң рай байқай алмай мысы құрыды. Қайта, «осы-ақ тыныш жүрмей, қайдағыны шығарып, зықымызды кетіріп біттіау. Артына қарасашы оданда» деген бір кейіп танылды әлпеттерінен. «Аттың сыры иесіне мәлім». Басыла берді лепірген көңілі. Бірақ, артынан олардың көп нәрсені түсіне бермейтінін, алған тәрбиесі, кісілік мүддесі басқа болғандықтан, алысты көре алмайтындарын ойлап, бәрібір, өз мойнында бас тартуға болмайтын зор жауапкершілік барын сезді. Әрине, оның нақты не екенін білген жоқ. Алда-жалда, қандай себеппен болсын, шегініп кетер болса, өмірлік өкініште қалдырар бір ішкі ілгіш тыртысып жібермей қойды. «Олар қолдамады деп тайқып шығар болсам, әділет, кісілік жайы қайда қалмақ? Жарайды, олар білмепті, сезінбепті, ал, көріп, біле тұра, көз жұмып, көрмегенсісем, менің кім болғаным? Өлгенім артық қой кейінгілерге қара бет болғанша! Оданда не де болса нартәуекел! Қиын болса, жұмыстан шығарар... ана мәңгүрттің арам пиғылын жүзеге асырмасам болды ғой, әйтеуір...»

	Арада аз өткенде ол өзінің жаяу жүргеніне өлердей өкініп келе жатты. «Көлікке мінсем, анамынаған назарым ауып, ішімде төбетше таласып жатқан құтырық ойлардан аман қалар ма едім» деген бір жандалбаса еді ондағысы. Мына халін итке берсін енді. Терең түкпірінен оқыс оянған ашулы арыстан аласұра апшып, тып-тыныш жатқан жан-дүниесінің астаң-кестеңін шығарды. Әзірге басылмас аласапыран. Сабырға келіп, өзімді тежейін деп қанша рет ниеттенді, шамасы келмеді. Құйын ұрғандай қопсыған өз жайынан ары-беріден соң өзі ығыр болып, жанын қоярға жер таппады. Басу болар ілік іздеп, ақыры бас сауғалауға кірісті. Адамның өзін-өзі алдауы – қолдан келмес іс екен. Медет қылып алға тартқан себебіне көңілі иланбай, албарынды болды. Алғашқыда сәлде болса жұбанышқа айланып, саябыр тартқандай болғанмен, артынша қалғу білмес әлгібір қара кеуек қайта қара көрсетіп, қайбір жерінде үңірейіп бақты да тұрды бағжиып. Оны көргенде зәресі зәр түбіне кетті. Басқа болмаса да, өзін-өзі жақсы біледі ғой, енді талайға дейін тыным болмасы анық.

	Санасындағы сапырылыс кезекті рет саябыр тартқан бір кезде басын көтерсе, керекті тұсына келіп қалыпты. Бір шетке қарай ойысып берді.

	Үйінің табалдырығын аттаған соң да аса тынши қоймады. Кешікпей алдыға кешкі ас келді де, соған алданып, басқа көп ештеңеге назар бөлмеді. Дастарқан басы негізінен тыныш өтті. Ол жатар орынға дейін жалғасты. Өзінің ішкі қаупі де осы тұс еді. Басында өзін шамалы шаршағандай сезініп, ертерек ұйықтап қалмақ болып, төсегіне қисайғанды, басы жастыққа қалай тиді, солай ашылған көзі шырадай жанды. Өзіненөзі қуыстанып жүріп, жайын жатқан жыртқыштың құйрығын басып кетті ме, уақытша ұмыт болғандай болған әлгі құрғыр ақ қағаз есіне қайта сап етті. Анығында, ұмыт болған түгі де жоқ болатын. Тек өзі ойлағысы келмей, басын алып қашқандықтан ғана шаққа көмескіленгентұғын. Ары қарай да аулақ болсам деген ізгі ниетте еді, оған болмады. Қалай болғанын өзі де байқамады, аздан соң лаулаған қып-қызыл өрттің ішінде жатты дөңбекшіп. Бас толы қиянкескі күрес. Өліспей беріспейтін кереғар пікірлер. Қылқияр семсерлерін аямай сілтесіп-ақ бақты. Бір кезде бұл бастығының алдында тұрды қалшылдап. Теріс пиғыл, намыссыз қылығын бетіне басып, ит терісін басына қаптады найсаптың. Үстелін ұрып, көзін шұқыды. «Есіңді жи! – деді төбесінен төніп барып. – Сен оңбаған кімді басынып жүрсің! – деді ақырып. – Мені қолжаулық етпексің ғой, ә? Тапқан екенсің ақымақты! Сен мені білмейді екенсің. Танып ал енді!» деді тістеніп. Аямай айты. Бетін тіліп, аймандай қылды. Бірақ, айызы қанбады. Шөлі басылмаған. Сөйтсе, көзбе көз емес екен. Өз үйінде жатыпты алыстан кіжініп. «Бәрібір, айтамын! – деді ары қарай да арынын баса алмай. – Қазір болмаса, ертең айтамын. Таң атсын, бәлем, алдыңа кірем. Қиын қылса, мені жұмыстан шығарарсың... ұрғаным бар ондай жұмысыңды. Ондай намыссызбен бірге істегенше, далада қалғаным артық... үйде отырайын оданда екі тіземді құшақтап!».

	Қара қазандай қайнаған ойдан мидың қызатыны рас. Сәлден соң әбден еліріп, бет қаратпас кейіпке енді. Өлтіре айтып, қаны тік шапшығанда, екпіні тау жығар батырға айланып, семсерсөзді оңдысолды сілтеді-ай келіп. Содан тізгінді барынша жіберіп барып басылып, сабасына түскенде өзінің айдалада аласұрып жатқанын біліп, қарадай қысылды. «Менің мынауым не... жер түбінен жебе суырып? – деді мырс етіп. – Мықты болсаң, ертең де күн бар емес пе! Таң атсын да, әуелі!». Бірақ, бәрі бір, басыла алмады. Ар жағынан оянып алған белгісіз құйын үздіксіз ұйтқып, ұйқысын қашырып, мазасын ала берді. Әлден уақыттан кейін өзін-өзі тапқанда әлі де болса бастығына тіс қайрап, тепсініп жатты.

	Енді бірде ол өзінің қызық мінезі туралы бас қатырды. Мұны мінез деп атауға бола ма өзі? Аржағында бір жасырын ілгіш бар. Әлдене көңіліне келіп, қабағы кірбең тартса, болды, өзін-өзі ешқашан тежей алмайды. Қайда екені белгісіз бір көсеме пәле жын-шайтанын қоздырып, ой-қиялын қопсытады да тұрады. Соның соңынан барып отқа түсіп, жалынға оранып жатқанын бірақ біліп, бармақ тістейді. Ес жиғанда, шалық тигендей еліріп, екіленіп алғанын байқайды. Жанын шыжғырған маздақ ойдан санасын қанша арашалап алайын десе де, әлі келмейді. Шамасы жетпейді. Құрдымға тартқан «құбыжықтан» құтыла алмайды. Әншейін бір жабысқақ шәйір!.. Сәлден кейін қаны басына теуіп, қарадай жыны келеді. «Қара басыңды ық-ырқыңа көндіре алмайсың! Ерік жоқ сенде... ынжықсың!» деп өзін-өзі сөгеді... жеп қоя жаздайды. Бір кезде қайта ақыл тапқанда әлі де шыр-пыр болып, сол алғашқы бебеулеген қалпында аласұрып жатқанын аңдайды. «Жынды болып қалған жоқпын ба осы?.. » деген бір күдік жылт еткенді бірде. Сол күмәнмен ұзамай, ұят-намысты жиып қойып, дәрігерге барды. Жағдайын айты. Мүмкін болса, артынан себебін білмек. «Түсінікті...– деді өзін маман ретінде таныстырған жалтыр бас, көк көз кісі сөз аяғын үзіп. – Мұндай орнықсыз рухи ахуал көбінеки іштей әлсіз адамдарда кездеседі. Оның астарында тәрбиенің жетімсіздігінен болған жан-дүниенің толық жетілмеуі жатыр. Сіз жайлы дәл соны айта алмаймын, мырза. Өйткені, бұл тез анықталатын нәрсе емес. Мен басты себептерін, жоқ, белгілі бір деңгейдегі алғашқы белгілерін айтайын, ары қарай өзіңіз салмақтап көрерсіз: бірінші, кісінің өзіне деген сенімінің әлсіздігі; әрине, адамның өзіне деген артық сенімі де ауырудың бір түрі; екінші, шешім қабылдау қабілетінің төмендігі; ақыл тапса, мұндай жандардың басшылық қызметте болмағыны абзыл. Әйтпесе, жұрттың обалына қалады. Тағы бір ескеретін жай, мырза, қаперіңізде жүрсін... сіз, сыртыңыздан көрініп тұрғандай, зиялы адамсыз. Сіздей кісілердің, мысалы, көңілі қоғамдағы көп жайларға тола бермейді, тағы келіп онысын түрлі себептерге байланысты жасырады... ашық айтуға именеді. Негізі, мұндай кілеңсіз жәйттен сақтану керек, іштегіні дер кезінде сыртқа шығарып тұрмаса, ол жиыла-жиыла үлкен салмаққа айналады. Арты – зардап. Залалы – ауыр. Білебілсек, одан құтылудың өз жолы бар: айта алмайды екенсіз, онда жазыңыз. Басқаша айтқанда, жүректегі запыранды ақ қағазға төгіп, зар шығарыңыз. Сыя боп ақты демесеңіз, ол да сөз. Шер тарқайды. Ішіңіз кеңіп, жеңілдеп қаласыз. Мысалға дегенім ғой, әйтпесе, мен сіздің жазатын-жазбайтыныңызды білмеймін. Түріңізге қарасам, сондай кісіге ұқсайсыз... ». «Қайда? – деген бұл дәрігердің соңғы сөзі бір түрлі ұнап қалып. – Бізге түсіп қалған қайдағы жазу. Қара бастың мәселесін шеше алмай жүргенде, қайдағы... дегенмен, әлімізге қарамай, кейде елдің жайын ойлайтынымыз бар... аздап... ».

	Осы жолы да өзін-өзі жеңе алмады... тежей алмады.

	Бір жақсысы, миын жеген таныс тақырып аздан соң басқа бағытқа ойысқандай болды. Кезекті рет бастығына кіріп, үстелін тоқпақтағанда, ол да адам емес пе, ашуға мінді.

	«Жұмыстан шығарам! – деп ақырды айқұлақтанып. – Көр, сонан соң сенің мына жасыңда жұмыс табылар ма екен, бәлем! Әліңе қарамай, аспандағыға ұмтыласың... жаныңды бақсаңшы, байқұс, оданда!».

	Жүйке жүйкесі дір етіп, заматта көзі шарадай жанды. Құдай-ау, қалай ойламаған о жағын? Алда-жалда жұмыстан кетер болса, мына тұралаған дағдарыста жұмысты қайдан таппақ расында? Қылшылдаған жас болса тағы бір сәрі, қара жұмыс болса да алып кетеді. Ал, мына жер ортасы жасында... екі қолға бір күрек ілінбесе, шиіттей балаларын қалай асырамақ?.. Қалай күнелтпек?!

	Соны ойлағанда аяқасты ақыл тауып, сабасына түсті. Дегенмен, алған бетінен түбегейлі қайта қойған жоқ еді. Рай бағып, ішкі жағына үңілді. Аржағындағы әлгібір ілгектің әлі жібермей, қасарысып тұрғанын аңдады. Соның арасынша болмады, жан түкпірінен көтерілген белгісіз ағын келіп соқты құлақшекеден. Өзегін өртеп, жүрегін күйдіріп кетті. «Әй, сонда жұрттың бәрін «жұмыстан шығарам деп» қорқытып, білгенін істей бере ме бұл найсап! Ел мүддесіне қайшы іс істеген ол орнында қалып, ешкімге қиянаты жоқ мен кетуім керек пе орнымнан? А-а? Әділет қайда... әділет? Бұны сұрайтын үкімет бар ма... әлде жоқ па? Әлде бәрімізді бастыққа басыбайлы құл қылып әлдеқашан сатып жіберді ме? Не сұмдық бұл өзі?.. »

	Самайының от болып ысып бара жатқанынан алапат ашудың санаға лап қойғанын білді. Белгісіз дүлей күштің алдында дәрменсіздігін сезген сәтте бойына кенет діріл жүгірді. Көкірек кернеген сұмдық ыза іле пұшпақ-пұшпағына уытты толқын болып тарап бара жатты. Алқымынан алып, тынысын тарылтқан бұл пәлені жыннан басқа ештеңемен салыстыруға келмес еді. Түюлі жұдырығымен жамбасының тұсын салып қалып, басын қалт көтеріп алды.

	«Маған не болды?» деді артынша өз жайынан өзі үрейленіп. Иманын үйіріп, сабырын шақырды. Сәлден соң апшыған арыны қайтып, біртебірте басылып келе жатты. «Адамның өзін-өзі жеңе алмауы қандай қиын... қандай азап? Қара басының халін жақсы біліп, толық меңгеріп, ырқында ұстай алған жанда, сірә, арман болмас! Менің мынауым не енді?.. Сор ғой, сор... барып тұрған сор! Бақытсыздығым да, бәлкім, осында жатқан шығар!..». «Бірақ, көптің ісіне көңіл аударып, күйінбеген кісіде, жан тыныштығы демесеңіз, бақыт та бола қоймас, сірә? Ондай тірліктен не пайда, не қайыр?» деген қарсы сұрақ та тұрды аржағында қабаттасып. Сөйткенше болған жоқ, іштегі бірбіріне еш алдырмайтын бітпес тайталас қайта басталып, жағаласып кете берді. Соңы ойыса барып «ертең бастыққа кірем бе, әлде кірмесем бе?» деген кергілеске ұласты. Кірсе – жұмыстан қуылып, бала шағасы несібесіз қалады, ал, кірмесе – ар сұрағының ауыр азабына тұтқын... қайтпек керек?..

	* * *

	– Кіремін! – деді соңғы рет тас түйін бекіп. – Айтамын.

	Өті жарылып кетсе де айтамын!..

	Тістенген күйі кеңсесінен шығып, қабылдау бөлмесіне келсе, хатшы қыз орнында отыр екен. Сұрап еді, бастықтың келгенін айтты. Есікті сыпайы ашып, табалдырықтан байсалды аттаған. Не жын қаққанын білмеді, төрге қарай оза бергенде буын-буынына діріл ілініп, онысызда қобалжыңқы көңілі жүдә әлемтапыраққа айналды. Мезгеулі жерге жетіп, қадамын тежегенде мүлде дәрмені құрыды. Көпті көріп, талайды бастан өткеріп еді, мынаусы, тіпті, күтпеген жай... құлағы шыңылдап, тізесі қалтырап тұрып қалды. Ішкі жағындағы әлгібір қалғымас қара ноқат артынан ілесе кіргендей болып еді, енді соның біртебірте үлкейіп, зорайып келе жатқанын байқады. Кенет... көз алдына қанқызыл ту елестеп өтті, орағы мен балғасы қашанғы орнында ап-анық бадырайып. Аз-кем өтпеді, қалшиып тұрған бір сәтте, зымыстан кеуекке айналған әлі қуыс аранын аша келіп, көмейлей жұтты... біржола батырып бара жатты түбіне.

	* * *

	Есін жиса, емханада жатыпты. «Шаршаған» деп анықтама қойыпты дәрігерлер. Сенген жоқ. О заманда, бұ заман кісі шаршағанға бола естен танушы ма еді? Нана алмады... илана алмаған.

	Сонысы дұрыс болыпты. Талып қалуының себебін кейін бір жолы өзі тосын жағдайда ашты. Баяғыда дүниеден өткен әкесінің күнделігін кітап қып шығарайын деп оқып отыр еді, кенет мынадай сөздерге кез болды.

	«Таң атқанша ойланып, ақыры кірмек болып шештім. Білем, айтпағым – саясатқа томпақ. Бірақ, жалтаруға намысым жібермеді. Жеке бастың ісі емес, тұтас ұлтқа қатысты шаруа ғой. «Тәуекел» дедім. Оңай соққан жоқ. Қайдан оңай болсын, тұтас жүйемен бет келмекпін. Оның үстіне, үміт артқан жас кадрмін... Аздан соң аспан құлап, жерге түспек!.. Өзім де күтпеген жай. Кеңес үкіметінің ұлы мүддесімен қазақ халқының кіші мүддесі бұлай кереғар келіп қалар деп кім ойлаған. Мен мұны мемлекеттің түпкілікті саясаты емес, жергілікті атқамінерлердің қателігі деп білдім. Сол себепті де, кіріп, өз қарсылығымды білдірмекпін. Менің пікірімнен кейін мәселе қайта қаралып, алғашқы шешім өзгереді деген дәмем де бар. Жүрексінсем де, таңертең ерте келіп, іштей дайындалып, бастықтың алдына кірдім. Бәрі де жақсы басталғандай болған... соңы сұмдыққа ұласты. Сөзімді жымия тыңдап отырған суық жүзді көк көз кісі бір кезде кенет сұрлана қалды да, қанын ішіне тартқан қалпы: «Сен сонда ұлы кеңес үкіметінің дана саясатына қарсы шықпақсың ғой, ә? Білмей жүр екенбіз, енді бәрі белгілі... сен барып тұрған ұлтшыл екенсің! Жоқ, біз мұндай арандатушылыққа жол бере алмаймыз. Ертеңнен бастап партиядан шығасың! Сен ешқашан да біздің арамызда жүруге тиіс емессің» деді тісі-тісіне тимей сақылдап.

	Қорықтым, әлде қорландым... екі арасын анық ажырата алмадын, сол сәт көзім қарауытып, жаныма қарай қисайып бара жаттым. Есімді жисам, емханада жатыр екенмін... ».

	Талай жыл тасада жатқан таңғажайып сыр! Үркесоқтай үңіліп, оқып болған соң, сұмдық үрейден қалшылдап кетуге шақ қалып отырғанын білді.

	Кенет есік сыртынан тықыр естілді. Босап бара жатқан бойын жиып ала қойды. Келген биыл ғана мектепке барған жалғыз ұлы екен, жасқана басып кіріп келе жатты. Ішке енген соң да табалдырық түбінде төр жаққа жапақтай қарап, себепсіз іркіле берген баласына қадала көз салып отырып, әлгінде оқыған күнделігі есіне түсіп, әлденеден қарадай зәресі ұшып, жаны шырқырап қоя берді.





ЗИЯЛЫ




	Тым ұзап кетпегені қандай жақсы болған, кеңсесінің жарығын сөндірмегені есіне түскен кезде мекемелері орналасқан алып ғимараттың алдындағы үлкен көшенің

	шетіне жаңа ілінген еді. Сол арадан бұрылып, кері қайтты. Асыға басып жеделсатының алдына жеткенде, дәл сол сәтті күтіп тұрғандай кенет есік ашылып, жоғарыдан түскендер сыртқа қарай қотарыла ақтарылды. Қарсы алдынан лап қойған қалың топқа бір жағына ығыса жол беріп, абыр-сабыр үзіле, ширақ қимылмен қайта ұмтылды алғы тарапқа. Зорға үлгіріпті, сарт еткен дыбыспен бірге лып етіп өрге қарай сырғи жөнелді. Есік қайта ашылғанда бесінші қабатта тұрды сипалақтап. Кеңсесі осы қабатта болатын. Ақтарыстырып жүріп, керегін (кілт) шалбарының артқы қалтасынан әрең тауып, іле бөлмесіне қарай бет алды. Қадамын сәл жылдам басқан болар, ұзын дәлізге өтер бұрыштан айнала бергені сол, әлде кіммен бет келіп, айқаса кетті. Кіммен ұшқасқанын артынан білгенде, шоқ басып алғандай абдырап, ыршып кетті. Осы қабаттың арғы басында отыратын, қашан көрсең жылы жымиып, сызыла басып өтіп бара жататын, аршыған жұмыртқадай аққұба келген сыпайы келіншек болушы еді, сол екен. Ол да бірдеңе ойлап кеткен сияқты, алғаш көргенде, «бұл қайсысың?» дегендей текекөзденіп, тіке қарағанмен, артынан танығанда, қашанғы жайдары қалпына түсе қалып, «Ой, кешіріңіз, сіз екенсіз ғой... » деді қолының сыртымен аузын басып. Қысыла түсіп, артына қарай шегініп кеткен.

	«Ойланып кетіп, байқамай қалыппын!.. » дегенді қосты соңынан. Соған жалғап және бірдеңе айтқысы келгендей оқтала берді де, артынша себепсіз тежеліп, бөгеліп қалды. Бәрінен бұрын келіншектің қабақ шытпағанына қуанды.

	Жазық онда емес, өзінде ғой. Бала құсап алақтамай, байқап жүрсеші! Алда-жалда, болған жайға шытынай қалып, суық рай танытқанда, өкініштен өлер еді. Ал енді жадырай қалған жарқын жамалымен бар ауырлықтан жеп-жеңіл құтқарып тұрған тұрысы мынау. Кінәлау былай тұрыпты, жүз берген іске өзін кінәлі сезінеді. Алғыс айтарға сөз табылмастай!

	Тіл ұшына келгенді таңдайында тұншықтырған күйі өзімен бірге ала кетті. Артық кідіріп қалғанына ыңғайсызданғандай қылықтана бұрылып, жолына түсті. Ренжіп қалмағанына қуанған бұл да оның не айтпаққа оқталғаны туралы одан ары ойлап жатпай, «Жақсының жүрген жері той болады» деді іштей, жаз дидарлы жанға барынша таятып, жақын әкелген тәлейлі жерді қимаймаған қалпы артында қалдырып бара жатып. Әлдеқашан естен шыққан әлдебір халық өлеңі ойына оралған. Бірақ, басқа сөздерін есіне түсіре алмады. Андасанда сыртынан көргені болмаса кім екенін білмейтін, ұшырасқан сайын осындай тәтті сезімге бөлеп кететін уылжыған жас әйелді содан кейін де біразға дейін ұмытқан жоқ. Жадында жаңғырып, бірге жүрді. «Бақыт деген, бәлкім, осындай сүйкімді адамдар шығар!» деді аз-кемнен кейін сүйініп. Жаңағы бір «аласапыранда» қаперінен шығыпты, бөлмесін ашып, ішке кірген соң, неге қайтып келгенін есіне түсіре алмай бір сәт қалт бөгелді. Артынша қолын созып, қабырғадағы айырып-қосқышты «сырт» еткізді. Жарқ ете түскен шамдарға қарап, ештеңеге түсінбей, дағдарып қалды. Өшіргелі келген жарығы әлдеқашан сөндіріліпті. «Әй, алжыған басым!.. » деді сұқ саусағымен шекесін нұқып. Есікті қайта бекітіп, ұзап бара жатып, шырақтарды қашан ажыратқанын ойлады. Бірақ санасында ешбір саңлау қалмапты. «Әлде...» дей бере, жаңағы күтпеген кездесуді қайыра есіне алды. Әлгендегі себепсіз қуанышы әлі сол қалпы екен. Ішек-бауыры қыз-қыз қайнап жүре берді ізінше. Ешқайдан табылмайтын, ешкімнен ешқашан сатып алмайтын бақыт! Қалай екенін, сөндірген жарығын ұмытып, қайтып келуімен осы ұшырасу арасында әлдебір жасырын байланыс бардай сезіліп, таңырқай берді ішінен. Әлдекім қолдан жасап, әдейі ұйымдастырғандай еді. Мейлі ғой... кездейсоқ болса да, осындай кездесулер үнемі болып тұрса ғой, шіркін!..

	Жоққа әуре болып, қайтып келгеніне өкінген жоқ. Қайта күтпеген жерден көңілі көтеріліп, асыптасқан бір асқақ мереймен кете берді баспалдақпен төмендеп. Жоғары көтерілгенде болмаса, еңіс құлдағанда ешқашан жедел сатыға мінбейтін.

	Өз түсінігінше, адам атауы жайлы сезімдер мен тәтті әсерлерді жақсы ойлардан табады. Ал ондай тұншықтырып әкетер тұшымды ләззат ың-жыңсыз жерде ғана жүзеге аспақ. Ондай орта – тыныш маң тек сыртта ғана бар. Санасын тұнытып, жанын тазалағысы келген кісі далаға, аулаққа кетуі керек. Сонда ғана қиял тереңіне еркін бойлай, тұңғиық түбіне армансыз сүңги алады. Ол деген бір ғанибет қой, шіркін!.. Жер бетінен таптырмайтын рақат! Тас қалада... оған ешқашан орын жоқ. Қанша қалап тұрсаң да, бастаған ойыңды аттап баспай жатып батпаққа батырасың, қыршынынан қиясың. Ондай бір ән әлдилегендей жағымды күйдің білтесіне от тиіп, бастау алуының өзінің қанша қиынға түсетінін атама! Түйе боталағандай, жылына бір не екі рет... енді сен кеңсеңдегі жарықты өшіргеніңді ұмытып, күн сайын қайтып келе бермейсің ғой! Келген күнде де, бұрыштан айнала бергенде көкейдегі көрікті жанмен ойда жоқ соқтығысып қала бермейсің... Тағдыр жазуымен әрең бір беттесе ұшқасып, бұрын-соңды болмаған хал кешіп, тапқаныңды жаныңда ұзақ сақтап қалайын десең... көрген күнің мынау. Мынандай түйтіксіздіктен кейін, қалай жүз жылда жалғыз мәрте келетін тамаша әсерге мелдектеп, малтығып жүре аласың! Көрмейсің бе мынаны? Не мынау... не қылық? Ұят қайда... намыс қайда? Сырты жылтырағанмен бетінде қытық жоқ әзіргі жастардың. Жарайды, махаббаттасын... кінә қоймаймыз. Олардікіне ұқсамағанымен, ондай-ондай бізде де болған жасшылықта... түсінуге болады. Бірақ, анаусы не енді... көпшілікке арналған орындыққа отырмай, оның артқы сүйенішіне шығып алыпты? Жөн бе солары?.. Бәлкім, таза емес шығар... таза болмаса, сүртсін. Не көп, қазір қағаз көп. Болмаса, беторамалдарын салып отырсын. Екеуі бірдей сорайып, сонда шығып алыпты. Өздері қалтылдап әрең отыр. Қолдары тайып кетсе, құлап түспек. Сонда не рақат, не қайыр... әңгімеде не береке болмақ?.. Сөйтіп отырып, сындырып қойсашы?! Ол деген мемлекет қаржысына жасалған, көптің мүлкі ғой. Ескі-құсқы болса, тағы мейлі. Екі-үш айдың алдында ғана қайта орнатқан су жаңа мүкамал. Әлі сыры кеппеген әдемі нәрсе... обал емес пе? Сонда бұлардың жүрегінде зәредей де аяушылық, жанашырлық сезімі қалмаған ба, не?.. Қандай тәрбиенің жемісі бұлар? Басқаны қойғанда, бұл дүниелердің басқа емес, өздеріне, өз игіліктері үшін жасалған зат екенін білмей ме? Қалай сезбейді?.. Әне, отырған жоқ па, онсызда омалып. Әлде ертең бір жаққа көшіп кетіп, мұның бәрі керексіз болып қала ма? Өздері кетсе, барсын, бірақ басқа жұрт қалады емес пе? Соны түсінбейтін қандай түйсіксіздік мынау? Осылар ма әлгі болашағымызды сеніп тапсыратын жастарымыз? Әлде тәрбие жағында өзімізден де бірдеңелер кетіп жатыр ма? Шынымен де, қазір жұрт болашақ деген сөзді ауызға алуды қойды ғой өзі... әлдеқашан ұмытты...

	Мүдіріп қалды. Өз-өзіне келіп, жан-жағына қарағанда, әлгіндегі екеу мінгескен бейшара орындық маңынан әлдеқашан ұзап кеткенін аңдады. Қайтып барып «айтып» тастайын деп бір тұрды да, «сөзімді тыңдаса жақсы, тыңдамай, бетімнен алса... қиын ғой, «аш пәледен, қаш пәле» деп кете берді о бастағы бағытымен.

	Алдын кескен көлденең көшенің бойымен солға бұрылғанда санасына тосын сап етті: таң атқалы бері көңіл көгінен бір қара ноқат көрініп, анық не екенін білмесе де, салмағын салып, қамықтырып жүр еді, енді бәрі анық болды. Ертемен ертелетіп жұмысқа келгенде, кіре берістегі Хабарландыру тақтасында тұрған «Алдағы жексенбі «Сарыарқа» кинотеатрының артындағы алаңда «Мемлекеттік тіл – менің тілім!» атты бейбіт мақсаттағы митіңгі өтеді. Өзін қазақпын деп есептейтін, бойында намысы бар азаматтар келіңіздер! Төбе көрсетіңіздер!» деген құлақтандыруды көзі шалып еді, таназарының бір түкпірінде тас болып таңбаланып қалыпты. Жанына уайым қашырып, беймаза етіп келе жатқан көмескі зіл сол екен. Жағдайсыз уақта жетіп келген жайсыз қонақтай мезгілсіз тап беріп, сап еткен сәтін көрмейсің бе? Жаз бойы баптаған егінінің шетіне өрт ілінгендей, сасып қалды. Өз жайын өзі жақсы білетін кісіге басқа таңдау да жоқ еді. Неге ғана сол күйі жоқтауы аспады екен о пәленің? Ендігі күнін итке берсін енді!

	Жедел сатымен жайлап көтеріліп бара жатқан сол азанғы шақта тағы «Тәуір бастама екен, барып төбе көрсетсек болғандай... » дегенді іштей әлдебір ынтасы қозғалып. Сол түйінсіз байламмен келіп кеңсе табалдырығын аттап, өзін күтіп жатқан көп жұмыстың астына сүңгігенде, ереуіл жайы көлеңкеге сырылып, жайында қалыпты. Әлдененің аяғынан жадында қайта жаңғырғанда, тым ренжіп кетпегенмен, аса қуана да қойған жоқ. Екі басын тең ұстап ақыл таразысына тартты ізінше. Бұл жолы да әуелгіде «Ниет дұрыс екен...» деп құптаған-ды. Бірақ артынша осындай жиылыстар жайлы сөз болғанда қайбір жолы бастығының қашанғысындай сыздана отырып, « ...сондай пәледен аулақ болыңдаршы, жігіттер... өтінем! Біреу-міреу көріп қалса, өздеріңнің ғана емес, мекеменің де бетіне шіркеу болады ғой... аржағы қайда барып тірелетіні өздеріңе мәлім... » дегені есіне түсіп, сәл іркіліп қалды. Ара-жігі әлі ашылып болмаған қос қоғамды бірдей бастан өткеріп, әбден «ысылған» ысқаяқ қақсал дұрыс айтады. Негізі, байқаған жөн. Оның кімді "біреу-міреу" дегені анық емес, дегенмен, ақыл-ойдан артық емес, шамалауға болады. Сондай "біреу-біреулердің" әлі де болса бар екені күмәнсіз. Аты-жөні белгісіз демесеңіз, ортада сайран салып жүрген болуы да мүмкін. Бәлкім, жыланның аяғын көрген «дәу» оның кім екенін біледі. Сондықтан да, сақтандырады, ескертеді. Әуелі, "біреу" болмаса да, "міреудің" дәл өзі сол болуы да мүмкін... кім біледі?

	«Сонда көп болып орнатып жатқан әлгі «құрметті» демократиямыз қайда қалмақ онда?» деген бір тосын сұрақ келіп кептелді көмейіне іле-шала. «Дұрыс! – деп жалғастырды ізінше ойын ары қарай. – Ереуілге шығу, қыр көрсету, тілек айту, талап қою – жариялықтың, ашықтықтың, жаңаша айтқанда, демекратияның ажырамас бөлшегі және көп пікірінің жүзеге асар әйгілі формаларының бірі емес пе. Сол сұрамсақ жұрттың қатарында, айғайшы болмаса да, қойған талапқа қосылатындардың бірі ретінде қара көрсету – қылмыс емес қой. Мемлекеттің өзі соған үндеп, өзінің сөз бостандығына табанды екенін, адам құқығын қорғайтынын күнде айтып, соған мүдделілігін жағы сенбей жар салып жатқан жоқ па? Осындай ілуде бір кездесетін ұрымтал тұста белсенділік танытса, ұзақ уақыт бодандықта болған халықтың санасының оянып, жаңа заманға, бостандыққа, еркіндікке, өз мүдделерін қорғайтын демократияға бейімделуіне қосылған үлкен үлес болмай ма? Оны айтасыз, көзі ашық, көкірегі ояу, дәуір тынысын дәп басып тани алатын алғабасар зиялылардың бас тартуға болмайтын қасиетті борышы ғой бұл әуелі? Әлде олай емес пе? Олай болса, ол оқығанның білімі, алысты көретін ақылмандығы қайда қалмақ? Болмашы нәрселерден үркіп өзінің басты міндетін атқармаса, қоғам қалай дамымақ? Мемлекет қалай алға баспақ... қалай гүлденбек? Егер олай етпесе, көп тобырдың бірі болып қала бермей ме?». «Дегенмен,– деп бір тоқтады артынша алғашқы арынын сәл тежеп.– Еркіндікке шыққанымызға қанша болды... оны да ескеру керек. Байқау керек. Ел әзір ереуіл, қыр көрсету, наразылық білдіру дегенді толық түсінбейді. Оған әлі үйренген жоқ. Ондайды бұзып-шағу, қирату деп білуі әбден мүмкін. Біз емес, демократияның отаны болып табылатын батыстың өзінде жиылыстардың соңы қандай қайғылы салдарлармен аяқталып жатыр? Ұмытпау – міндет! Көп адамның көзі ашық екені рас, алайда, араға от жағып, айтақтап жіберетін бүлдіргіштердің шықпасына кім кепіл? Көп жиылған жер болған соң, онда кім бармайды... қартымен қатар желөкпе жастар да жетеді желігіп. Басы піспеген, шикі немелерді ниеті бұзық біреу күшкіртіп қойса, бітті емес пе... арғысы белгілі. Қой... атам қазақ «аш құлақтан тыныш құлақ» дегенді бекер айтпаған... тапқан нанымды жеп, жайыма жүрейін». «Бірақ, – деп бір жұтынды сәлден соң. – Бұл кезкелген бөрікті ат басын бұра беретін саяси не әлеуметтік мақсаттағы жиылыс емес қой. Ұлттың ұлы құндылығы – ана тіліміз жайындағы басқосу! Оған сонша көп адам жиналады дегенге кім сенеді? Егер ана тілін іздейтін, оның қазіргі мүшкіл халіне жаны ашитын сонша мол кісі болса, сол үшін митіңгі өткізіп, үкіметке талап қойып, оның жағдайын түзеуді өтініп, жаман атты болып неміз бар? Халықтың рухы өр, намысы бойында болса, басқа-басқа, ана тілінің ахуалы осы күйге түсер ме еді? Сол намыссыздықтан осы күнге қалып, қансырап отырған жоқпыз ба? Сондай шарасыздықтан, жалпы жұртты емес, өзінің ата-баба қасиетінен алыстап бара жатқан жеткіншек ұрпақты құтқару үшін ғана басиеміз болған өкіметтен аттай қалап, түйедей сұрап отырған жоқпыз ба ана тілімізді! Сол нәрсе – үкіметтен сұрайтын нәрсе ме еді, тәйірі! Ал осы халдегі халық өзінен басқа ешкімге керегі жоқ, ешкім ешқайдан тауып бере алмайтын қымбат асылына бола көшеге шығады дегенге кім сенеді? Сенбеймін. Шықпайды. Шықса, қайда қалыпты баяғыдан бері. Иә, жұрт болған соң, болады, бірен-саран көкірегіндегі оты өшпеген, мына өзім сияқты бойында ар-ұжданы бар азаматтары. Солар жиналар, қиын қылса. Бірақ, олар қанша? Анау айтқандай, көп емес қой. Саналы адамдар болғандықтан, бірдеңені қиратады деп күдіктенудің өзі артық. Солардың қатарында... қара көбейтіп, шығу керек алаңға. Қазақ тілінің аз да болса сұраушысы, іздеушісі бар екенін көрсету үшін болса да барған ләзім. Тайсақтағанмен, басқа кім төбе көрсетеді онда барып. Сенген жұртымыз анау ма, әлі есін жия алмай, талықсып жатқан... Шығу керек. Намыс үшін, ар үшін... шығу керек!».

	Өзін-өзі жанып, қанша қайрағанмен, аржағындағы бір табандап кері тартқан батылсыздық әлде жалқаулық, наумез нараулық жібермей тұрды тыртысып. Әлгінде бір жылт еткен болмашы ынтасын содан қайтып тұтата алмады. Ұзамай тағы қамшылады өзін-өзі тебініп. Бірақ, бәрібір, пейілі шауып, ықыласы қоздай қоймады. Сосын, бірбірін еркін ала алмай, итжығыс түскен екі ұдай күйде теңселіп жүрді де отырды әуелгі жолымен.

	«Тіл, тіл деп зарлап келе жатқалы қашан... оған да, міне, отыз жылға таяп қалыпты. Не өзгерді содан... Тіл үкіметтегілерге ғана емес, қара халықтың өзіне де керек болып отырған жоқ қазір. Керек болса, үйренбей ме баяғыдан бері... қайда қалыпты? Әлі сол бұрынғы білетінін қолай көреді. Жұмысқа да сол ыңғайлы, жеңіл. Әбден дағдыланып алған, өйткені! Сүйегіне сіңе қалыптасып кеткен. Сол шиырдан шыққысы келмейді... шықпақ ниет те жоқ. Міне, пәленің басы қайда жатыр?.. Дегенмен, көптің аты көп қой, Абай атам айтпақшы, көпте "ақыл жоқ"... оны бір кемел билемесе қалай болмақ? Ал, биледі делік... сонда әлгі "кемелдің" бар міндеті қара тобырға нан тауып беріп, қарнын асырау ғана ма? Нан үлестіруші болса, онда неше ғасыр бодандықта болып, өз болмысынан ажырап қалған халықты кім елдікке үйретіп, кім қайта ұлт қылып ұйыстырады. Ол тәрбиешіміз – жаңағы өзіміз айтып отырған "кемел" емес пе! Ал онда ол "кемелдің" өзі кім... кемеліне келген бе өзі? Кемеліне келсе – жақсы, келмесе, өзінде жоқты қайдан тауып бермек ол пақыр көпке? Соны біле тұра, ол неге ұмтылмайды, алға басайын демейді. Алда болатын жиылысымыз да сол "кемелдің" өзі ұмытып кеткен міндетін есіне салу емес пе! Ал, оның несі айып? Билік пен халық бірлессе, алынбайтын жау, тоқтау болмайтын дау бар ма?.. Міне, сол үшін де... бүрсүгүні алаңға шығу керек. Қалайда төбе көрсету керек! Болды. Енді көп ойланудың қажеті шамалы. "Түн ұзарса – түс көбейеді" деген, тоқтайын енді осымен түйіндеп».

	Іштей осылай түюін түйгенмен, түпкілікті шешімін, бәрібір, қабылдай алған жоқ. Қабылдай алар жағдайы да жоқ еді. Іле есіне үкіметтің тіл үшін істеп жатқан жұмыстары, ашылған мектептер, мемлекеттік мекемелерде іс қағаздардың мемлекеттік тілге біртіндеп көшіріле бастағаны, бұл мәселенің белгілі бір деңгейде саяси мәні бар екені, көп атаулар мен керекті сөздердің әлі толық жасалып үлгірмегені, басталған істің аяқ алысына, басқа тұрыпты, қазақтардың өзі ілесе алмай жатқаны, оны айтасыз, кейбір өзге тілді қандастардың іштей тіс-тырнағымен қарсы болып отырғаны түсіп, арыны қайтып, басылып қалды. «Рас, ә! – деді артынша сабасына түсіп. – Біз кілең қазақтар ғана тұратын елде өмір сүріп жатқамыз жоқ қой! Тарихтан қалған күрделі күрмеу бар. Оны ескермеу – шектен шығу!.. Тым асығуға болмайтын секілді. Тіл, тіл... деп қанша айғайлағанмен, тыныштықты ұмытсаң, тағы болмайды. Бұл мәселеде мемлекет құрушы халық – біз ұстамды болмасақ, үлкен сын ғой! Мұны ешқашан естен шығармаған мақұл. Бұл деген тілден бір де кем емес маңызды мәселе. Тыныш болғанда ғана біздің барлық арманмұратымыз орындалады, жүзеге асады. Сондықтан, қазақ халқына ең бірінші сабыр керек, шыдамдылық қажет. Мұны әсте қаперден шығаруға болмайды... Осыны білмей, бағаламай, еліріп көшеге шығып кетсем, менің кім болғаным? Көзі ашық зиялылығым қайда қалмақ? Қайта, былайғы жұрттан бөлектеп, алысты көрсетіп тұрар білімділік пен біліктіліктің нағыз маңыз алар, рөл ойнар тұсы осы емес пе?.. Ереуіл дейсіз... дұрыс қой, ұлтжандылық деген үлгілі қасиет. Намысқойлық – ардақты ат. Дегенмен, «аттан!» десе, алды-артыңа қарамай шаба жөнелсең, кім болғаның... арты не болмақ? Пайым қайда, парасат қайда? Алдымен ой елегінен өткізіп, алған жөн шығар... Жарайды, жақсы ниет екен. Ұлысқа қарата ұран тастапты. Шығайық. Бірақ, кім ұйымдастырып жүр оны? Әуелі соны білмек парыз емес пе! Әзір кім көп – алаяқ көп. Солардың тілдің атын жамылып, ұпай жиғысы келген біреуі болса, не болмақ? Қайтпек лазым? Әрине, ойланған жөн! Артын бағу қажет. Ештеңенің байыбына бармай, көшеге шығамыз деп, арандап қалсақ, қалай болмақ? Онда өз еліңе, өз мемлекетіңе қарсы шапқан оңбаған болмайсың ба! Заңға томпақ қой бұл... Айтпақшы... – деп бір тоқтады осы арада. – Өткізбек митіңгілері рұхсат етілген бе екен өзі? – деп ары жалғады жаңағы ойын. – Анықтамаппын ғой әуелі, сорлы басым. Сонымен ғана қоймай, «намыс» деп жаныған жалған ұранға еріп, көшеге шығып кете жаздаппын. Кеш болса да, Құдайдың өзі көкірегіме салып, бір апаттан аман қалыппын. Бұғанда шүкір! Алды-артыма қарамай, кетіп қалсам, қайтер едім? Ертең анықтағанда, заңсыз жиылыс болып шықса, құрығаным сол емес пе! Ұзақ жылға соттап жібермес, десе де, жұмыстан қуады ғой. Онда қара қатын, жас баланы кім бағады. Онысыз да бірді-бірге жалғап, ілдалдап күн көріп жүрген жоқпыз ба? Үкіметтің қара тізіміне бір іліксең, болды ғой, құйрыққа байланған қоңыраудан екінші қайта құтыла алмайсың. Қой!.. Болмасқа желпінбей, тыныш жүрейін. «Тек жүрсең – тоқ жүресің» деген бұрынғылар. Оның бер жағында, тіл жалғыз маған ғана керек пе? Шықсын басқалар да. Мен – жақсы болсын, жаман болсын, мемлекет қызметкерімін. Ой-пікірде мемлекетпен бірдей болуым керек. Мемлекеттің барлық саясатын қолдауға міндеттімін. Өйткені, соның қарамағында нан тауып жеп, жан бағып жүрмін. Екінші жағынан, билік басындағылардың да бір білгені бар шығар. Өз есептері болуға тиіс. Олар да қазақ баласы ғой! Бойларында ағып жатқаны – қазақ қаны! Жегендері – қазақ наны! Қанша ит болса да, өз еліне жамандық ойлай қоймас. Барлығы да оқыған, көзі ашық жандар. Кейбірі, тіпті, шетелге барып оқып келген. Бәрі демейік, бар шығар араларында ұлтын ойлайтын, халқына жаны ашитын ет жүректілері... Мен білгенді, мен ойлағанды олар ойлай алмайды дейсің бе? Ақымақ болмайын. Одан да сіңген нанымды жеп, тыныш жүрейін... «Асықпаған арбамен қоянға жетіпті» деген. Жетерміз ол күнге де әлі-ақ. Сәл ұзарып кетті демесеңіз, көп те қалған жоқ, шамасы. Тек, үлкен кісі айтқандай «тыныштық болсын»... сонда бәрі болады».

	Осы арада ойы кілт үзілді. Аяғына әлдене ілінгендей болған соң, қарап еді, жол жағасына тастап кеткен үйме қап қоқыс екен. Оны келіп тура бүйірден тепкен екен, ішек-қарынын бірақ ақтарыпты. Үй орнындай болып шашылып жатты, өзі жақ шеті табанының астында тапталып. Кісі жасайтын қуыстан шыққан зат деуге келмейді. Кіл өңкей лай баттасқан латқа, лас қағаздар. Қайтерін білмей, жан-жағына қарады. Сонда ғана қан көшеден алыс, үйіне қарай бұрылған тұстағы қалың ағаш арасында, тар соқпақта келе жатқанын білді. Әлденеге кінәлі сезіммен көзін қайта әкеліп ыбырсыған қоқысқа аударды. Не жоқ дейсің ішінде. Өзі де үлбіреп әрең тұрса керек, жарғақ қабы белуардан жалбырай жыртылыпты. Бүтін болған күннің өзінде, қайта салсаң, симайды. Алып келе жатқанда жарылып, жұмысқа асыққан кісі жиюға ерініп, жол ортада тастап кеткен. Бірақ, өз көзімен көрмеген соң болар, белгісіз жауапкершіліктен өзін босата алмады. «Әй, қазақ! – деді іштей кейіп. – Қазақ десе, өзімізге тиеді... бүйтіп жүріп ел бола алмаспыз, біз! Ширамасақ, бір күні қоқыс емес, өзіміз шашылып жолда қаламыз!.. Тіл дейді... үйден шыққан сыпырындыға ие бола алмай жүріп, дәмеміз зор... Не енді мынау? Барып тұрған бойкүйездік... жабайылық, жауапсыздық қой!.. Қашан үйренеміз осы өмір сүріп жатқанымызға талай болған қаланың мәдениетін? Өлгенде ме, әлде жіткенде... қашан? Қоқыр-қоқсымызға ие бола алмай жүріп тағы үлкен-үлкен нәрсені армандаймыз ұялмай. Қала деген далиған дала емес қой, кез келген жыра-жылғаға отырып, керексіз затымызды тастап кете беретін! Қала деген тәртіп... тазалық... жинақы өмір! Жастары анау, жаңа ғана жолдан көрдік, су жаңа орындықтың арқалығына қосақтала мініп алған. Бұл біздің ортақ дүниеміз-ау, бұл менің туған қаламның мүлкі-ау, елімнің игілігі еді-ау деген ой былай тұрыпты, түйсінер түйсік жоқ... өңкей санасыз! Ал, мынаның түрі – мынау, жайрап жатқан. Енді қайттім... енді?.. Қайда барам тентіреп?.. Не ел секілді мұндайды бақырайтып тұрып тастап кететін, дәтім берік емес. Өйтсем, сол түйтіксіз тобырдан еш жерім артық болмас еді.. не бөлектемек онда мені ол қалың шуылдақтан?.. Қой! «Битке өкпелеп, тоныңды отқа салма» деген. Оданда жиып кетейін басар жерімді. Жүрер жолда қоқыстың жатқаны жаман ырым. Мұны өңге болмаса да, мен білуге тиіспін. Зиялы деген атым бар. Екінші жағынан, басқа емес, өз қандастарым тастап кеткен сыпырынды ғой. Бір-біріміздің артымызды тазалап жүрмесек, қалай ел боламыз. Білмегендікін білместік делік, ал біліп тұрып тастап кетсем, білгенім қане? Бәлкім, ұлтқа қызмет етудің бір жолы осы шығар? Сірә, осы! Сондықтан, болмашы екен деп атүсті қарамай, шамам келгенше атқара кетейін шаруаны. Барар жеріне апарып тастайын... қайтер екен?». Күйбеңдеп жүріп жайылма қоқысты қоғамдады. Артынан шетте жатқан тоқымдай газетті әкеліп, арасын жазды да, аяғымен сырып, соның үстіне сала бастады. Еңкеңдеп жүріп, жас-кәрісі аралас талай кісінің ту сыртынан мұрын шүйіре өткенін байқаған жоқ. Бір есептен о да дұрыс болды, көзі шалса, күйінер еді. Пенде емес пе, намыстанып қалуы да мүмкін-тын. Сәті түскенде, ондай көңілсіздіктен аман қалды. Көп өтпей оралған қағазды қос алақанымен қыса ұстап, қоқыс тастайтын жерге қарай тырағайлай жөнелді.

	Сәлден соң о бастағы діттеген жеріне жетіп, тар баспалдақпен жоғары қарай өрлеп келе жатты. Төртінші қабатқа көтерілгенде, ашық тұрған қарама-қарсы есіктің аржағынан жапатармағай жамырап тұрған әлденеше шүмектің сарқыраған шорылын естіді. Ол сухана болатын. Онсыз да ренжіп келе жатқан адамның мынадан соң қаны басына шапты. Онда тағы тапаның тал түсінде неше жерден қойылған үлкен қуаттағы жарық шырақтардың самаладай самсып, жанып тұрғанын да ешкім айтпай анық білді. Бірақ, күндегісіндей бұрылған жоқ. Үйіне қарай төте тартты.

	Ол жарығы, суы, асүйі, тіпті, дәретханасы да ортақ жатақханада тұратын.





ШАЛҚЫЛАМАЛАР





ӘН


	(Қазиза-ай, қарақ-ай!)



	Сен тегi кiмсiң, Қазиза? Сен ұлан-байтақ қазақ даласыньң қай түкпірінде, қай маңында, қай дәуiрде жасап кеткен жансың? Кiм болдың өмiрде... бiлгім келеді.

	Ешкiмнiң көмектесе алмасы анық бола тұра, мен әзiр сен жайлы бiлуге құмармын. Өзiң жайында, өскен ортаң жайында там-тұмдап болса да бiрдеңе естiсем деймін. Сен туралы ғажайып көркем ән қалыпты өмірде. Содан бiлдiм сенiң осы жарық дүниеге келiп, кеткенiңдi. Қандай жақсы болған! Өлмес ескерткiш болып өмiршең ән қалыпты артыңда. Сен жөнінде бүгін бар жалғыз дерек осы. Оған да шүкiр деймiн. Болмаса, қайтер едік...

	Сен жайында бiлмей қалу қандай өкiнiш, Қазиза?! Осынау көркiне көз сүрiнер қыз хақында хабарсыз қалу қандай ауыр! Абиыр болғанда, одан Құдайдың өзi сақтапты. Сен туралы өзiңдей сұлу ән қалыпты өмiрде. Өзiң боп өмiр сүрiп, жаның боп жалғасып келе жатыпты жарық дүниеде. Өзiңде бiр үрiп ауызға салғандай әдемi қыз болған көрiнесiң. Болмаса, туылар ма едi осындай ғажап ән! Ән өзегiндегi өмiршеңдiк, бәлкiм, сенiң сол жан сүйiнер сұлулығыңнан қуат алған шығар, өмiрлi болыпты. Тал бойыңдағы бар қасиетiң белгiсiз жанның мөлдiр махаббатымен, асқақ дарынымен әуен болып қалқып, шексiздiкке қанат қағыпты. Сенiң ақыл-көркiңнен нәр алған асыл ән талмай самғап бүгiнге жетiптi. Алғаш естiген сәтте сең соққандай сенделiп, есеңгiреп қалғанымды жасыра алмаймын.

	Бақыт самалы соғып өткеңдей бiр рахат күй кешiп, талықсып барып табылып, мәңгiлiкке есте қалар тәттi әсер iшiнде қайта оянғанымды қалай ұмыта алармын. Жандүниемдi жалап өткен жайлы ағын жайлап келiп, кеуде тұсыма жиылып, әлденеге шөлiркеп қалған iңкәр жүрегiмдi жып-жылы сәби алақанындай сығымдап тұрды. Ән әлдиi тербеген жан ләззәтi санамды салдандырды. Ешқашан болады деп ойламаған ұжмақ дүниенi әдемi сезiммен аралап өткендеймiн. Жанымда жұғыны қалып жылжып кеткен сол шақтар қайта оралмас арман боп қалды кейінгі күдерде.

	Сен жайыңдағы сиқырлы әндi алғаш естiген сол бiр сәтiм жадымда бiржола қалып қойыпты. Iлгерi дәмiн татпағаң шырын әсерден көңiл марқайып, іңкәр үмiттен көкейiмде бiр жалауы жығылмас аңсар сағыныштың желкен көтергенiн кейiн аңдадым. Әлде кiмге деген сол ынтызарлық әлi күнге басылмай, сәт өткен сайын өршiп, күш алып келедi. Кiмдi аңсайтынымды бiлмеймiн. Әйтеуiр бiр әлi кездеспеген асыл жан жуық арада жүз көрсетiп, менi қол созған бақытыммен қауыштырардай болады да түрады. Кiм бiледi, менiкi бос дәмеге алданған далбасалық шығар, әлде сен туралы ән әлдиiнен өзiм жасап алған орын болмас арман ба екен?

	Бiлмеймiн. Шамалауымша, алдағы өмiрге күн бiткенше азық болар жарқын тiлекке – жалқы сәулеге жетек боп ергенім анық. Жүрегім ептеп сезеді соны.

	Иә, сен әннен жаралған армансың, Қазиза! Өзiң шешiлмес сыр болып өмiршең ән өзегiнде жасай бересiң. Ал, елесiң, өзiң туралы сиқырлы әндi сәті түсіп тыңдай қалған әрбiр жанның көз алдында көркем бейне болып қалады да қояды. Дәл қазiр де сен менiң қарсы алдымда келіп, жаңа ғана көргендей күлiмдеп, қиылып тұрсың. Болмаса, бүл өмiрге сенiң келiп, кеткенiңе қашан?!!

	Көңiлiме аян, мен сенiң атыңды бiлетiн адамдардың басы да, аяғы да емеспiн. Бiрақ, сен жайында көбiрек бiлуге құмар болып, ессiз құлшынған жандардың жалғызы екенiме күмәнданбаймын. Мен сен туралы бiлуге соншама ынтызар болдым, Қазиза! Сен жайында әуелеп ұшқан жыл құстарынан сұрадым, еркелеп ескен ескек самалдан сұрадым. Бiраң, ешқайсысы тiс жарып, тiл қатпады. Амалым таусылып, ақыры бүгiн өзiңнен сыр тартуға оқталып отырмын.Үн қатар ма екенсiң, арман-қыз?!

	Сен өмiрде қандай жан болдың, Қазиза? Асқан ақылды болған шығарсың? Ал керемет көркем болғаныңа еш күмәнiм жоқ. Оны сенiң атыңмен айтылатын ән айтады. Сен тал бойыңа талайлар таңданып сұқ қадағандай сымбатты қыз болыпсың. Болмаса дүниеде осыншама ұзақ жасар ма едiң? Сен қазақ өмiрiндегi санаулы ғана аты өшпес, есiмi ескiрмес адамдардың қатарында жасап келесiң. Асқан әсемдiгiңмен. Даналар даналығымен қалған бұл өмiрде. Шешендер шешендiгiмен, батырлар ерен ерлiгiмен, ақындар өткiр жырларымен... ал, сен болсаң, сұлулық сүйгiш халқымыздың көкейiнде көз тойғандай көркемдiгiңмен қалыпсың. Өспiрiм қыздарға өшпес үлгi, қыршын бозбалаларға таусылмас арман болып әлi де жасай бересiң. Жарық дүниеде түбегейлi қалардай бас айланар биiкке көтерiлу үшiн жалаң тән сұлулығы жетпейтін шығар... соған қарағанда, сен осы бiр кiм келiп, кiм кетпеген көне өмiрде көркiне ақылы сай сұңғыла қыз болған көрiнесiң. Күмiс көмей әншi болдың ба екен? Жезтаңдай ақын болдың ба екен? Ол жағын бiлмедiм, әйтеуiр, от басы, ошақ қасының адамы болмағаның айдан анық. Алыс-жақынға аты мәлiм алымды жан болыпсың.

	Сөйтiп жүргенде әлгiбiр ән шығарғыш ғашық болыпты саған. Қанша күн ғашықтық дертiн тартты екен ол сорлы. Ақыр-соңы өзiңе арнаған әнiн шығарып тыныпты. Ән шыққан замат ел арасына еркiн жайылып, тарап кетiптi. Өйткенi, бұл жалғыз әлгі ән шығарғыштың ғана әнi емес едi. Бұл – елдiң әнi болатын. Қауымның жүрегiндегi сыр. Себебi, бүкiл жұрт ғашық-тұғын саған. Алысты жақын қылған ақылыңа, көзi түскендi құмар еткен көркiңе. Әне, сол ғашықтық едi сенi сонау күнге жақын заңғарға алып шыққан. Көп жадында қалдырып, заманалар соқпағынан сүрiнбей өткiзiп, бүгiнге жеткiзген. Сол жораны жол еткен ақылыңнан, тентектi тектi қылған көркiңнен айналдым! Бойынан нұр тарағандай әдептi қыз болған көрiнесiң. Жанар жасығандай ибалы, жүрек езiлгендей мүләйiм қыз болыпсың. Сондықтан да, көп ықыласы ауған шығар, болмаса, көгiлдiр даланы мекендеп, көгерiп-көктеген кең пейiл ел алақанына салып, төбесiне көтерер ме едi? Артық жаралған асыл затыңды ардақ тұтып, жұрт болып ғашық болар ма едi? Болмас едi, әрине. Елдiң елдiгiн әспеттеп, алыс-жақынға үлгi болғаның үшiн, бой түзеп өскен қыз болып, елдiң көркiне айналғаның үшiн былайғы қауым көз тiгiп, көңiлiне қондырыпты. Ән қылып шырқап, аспанында қалықтатыпты. Сенiң ендiгi орның сонда, асыл тектi арман қыз! Сен ендi сол биiкте бiзге бiтпес арман болып өмiрiңдi жалғай бересiң... жасай бересiң...

	Сен қай заманда жасаған жансың, мұңлық қыз? Қай дәуiрлерде... Сен туралы айтылатын әсем ән қай ғасырларда өмiрге келдi екен? Одан берi қанша уақыт өттi? Замандарың жәйлi болмаған-ау, сiрә. Оны ән өзегiндегі тасқа салған таңбадай айқын бiлiнiп тұрған ауыр мұңнан аңғардым. Ғашықтар үшiн қай заман жәйлi болған дейсiң, сорларыңа қарай бастарың қосылмай өткен секiлдi. Оны да ән өзегiндегi көңiл мамырлатар салмақты сыр айтады. Егер қосылғанда бұл ән тумас едi. Ән бақыттан тумайды... мұңнан туады. Бақыт деген өткiншi нәрсе. Ал оған ұмтылған үмiт – мәңгiлiк. Мұңлы, шерлi, бiрақ, ұзақ болады. Сен туралы ән де мұңлы екен. Қанша заман өттi одан берi. Неше ғасыр жылжыды. Өлмей-өшпей бiзге жетiптi. Айттым ғой жаңа, мұң деген өмiрлi болады деп. Оны өлтiрмей келген – сол мұң. Оны тыңдаған адамдар өз жүрегiн сол мұңға жалғайды. Өйткенi, оның да жүрегiнде мұң бар. Бiрақ ол пақыр онысын сыртқа қалай шығаруды бiлмейтiн. Ал, күндердiң бiрiнде ойда жоқта тыңдаған әнi сол iшкi күйiгiн қозғап кеттi. Тебеп кетті... тебiрентiп кеттi. Содан жүрек күйiгiн сол ән өзегiндегi ауыр сарынға жалғады. Әннің айтарын өз тiлегендей сезiндi. Мiне, содан соң-ақ ол басқалармен сөйлесудiн жеңіл жолын тапты. Қолқасын қармаған ғашықтық дертiн аңсарына сол ән арқылы жеткiздi. Әп-әдемi айтып бердi. Түсiнiсе алды ма екен арманы? Қосыла алды ма екен? Оны бiлмеймiн. Бәрiбiр, ол әлгiбiр әндi ұмытқан жоқ. Ұмытуы мүмкiн емес те едi. Өмiр бойы айтып, өле-өлгенше шырқап жүрдi сол әнді. Өйткенi, ол оның өз әнi болатын. Сөйтiп жүргенде уақыт озды, өмiр тозды. Күндердiң бiрiнде көзiне мұң ұялаған бүлдiршiн бозбала келiп тұр алдына. :«Әнiң жақсы екен, үйрет маған» дейдi жәудiреп. Жас адамның меселдесiн қайтару – қолдан келмес қиындық. Тамағы қырылдап, демi сырылдап отырып үйрете бастады.,. Мiне, осылай жалғасып келдi бүгiнге сен туралы әсем ән. Мен оның қашан туғанын бiлмеймiн. Бiрақ оның ендi ешқашан жоғалмайтынын бiлемiн. Әлi талай ұрпаққа азық болады саған арналған ән. Өзiңде бiр көркiне көз тойғысыз ажарлы жан болған сияқтысың. Арналған ән де әдемi, әсем екен. Өлмес өмiршең. Сен сол ән болып өмiр сүресiң кейiнгiлер жүрегiнде. Менiң көкейiмде де... өмiр бойы...

	Менiң тағы бiр бiлмегiм бар, асыл жан, айтып бере алар ма екенсiң? Кiм едi әлгiбiр саған ғашық болған ән шығарғыш? Шерлi жiгiттi айтам. Сен ол турасында не бiлесiң? Кiм едi ол өмiрде? Сен оны көрiп пе едiң? Саған қайда жүрiп ынтық болып жүр о пақыр? Бақытты жан екен. Ғашық кісі – бақытты адам ғой, ғашық бола алмай өткендер қаншама өмiрден.

	Қайда кездесiп қалдыңдар алғашында? Бәлкiм, әлдебiр тойда кездескен шығарсыңдар. Рас, сол бiр тойда ұшырасып қалыпсыңдар тұңғыш рет. Бiрақ, сен оны байқамапсың. Ақылына көркi сай сендей паң қыз кiмге көз салсын ондай өлең-тойда. Ешқайда назар салмай, төмен қарап отырып алыпсың. Ол көрiптi сенi ә дегенде. Оны саған арнап шығарған әнi айтады. Нұрлы дидарыңа бiр көргенде көзi сүрiнiп, телмiрiп қалыпты. Өмiрдегі бәсiрелi бақытына – өзi үшiн жаралған жалғыз жанға тап болып, кездескенiн әлде-бiр түйсiгiмен қапысыз сезiптi. Жүрегi әлсіз бұлқынғандай болыпты басында. Соңынан көкiрек тұсы жылып, тұтас денесiне ыстық толқын тарап жүре берiптi. Сенiң аппақ жамалыңа арбалып тұрғанда бiр ысып, бiр суыпты балғын бойы. Бұның ғашықтық екенiн ол кейiн бiлiптi. Сөйтiп, ойда жоқта от басып, махаббат қармағына тұтқын болыпты. Солайша, бiр-ақ күнде мұңы тарқамас шерлi жанға айналып шыға келiптi. Дертiне дауа таппай қанша заман қасырет шектi екен о сорлы. Ешкiм бiлмейдi. Сенде бiлмедiң, тәкаппар қыз. Басы ауырмағанның Құдаймен iсi қайдан болсын, ойыңда ештеңе жоқ, алаңсыз, мұңсыз жүре берiпсiң. Ал ол, толқыған көңiлiн баса алмай, шартарапқа шарқ ұрыпты. Ауылыңның сыртынан асқақтата ән салыпты. Баруға, жақын жүрiп дидар көрсетуге жүрегi құрғыр дауаламай, шарасыздан ширығып, не алыс ұзап кете алмай, не жақын жүрiп жете алмай, жiпсiз байланып жүрiптi де қойыпты маңыңда. Неше рет бұқпантайлап барып жолыңды тосыпты. Бұрқылдап жатқан бастау басында, бұралып аққан бұлақ бойында сенi күтiптi. Ауылыңды маңайлап жүрiп сенi сол арадан талай көрген. Үзiле басып су көтерiп бара жатқан талшыбықтай майысқақ бойыңа алыстан телмiрiп талай қараған. Сол өзiң жүрген үйреншiктi жерлерге бiрде болмаса бiрде келер дептi. Үлкен үмiтпен жолыңа қарап, асыл бейнеңдi асыға күтiптi.

	Бiрақ, қырсыққанда сен келмей қалыпсың. Неге екенiн ешкiм бiлмейдi, әйтеуiр, сенiң жолың түспептi. Жаны жаралы жас жiгiт iштей қамығып, жүрегi зар жылапты сонда. Артына қарай-қарай алыстай берген аздан соң түн қарасын жамылып. Сен соны бiлдiң бе, тасжүрек қыз? Әлдебiр бейтаныс жiгiттiң ауылыңның маңын торуылдап, бұлақ бойында жолыңды тосып жүргенiн бiлдiң бе? Бiлмеген шығарсың. Бiлсең, келер едiң ғой, бiлмепсiң. Бәлкiм, өмірі бiлмей өткен шығарсың. Қандай өкiнiштi! Жарық дүниеде өзiне ғашық өлермен бiреу барын өле-өлгенше бiлмей өту қандай өкiнiш... Кейiн әлгi бiр ән туды. Айта алмай кеткен арманын, жеткiзе алмай қалған тiлегiн әуенге айналдырып кеттi әлгiбiр жол тосқыш қорқақ жiгiт. Сен, бәлкiм, ол әндi де естімеген шығарсың? Өзiң: жасап өткен өмiрде өз атыңа арналған ән барын бiлмеген шығарсың? Жоқ, әлде бiлдiң бе? Бiлсең, қандай сезiмде болдың алғаш естiгенде? Жүрегiң езiлiп, жылаған шығарсың, әлде бойың босап, мұңға баттың ба екен? Әй, кiм бiледi. Ол ән туралы да ештеңе бiлмей өткен болуың мүмкiн. Ал, бiз бiлемiз. Көзi тiрi қазақ баласының бәрi бiледi сен жайындағы әндi. Ол ән сенiң атыңмен аталады. «Қазиза!».

	Казиза-ай... қарақ-ай!.. – дейдi мұңлы саз.

	Өмiр өтiп барады-ай! – дейдi шерлi әуен.

	Өкiнiшпен айақталған өмiр баян. Жоқ! Өкiнiшпен аяқталған ғашықтық хикаясы. Махаббат туралы айтылатын әңгiмелердiң бәрi солай... зармен аяқталады. Бiрақ, соңдарына кереметтей ән қалтырғаны некенсаяқ. Сенiң атың қалды өмiрде, Қазиза! Бiз ән қылып айтып жүрмiз. Ғашықтықтан шөлдеген жас жүрегiмiзге сусын қылып шырқап жүрмiз. Бұдан кейiн де шырқай беремiз! Бiр қызығы, бұл әндi кiмнiң шығарғанын бiлмеймiз. Ол – әлдеқашан естен шығып, ұмытылған бiреу. Қазақ әнiнiң барлығы сондай. Шексiз құрбандық. Бүл дүниеден өзi кетiп, ескi өмiрге сүйгенiнiң есiмiн қалдырады. Шексiз арнау. Өздерiн арнау. Шын махаббаттарының жолына... Ал менiң сол атсыз-атақсыз жандарды бiлгiм келедi. Кiм едi ол әлгiбiр саған ғашық болып, ән шығарған шерлi жан. Сен бiлесiң бе, Қазиза? Ал, мен бiлмеймiн. Сендерші, құрметті оқырман? Бiлсеңдер маған айтыңдар.

	Мен сенi де, сен жайында айтылатын әндi де бiлмейтiнмiн, Қазиза! Жақында, таяуда бiлдiм. Кереметтей жақсы бiлдiм. Бiзде Раушан дейтін әншi қыз болушы едi. Талайдан ән айтып жүретiн. Бiрақ, мен назар салмаған екем. Тосын назар аударуыма тура келдi. Мен үшiн бұл бiр әншiнi тану ғана емес, одан да үлкен оқиға болды. Жағдай былай өрбіді. Теледидар көрiп отыр едім. Кенет суи бастаған экранға қайта жан жүгірді. Алдымен үнсiз сахнаға көгiлдiр нұр сусыды да, ілесе жүрек түбiңе жеткендей әсерлi саз басталды сызылып. Көгiлжiм тұман iркiлдеген көрiктi сахна сиқырлы әуенге ерiп, сырлы түске енiп бара жатты. Сол сәт сондай жағьiмды ән келiп құйылды құлағыма. Сақараның сазды әнi. Ашық шымылдықтың бiр шетiнен әсем киiнген әншi қыз көрiндi де, дүниенi бiр хиқымет ән жаулады. Айтып жеткiзгiсiз алғашқы әсер iшiнде жаңа бiр таңсық дүниеге ендеп енiп бара жатқанымды ап-анық бiлiп отырдым. Санамда бiр сәулелi өмiр сағым атты. Мұң шуағына малынған әдемi әлем. Сондай бiр жан тоймас, көңiл қанбас жеңсiк сезiмге мәңгiлiк жетек болған секiлдiмiн. Әлдекiмдi сағынған, әлдененi аңсаған бiр iңкәр ындын жылып келiп менi өзiне бiржолата тұтқын қылып алды. Әлдеқайдан естiген әнiм секiлдi. Әлдеқайдан көрген әншiм сияқты. Есiме түсiре алар емеспiн. Албарынды болдым да қалдым. Әттең деген! Жақсы әннiң бас-аяғы мұншама қысқа болар ма?! Есiм екеу, түсiм төртеу болып отырған бiр мезетте экраннан ән мен әншiнiң аты шықты «Қазиза» дейдi әннiң аты. Сенiң асыл ныспың! Ал әншiнiң аты – Раушан екен. Таң-тамашамын! «Осындай да ән болады екен-ау, – деймiн қайран қалып. – Осындай да әдемi әншi болады екен?!» Ән соңы ұзақ сонар ыңылға ұласты. Сахнадағы көгiлдiр нұр менiң толқып кеткен көңiлiме ұқсап, тоқтамай толқып тұрды. Жан түбiңе жеткендей құлындаған зарлы ыңыл бiрте-бiрте алыстап, ауаға сіңіп бара жатты. Көкiрегiмде бiр майда өкiнiш қалдырып, ұзай бердi. Бiр көріп, ғашық болған қимас жаным алыстап бара жатқандай бiр қоңылтақ көңiл күйдемiн. Тағы бiр кездесер ме деген өшкiн үмiт түрткiледi жүрегiмдi. Қайта бiр көрмей қалам ба деген қорқыныш та бар едi бір бүйірімде. Жаңағы жүрегiмдi сығымдаған өкiнiш сол болатын. Сәлден сон көгiлдiр көлеңке iшiнде иiлiп тағзым жасаған әншi аршынды қадаммен сахнадан шығып бара жатты. Менiң әсемдiкке iңкәр жүрегiм де ере кеттi соңынан... Мен сенi осылай таңығанмын, асылжан! Сенiң нұрлы тұлғаңды көз алдыма қапысыз елестеткен әншi қызды да солай бiлгем... Ән аяқталған соң да мен назарымды ешқайда бұрмай ән туралы... әншi туралы ойланып отырдым. «Қандай әсем ән еді! – деймiн iштей сүйiнiп, – неткен сүйкiмдi әншi?!» Жүрегiм сүйiнiшке толы едi. Көкiрегiм махаббатқа лықа болатын. Қазақ әнiне деген махаббат. Қазақ әншiсiне деген сүйiнiш.

	Сол отырысымда мен әлдеқашан өтмiш болған өмiр жайлы, сонда жасап кеткен адамдар жайында шексiз ризашылық сезiмге бөленiп, толқып отырдым. Соншама көркем ән жасап кеткендерi үшiн, қаталаған жүректiң шөлiн басар сиқырлы саз қалдырып кеткеңдерi үшін өзiмдi көп-көп қарыздар сезiндiм олардың алдында. Қандай аяулы жандар едi! Қандай сезiмтал, неткен парасатты адамдар! Шырқаған әңдерi де мәңгiлiк екен. Арада қанша заман жылдар өтті... арымай-талмай бiзге жетiптi. Қазақ болып жаралған қаншама ұрпақтың жүрегiн тербедi екен ол әндер?! Қанша ұрпақтың тiлегiн тоғыстырды? Ешкiм бiлмейдi. Ал бүгiн ойда жоқта маған кез болып, менi телегей теңiз тербелiске салып, тебiрентiп кеттi. Елжiреп отырмын осы отырысымда. Мiне, қазақ әнiнiң қүдыретi! Қаншама ұрпақтың жүрегiн жалғады осыбiр хиқымет... қаншама адамның сезiмiн тоғыстырды?! Ендi, міне, соншама ұзақ жылдардан соң қайбiр заманда жасап кеткен әлдебiр ән шығарушының өзегiн жарып шыққан қарапайым әнi белгiсiз иесiнiң жүрегiне әншi қыз Раушанның, тыңдаушысы болған менiң жүрегiмдi көрiнбес алтын сәулелермен көгендеп, матап кеттi. Әрбірiмiз әлдебiр айтып жеткiзгiсiз әдемi әсер iшiнде жүрмiз тебіреніп. Бiр-бiрiмiздi бiлмеймiз, танымаймыз. Бiрақ, соған қарамастан, жүрек қылымыз бiрге шертілiп, бiрге тербеледi. Бұл ненiң құдіретi, Қазиза? Бұл – Қазақ әнiнiң құдіретi! Бұл сенiң асыл затыңды жырлаған, сендей көркем қазақ қыздарының бекзат кейпiн әспеттеген қазақ әнiнiң кереметi! Өйткенi, ол сенiң көз тойғысыз көркiңнен жаралған. Сенiң аяулы есiмiңдi ажалсыз еткен, тiл жетпес жарқын бейнеңдi жан ынтығар ырғақтар арқылы жарық жалғанның көмескi бетiне өшпес қылып қашап кеткен әуен. Сұлулықтан жаралған ән де өмiршең, сұлу. Ал оған сүйiне тебiренген мен, қазақ баласы ретiнде, тiлiм жеткенше тырысып, шексiз мадақ айтамын... Осы жазғанымды соның басы деп қабылдарсың!..





ЖЫР


	(Көне дәуірлер күңгірі)



	Көне ғасырлар күңгірі құлағыма жетті. Елсізден соққан ескек самалдай есіліп еркін жеткен жоқ, құз-шатқалдардың құзар шыңдарына соғылып сілесі құрып, шалдығып қайтқан жадау жаңғырықтай үздік-үздік болып үзіліп жетті. Тым-тым жырақтан қарымы қайтып, қалжырап келгені анық байқалады. Күңгір-күңгір етіп тұнық естілмейді. Ұйытқып-ұйытқып ентігіп қояды. Бір ғажабы, тамұқ түбінен шыққандай талықсып тұрғанына қарамастан, осы бір шаршаңқы үннің өзегінде көкірегіңді мақтаныш сезіміне толтырардай өрлік, алмас жігеріңді жанығандай асқақ леп бар. Сондықтан да болар, тыңдаған сайын құнығып, құмартып барам. Жыланға арбалған торғайға ұқсадым. Бұйдамды үзе алмас болып құлақтан арқандалғандаймын. Естіген сайын ол мені жетектеп бөтен бір хиқымет дүниеге бастады. Ертеде, ешкі жүні бөртеде, таназарыма бір жеткен, бірақ кейін ұшты-күйді ұмытылған әлдебір ескі ертегімді қайталап айтып беріп жатқандай болды. Қайсы бір алмағайып кезде тұла бойымды кернеген, алайда, соңыра сүрдекке салған сүреңсіз ғасырлардың небір сұрапылында аңдаусыз жоғалтып алған әлдебір баға жетпес асылды қайта есіме салып жатқандай еді. Жеті атамның жеткіншек ұрпағына мұра қылып тастап кетіп, маған келгенде жетпей үзілген жетелі өсиеті жадымда кенет жаңғырғандай, жан ұшыра ойлай бастадым. «Қандай ертегі еді бұл айтып жатқаны? – деймін ішімнен. – Не еді ол әлгібір атамзаманда жоғалтып алған асыл дүнием?» Ешкім үн қатар емес. Біле алар емеспін ол жұмбақтың жауабын. Қанша тырыссам да, есіме түсіре алмай, берекем кетті.

	Содан амалсыз назарымды қайта жиып, құлындаған қоңыр үнге құлақ қойдым.

	Күмілжіген ескі сарын құлан жетпес қияндардан зорға талықсып әлі де келіп тұр. Аралықта аңырап жатқан аңғай даланың аңызғақ желі жырымдап ала қашқандай кейде үзіліп, соңынан қайта жалғанады. Жер өзегіне жеткендей құз-шыңырауға құлап, қирап қалып, кеудесінен әлі шықпаған шыбынын сүйреп, әлдекімнен көмек тілеп ыңырсып жатқан қайсы бір бақытсыз жанның өлмелі ыңылына көбірек ұқсар еді. Құлақ түкпіріне еркін жетпей, дәрмені құрып үзіліп өшеді. Кейде бір тосын қуаттанып, екпін алған сәтінде ғана құлқыңа бойлап, таназарыңа таныстық танытады. Бірақ содан көп өтпейді, жығылғаның үстіне жұдырық болғандай, өзі талықсып, көзі бітелер болып тұрған дәрменсіз үнге жанаса келіп әлдебір тарғыл шуыл қосақталып, қабаттаса өріледі. Өткен-кеткенді естірткісі келмейтін, өзін ғана ұлықтар озбыр шуыл. Назарыңа жаңа ілініп, дәмін сездіре бастаған әлгібір тәтті ырғақты басып-жаншып, енді қайта танылмастай әлсіретіп кетеді. Өшкіндеген саяқ сарының орнын енді өзі иелеп, өктемдік алады. Сәттің алдындағы сәл күшейсе жандүниеңмен жалғасып кеткендей жағымды әуенді бұдан былай бас көтертпеуге біржолата бекінгендей құтыра жаздап, екілене ереуілдейді. Пиғылы жаман пысық шуыл. Жүрегіме ойда жоқ тамып кетіп, ұмтылмастай әсер қалдырған бақыттың дәмін – әлгінде ғана құлағыма жетіп-жетпей сөнген жеті атамның көне өсиетіндей қарт мақамның жан түбімде әлі өшпей тұрған шырын жұғынын тереңге дарытпай, не үн екенін анық білмей тұрғанда жуып, шайып тастағысы келгендей бір күндес әрекетке көшкен. Даңғаза дабырымен назарымды басқа жаққа сүйрей қашады. Жүрек қалауымның қайда алып ұшып, қайда бастап тұрғанын ап-анық біліп тұрсам да, мен санамды билеп бара жатқан осы бір шарқыш шуылға көңіл бұрмасқа шарасыз едім. Өйткені, ол менің көз ашқаннан тыңдап келе жатқан талайғы жолдасым еді. Жадыма сіңісті болған жадыгөй ырғақ. Заманымыздың улы үні. Мен бұл дүниеде одан басқа әуен-саздың бар екенін білмейтінмін. Ертеде, ұлы кеңістікте қандай сарындарының сабыла көшкенінен мүлде хабарсыз едім. Себебі, мен ес біле бастағаннан бергі жерде жаңағы даңғаза дабыр:

	– Жоқ. Бұл дүниеде бізден басқа әуен жоқ! – дейтін өрекпіп. Мен оған имандай сенетінмін.

	– Сендер қараңғы замандар түнегінде дымды да көрмей, адасып жүріпсіңдер... тәлейлеріңе біз келіп құтқарып алдық сендерді... адам еттік, – дейтін манағы желөкпе шуыл одан ары үдеп. – Тарс бітеулі көздеріңді ашып едік, жарық дүниені көрдіңдер, оң-солдарыңды таныдыңдар... кеш те болса көшке ілестіңдер. Енді және елден бөлініп, жұртта қалам демесеңдер, алдарыңа қараңдар. Өйткені, бақыттарың алдарыңда! Әзір де бақыттысыңдар. Біз сендерді жеті аталарыңда көрмеген рахатқа жеткіздік. Бірақ, болашақтағы бақыттарың бұдан да үлкен, бұдан да мол. Ол үшін бізді тыңдауларың керек... біздің айтқанымызға күмәнсіз сеніп, бұлтақсыз көнуге міндеттісіңдер! Бізбен бірге болсаңдар, маңдайларың жарылып, бақтарың жанады... Өткенді көксеуші болмаңдар! Өйткені, ол тасқараңғы заман, тамұқ дәуір... – деп жалғастыратын ары қарай. – Әлдебіреулер өз мүддесі үшін сендерді қойша көгендеп, алдарына сап айдап жүрген. Отқа да салған, суға да итерген. Керек болса қырып та тастаған. Қайдағы бір еркіндік, теңдік деген ұрандармен бастарыңды шырмап, қалаған жақтарына айдап салған. Ал сендер көздерің соқыр, көкіректерің бітеу болғандықтан, ақ-қараны айырмай, өктем күштердің алдағанына нанып, сорлап жүре бергенсіңдер. Өмірлерің өксікпен өткен. Себебі, сендер шығар жолдың қайда екенін білмейтін едіңдер. Сөйтіп жүргенде тәлейлеріңе біз келдік. Тас қараңғы тамұқ түбінен суырып алып, көздеріңді аштық. Күннің қайда екенін, жарықтың қайдан шашырап тұрғанын көрсеттік. Бұл дүниенің нұрлы екенін, өйткені оған екі күннің шуағы төгіліп тұратынын құлақтарыңа құйдық. Көкіректеріңе аз да болса сәуле құйылып, саңылау жүгірген болар, дегенімізге иланып, еріп жүре беріңдер. Дұрысы да осы еді. Себебі, біз сендерді құлдықтан құтқарып, бақытқа бастаушы жандар едік. Сендердің қолдарыңды ұшпаққа тек біз ғана жеткізер едік. Міне, теңдік деген – сол. Еркіндік деген – дәл соның өзі. Сендер бізге ілескен соң ғана, артымыздағы басқалар сияқты еркіндікке, теңдікке жеттіңдер. Сондықтан бұл жақсылықтың қадіріне жетулерің керек! Бізді құрметтеулерің, адал болуларың міндет! Ол үшін өткендеріңді ұмытуларың ләзім! Сендерді әзіргіден де жарқын болашақтан айыратын ең үлкен кесапат – сол. Соны ұмытсаңдар, бәрі де жақсы болады. Бойларыңа ештеңені пайымдамайтын қараңғы замандарда батпандап сіңген кертартпа қасиеттерден қаншалық тез арылсаңдар, адамшылыққа, кісілік өмірге соншалық жылдам жақындайсыңдар. Маймылдың адамға азар тұсындағы сәбилік дәуірден салбөксе боп қалып қалған түсініксіз былдырларың мен шайтанның шыңғырығындай құлақ қажайтын әлгі бір тұрпайы сарындарыңнан, көмейіне құм құйып, шапшаңырақ құтылсаңдар... келешек жақын. Алғы күн арайлы! – дейтін, бір күшті шуыл күңіреніп. Бірақ, қанша заман сарнаса да, айтарын адамның тілінде емес, басқа бір мақұлықтың зуанында айтып тұрғандай, құлағыма сәт сайын құйылып жатқанына қарамастан, жүрегіме жетіп, жаныма дарымайтын. Ішкі дүнием аш жыландай жалаң қағып басқа бір нәрсені аңсап, шөлдейтін де тұратын. Алайда, оның не екенін білмейтінмін. Жарғақ құлағым жар болып іздесемде, жақын маңнан ештеңе таба алмайтынмын. Қайда барсам да, жаңағы бір өрекпіген өлермен шуыл маңайымда қаптайтын да жүретін ... Міне, бүгін де, мың жылдық мұңымды қоздатқан әлдебір көне сарынға тосын тап болып, өңешіне өзек жалғайын деп отырғанда, тағы келіп тұтқиыл сап етіп, қабаттасып отырғанын көрмейсің бе? Бұнысы нағыз қызылкөз қызғаншақтың қылығынан аумас еді. Әлдебір елдеспес дұшпанына есесі кеткендей өршелене өрекпіп, шыңылдап тұрып алды. Дегенмен, бір таңқаларлығы қаншама жанын жеп, жанталасқанмен менің жүрегімдегі әлгібір ескі сарынға деген сәттің ішінде тұтана қалған жаны сірі іңкәрлікті өшіре алмады. Қайта, енді болмаса құрдымға кетіп, жоқ болар дерексіз сезімнің көзін ашып, көкірегіне жан салғандай болды. Жер астынан шыққандай әлсіреп, күш ала алмай тұрғанына қарамастан, біржола өшіп қалмай сыздықтап тұрған өміршең саз, есіре елірген қою шуыл арасынан әне-міне адасып, қайсы бір қиырдан құлағымның түбіне сызылып жетіп тұрды. Ұмсына түсіп, ынтыға көңіл қоямын. Аржағымда «зорая түссе екен күшейе түссе екен» деген бір өткір үміт бөгеу бермес болып екпін алды. Менімен әлдене қатысы бардай сезіле берді. Жан-дүниемдегі өзім де білмейтін бір хиқыметтермен жасырын астасып, үнсіз тілдесіп жатқандай тұйылып тұрды. Бірақ оның қандай көмескі тоғысу екенін таба алар емеспін. «Не еді ол соншама жақындық? – деймін ішімнен – қандай қиыспас қимастық еді?»

	Ешнәрсенің анық жіп ұшын қолыма іліктіре алмағанда, тағы келіп сол қалың шуыл арасынан сыздықтап тұрған көне әуезге құлақ қойдым.

	Көне дәуірлер күңгірі құлағыма талықсып келіп тұр. Әлдебір асыл көздерден бастау алғаны жер түбінен менмұндалаған қарлығыңқы үн тектілік көрсетпек болғандай тарамысына ілініп, керемет табандылық танытады. Сәлден бері бойына аз да болса әл жиып, қуаттанып қалған ба, әлгінде келіп қабаттасқан қалың шуылдың арасынан айқын танылып, назарыма еркін ілініп жете бастады. Десе де, біржолата күш алып, сайраңдап кетуге әлі ерте секілді. Діліндегі айтпақ болған діті қауызын жарып сыртқа шыға алмай, серпіліп барып қабырғаға соғылып, қайта қайтып, құрсауында булығып, бұлқынып жатыр. Жақын арада жол тауып, еркіндікке шыға алар ыңғайы байқалмайды. Бірақ сол ділгір, дәрменсіздігіне қарамай, ол мені өзіне құлақ кесті құл, басы байлы тұтқын қылып алды. Құлағымнан байланып, маталып қалдым. Айғайлап анық естілмей тұрса да, көмескі күңгірге құлай жығылып, ден қоямын. Ол маған әлдебір жан білмес сырды, жетпіс атамның шежіресіндей қызықты хиқыметті ашық естіртпей, күбірлеп жатқандай болады. Мен одан сайын құмарта жүгініп, құныға түсем. Бірақ, ештеңе түсіне алмай, сабырымды сарқам. Мың жылдар бойы тамшы тамбай таңдайы кеуіп, татарып жатқан тандыр даланың тосыннан тіріліп, жаңбыр аңсағанындай бір дүлей кіріптарлық ішкі дүниемді кеулеп меңдеп барады. Сәт өткен сайын шыбын жанымды шырылдата шыжғырып, қуырып барады. Дегенмен, іздеген нәрсемнің көлеңкесін әлдеқайдан көрген секілдімін. Енді соған қолым жетсе деймін желпініп. Керегімді тауып, дегеніме жетпей, аңсарымды құшып, жүрек шөлімді қандырмай бебеулеген мұхтаж жаным қыл бұраудай қусырған тұзақ құрсауынан құтылар емес. Осы жасқа келгенше еш уақытта тап болмаған тосын хал. Таң-тамашамын! Адамның жан-дүниесі қандай ғажап еді! Ал оның иесімін деп жүрген пақырдың тұтқиыл құбылысқа ойда жоқ ұшырасып, өзін өзі мүлде түсінбейтін болып шығуы – қандай қызық! Сонда ол не еді, мың жылдар бойы көкірек түбімде бұғынып жатқан бұйығы шөл? Ал оның шымбайына ши жүгіртіп, шырқын алған сырлы сиқыр не еді әлгі? Әрбірі оңайға шешім бермес жабық жұмбақтар. Санамды сан тарау соқпаққа жетелеп сарсаңға салды.

	Салынып іздеген сұрағыма жуырмаңда жауап таба алмаған соң, қайтып келіп тағы да әлгібір бейтаныс күй өзегіндегі күбірге мүлгіп отырып құлақ түрдім.

	Күшейе бастаған күй күңгірі сынаптай салмақпен, ылғи да тереңге тартады. Бетін қалқымай, тамырға бойлайды. Құлақтан кіріп, жанымның қалтарысына еніп, сондағы бір семе бастаған шалажан сезімдерімді түрткілеп, тірілтуге тырысады. Соның әсерінен болар, көкірегімнің қайбір қаға беріс қатпарында көміліп қалып, тұншығып жатқан әлдене өлмелі түйсіктер көз ашып, жарыққа ұмтыла бастады. Жадымда талайғы ескі әсерлер жаңғырып, жанданып келе жатты. Ішкі дүниемнің сілкінісі сырғып келіп, лықсып сыртқа шықты ма дедім, көп өтпей о бір замандарда болған таныс жайлардың мөлдір елесі жосылып келіп көз алдамда көше бастады... Жорық! Жойқын жөңкіліс! Кәрі даланың қабырғасын қайыстырғандай қаптаған қалың қол! Шексіз шерудің толқып келіп қайсы бір биік таудың баурайына дамылдаған сәті екен деймін, ескек желмен еліріп, екілене желбіреген жасақ тулары түсіріліп, көкке шаншылған болат найзалар сәл төмендеп, жер танабын қуырған тұлпар тұяқтары демге тыным тапқан бір шақта беткейді жапқан қосынның алдыңғы жағынан қоңырлай көтерілген қобыз үні қазбауыр бұлттардың астымен кеулей қалықтап, шар тарапқа шалқый тарап барды да, әудеумен соң құс қанатындай үздіге дірілдеп, тік төбеде дамылдап тұрып алды. Алғашқы арыны басылып, толқыны қайтқан бір мезетте жанаса бере қосақталған қарлығыңқы кәрі дауысты иығына іліп ала салып, қайта көтеріліп, ту биіктерге шарықтатып әкетті дейсің.



	Алаң да алаң, алаң жұрт

	Ақала ордам қонған жұрт,

	Атамыз біздің бұ Сүйініш

	Күйеу болып барған жұрт,

	Анамыз біздің Бозтуған

	Келіншек болып түскен жұрт,

	Қарғадай мынау Қазтуған батыр туған жұрт,

	Кіндігімді кескен жұрт,

	Кір-қоңымды жуған жұрт,

	Қарағайдан садақ будырып,

	Қылшанымды сары жүн оққа толтырып,

	Жанға сақтау болған жұрт.



	Соқпалы жырдың соңы толастап үлгермеді:

	– Уай, мынау Қазыкең ғой ... Көрік көмей Қазтуған! – деп, саңқ ете қалды әлдекім таяу арадан. – Бұл кісі қайдан жүр бұл дүбірде?!

	– Уа, қасиетіңнен айналайын қарт бабам! Бар ма едің сен де бағыма!

	– Аңырат жырды, абызым! ...

	Сүйіткенше болған жоқ, бет қараған тұстан тік көтерілген қуатты айғай соның арасында дүрліге қалған дүйім елдің дабыр-дүбірін қайратыңды қайрап, жігеріңді жанығандай асқақ арынымен тасқындай көміп, табанында таптап өте берді. Сәттің алдында ғана қопси қалған ұлы дүрмектің дулы күбірі шорт тиылып, жаңа шығандаған ұлағатты үнге тынып тұрып төбесінен жол берді. Қайтадан аспан айналып жерге түскендей тынық сәт келіп орнады. Ажағай жаңғырығындай ажарлы дауысқа айнала-тұз уыздай ұйып, томсара құлақ түрді. Дүние қыбыры тұйықсыз тиылып, тіршілік бір сәт мызғып кеткендей тосын жағдай орнады.

	Безектеген домбыра сарыны келесі сәтте еңістеп барды да, төменде дайын тұрған толғамалы толғауды арқасына қондыра салып, қайыра жоғары өрледі. Қыран шаңқылындай тегеуірінді үн аспандаған сайын алысқа самғап, тұтас алапты қаусырған алапат қолдың төбесінен сипай өтіп, тағы бір қозы көш жерге барып, айдалаға сіңіп кетіп жатты.



	Айнала бұлақ басы тең,

	Азаулының Стамбұлдан несі кем,

	Азаулының Аймадет Ер Доспанбет ағаның

	Хан ұлынан несі жоқ, Би ұлынан несі кем!

	Тәңірінің өзі берген күніңде

	Хан ұлына артық еді менім несібем!

	Азаулыда аға болған ерлер көп еді,

	Әйтсе де, алмаға ат байлағаны жоқ еді!



	– Уай, мынау, Досекең ғой ... Арыстан жүрек Доспанбет!

	– Уа, атадан асыл туған Ер Доспанбет! Тірі ме ең сен де тәлейге!!!

	– Тереңнен толға, тарланым!!!

	Қандары қызып, қобырап кеткен әлейім жұрттың айғай-шуын аяқтатып болмады, әуеге тағы бір самұрық саңқылындай ширақы үн серпіле шарқ ұрды. Екпінінде адам төзбестей тебін бар. Ағысты дариядай алып-ұшып, тыңдаған елді толқынында тұншықтырып, иіріміне үйіріп барады. Жүрекке жігер, бойға күш дарытқандай арынды ырғақ жел көтергендей желпінтіп, желіктіре түсті. Көздеріне қан толып, екіленіп алған елірме топ айқасарға жау іздегендей елігіп, қосыла толқығандай бір күйге енген. Төзімі жетпегендер ара-арасында ұран көтеріп, үн салып та жібереді әуелі.



	Күлдір де күлдір кісінетіп,

	Күреңді мінер ме екеміз,

	Күдеріден бау тағып,

	Ақ кіреуке киер ме екеміз!

	Жағасы алтын, жеңі жез,

	Шығыршығы торғай көз,

	Сауыт киер ме екеміз!

	Ор қояндай жүгінтіп,

	Аш күзендей бүгілтіп,

	Жолбарыстай шұбарды,

	Таңдай бір мінер ме екеміз!...



	– Уай, мынау арыны қатты Ағекең ғой ... Атасы жаудан ықпаған Ақтанберді!!

	– Уа, жырмен ұран бастаған, қарт қыраным! Жеттің бе сен де желпініп!!

	– Төк сөзіңді селдетіп!!!



	Сол шұбарға мінген соң,

	Қоңыраулы найза қолға алып,

	Қоңыр салқын төске алып,

	Қол төңкерер ме екеміз.

	Жалаулы найза жанға алып,

	Жау қашырар ма екеміз!



	Жыр аяғы алқынып барып, ентіге тоқтады.

	Кенет аспан асты әлдене жайды үнсіз күткендей жым-жыртыққа шомып, бір сәт демі үзіліп кеткендей, тым-тырыс болып тынып қалды. Тек сәлден кейін ғана қайбір қиян шеттен даңғырлап дабыл қағылды да, іле дауылпаз қоштап, кезек-кезек озандаған керней мен сырнай үндері кең өлкені кернеп, көміп бара жатты.

	Кешікпей қаршыға текті қыршын үн сақпан тасындай зымырап, шығанға шығара ән бастап еді, іле маңайдағы қаптап тұрған қалың қол күркірей қосылып, ұран іспетті ұлы хор тау-даланы тербеп, толқын ұрғандай теңселтіп жіберді.



	Арайлап таңым, асқақтап тауым,

	Ән ойнап көгім, күй тартып көлім,

	Қол жетті, міне, аңсаған күнге,

	Жасай бер, жаса, қазағым менің!



	– Әй, мынау Бекболат қой ... Өзіміздің жезтаңдай жыршымыз Бекболаты?!!

	«Бекболат?!» Мен ұйқымнан шошып оянып, есіме келдім. Алақтап жан – жағыма қарап, ақылымды тапсам, төбе шамдары самаладай жамыраған, сүттей жарық зәулім сарайда жігерлі әннен тебіреніп, орындарынан тұрып кеткен көп халықтың арасында есеңгіреп тұрыппын.

	Құлағымның түбінде жаңғырған асқақ ән ары қарай жалғаса берді.



	Елім менің, аңсаған,

	Тас бұғаудан босаған,

	Құтты болсын отауың – оу,

	Берік болсын – оу бо-оса-аға-аң !!!



	Күңіренбей, күмілжімей, ап-анық саңқылдап айтылып жатыр. Жүрекке бойлағандай сұлу әуен жан түбіме жетіп, рухымды оята бастағандай... Еріндерім жаңа-жаңа қыбырлап, әуезді ырғаққа ырықсыз еруге ыңғайланып, Ұлы хорға қосыла кетуге құлшыныс жасапты... Құлағымның қақасы аяқ асты ашылып кеткендей, барлық үн тұп-тұнық қалпында сайрап, ап-анық сарнап қоя беріпті.

	Шіркін, Азаттық!...





	Оглавление

	КҮДІКТІ ҒҰМЫР

	АҚ САҒЫМ АНА

	МҰҢЛЫҚ

	ЖАРЫҚ ДҮНИЕ

	АҚКӨҢІЛ АДАМ

	ӘПЕНДЕ

	ӨТКЕЛ

	ЖОЛ

	ҚЫРШЫН

	ҚҰЙ

	ҚУҒЫНШЫ

	ҰШЫНУ

	ҰШЫҚ

	ТҰҚЫМ

	ӘЗӘЗІЛ

	ҚАМАЛ

	ТҮНЕК

	«ҚҰЛҒАНА»

	ЗИЯЛЫ

	ШАЛҚЫЛАМАЛАР

	ӘН

	ЖЫР





