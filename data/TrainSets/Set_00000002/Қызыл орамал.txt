	Әсем Қоспағарова

	Қызыл орамал





	Проза





	Жас қаламгер Әсем Қоспағарованың «Қызыл орамал» атты алғашқы жинағы жаңа қауызын жарған гүл сияқты таза, пәк!. «Ол», «Қара кемпір», «Міністір» сынды әдеби орта мен оқырмандар ықыласына бөленіп өз бағасын алған әңгімелері мен қатар жаңа туындылары енген. Әсемнің әңгімелері өзіндік табиғатымен оқырманын баурап алады. Жастықтың сырлы сезімі, өмір құндылықтары мен ауыл, қала тіршілігі шынайы суреттелген жазушы шығармалары сіздерге тарту болсын!

	Кітап көпшілік оқырман қауымға арналған.





ОЛ


	Әңгіме



	Қолтаңба алу үшін оны ұзақ бақыладық. Бірде поэзия кеші өтеді деген соң, сабақты тастап Жазушылар одағына тарттық. Сәтті күн екен.

	Мұқағалиға ұқсас қапсағай денесі мен кең маңдайы жарқырап, алшаң басып келеді.

	Әрине, қолында темекісі бар. Қойын дәптерімізді ұмытқан екенбіз, құрбым Жібек дәптердің бір бетін екіге бөліп, оған ұсынды.

	– Еһ, қыздар, қырмызы гүлдер, – деді бізге қарап. Ішімдіктің мүлімтік иісі бұрқырап тұр екен, мән бермегендей болдық. Қуанғанымыз сонша, ақын дегенді жақыннан көріп, қол алысып, танысқанымызға ыржалақтап күле береміз. Бөлмеге жеткенше кезек-кезек өлең оқыдық. Көкейімізде мен одан гөрі көбірек білем деген эгоистік сезімнің тұрғаны белгілі еді. Құрбым енді ақындардың өмірі жайлы айта бастады. Соншалықты сүйіспеншілікпен әңгімелегенде көзі жұмылып кететін. Ал мен аузымды ашпадым.

	– Сен осы Жұматайды білесің бе? – деді кәдімгі құрдасы секілді.

	– Ақын ба? – дедім сасқанымнан.

	– Иә.

	– Білемін.

	– Зайда Елғондинаның «Менің ертегім» атты кітабын оқыдың ба?

	Қызарақтадым, әрине.

	– Ой, сен де! Ол деген мықты дүние ғой. Оқымасаң оқы!

	Әңгіменің аяғы осылай тоқталып, екі бөлек ойға шомып келеміз. Күн күліп жылуын төгуде. Ақындар қандай жақсы дедім іштей, кештің әсерінен арыла алмаған күйімді өз-өзіме білдіріп.

	Расымен де «Менің ертегім» қатты әсер берді. Ақындарға жар болудың қиындығын сезінгендеймін...

	– Өнер адамдарымен өмір сүру өзіңді өзің жоғалту немесе керісінше қамшылау ғой...

	– Ақындарға жар болу міндет емес. Одан да өлеңін оқы да, рақаттанып жүре бер, – деді досым баз-баяғы қалпына салып, өзінше теорема шығарып.

	Сол күні біз тұратын ескі жатақханаға ақындар көшіп келді. Бұл жатақханада өзгеріс пен жаналық тез тарап, жайылып кететін еді. Сабақтан кеш келген бізге кетік тісті кезекші әйел аузы-басын жыбырлатып:

	– Енді жетіспегені ақындар еді, – деді. Құрбым олардың кім екенін анықтап та үлгерді.

	– Сүйінші!

	Не үшін сүйінші сұрағанын сезіп:

	– Кімдер? – дедім.

	– Қолтаңба иесі мен ақынсымақтар, – деп қолын бір сермеді.

	– Қайдан білдің ақынсымақ екенін?

	– Ой, олардың барлығы кем-кетік сияқты.

	– Кімдер?

	– Ой, ақындар да, жазушылар да...

	* * *

	Бір қабатта тұратын болғандықтан, оны жиі кездестіретін болдым.

	Ол көзілдірік тағады, ал қасындағы жігіт аяғын аздап сілтеп басады екен. Көбінесе олармен құрбым араласып жүрді.

	– Саған сәлем айтты, – деді көзі күлімдеп.

	Бір нәрсе бүлдіретін болды-ау, – дегенімше...

	– Еш нәрсе айтпадым.

	Ақталған түрі екен.

	– Тек өлендерінді жатқа оқитыныңды...

	– Кетші-ей, – даусым ащы шықты, біраз үнсіз қалды да:

	– Шахматты керемет ойнайды екен, мен жеңіліп қалдым, – деді.

	* * *

	Шахматта ешқашан жеңілген емеспін! Өйткені қарсыласымды жау санаймын. Досым болса да. Мені шешем, әкем солай үйреткен. Тағдырымнан жеңілермін, бірақ шахматтан жеңілмеймін!

	Оң қолында шиша, сол қолында темекі. Оның осы халін көрем деп ойламаған ем, алғашында біртүрлі ыңғайсыздандым.

	«Неге ғана келдім?» деген ой келді.

	Бөлме іші көк түтін, бірге жататын бөлмелес достары аянышты қарағанымен, жүздерінде жылылық нышаны сезілмеді.

	Ол шебер, жетік ойнайды шахматта. Шахмат ойнау бұрыннан хоббиім болса да, жүрістен жаңыла бердім. Бөлмелес досының бірі жылпостау келген, ірі денелі, қара жігіт аяғын сілтеп баса келіп, тағы бір шишаны ортаға сумаң еткізді. Ішімнен: «Тағы біреу, не үшін, кім қажет етуде?» – дедім.

	– Ақын деген осындай халықпыз.

	Жылпос жігіт шишаны ашып жатып көзін қысты.

	– Сіз ренжімессіз.

	Ұзақ отырстан соң өлеңдер оқылып, ән салынды. Жылпос жігіт өзімдікі деп маңғаздана өлеңінен екі-үшеуін бір-ақ оқыды.

	– «Байқаймын, Мұқағалиды оқымаған секілді», – деп түйіп қойдым.

	Әйтсе де, шын талант үшін ешкімді біліп, оқудың да қажетсіз екенін еске алуды ұмытып.

	Ол үнсіз тындап, ұзақ ойланды. Осы үнсіздік дегеннен адам құпиясын ұғып, жан дүниесін түсінуге болатындай.

	Ол ішті. Тағы ішті... Шахматтан жеңілген үстіне жеңілдім... Намыс ұстап, қайта-қайта үміттеніп, барымды салып ойнағаныммен: «Шах», «Гарде», «Мат» деген үн құлағыма келе берді. Мысым басылып, басым айналды. Бөлмеге қайтуды жөн санап, есікке жақындай бергенімде, ол есеңгіреп отырғандай өз-өзімен күбірлесті. Жылпос жігіт бір нәрсе сезген болу керек, қалам, параққа жүгірді.

	Үшінші жігіт үндеместен өз шаруасымен әлек. Тіпті, бар-жоғын да білмей қаласың. Үстелдің бұрышында сөйлеместен ұзаққа дейін отыра береді. Біреуге ренжіп, біреуді ренжітпейді.

	Сұрақ қойсаң, «бар, жоқ, білмеймін» деген қысқа сөйлемдермен жауап қайтарады. Қазір де ыдыстарды сүйіспеншілікпен жуып, мәпелеп тізіп жатыр.

	Бөлмеме кіре сала терезені аштым, ұйқым келмеді. Жаңбыр топырақтың миын шашып, жаншып жатыр екен. Досым тынымсыз тырсылдан оянып кетті.

	– Ой, не болды? – деді жақтырмай.

	– Өлең жазатын шабыттың кезі екен.

	– Жаз, – деген құрбым аузын жыбырлатып, теріс бұрылып, ұйқыға кетті. Әлсіз дем алады. Ол өлең жазып жатқан болар деп ойлағаным сол еді, жылпос жігіттің қалам, параққа жүгіргені есіме түсті. Неге?

	Мүмкін, қызу болғандықтан жазып отыратын шығар. Қалам ұстайтын халі де жоқ. Шын мәнінде, ақындар әлемі өзгеше әлем, оларды түсіну үшін алдымен өзің сол әлем болуың керек қой.

	Терезе алды би алаңына айналып, көз алдымда тысыр-тықыр мазасыз тіршілік пен сан тамшылар тізбегі тербеле әсем әуен қосып тұрғандай еді, ән салғым келді, мың бұралып билегендей еді, билегім келді.

	* * *

	Оны сұр костюм-шалбарсыз, көзілдіріксіз елестету мүмкін емес. Өзіне ұқыпты еді, жарасымды еді. Бөлмеге шахмат ойнауға не кітап алуға келетін. Тылсымның жұмбақ сырын ұққысы бар оның жанарында маған да қажет дүние тұрғандай, өзім іздейтінді шығардым. Жарықтың бәрін сөндіріп, балауызбен отыр екен, ішке кіргенімді сезбеді де. Бөлме шамның жарығының әдемілігінен бе, нағыз кино кадрға дайындағандай әсер етті. Қолындағы домбыра ішегін бір-екі қағып, бір нүктеге тесілген күйі:



	Әке, сенің жасыңнан асып барам,

	Кезі-кезі келгенде жасып қалам.



	әнді беріле даусын соза түсіп, тістене айтты.

	– Сізге не болды? – дедім состиып тұра бергенді жөн санамай.

	– Түк те, бәрібір түсінбейсіз.

	Кәдімгідей ренжіп қалдым. Міне, бүгінгі адамдар қандай?!

	– Саламатсыз ба, сау болыңыз, – одан ары тереңге барудан, бірін-бірі түсінуден қалған.

	– Сау болыңыз, – дедім.

	– Кешірерсіз, – деді. Әкем мен анам есіме түсіп, бала күнімде олардың қалай өлгендеріне мән бермейтін едім. Сөйтсем, оларды алған жоқшылық екен ғой. Әкем де, анам да музыкант еді. Домбыра болсын, сыбызғы, қобыз – бес аспапты шебер білетін. Шахматты қалай ойнайтын десеңші. Сөйте тұра жоқшылыққа ұрынды. Жұмыс жоқ. Білдей мәдениет үйін қара құлпымен жауып, ашылмастай етті. Әкем марқұм діні берік адам еді. «Ақындардың сөзіне ерме», оларға сенсең, оларға еліктесең, адастырады», – дейтін. Бәлкім, аздап шимайлайтынымды байқаса керек. Ал қазір адастым ба, алға бастым ба, білмеймін.

	Тағы да қоңыр домбыраны бір-екі қағып ойнап:



	Әке, сенің жасыңнан асып барам,

	Кезі-кезі келгенде жасып қалам.

	Кезі-кезі келгенде тасып та алам,

	Бұл өмірге бәрібір ғашық балаң.



	Басымды салбыратқан күйі отырдым. Оның тағдырының қиын болғанына мен кінәлі секілді сүмірейдім де қалдым.

	– Өлеңдерімді үлкен ақын ағамыз оқыған...

	– Иә, – дедім кінәліліктен құтқарғанына қуанғандай.

	– Жыртып таста, – деді.

	О не дегені, қалайша? Өзім әзер отырмын, жыным жағамнан алғандай еді. Қызғаныш қой мынау. Сонша үлкен кісі болса, жастарға орын бермей ме?

	– Өлеңіңде жаңалық бар, ерекшелік те аз емес. Бірақ бұны өзің құртпасаң, ертең сені құртатын осы болады, – деді соңғы сөздерін сыбырлай созып айтып. Түсініп болмаған мен: «Кім құртады, неге, неліктен?» деп ойладым.

	– Ешкім түсінбейді, – көзі керегеге тесіле қадалған қалпы сөйлеген ол:

	– Сіз мені тастап кетпеңізші, – деді.

	– Қалай?

	– Зайда бола аласың ба? Мен сізге сенем. Сіз ақын жары бола аласыз...

	«Қалай тез еді?» Еш нәрсе деместен, шықтым да кеттім. Бетім дуылдап барады, бөлмеде құрбым мен жылпос жігіт отыр екен.

	– Қыздарсыздар ғой, өлеңдер жинағымның мұқабасын сіздерге көрсетейін деп.

	– Қарашы, қандай әдемі, – деп көрсетті құрбым жұқалау келген кітапшаны ұстап.

	Оқымастан «жақсы екен» дедім.

	* * *

	Жылпос жігіт әне-міне дегенше өлеңдерін жинақ қып басты. Жүз шақты бет көлемінде екен. Құрбым екеумізді арнайы келіп, бұрынғы әдетінше:

	– Қыздарсыздар ғой... Сіздерді сыйлап бірінші шақырып тұрмын, жумақпыз, келіңіздер! – деп сыпайы сызылды. Бір нәрсе өтінсе де: «Қыздарсыздар ғой, шалбарымды қалай қысқартсам екен?» – деп келіп тұратын.

	Құрбым:

	– Пысық жігіт өзі, түбі осыдан бірдеме шығады, – дейтін. Айтқаны шынында да келді. Пысықтығын тағы бір көрсетті.

	Өлеңдерін дауыстап та, іштей тынып та оқыдық. «Барғанда, қалғанда, болған ба...» осындай жаттанды ұйқасқа толы, бірақ кей өлеңдерінің мақамы, мәні басқалай еді.

	– Ақынның бар өлеңі жақсы болуы шарт емес шығар. Абайдың нашар деген өлеңі... деп Мұхтар Әуезов атаған, – деп қойды құрбым.

	* * *

	Қошеметшілер мен қош көретіндер арасында ол бұртиып отырғандай сезілді. Көзіме көзі түсті. Көзіне көзім түсті. Тым жақын тарттым. Маған сұрақ қоя қарайтындай.

	Тілектер тізбегі басталып кеткен екен.

	– Сенің өлеңдер жинағың үшін!

	– Өр өлеңдерің үшін!

	– Азамат десе, азамат.

	Бір жинақтың ішінен азаматтығын дәлелдеп өлең жолдарын оқыды.

	Бұнысы тәп-тәуір екен. Жылпос жігіт масайрап отырып:

	– Қызсыз ғой, мынау сізге! – деп кітапшасын ұсынды.

	«Сізге деген сыйластықпен! Ақын ағаң» деп қолын қойыпты. Миығымнан күлдім де, тәп-тәуір өлеңді қайта қарап шықтым. Көңілімді сөйлеп тұрған мысық көз бұзды.

	– Молодец, батыр. Үлкен ерлік істедің. Бұндай ерлікті екінің бірі істей алмайды. Сен істедің. Шығардың.

	Қысқа-қысқа басталған мадақ пен тікенектердің қаптағанына налыды. Білем, «мәңгүрт» деді іштей. Жанарына мұң ұялады. Ішті және ішті. Жаңа ғана тұнықтықты сезінгенмен, енді жиіркенішпен қарадым. Босқа күйіп, босқа тозғанына жыным келді. Сайқымазақтар мен салтанат құрушылардай жан-жағымыз өтірік күліп, өтірік сөйлеуде. Білгіш біреуі:

	– Классик ақын болу, түк те емес, – деп соқты. Жауырыны жер сүзіп отырған бірі:

	– Со классик дегендеріңнің өлеңдерін оқып жүрміз, бізден, әсіресе сізден (жылпосқа) асып түсер түгі жоқ!

	Күшене сөйлеген сөз күшіне жетіп, білгіш тағы да деп қалды. Ішіңнен мінезіңе болайын дедің жақтырмай, түйіле қарадың.

	– Қалай еді «Мен таулықпын», – деп басталатын өлеңің?

	Бірінің сөзі басталса, бірінің сөзі аяқсыз қала берді. Ол сөз сөйлеуге асықпады. Шындығында ешкім асықтырмады.

	Поэзияны пайдасына жаратқандар жыры жапалақтай жар құшты. Жалыққаным сонша, енді сағат тілімен көзімді алдадым. Уақыт мен қарағанды сезгендей тапжылмай тұрып алды.

	– Әдебиетке кездейсоқ келмеу керек. Поэзия бізде қайталау, жаттанды.

	Тыныштық әп-сәтте дүлей құлаққа ұрды. Ол шын мәнінде ашына сөйледі. Үшінші жігіт тағы үнсіз отыр екен. Ол:

	– Ұрлау, алдау, арбау көбейді, – дегенде, жалтақтап жылпос жігітке қарай берді. Жылпос түк сездірмеді.

	– Ізденіс аз. Шығыс пен Батыс поэзиясынан әлі де үлгі алу керек сияқты. Өлеңнің қаны тамып тұратын дүние жоқ бізде. Махамбет, Дулаттардың поэзиясының тілі қандай ұшқыр. Сарыны жетік.

	Ол өртеніп тұрғандай көрінді. Аядым. Өзегі өксікке тұншығардай. Қошеметшілердің бірі:

	– Ақындар жасасын! – деді, іле-шала екіншілері:

	– Солар үшін!

	«Поэзия пірлері үшін алып қоялықпен» у да шу. Жарығын сөндіріп алғандай ол сылқ отырды да қайта тұрды. Ешкімді көрмеді, елемеді. Есікке нық әрі қайтпастай адымдады.

	Бәрі мына сиықсыз өмірде тыр жалаңаш қалғандай ыржалақтап күле берді. Ол есіктің тұтқасын ұстап тұрып:

	– Бәрің көшірмесіңдер, – деді де, жылпос жігітке қарап:

	– Көшірмемсің!.

	Сөз бітті. Есік тарс жабылды.

	Күлгендер езу жинап үлгермеді. Бірі отырған, бірі тұрған қалпында қала берді. Ол жатақханадан мүлде кеткен еді.

	Бірде оны базардың алдынан көрдім. Кезекпе-кезек алмасып өмір сүрер ақ қайыңды іздегендей, тым ұсқынсыз ба? Жоқ, мүмкін...

	Ол тағы бөтелкеге бар мұңын шағуда.

	– Дос та жоқ, туыс та жоқ, туған да жоқ. Мұсылман халқы бәрін дос, бәрін бауыр санайтын еді. Осы мен кіммін?!

	Расымен ол кім?

	Бар болғаны адам ба? Онда қандай адам, тағдырын оп-оңай тәрк еткен әлсіз, шарасыз адам ғой.

	Ең алдымен, оны тап-тұйнақтай көрсетіп тұрған сұр костюм-шалбарға, жарасымды көзілдірікке рахмет айттым. Сәлден соң көзін көрдім. Ұйқы көрмеген сияқты, қып-қызыл тіпті аянышты.

	– Оу, өзің емес пе, – дегім келді. Мені байқап қалса керек. Көрмегенсіді. Бөтелкеге:

	– Бақыт деген көздің қарашығындай-ақ. Сол саған жете ме? – деді. – Жетпейді. Білесің бе, мен сені өлең оқып тербетемін. Көшеден өтіп жатқан өзгелер жиіркене қарауда. Ол енді бөтелкені алақанымен әлдиледі. Құлай жаздады, бірақ құламады. Ұзай берді. Ұзап кете берді.

	Үнемі үнсіз жүретін үшінші жігіттің есімі есіме түсер емес. Ұқсас еді, біреуге ұқсайтын есім.

	– Рұқсат па? – деп бөлмеге ентелей келді.

	– Сізбен сөйлесетін сөзім бар.

	Шаштарын жып-жылтыр етіп басып тастайды екен.

	– Ол, ол... – деді міңгірлей төмен қарап.

	– Иә, не болды?

	– Ол ішіп кетті. Ол ақын еді. Оның өлеңдерін ұрлады.

	Тез сөйлеп, ойындағысын тез жеткізгенін ерлік еткендей ернін бір жағына шүйірді. Түсінсем де, дәл осы тұрысы қытығыма тиіп, бір де бір сұрақ қойып сөйлеспестен:

	– Бәріне кінәлі сендерсіңдер, – деп айғай салғым келді.

	Тістенген күйі: – Кет! – дедім.

	Қашан шыққаны белгісіз, біразға дейін өз-өзімді кінәладым.

	– Зайда болу қайда маған, ол болса тым биікте еді ғой. Талғамның төмендеп, дайынға көну, таласу, қалған уақыт емес пе? Дайын үй, дайын қызмет қажет бізге.

	Қоғамға осылай ренжіп, тіпті адамдарды жек көріп, бәрін көрместей болдым.

	– Әкелерінің, көкелерінің арқасында даңдайсып жүретіндер кімді жазғырсын, олар кедейлік, жетімдік туралы не біледі? – деп сөктім. Дауысым қабырғаларға соғылып құлап, қайта жаңғырып өзімді мазақ еткендей. Басым ісініп, құлағым шыңылдады. Екі қолыммен құлағымды басып отыра кеттім.

	– Мен оған қалай көмектесем? – деп ойладым. – Аллам-ай, көмек бере көрші, – деп шын мәнінде жалбарына сұрадым да, – Жаратушысын да адам қиналғанда есіне алатыны несі екен, – дедім.

	* * *

	Түсімде оны тым жақыннан көрдім. Көре сала өзгерісті байқадым. Сұр костюм-шалбар қара түске ауысыпты, галстук күлгін түске өзгерген, тек ыстық көрінгені көзілдірік қана. Сол баяғы көзілдірік.

	– Қалыңыз қалай? – деймін сасқанымнан.

	– Жаман емес, – деді де көзін алып қаша берді. Ақыры тура қараттым. Оның көзі... Оның көзі емес.

	– Біз сол Астанада жүрген, – деді үстіңгі ернін көтере мағынасыз күліп.

	«Алматыда еді ғой» деп ойладым. Сұрақ қою керек секілді.

	– Ауа райы қалай, жақсы ма? – Қажеті шамалы болса да, әйтеуір қойып қалдым. Ол алдымен сақылдай күлді де:

	– Суық, – деді.

	Асығыс екен. Қауырт жұмысы бар екен. Кітабы жарық көретіндігін айтып:

	– Өмір – шахматтың тақтасы! Жеңе білу – үлкен өнер! – деді.

	– Саған не болды? – деп түртіп оятқан құрбыма:

	– Оны түсімде көрдім, – дедім. Түсім екенін біраз жатып барып айырған соң.

	– Өмір, шахматтың тақтасы. Ұзап кетті. – деп сандырақтадың, ой, сен де, – досым керіліп жүріп: – Күн қандай суық еді», – деді.

	Тоңып қалған шығар, күн расымен суық екен. Аянышты сезім баурағандықтан болар, оның жанымда жүргенін қаладым. Жаңбыр ма әлде боран соғып тұр ма? Әлсіз терезе тықылдайды. Жоқ кәдімгі адамның қағысы ғой. Өте ақырын қағыс. Тұрып, терезе пердесін аштым, оның жанары жәутеңдеп тұр екен. Түсім бе, Құдай-ау. Ол дір-дір етеді, сақалы өсіп кетіпті.

	– Саламатсыз ба? – деп сәл езу тартты.

	– Сіз қайда жүрсіз? – Анық шыққан үнімде қуаныш бары сезіліп тұрды.

	– Ешқайда. Адал адам арам қоғамда өмір сүре алмайды, қарағым!

	«Қарағым» – деген сөзін және қайталап қойдым. Иығын сілкіп, қағып алды да жәймен ымдағандай:

	– Өлеңдерімді жоғалттым, құрттым, өзім де құрып барам. Менімен жүріңізші!

	– Қайда? – дедім.

	– Жүріңізші менімен!

	– Қайда?

	Ол үнсіз тұрды да:

	– Ғарышқа – деді.

	* * *

	Батылдық пен батырлықты түсініп бола бермейтін мен үшін келген сыннан өте шығу қиын еді. Өте алмадым. Қорықтым! Батырлыққа да, батылдыққа да бармадым.

	Автобустың салоны, басым мең-зең, өзімді бұл жерде де шахматтың тақтасында тұрғандай сезіндім. Қазірге мен солдатпын. Төрде король, ферзы, офицер, ат, тағы-тағылары... Корольге жақындау үшін автобус салонының оң жағын көздедім. Жауларым да осал емес. Орындарына берік. Әсіресе денелі келген орыс әйелі, бедірейіп қарайды. Екінші бетке бұрылдым, студент жігіт отыр екен. Қақиған күйі соны аңдыдым. Шаршадым, қалжырадым деп аяқтарым тұрар емес. Студент қозғалмады.

	«Қашан түседі бұл қасқа?» дегендей орынға ентелей көз тастағандар жетерлік.

	Еһ, өмір-ай!





ҚАРА КЕМПІР




	Баяғы сол қу тірлік! Қолдан-қолға өткен ақшаның ескіріп жыртылғанындай, өмір ескерусіз, тоқтаусыз өтіп жатты.

	Бүгінде қара кемпір жалғыз ұлының қолында. «Жалғыз ұл» деп атап кеткендікі болар, тіпті көршілер де «Қара кемпірдің жалғызы» деп сөзге қосады.

	Тоқал тамның тамұқтай терезесінен күн шуағы молынан түсіп тұрғанда бар әлем жарық құшағында болатын.

	Қызы мен Саматын далада ойнатып, тәй-тәй басқан жалғыз ұлдың аяғынан сүйіп-сүйіп:

	– Күнге қара. Қандай әдемі, саған күліп тұр. Әкең келеді дейді. Қарашы, қарашы!

	Баласын күнге қарататын. Көзі сығырайып, бетін ала қашқан ұлы «ыңылдап» шешесінің мойнынан құшақтайтын.

	Сол елес уақыт өте келе Қара кемпірге сағыныш ұялатты, қайта-қайта орала тәтті қиялға айналды. Қабығы аршылған томардың үстінде, Қара кемпір жотасы бүкірейіп, күбір-күбір сөз сөйлейтін.

	– Бүгін жұма. Шалымның да басына бара алмадым. «Жалғыз» алып барам деп еді. Қолы тиіп жүр дейсің бе? Білесің ғой, көріп жүрсің ғой.

	Қара кемпірдің күбірлеп отырысын көргендер:

	– Осы Қара кемпір шаңырайған күн астында кіммен сөйлеседі екен?

	– Е, ішіндегі барын шығарып қалғысы келер. Нелерің бар ол бейбақта, – деп бірі мүсіркесе, енді бірі:

	– Шалын сағынып жүрген болар, қарт кеткелі қу томардың үстінде күнге қарап, жыбырлайды да отырады.

	Міне, Қара кемпір туралы сырт көздің сөзі.

	* * *

	Ауыл тегіс өрт астында қалғандай қарбалас болатын. Әкесінің ауқаттылығы арқасында қиындық дегенді сезбей өскен Еркежан (бүгінгі Қара кемпір) – ол кезде бір үйдің ерке-тотайы еді.

	Елге бәрі жетіп, шалқып жүретіндей көрінгенмен, Еркежанның қыз болып қысылып, қиналатыны бойының тапалдығы еді. Шешесіне айтатыны:

	– Бойым қашан өседі, бетім неге аппақ емес?

	– Әлі кішкентайсың, кейін әп-әдемі болып өсесің!

	Анасының ылғи қайтаратын жауабы осы.

	Ауылдың қыз-қырқынына, сұлуына арман болған иықты, мұртты жігіттің жұпыны киінген әкесі екі-үш кісімен келіп кеткелі, анасы жар болу туралы көп айта бастады. Әкесі қалай көнгені, жұпыны кісі қалай көндіргені бұған белгісіз. Бар білгені еркелікті тастайтын уақыттың жеткені еді. Кейін келе иықты, мұртты жігіттің аты Орынбасар екенін, әрі оған күйеуге шығатынын ұқты.

	* * *

	– Қара қақпас, бол, қи, ой. Отырысын, жүн түту керек!

	...Құлақты жеген мардымсыз үн. Бұл қызыл көз келіні. Қара кемпір оған әлдене деп «шаңқ» етіп ұрса кетпеді, «қазір, қалқа» деп елжірей ентелемеді. Сірә, осы әрекет үрдіске айналған, үйреніскен.

	Қара кемпір бүкшеңдеп қоқым теріп, қисаң қағып сиырдың жаппасын илеп жаяды.

	Икемге әбден иілген қолымен бетін сипап, кешкісін күбірлеп Алласынан адал өлім тілейді.

	Келінінің «ауру», «ұстамасы бар» деген алып-қапша өсегі елге тарағалы қанша жыл. Ел секем ала қараса, қара кемпір: – Тәйірі, – деп күлімсірейді де қояды. Онымен ғана бітсе ғой, келемеж «алжыған қақбас», «жалмауыз» күнделікті тұрмыстағы келіннің «ақ иті мен көк иті».

	Бесін уақыты. Бүкшеңдеп томардың қасына жақындаған Қара кемпір:

	– Ой, Алла-ай, алсаң да ақ өліммен алғай, – деп күрсінді, – келін бала жас қой, ақыл бер, санасына бер.

	Көңіліне кірбің ұялап, мұңды жанарына қыртыстанған орамалын тақады да: – Шүкір, шүкір, – деп, шүкіршілік етті.

	Одан тоқал тамның аядай бөлмесіндегі бақытты күндерін ойлады. Оның орнына кең сарайдай салынып жатқан үйден жиіркеніп, табалдырығынан аттағысы келмеді.

	Ақ босағаны аттағанда бар болғаны он екі жаста еді. Ата-енесіне биязы, барынша әдепті болған Еркежан еркелігін тастай алмады. Өзіне жарасымды әрі тартымды еді. Шаршап-шалдығып жұмыстан оралған күйеуін наздана жүріп қарсы алатын. Орынбасар бастапқыда үйреніспей, әке-шешесінен біртүрлі қысылғанымен, кейін келе келіншегінің еркелігін сағына, асыға күтетінді шығарды.

	– Ертегі айтшы, – деген Еркежанға Орынбасар тосылып қалды, біраз ойланып жатып, – аңыз айтып берейін, – деді, – «Қыз ұя» деп аталады. Мағынасы қалмақтардан қашып тығылған ағасын құтқарам деп өлген қыз туралы.

	– Сонда қалай?

	– Ағасы биік құздағы үңгірге, үңгір болғанда құдық секілді шұңқырға тығылады. Оған қарындасы түнде ішер асын тасиды. Қалмақтың бірі сезіктенсе керек, қарындасына бәрібір ағасын табатынын, тапса өлтіретінін айтады. Қыз түнде келіп, ағасының орнына түседі. Ертесі қалмақтар келіп үңгірге ары айқайлайды, бері айқайлайды. Еш жауап болмаған соң, өртеп кетеді.

	– Неге?

	– Білмеймін. Өртемеген де шығар, әйтеуір, қыз ұяда қалып қойған. «Қыз ұя» деп содан атап кеткен.

	– Сөйтіп те айта ма екен, – деп, Еркежан бірінші рет күйеуіне ренжіген. Сол күндер кеше ғана өткендей сағымға айналды. Одан бері қыз сүйді, ұл өсірді. Бүгінде қызын қияға қондырды, ұлы ұяда қалды. Ең өкініштісі, Орынбасар бұны тастап мәңгілік сапарға аттанды. Кетерінде бәрін қасына жинап оған ұзақ көз тастады.

	Жанары солған, әл үстінде жатып келініне:

	– Айналайын ақыл кірер уақытың да болды, апаңды сыйла! Әруағым тыныш жатсын десеңдер елге күлкі, дұшпанға таба қылмаңдар.

	Еркежанға сәл жымиып:

	– Саған рақметімнен басқа айтарым жоқ, ризамын, – деп үнсіздіктен соң көз жұмған еді.

	Көп ойдың түбінен Қара кемпір қазір де:

	– Мен де ризамын, риза болмай қайтейін, балаларымның әкесі, асыл жарым болды ғой, – деп көңіл тебіренісін күн көзіне шаққандай, пыс-пыс етіп мұрнын сүртіп қойды.

	Орынбасарға Саматы былдырлап:

	– Елтек айтшы, – дегенде «Қыз ұяны» дәл Еркежанға айтқандай қайталайтын. Самат жалығады, жылайды, түсінбейді. Ол да бірде Еркежан ренжігендей:

	– Сөйтіп те ертегі айта ма екен, – дейтіндей еді.

	Әй, кейде сол баласы, қызығын көреміз деген немерелері тілін алмақ түгіл көңілін бір ауық ауласайшы.

	Қорадан қи тасуға дауыстап «Қанат, Жанаттаса» да естімей ме? Әлде... әйтеуір жоқ болады. «Жығылмақ түгіл, өлсең де бәрібір-ау бұларға» деп Қара кемпір іштей қорқатын.

	Оған шалымен өткен күндер өзінше дәурендей. Бетіне сен сондайсың деп баспапты, керісінше, келінінің қышыма тілін естігенде:

	– Қанша өміріміз қалды дейсің, сыйла?! – деп зілсіз бұйырып, тілсіз түсінетін. Еш ашулануды білмейтін, ақкөңіл, жомарт жан еді. Қызыл көз келіні жылда етектеп бала тапса да, атасына ұнамайтыны сараңдығы, жоралғы білмейтіндігі.

	Қара кемпір басы айналып жығылатын-ды. Ұлы үй салумен әлек, қызыл көз келін:

	– Балалар ер жетті. Асанбайдан кембіз бе?

	Өстіп жүріп Орынбасар екеуінің қара шаңырағын бұздырды. Орнына бес ауыз үй салдырды. Биыл қасына тағы да бөлме қосуда.

	– Не деген жетпейтін, не деген бітпейтін үй?!

	Қара кемпір түсінбейтін. Түсінбейтіні бала күнінен кең үй дегенді, көп бөлме дегенді көрмеген. Әкесі бай болғанның өзінде екі ауыз үй. Орынбасарға қосылғандағы көргені тоқал там.

	– Тар бөлмеде тарылып отыра алмайтын келінінің қақсап жүргендегі жыры «кең үй, кең бөлме».

	– Кең, кең. Ой, Алла-ай, адам көп нәрсе талап ету үшін де өзі сол талапқа тұрарлық болса ғой, – дейді іштей Қара кемпір. – Жарық күннің астында жүріп адасқан екенмін. Адасушылар екенбіз!

	Тағы біраз сан ойдың сұрағына жауап іздеумен отырып қалды.

	Бірде Қара кемпір жаңа салынып жатқан тамның биік табалдырығын аттай бере, ет бетімен құлады. Содан дірілдеп, басы айналатынды шығарды. Жалғыз ұлы:

	– Біз солай шештік. Үй салынып біткенше, қызыңызда бола тұрасыз. Біткен соң алып келіп, жаңа үйге кіргізе қоямыз.

	Асанбайдың қызыл көлігі де дайын тұр екен. Сол күні шалғайда тұратын қызына алып келді. Еркежанға түсініксіз «жіп» деді ме, жолда ұлы мәшине алам деп қалған. Іштей «о не болды екен? Мәшине ме, жоқ соған ұқсас пәле ме?» деп бір түйді де күн көзімен ойы жарысып, өзімен-өзі отыра берді.

	Қызына келгелі түсіне шалы кіріп жүр.

	– Намазға жығыла бер, – дейді. Намазды Орынбасар отыз жасынан оқитын. Түс көргелі өз үйінде, немерелерін иіскеп, жалғыздың қасында болсам деген ой келді.

	– Ой, Алла-ай, қастарында жүріп ешқайсысын еркелетпеппін де ғой. Бірақ бала болып өздері де еркелемейді. Жанатжан ғана «әпә-әпә» деп ұмтылып, бір нәрсе айтқысы келеді.

	– Жанат, үстіңді былғайсың бері жүр, – деп қызыл көз келін едірейіп тұрып алады. Баланың бәрі содан ба маймаңдап құбыжық көргендей қаша жөнеледі. Мырс-мырс етіп күлген кемпір күннің батып бара жатқанын байқады. Одан соң:

	– Сен де қашып барасың, ә, – деді де, – Сенің қорқатын жөнің жоқ қой енді, – деп мұңайды.

	Қызыл бояулы шымылдықты құрып, ұзатылған сұлу қыздай тереңге бата берді. Күн байыр шақ болды.

	Әлсіздік кәрілікті, кәрілік Еркежанның жастық шағын ұрлап, жан-дүниесін тондырып, күннен-күнге билеп төстеді, күннен-күнге қажытты, қартайтты.

	Бүгін күн көзін көргісі келгенмен Қара кемпірді зіл қара күш басты. Оған сол кезде де перде арасынан сәуле шашқан күн ғана жылылық сыйлап, бір уақыт көңілін аулағандай болды. Ондайда Қара кемпір бар сырын ашып еркелей төгіле сөйлейтін.

	– Ол кішкентайында тас қараңғыда жылап оянатын. «Алыпсоқ, дәлә» деп арсылдаған иттің ащы даусы шыққан жаққа қолын шошайтатын. Шошып қалмаса екен деген үрей тұратын. Бала еді ғой ол кезде.

	Күн бұлтқа жасырынып бөлме ала көлеңке тартты. Әңгімесін тоқтатып жарық түскенін күтті.

	– Алыпсоқ ұйықтап жатыр, біз де ұйықтайық. Менің ұлым ақылды. Бала болса да бірден түсінетін, жылайтын. Ит арс-арс етіп мен мұндалайтын. Жүні жер сипаған сабалақ Алыпсоқ бізге тілін салақтата, біртүрлі еркелейтін. Сондағы жалғызымды көрсең ғой! Сен көрмедің!

	– Алыпсоқ, Алыпсоқ, – деп алып ұшып, елпектейтін. Қиялға беріліп біраз жатты. Көзі ілініп кетіпті.

	Орынбасар келіп тұр.

	– Өңім бе, Құдай-ау, шал не істеп жүр? Ол өлген еді ғой, – десе,

	– Өлген жоқпын, тірімін. Орынбасармын. Енді келіп тұрамын, – дейді де ұзай береді. Шалының соңынан ерерін, не ермесін білмей бұл тұрып қалады екен.

	Көзін ашса қасында күйеу баласы мен қызы тұр. Әлденеге мазасыз қызы тершіген денесін сүртіп, құрғатқанда өзінің қиналып жатқанын білді.

	– Үйге қалай жеткіземіз, көлік тапсаңшы!... Мелшимей бірдеңе десеңші!

	Сопиып тұрған күйеуі өзі ғана түсінетін, тілмен міңгірледі де, иығын көтерді, онысы «білмеймін» дегені еді.

	– Үш күн болды не нәр татпады, – деп қызы бұртиды.

	Қазаққа сөз маза берген бе? «Қызының қолында өліпті», «жалғызы не бітіріп жүр» дегеннен сескенгендіктерін білген Қара кемпір болар-болмас жымиды.

	– Қорықпаңдар, әзір өле қоймаймын. Мені қайтсын. Орын жоқ болар, – деп қалжыңға сүйеді. – Әрі өлсем, өз ажалымен өлді дерсіңдер, – езу тартқан кемпір қайта үнсіз жатты.

	– Ой, сіз де қайдағыны айтасыз, – деген қызы қызырақтап күйеуіне қарады. Күбірлегендей болған екеуі жатын бөлмелеріне аяқтарының ұшымен ғана кете барды.

	Терезе перденің қырынан енді ай жарығы түсіп тұр.

	– Үй салғанша шыда, біткен соң күрішіңе тоямыз, – қызыл көз келіннің безерген бейнесі көз алдына келе қалды. Барынша ұйықтауға тырысқанымен, ол әрекеттен түк шықпады.

	Шалы кеткелі ұлы, немерелері болып дұрыстап ауқат та ішпепті. Дастарқан бұрышында немесе ел соңында жәутеңдеп отырғаны.

	Ұрыс, ұрысуға қажетсіз нәрселерден туады. Қара кемпір көнген, көнген де қатты қатайған. Әжімдері тереңдеп күннен-күнге жүдеу тартқан.

	Бірде бұзау еміп қойды деп алқымынан алған келініне қол көтере алмай қиналған, жүрегі қысылып, бұл өмірден баз кешердей болған.

	Қадірі қонақ келгенде артатын Қара кемпір келінінен «апа» деген сөзді есітіп, жылы жүзін көріп таңданатын.

	– Апа, жоғары қонақтың қасына отырыңыз. Апа, астан алыңыз, шәй ішіңіз!

	Бәйек болу көпке созылмасын келін де, кемпір де іштей ұғысып отырады. Әсіресе Асанбай келгенде түлкі жүріске салып қылмың-қылмың етіп бұралаңдайды-ау кеп.

	– Ақ әже, аманбысыз, – деген Асанбайға Қара кемпір елпеңдеп:

	– Аман ба, қарағым, – деп риза жүзімен басын изейтін.

	– Апаң аман болмай қайтсін, Асеке-ау, баппен бағып жатырмыз да.

	– Дұр-ес, – деп дауысын созып, – Осы кісілер аман болсын де, өстіп жүргеніміз, – домаланған қозы қарнын бір сипап, – Ақ әжемдердің арқасы.

	Ондайда кемпір қидың мүлімтік иісі бар қолын сабындап, көбіктендіріп жуып, көйлегін ауыстырып, төрге қонақ қасына жақын сырғитын. Өз үйіндегі базарға айналған тіршіліктің біразын есіне алып, жылағысы келді. Ешкімге керексіз екенін, өмірден елеусіз өтерін білді.

	– Ей, Алла, адал өлім бер! Қор қылмай, сөз қылмай, ал бұл жалғаннан!

	Асанбайдың мәшинесі де, жалғыз ұлдың өзі де көрінбеді.

	– Мейлі, ол жалғыз ұл болса, бұл – жалғыз қыз. Іштен шыққан баланың жаты болмас. Осында өлсем де арманым бар деп айтпаймын. Енді бәрібір өлсе, қара жерге кірсе болды.

	Сол түнгі түсі өзгеше еді.

	«Қыз ұя» екен дейді. Орынбасар бұны көп күтсе керек. Қабағы қатулы. Ойлана басып қасына жақындаса, шалы құзға секірмекке дайын екен. Қолдарынан қыса қатты ұстап, екеуі бірге секіреді. Неге екені белгісіз екеуі риза, құлаймыз деген ой қаперіне кіріп шықтайды. Құлап барады.

	Таңның атуын тағатсыздана күтті.

	Күн қызуын, күн жылуын, күн еркелігін жан жүрегімен қалады. Түстің әсері болар «Қыз ұя» туралы Орынбасар айтатын аңыз есіне түсті. Немерелерінің қасында тірі жүрсе:

	– Ата, ертек, – дегенде, – Қалмақтардан қашып тығылған ағасын құтқарам деп құзда қалып қояды, – дер. Бала көңілі үшін қызды аулына аман оралтар. Кім білсін! – Ертегі сұрайтын немерелер ме, киноның түбін түсіріп көреді, – деп шамырқанып жатқанда, Үркер көтерілді.

	Қара кемпір сергек тұрып, сергек жүрді. Қызының қуанғаны, немерелерінің жүгіргені оған солай болу керек секілді еді.

	Күн шұғыласымен елжірей қарады.

	– Сен ғана өмір сүруіме себепкер болғандайсың. Жылуың бітер күн жоқ шығар, – қолы дірілдегенде ырық бермейтін. Кәрілікті бір мойындағандай болды.

	– Ал менікін әлдекімдер ұрлаған екен, – деген сөзді күткендей әсем әлемнің сұрқы қашып, көлеңкесін түсіріп, мұздатып бара жатты. Ол бүкірейген күйі бір жазылмай отырды.

	– Қу тірлік базарға айналған!

	Осы сөзді ішінен бірнеше мәрте қайталады. Не үшін айтқанын өзі де білмеді. Күрік тауықтың көлеңкеде жатқан өлімсек балапанын көрді. Күнге қақтап жатқызды.

	– Саған да күннен өзге ешкім жылылық бермес. Күрік тауық өз жаны, өз қарнымен әлек. Жем тапса, қарнын тоқтаса, оның ары сол. Ал, адамның қай азғаны, дүние көзіне ең жақсы қасиеттерін ауыстырып, ақылдан адасуда. Айырмашылығымыз шамалы екен. Екеуімізге де жылы жер мен жылы ас, жылы сөз керек.

	Қара кемпір бір суынды, бір ысынды. Санасына сан сұрақпен қоса өлім келді. Өлім туралы ой келді. Суық ажал денесіне кіріп дірілдеткендей, қолын аспанға созды. Сөйлегісі келгендей аузын ашты, бірақ, даусы түсініксіз естілді.

	– Сен, тек сен .... Мені әжуаламашы. Өлім жайлы өлерінде ғана ойладың ба деме. Жалғызымды кінәлама, қарғама, – демек еді.

	Көкжиектен күн бір күліп, бір жылады. Денесі тершіп, басы айналды. Көзін тарс жұмды. Жоқ қайта ашты.

	Өмір соншалық ыстық болар ма?

	Өлім дегенді өлшеп көрмесе де өз қалін, ешкімге керексіз кейпін елестетіп үлгерген еді.

	– Жарық дүниені қимайтындай нем қалды бұнда, нем?

	Өз-өзімен арпалыстың есті алар айбары жаңа басталды.

	– Жылылық күтетін, – иығымен күлді. – Махаббат іздейтін, кіммін мен. Бар болғаны қара кемпірмін, – есімін әлдеқашан ұмытқандай.

	– Қара кемпірмін, – деді.

	Ішкі арпалыс пен күйзеліс сыртқа түк көрсеткісі келмеді. Көрсетіп қайтсін, адам өз басына түспей еш ауыртпалықты түсіне бермейді.

	Қызы анасының жүзіне барлай қарады. Ол да інісін тосып жүрген болар. Қуанғаны шешесінің бас көтергені еді.

	Қара кемпірді түпсіз ойдан балапан шиқылы шығарды.

	– Ұлым ба? – деді. Балапан нәзік қана шиқ-шиқ етіп қанатын сілкіді де, құлай беріп, қайта тұрды, қайта құлады. Жалаңдап ішегі тартылған таз ит жүгіре жөнелді.

	– Қаңғыған ит те саған өш, сілекейін шұбырып жесем деп тұр.

	– А, қанатыңды тістеген осы екен ғой, – деді.

	Басы айналып, көзі қарауытқан Қара кемпір құлағына балапан шиқылы алыстан келгендей еді. Құлағы енді түк естіртпеді. Керісінше: – Күрішіңе тоямыз, ешкімге қажетсіз. Қара кемпір, ха-ха-ха, – ақсиып күлген қызыл көз келін тұрды.

	Кемпір бар даусымен айқайлағысы, қызын қасына шақырғысы келді. Мына бәлекеттен біреу құтқарса деді. Қызыл көз келін енді тістерін қайрап: – Қара қақбас, өл, өл, – деп, тістері қисайып, аузын арандай ашты.

	– Ең болмаса, өлерімде тыныштық беріңдерші! Жақсылық сыйлаңдаршы! – деп жиырылып алды. Шыдап баққысы келді, бұл елестен құтыларына сенді. Көкпеңбек болған ернін тістелей берді. Тас қылып тұрып алды. Біраздан соң жүрегі айнып, құсқысы келді. Аузын аша алмады, жанары бұлдырап, бар денесін, бүкір жотасы қара зіл болып баса түсті. Қара шалы келеді екен дейді.

	Әне жақындады: – Тұр, тұр, – деді. Қара кемпір орнынан көтерілуге тырысты. Бағанағы зіл қара күш мытып-мытып еңсесін басты.

	– Қане, тұр, Еркежан, «намазға жығыл!» – шалы қолынан демеді. Орнынан екінші мәрте көтеріле сүйретіліп барып әзер тұрды. Аяғын қазық қаққандай шегелеп қойды да, жыбыр-жыбыр етіп: – Күнәмді кеш, шалымның қасына ақ өліммен ал. Жалғызыма жақсылық бер.

	Жалғызы туралы қалай бастап, неге айтқанын өзі де біле бермеді. Ұзақ тұрыстан кейін денесі қалшылдап, тізесі дірілдеді. Солқылдап жылады. Көз жасы күнәсін шайғандай тоқтап болмады.

	– Сәждеге бас қой, – деп біреу сыбыр еткендей еді. Қара кемпір екі қолын сәждеге ыңғайлап еңкейе берді.

	Қара кемпірдің басы бар екпінмен дөңгелек тасқа құлады. Соңғы сөзі: – Аһ! – деген күрсініс болды. Бар жиғаны, бар сыры, бар назы осы бір ғана: – Аһ! – деген күрсініске сыйып зілді, ащы, анық естілді.

	Тарс етіп ыдыс сынды, баж етіп қызы жылады. Ал, балапан кемпірді шыр айнала берді, шыр айнала берді. Кінәсіз екенін білдіргендей жарық күн бұлттарға бір тығылып, бір көрінді.

	Жоқтау айтушылар әр түрлі дауыста, әр түрлі кейіпте еді. Бірі:

	– Апатай, апа-тай, – деп қайталай берсе, енді бірі:

	– Шеше, шеше, – дейді.

	– Ақ әже, алтын әже, – деп дауысын аша айқайлаған Асанбай еді.

	«Жалғыз» болса бәріне барлай қарап: – Ой-бу, – деп «өкіріп», көшеде тұрған су жаңа джипіне көз қиығын тастап қойды.

	Қызыл көз келін жуырда салған ақсиған алтын тістерін көрсетіп азынады.

	– Бізді тастап қайда кеттің, апа-ау, енді кімнен ақыл сұраймыз, – деп, көзін қатты-қатты қысып қойды. Жас ағар емес.

	– Апа-ау, бізді кімге сеніп тастап кеттің, – бір тамшы жас қалмай жанарынан тартылып, тарылғандай еді.

	Джиптің әйнегі шағылысып, күнінің сол ойыны «жалғыздың» елесін оятты.

	– Ол кезде бала едің, – деп, біреу сөйлегендей болды. Шешесінің даусын таныды. Жан-жағынан іздеді, таба алмады.

	– Арсылдаған Алыпсоқты, жүні жер сыпыратын соған алып бар дейтінсің.

	Мұның арты енді сыңғырлаған күлкіге ұласты. Жарасымды күлкіні естімегелі қашан. Қандай әдемі дегісі келді. Сол әдемі күлкі жалғызды күн сәулесіне қарай тартты.

	– Шеше, шеше, – деген ол жан-жағына қарады. Өзгелер жоқтау айтып жатса керек деп түсінді.

	– Сабыр сақта, Алланың жазғанына шара бар ма?

	– Өлмектің артынан өлмек жоқ, тіріге амандық тілейік.

	Енді судай жаңа көлігінің үстіне күн құлағандай әсер қалдырып, жанарын жасытты.

	– Шеше, сен күн секілді едің ғой, – деп тұра жүгірген әрекетіне ел елең етті. Алыпсоқ елесі, арсылдаған үні құлағына келіп өзі де абалып үріп, ұли берді, ұли берді.

	Енді Қара кемпір жоқ сендерге. Бүкірейіп жүріп қи оймайды, көз жанарын тауысып жүн түтпейді, қисалаңдап, шаршап-шалдығып су тасымайды дегендей күн күркіреп біраз тұрды.

	Ауыл иттерін еске салған ұлу мен азынау, арсылдау мен қыңсылау жалғасып азан-қазан күй кешті.

	Күн исі сіңген Қара кемпір бар қасіретін, бар базарын жалғыз өзі көтеріп, бұл жалғаннан өте берді.





КҮЙ




	«Аллаға сенсең құстай ұшасың,

	адамға сенсең құрдай жорғалайсың».



	Жай ғана қарабайыр адаммын! Ол өзін осылай бағалайды. Сырт көзге шынымен-ақ, қарапайым, орта бойлы, қараторы жігіт ағасы.

	Жәудір екеуінің таныстығына жарты жыл уақыт өтіпті. Сабақтан кеш шыққан Жәудір нөмірі бесінші троллейбусқа кіргені сол, өте мәдениетті түрде түрегеліп жас жігіт: – Отырыңыз! – деген. Несі бар қызды көріп қызықпайтын жігіттер аз емес. Жәудір «рахмет» айтып жайғаса беріп еді...

	– Тәйт, ер азамат бола тұрып, қыз балаға орын бергенді қай атаңнан көрдің?.. Өзің отыр!

	Жеки, бұйыра сөйлеген жаққа жұрт жамырай қарады. Қапелімде жігіт аузына сөз түспеді. Жәудір болса екі ортада әбден қысылып, қызарып кетті. Келесі аялдамадан түсіп қалайын – деген оймен есікке жылжыды.

	– Батысқа еліктеп уланған немелер, ер адамға жол беру қайда?

	Екеуінің жолы бір екен, тек Жәудір соңғы аялдамаға дейін барады. Бұдан кейін талай бірге мініп, бірге түсер көліктен, бұдан соң да қарапайым кісі өзіне ғана тән бәлкім қазақ халқына жақын танымдық дүниелерін сөз етер. Бұдан әрі ғой ылғи ер адамға орын беріп, ер кісінің жолын қия өтпейтіні Жәудірдің.

	* * *

	Қарапайым кісінің қарапайым бөлмесі. Бәрі өз орнында қара домбыра, шаң басқан перде, жылауық баланың бетіндей сүртілусіз айғызданған терезе.

	– Тек қара домбырасы серік болған осы жанға теліткен не нәрсе? – деп ойлады Жәудір бөлме ішіне көз жүгіртіп.

	– Келдің бе, балам? – Қарапайым кісі күліп отыр.

	– Келдім!

	– Күй ырғағы адам жанын тазалайды. Күй тыңда. Әдетінше қабырғада ілулі тұрған домбыраны алды, үнсіз біраз отырды да ақтық күйін шерткелі тұрғандай жанарына жас үйірді. Жәудір үйренісіп қалыпты.

	Бәлкім күй құдіреті шығар мені осында жетелейтін. Қанша күннен бері жалғасып келе жатқан күй мағынасы ұқсас, мәндес сияқты. Әлде қандай сағыныштың сарыны келеді... және ол сағынышты екеуі ғана ұғынатындай, екеуі ғана сағына алатындай. Әйтеуір ортақ байланыс бар.

	– Неге бәрі алғашқыдай емес. Алғаш қызыққан сұлу Алматы қайда? Бүгінде неге көріксіз. Алғашқы махаббатыма жолықтырған шұрайлы, жып-жылы көктем қайда?.. Сүйген, сенген жаншы (өзгемен кетті).

	Жәудірді сағыныштың жалғыздығы басып алған еді, жылап отыр. Күй де тырс-тырс жас тамызып егілгендей ме?.. Қарапайым кісі ғана бәз баяғы қалпында беріле, шалқая түсіп күйге айналып кеткендей күймен ырғала, теңселіп қояды.

	Не құдірет. Өз жанынан сыр ұқтырған, құпиясын ақтарып ашып тастаған. Қарапайым кісіден Жәудір ұялып кетті, жасын сүртті.

	– Сіз ... – не дерін білмеді.

	– Алла адамдарды жаратқанда тап-таза қып, пәк етіп жаратады екен. Біз өзіміз ғой жан қалтамызға жамандық атаулыны толтырып алатын.

	«Сіз өзгермеңізші» іштей Жәудір күбірлей берді, «өзгермеңізші». Қарапайым кісі домбыраны іліп жатып: – Мен күймен туып, күймен өлетіндеймін, – деді. «Онысы несі күймен туып, күймен адам өле ме екен?». Жәудір шошып кетті. Бейне бір өлімнің ызғары сезілгендей еді. Көзі ілулі домбыраға «қадалып» қалыпты. Қарапайым кісі домбыра шетіндегі таңбаны алақанымен сипады.

	– Біз таныспаппыз да ғой.

	Жәудір «селк» ете қалды.

	– Баһадүр, – деді де домбыраға ойылып жазылған сөзді оқытты.

	Қошқар мүйізді қазақтың оюы әрленіп Баһадүр аты әдемі жазылыпты. Өзін таныстырмаған күйі: – Қайтайын, – деді Жәудір.

	– Қайта ғой... Айтпақшы, мынау танымдық ойларым еді, оқып шыға қойшы.

	Қолдан жасалған кітапшаны алған Жәудір көзін төмен салып шығып кетті.

	* * *

	Жабырқау күндерінде жылылық іздеген Жәудірге қарапайым кісінің жолыққаны жоғалтқан ағасын тапқанмен тең еді. Бара бергісі келетін, көре бергісі келетін. Күй тыңдаған сайын рухы өсіп марқаятын өзгеше әлемге кіріп, бәрін ұмытатын.

	Күй шерткеннен бір жалықпайды, сірә күй де бұл кісіден жалықпас. Жәудір осылай ойлайтын.

	– Әйелі бақытты шығар. Менің де жарым қарапайым кісідей болса. Түнеріп, түңіліп барсам мәз-мейрам пішінде, сарғайып, сарылып жетсем бей-жай, сабырда отырады. Екеуміз ұқсаспыз, – деді Жәудір. Ол кісі де мен секілді күле алмайды, жарқылдап жүре алмайды. Үнемі сабыр шақыратыны сол. Сабырлы жан, ал мен төзбеймін. Үміт қана мені тірі алып жүрген. Ол өзі өлмей, өшпейді. Мүмкін өлмейтін, өшпейтін Үміт болар... Жәудір енді көшедегі адамдарға үңіле, ұрлана қарады.

	Бәлкім қарапайым кісідей көзге түспей, байқалмай менің де болашақ жарым кетіп бара жатқан болар.

	Есер, желіккен жігіттер:

	– Қарындас, танысайық та, – деп ыржалақтады.

	– Мына қыздың есі ауысқан ба? – деген түрмен жақтырмай өткендер де бар.

	Жәудір тым жабырқау еді.

	– Менің де жар құшып, бала сүйгім келеді. Жалғыздықтан шаршадым деп іштей еңіреп, езіліп келеді. Жан-тәнімен қалаған адамы есіне түссе өзегі ашып, өксиді. Оның тіпті балалары бар ғой.

	Бейне бір даланы тыныштық жайлап құдіретін көрсетіп билеп тұрғандай ағаштар да үнсіз, көше де тым-тырыс, құстар да сайрамайды. Жәудір үйіне келе сала өз өмірінің ең қызықты сәттері мен сүйіктісіне жазған хаттарын оқыды. Хатты асықпай оқып болып, рақаттана күлді.

	– Ақымақпын! Сірә өзгеруім қажет шығар. Қарапайым кісінің танымдық кітапшасының алғашқы бетін дауыстап оқыды.

	«Отан тіс тазалайтын құрал секілді. Тіс тазалағышың болмаса аузың сасып кетеді. Өзге біреудің тіс тазалағышын қолдансаң, құрт жұғуы мүмкін. Құрт бүкіл тісіңе зиян».

	– Меніңше иман да сондай. Иманы жоқ адамның рухы әлсіз. Рухы әлсіз жаннан жақсылық күтпе. Кітапшаның өзге беттерін ақтарып жатып Жәудір төрт бүктелген қағаз тауып алды. Ашып қараса хат екен. Оқығысы келіп кетті. Қызға, әйел затына тән қызығушылығы оянды.

	«Көктем ғұмырының өшпес махаббаты, оның патшалығындағы Баһадүр Сұлтан. Иен даланың түптерінің түбінде, із түспес түзекте болсаң да жүрек сынды сенімен егіз, ханымның үздіксіз тосуда». Ары қарай хатты оқуға дәті шыдамады немесе тәрбиесі жібермеді. «Баһадүр Сұлтан».

	– Баһадүр, – деп сүйген қызы атаған екен ғой, батырларға тән есім... Мен секілді ол да ақымақ екен ғой ғашық болып. Оны да тастап кеткен ғой. Солай... Қарапайым кісі де сүйген, сүйе тұра... Әйтпесе неге сарыла, біреуді сағына күй шертеді. Хатты өзі жазған хаттармен салыстыра қарады. Ертегідей ме... тым ескіше жазылғаны болмаса мағынасы бір күту, сағыну.

	Ертесі бәрін ашық сөйлесуге қалдырған Жәудір тілегі орындалмады. Қарапайым кісі жалғыз емес екен. Дөң қабақты, егде тартқан адам отыр.

	– Сенің ерекшелігің күй құдіретін ұғынуында, бізден айырмашылығың да сол.

	Қарапайым кісі ыржалақтады, (соған масайрап қалғандай) Жәудір өзінің бойында ол кісіге деген жек көрінішті бір сезім оянғанын сезді.

	– Жақсы кісілердің азғындалуы дәл осы тұстан, мақтан сүйгіштік пен адамның жалған сөзіне сеніп кетуінен басталады.

	– Баһадүр, менің ойымша бұл дүниеде ойнап, күлген жөн. Ертеңгі күнді көре жатармыз.

	Баһадүр Сұлтан миығынан күлді, «күлкісі қандай аянышты», Жәудір екеуіне тыңдаушы ғана.

	– Аға, дұрыс қой, дұрыс... Бірақ үмітсіз сайтан.

	Жәудірдің айтайын дегені, сұрағысы келгені көп еді. «Адам бәлкім өмір бойы жалғыз. Жалғыз дүниеге келеді, жалғыз жарық дүниеден өтеді. Екі адамның бір-бірін түсінгісі келгенімен, түсініспейтіндері белгілі еді.

	– Аға, тыңдаңызшы әлі де кеш емес. Алла кеш, кеш пендеңді. Қандай аянышты, кімге тыңдатып, не түсіндірмек.

	Жәудір орнынан тұрды, екеуі де бұны аңғарар емес.

	Дөрекі батыстанған қала тынымсыз тіршілік үстінде екен. Жәудір бесінші троллейбусқа жүгіріп кіріп кетті. Оның қарапайым кісіден сұрамағы:

	– Неге үмітім бір жаннан үзілмейді. Осы мен кімді іздеймін, баһадүр жүректі асыл аға! – демек еді. Бәлкім жауабын өзі тауып та алған болар.

	Алматының өзгермелі ауа-райына сенім жоқ қой, себелеп ақ жауын жауып тұр.

	– Кімге сенуге болады?

	Жәудірдің сауалының бірі осы, ол аз да болса ойланбақ еді. Оның санасын жабайы әуен тарсыл-гүрсілі билеп, таптап тастады.

	Әлдекім орын бергендей ме?..





ТҮС




	Бәрі де бұлыңғыр екен дейді...

	Әйтеуір бұл келе жатыр. Сарыөзек баз, өзінің Ж кішігірім ауылы. Сәбитбектің үйі екен дейді. Кішігірім ауылында ауқатты тұратын Сәбитбек қана ғой...

	Сарыөзек баздың бүкіл қатын-қалашы, тіпті, өзінің бәйбішесі де Сәбитбекті мақтап жатыр екен:

	– Еркек десе, еркек! Үйін қарашы сарайдай.

	– Қызметі жоғары!

	Жәкен көп ішінен өзінің әйелін байқап қалды.

	– Түу, өзі салмақты ғой, – дегенін де естіді.

	– Қорасы малға толып тұр, – деді бірі.

	Жәкеннің басы айналып, құлағы шыңылдады. Сан дауыстың үнін өшіру үшін құлағын басып еді, аз да болса тынышталды, аз да болса мардымсыз мақтаудан құлағы дем алды.

	Бәрі де бұлыңғыр. Әйтеуір бұл келе жатыр. Кәдімгі Сарыөзек баз. Өзінің кішігірім ауылы. Сәбитбектің үйі екен дейді.

	«Бәрі қайталанатын болды. Әйелдер Сәбитбекті мақтайды. Бәйбішесі бастар, қатындар қостар» деген. Жоқ. Ешкімде үн жоқ. Сәбитбектің қорасы. Сәбитбектің үйі. Бұл болса жалғыз өзі Сәбитбектің есік алдында «Сәбитбек» деп айқайға басып тұр.

	– Сәбитбек! – деп дауыстағанымен дауысы шықпайды. Сонда ғой қора жақтан бір нәрсе ағараңдайды. Бұлдыр да бұлдыр, бұлдыр көріністен ағараңдаған нәрсе өзіне қарай шақырғандай ма қалай? Анықтап көргісі, барғысы келеді. Бұлдыр, бұлыңғыр тартқан бейне бұл жақындаған сайын анықтала түседі. Сөйткен бұлыңғыр қорада асылып тұрған Сәбитбектің жалғызы екен...

	– Астахфир Алла!

	Жәкен жастықтан басын «жұлып» алды. Өң мен түсті айыра алмай, мең-зең біраз отырды да, түсі екенін білді. Оған қуануы керек еді. Жәкен қуанбады.

	Қара қазанға аппақ сүтті құйғандай далада ай жап-жарық екен. Қап-қара. Аппақ. Қап-қара түн. Аппақ ай!

	* * *

	Көкшолақ есіне түссе «жыламаймын» дейтін Жәкен жылайды, езілмейтін жан-дүниесі езіледі, егіледі.

	– Шолақ түбіңе жетеді өткіз, ойбай! – дегендерге үндемей құтылушы еді. Колхоз тараған уақытта: – Сіз колхозға қарыз екенсіз. Он бас тауып өткізіңіз! – деген өтімді бұйрықтан кейін, қарыз дегеннен қорықты ма, ешкімнің ала жібін аттамаған Жәкен қолындағы бар малын айдап алдыларына салып берді де, Көкшолағын ғана алып қалған. Оған «естіген құлақта жазық жоқ» демекші, есерлер болмай:

	– Көкшолақты қалай болған күнде де өткізесіз, ені бар, ол колхоздың малы.

	– Тек Көкшолағым емес. Орнына білдей үш ат өткіздім емес пе...

	– Болмайды.

	Осы болмайдынының түбі ғой Жәкенді жуасытып, сағын сындырған. Көкшолақтың жанары ғой, Жәкеннің жанарына жас әкелетін. «Жылқының тұяғында жұмақ жатады, жылқы малы қасиетті келеді, қазақ жылқы мінезді» дейтін халықтың ұрпағы Жәкен үшін бар ырысы, бар қуанышы Көкшолақпен бірге кеткендей болады.

	* * *

	Жәкен отбасындағы әлдеқандай салқындықты сезетін, әлде бір нәрсеге ұрлатып алған жылылықты аңсайтын. Дәл бүгінгі өмірі төрт қызы, Құдайдың берген төрт гүліне ғана арналғандай сезінетін. Бақ-дәулет адам басына бірақ рет қонады, ұшырып алдың, бітті. Бұл қағиданы ішінен қайталаған ол «ұшты – кетті. Бір кездері бақ қонған еді, қазір тым алыста» деп күрсінеді.

	Санасындағы сансыз сұрақтар мен мазасыз ойлардан құтылу үшін қиялдап та көрді, қиялы бәрібір өкінішпен аяқталады. Қыран құстың бір жерде қалқып тұрғанындай, арманы самғаған қалпы орнынан қозғалмайтын. Жәкенді бүгінгі түсі мүлде өзгертіп жіберді. Жұмысты жанын сала істеді, «бәлкім дене қызса, ми шаршар, ұмытармын» деген.

	Қамыстың қу қияғы қолын тіліп өткенде Жәкен қалай отыра кеткенін аңғармады. Жып-жылы қан сорғалап, қанаған қолы ашып барады.

	– Осы бір жұмысты қайдан ғана бастадым екен, – деп өзіне-өзі кейіп алып, сыңарсыз қолғабын шешіп, жарақаттанған оң қолына киді.

	Қолғабы болғанда ғой бүйтіп жараланбас еді. Осыны ойлағанда бәйбішесі есіне түсіп, оған да ұрса жөнелді.

	– Бекер жатып, осының сыңарын тоқып берсе етті.

	Жәкен үшін оңай жұмыс болған емес, әйтеуір берекесі қашқан істер.

	Күннің атқаны тез де, батқаны тез. Сол аралықга күннің тас төбеге көтерілгені бар да, еңкейгені бар, тек – жұмыс, жұмыс! «Кезінде ғой» деп сөзінің басын бастайтын Түсіп досы айтпақшы, Жәкен үшін қазіргі уақыт кезіндегідей емес.

	– Демалыс жариялап алдың ба, ей, батыр?

	Қамыс арасынан Түсіп айқайға басып келеді:

	– Жоқ, әлде махаббатың есіңе түсті ме?

	Өзі де ашу үстінде әзер отырған Жүсіп:

	– Бұл бес жүз бауы біте ме, бітпей ме, ақшасын аламыз ба, жоқ па? – деп саңқ етті.

	– Бүгін бастық келсе аламыз, батыр, аламыз.

	Үлкен болсын, кіші болсын Түсіпке «батыр» деп қосып сөйлеу әдеті еді.

	– Қаладағы ұлдан хат келіпті. Ақша салыңдар дейді батырың! – деп селкілдеп күліп тұрған Түсіпке, Жәкен бір жағы қызыға қарады. Оның «қаладағы ұлдан» деген тіркесін қайта іштей қайталап сүйсінді, сүйсіне отырып қызғанды.

	Түсіп – жылқышы Сәкен шалдың ұлы. Сәкен шал осыдан бір жыл бұрын белгісіз себептерден қаза болған еді. Ел ол кісі туралы:

	– Жылқылар таптап өлтірген, – десе, бірі:

	– Аттан құлап өлген, – дейді.

	Түсіп болса осы ауылдың тұрғыны бай жылқышы Ырыстан көреді.

	Жылқыға қатысты бұл оқиғаның желісі, шындығы Жәкенге ғана аян сияқты.

	* * *

	Өзі бұл тіршілік не болып барады, жан-жағымның бәріне дүние төңкерілердей не себеп болды өзі.

	Жәкен анық емес әлемнің алақанында жатқан күйі осылай ойлайтын, осылай ойламасына шара бар ма?

	Сәкен шалға қарсы бір үйір жылқы шауып келеді. Топырақтың шаңын бұрқыратып аспанға шығарып келе жатқан жылқыларды анық көру мүмкін емес. Бәлкім бір үйір жылқы емес, одан көп пе екен, әлде аз ба?

	Жылқы аяғының дүбірі мен адам баласының жан айқайы естілді.

	Жәкен ойлады аспан айналып жер төңкерілген шығар – деп, немесе жер айналды ма?

	Жылқылармен қоса өзінің Көкшолағы алқына дем тартып шауып өтті емес пе қасынан... Оның соңынан қара айғыры да қалыспай қиқулатып барады.

	– Оу, батыр, түрің жаман ғой не болды саған?

	Жәкен бұл түстің шындыққа ұласқанын немесе өңінің түсімен ұқсасқанын аңғармады. Солай болды, солай көрді. Шикі өсімдіктің пісіп жеміс беретініндей ме, әлде құрт түскен алманың шіритініндей ме, Жәкен өз халін барлап болмады. Жан адамға айтпаған сыры, жан айқайға ұласты. Түтігіп кеткен кейіпте:

	– Қайталанады, бәрі де солай тағы қайталанады, – деді. Түкке түсінбеген Түсіп:

	– Оу, не қайталанады, Жәке, не дейсің?

	– Көкшолақ шауып келеді.

	– Сенің есің ауысқан екен, Көкшолағы несі?

	Жәкен өз дертінің асқынғанын ұғынды. Сөйлемеу керек, сөйлесе бәрін құртатынын түсінді.

	Үн-түнсіз отырды. Түсіптің бар айтқаны:

	– Батыр, саған қаралу керек! – деген сөзі болды.

	– Түк етпес, жәй әншейін есіме қайдағы-жайдағылардың түсіп кеткені.

	– Қой, батыр, онда жұмысқа кіріселік. Мына патшағарлар қояр емес, – деп қалың қамыс арасынан адамдар даусы естілген жақты меңзеп, көрсетті де:

	– Өздері дем алу дегенді білмесе керек, – деген ол да қамыс арасына кіріп кетті. Жәкен ауыр азаптың біраз жүгін жеңілдеткендей терең дем алды.

	Сәкен шал жайлы түсі бір жұмадан кейін шындыққа айналған. Колхоз тарағаннан соң Сәкен ақсақал қасапшылыққа алынып, бар малды өз қолымен бауыздап, басшылардың бұйрығын орындаған-тын. Жазығы жоқ жануарлар қарғысы, жазығы жоқ қолға кесір болып тиген болар. Оның жауабы ешкімге мәлім емес. Тек іштей бір түйінді жасаған Жүсіпке ғана айғақ секілді.

	Ол қандай құдірет арқылы ұғынып, білгені тағы белгісіз.

	* * *

	Даланы қараңғылық жайлап, ел ұйқыға кеткен уақыт. Жәкен әр қадамын санап, бей-жай қалыпта келеді.

	– Расымен ай толған кез әдемі екен ғой, – деп таңданғандай аспанға, аспандағы айға, жымыңдаған сан жұлдызға көз қадады. Бес жүз бауы да бітті, бастық та келді. Оның отбасында қуаныш дәл бүгін орнауға тиісті. Ақша, құрғыр қолда. «Жүз грамдатпасақ болмайды, шаршағанынды басады» деген соң қағып салған. Кәлләсінда жеңіл әзілдер мен Түсіптің гүрілдек даусымен шырқаған «Қарағым-ай» әні қалыпты.

	Сарыөзек базға жақындап келеді. Жарқыраған оншақты үйдің жарығы арасынан өз үйінің сәулесін іздеді.

	– Әне, менің үйім, – деп саусағын шошайтты да, – олай істеуге болмайды, – деп басын шайқады. Ыңылдап жалғыз білетін, үнемі аузынан тастамайтын «Көкшолақты» шырқады.



	Мені құртқан Көкшолақ,

	Қараң қатқыр Көкшолақ.

	Қыздар мінген байталды,

	Жанай өтші, Көкшолақ.



	Көкшолақты мініп алып, талай шырқаған әні. Бүгін де Көкшолаққа мініп келе жатқандай...

	Енді бәрі Жәкен үшін бұлыңғыр, бөрі қиялындағыдай секілді.

	– Ей-хой!

	* * *

	Бәрі де бұлыңғыр екен дейді. Әйтеуір бұл келе жатыр. Кәдімгі Сарыөзек баз...

	Өзінің кішігірім ауылы.

	Сәбитбектің үйі екен дейді.

	Сәбитбектің қорасы екен дейді.

	Сәбитбектің қорасынан бірнәрсе ағараңдайды. Анықтап қарағысы келеді. Қараса аузынан көбік шашып Сәбитбектің жалғызы асылып тұр...

	Жәкен ойлады аспан айналып, жер төңкерілген шығар деп, немесе аспан төңкеріліп, жер айналды ма?

	Көзінен ытқып-ытқып ып-ыстық жас аққанда барып Жәкен бір нәрсе істеу керек екенін ұғынды. Ұғынғаны сол еді бәрі бұлыңғыр тарта берді...





ХРИЗАНТЕМА




	Айнаға ұзақ қарады. Желбіршегі бар, тізеге түсіп тұратын юбкасын, кеудесіне қызыл түсті кеудешесін киді. Тал шыбықтай болмаса да, өзге көздің құрты боларлық сымбатына сұқтана қарап алып, тобықтан келмесе де, белге түсетін бұрымын тарады. Өзін қызықтап болған Әдемі ұзақ дайындықтан кейін далаға шықты.

	– Бибі гүл алуға тұратын құрбы! – деп шешті де, жан құрбыларының бірі Бибінің туған күніне орай гүл сататын дүңгіршікке бас соқты.

	– Сәламатсыз ба?

	– Келіңіз, көріңіз! – деді, жылдам әрі нақты сөйлей жүріп жауап берген, жас шамасы Әдеміден кіші сатушы қыз.

	– Гүлдеріңіздің бағасы нешеден?

	– Жоғарыдан бастайын ба, әлде төменнен бастап айтайын ба?

	Әдемі әр-түрлі жайқалған жасампаз гүлдерге қарап шықты да:

	– Төменнен, – деді. Сатушы қыз төменгі қатарда тізіліп тұрған гүлдерді нұсқап:

	– Мына гүлдер бес жүзден, – деді. Әдемі іштей қалтасындағы ақшасын есептеп үлгерді «бәлкім, бұдан арзаны жоқ шығар». Сатушы енді екінші сатыдағы әдемі әрі үлкен, жақсы әрленіп сәнденгендерін көрсете бастады.

	– Мыналар мың, ал мыналар мың жарым, екі мың, – деді тақылдап, бірінен соң бірін саусақтарымен саралай.

	Әдемінің көзі шелекте тұрған бір құшақ қоңыр гүлге түсті. Ол сұрап та үлгермеді, сатушы қыз:

	– Бұлар 600 теңге, ал мына гүлдің бір талы – 400 теңге.

	Сатушы қыз көрсеткен гүлдің бағасы ұнағанымен, жалбыр-жалбыр жапырақтары көзге оғаш екен.

	– Ал, мына гүлді қазір ғана әкелді, свежий. Букеттен гөрі осы дұрыс қой. Маған біреу сыйласа ғой деп армандап отырғанмын. Меніңше, осы гүлді алыңыз, нағыз қазіргі уақытта сыйлайтын гүл.

	Сатушы қыз еш гүлдің атын атамастан «мына гүлдің бағасы» деп таныстырды.

	– Иә – деп жауап қатқанымен Әдемі ойланып қалды. Өзінің туған күніне достары букет гүл сыйлаған еді.

	– Мына букет ше? – деді әлі де нақты шешім қабылдай алмай.

	– А-а, бұл алты жүз теңге, қасындағы екі мың... – деп сатушы қыз есіней жауап берді.

	Екі мың теңгелік гүлдің әр талына жеке-жеке сұқтана қарап, санап шықты да:

	– Он сегіз тал екен... – деді.

	– Бұл сатылып қойған, бүгін иесі келіп алып кетеді.

	– Қалай?

	– Кеше заказ берген, қызының туған күні екен...

	Сатушы қыз қулана күлді де:

	– Маған букеттер ұнамайды. Мына гүлді айтам да қандай әдемі! Осындай гүлді маған біреу сыйласа ғой деп отырғанымда сіз кіріп келдіңіз.

	Әдемі өз-өзінен ыңғайсызданып кетті, дәл «біреу сыйласа деп» айтқаны әсер етті ме, әлде сол тұста кіріп келгеніне ме? Тағы да, бұның көңілін жалбыр-жалбыр ақ гүлге бөле берген соң, оған да үңіліп қарады «былай әдемі сияқты» деді ішінен.

	Сатушы қыз қылқылдап:

	– Аласыз ба? – деп сұрады. Әдемі «көп әурелегенім ұят шығар, жарайды алсам ала салайыншы» деп іштей шешті де:

	– Аламын, – деді.

	Сол, сол-ақ сатушы қыздың қимылы жылдамдап, шелектегі қаптаған гүлдің ең шеткісін алды да, салафан қағазға орай бастады.

	– Гүлдің аты қалай аталады? – деп сабағы қисықтау біткен гүлден көзін алмай тұрып, сұрақ қойған Әдемі «сабағы түзуін ауыстырыңызшы» деп өтінгісі келген. Бірақ неге екенін айта алмады.

	– Хризантема.

	– Сізге...

	Әдемі біраз бөгелді де, «маған біреу сыйласа» деп отырмын деген сатушының сөзі есіне түсіп:

	– Жігітіңіз бар ма? – деді.

	– Жоқ.

	Бірден жауап қайтарған қыз Әдеміге әлденеден қорыққандай қарады.

	– Сізге ылғи да гүл сыйлайтын жігіт жолықсын!

	– Не айтады екен десем, рахмет сізге.

	– Гүл сатқаныңызға көп болды ма?

	– Бір-ақ ай, көп болған жоқ. Басында гвоздика мен розаны ғана білетінмін. Қазір гүлдің неше түрін жаттадым.

	Әдемінің көз алдына қызғалдағы қаптап жайқалып өсетін жайлаудағы жота түсіп кетті. Бір-бірімен таласып жүріп бір құшақ гүлді қалай тергендерін білмей тандана қайтысатын кездер еді ғой.

	– Айтпақшы, голландық роза көрінбейді ғой?

	– Голландский роза бола ма екен... Тек мына розалар ғана.

	Сатушының бұл жауабы Әдемі үшін қызық жауап, ол үндеген жоқ. Солғын тартқан розаның түріне қарап жаны біртүрлі ашып кетті. Бағана ғана өзі қызыққан қызғалдақ гүлі де бүрісіп, өлуге аз-ақ қалған бейшара халін көрді, сезді де демін ішіне тартып күрсінді.

	Гүлдер де еркіндікті, өздері жайқалып өсіп тұрған алқапты, кең даланы аңсап тұрған болар...

	* * *

	Аялдамада автобус күтіп тұрып та гүл сататын дүңгіршіктен көзін алмады. Бірнәрсені қиғыштап отырған сатушы қыз бұған назар да аудармады.

	* * *

	Қоңыздай теңкиген маршруттың алдыңғы қатарында бір орын бос екен. Әдемі соған жайғасты. Оның қарсы алдында отырған жігіт аяғын таптап өтіп, аялдамадан түсіп кетті. Гүлдің басын төмен қаратып, аяғын орындықтың астына тақады. Тағы біреу «мыжып» кетпесін дегені. Бұрышқа жайғасқан орыстың шалы бұған сұқтанып қарай береді. Енді кірген жолаушы жігіт те бұған көз қиығын қадап қояды. Іштей Әдемінің жан-дүниесі арпалысқа түсті. Көшеде сан көліктер тізбегі жылжуда, басқа қайда қарарын білмеген қыз жанарын терезеден алған жоқ. Қасындағы әйел орнынан көтерілгенде Әдемінің бұрыштағы орынға жылжығаны сол, қолындағы гүлдің басы жерге түсіп қалды. Автобус ішіндегі адамдардың бәрі Әдеміге бір, гүлдің басына бір қарайды. Әдемі болса қызарып барады. Басында не істерін білмей жалтақтап қалды да, артынан есін лезде жинап, жердегі гүлдің басын алды, бір қолында қалған құр сабағына әдемілеп басын қадады. Іштей «Оңбағандар гүлдің басын қадап қойыпты» деп ашуланды. Қарсы отырған шал:

	– Хорошо, что они продали – деді.

	Тағы біреудің «все холтурщики» дегенін естіп қалды. Не күлерін, не жыларын білмеген Әдемі одан әрі терезеге телміргендей болды. Түрегеп тұрған қыз бен жігіттің «мырс» еткен мысқыл күлкілеріне Әдемінің жыны келді.

	Не істеуге болады?

	Гүлді тігінен ұстаған күйі отыр. Ол қолындағы гүлге де тура қарай алмайды. Осынша ыңғайсыздыққа қалдырған сатушы қызға деген реніші қаншалықты екенін өзі сараптай алмады. Бәлкім келесі аялдамадан түсіп қалса ма? Жоқ, не болса да отырайын деп ойлады. Ақыры соңғы аялдамаға дейін барды. Қолындағы қисайып кеткен гүлдің басын түзейін десе жан-жағында адамдар тұр. Ол гүлдің басын ақырын ұстады да итеріп еді, ақ гүлдің ортасынан ағаштың басы шығып кетті. Осы кезде оны қатты күлкі қысты, қарқылдап тұрып күлкісі келді. Ернін тістелеп іштей болар болмас, қиналып күлді де, «басы шығып масқара болмасам нетті? Тура гүлді сыйлар кезде басы түсіп қалса ше, әлде гүл сыйламай-ақ қойсам ба? Басқасын сатып алғанға ақша да жоқ қой артық» деп ойлады. Автобустың гүрілдеген даусы анық естіліп, жолаушылардың көбі ауыр ойға еніп, енді бірі тәтті ұйқы құшағында қалғып салон ішінде тыныштық орнады.

	* * *

	Әдеміні кафенің алдынан барлық құрбылары күтіп алды.

	– Туған күніңмен!

	Екі дос екі мәрте құшақтасты. Ол Бибінің құлағына гүлді бермес бұрын:

	– Өтінемін, гүлді тік ұсташы – деді.

	– Жарайды.

	«Уһ» әйтеуір, гүлді иесіне табыстады. Өздері бес құрбы еді. Клара, Сәуле, Жамал, Бибі – бәрі әдемі, ақылды қыздар.

	* * *

	Қыздар арасында би қызып кетті.

	– Жігіттерің қайда?

	– Қазір келеді.

	Сәуле Қазикпен келіпті. Дегенімен жігіті бар ғой.

	– Бибі, әлгі бойдақ жігіттерің қайда?

	– Қазір келеді.

	Клара қыздарға бей-жай ғана қарап:

	– Маған лично біреуі келеді, қасында по-моему үш жігіт бар екен.

	* * *

	Жігіттер келді. Клара болса өзіне деген жігітке көңілі толмай жүр. Ол қара костюм-шалбар киген, галстук таққан, жасы жиырма екі шамасындағы өте жуас жігіт екен. Әдемі көңілсіз отырған Бибіні биге шақырды.

	– Қалай, не жаңалық? – деді Әдемі Бибіні сөзге тартып.

	– Маған жақсы дәрігер қажет.

	– Не ауырып жүрсің бе?

	– Жоқ.

	– Енді.

	– Гинекологқа қаралу қажет, бір нәрсе жұқтырдым-ау деймін.

	Кібіртіктеп жауап берген Бибіге Әдемі әңгімелерінен кейін көп қарайлады. Бибінің жолдасынан ажырасқанына екі жыл. Кейде сенгіш Бибі еркек кіндіктінің өтірік сөзіне сеніп қалатыны, сезімге алданатыны бар. Оның жанарындағы мұңды байқаған сайын бұрышта, вазада тұрған хризантемаға көзі түсе берді. Барлық жанарларға қарап еді, мәз, көңілді екен. Біртүрлі жылағысы келді. Өзінің жалғыздығына, құрбыларының да жалғыздығына...

	Кешегі жан құрбылар деп есептейтін достардың арасы жай таныстыққа айналып бара жатқандай. Тазалық, адалдық сынды қасиеттердің орнын қызғаныш, көре алмаушылық сияқты сезімдер ауыстырып, пендешілік деген сұмпайы қасиеттің орынсыз орталарына түскеніне налыды. Бір уақыт кіршіксіз ғана шақтарын есіне түсті. Гүл сабағын көргенде қарқылдап тұрып күлгісі келіп еді. Енді мұң баса берді, жылағысы, көздің жасын бұлағысы келді.

	Жігіттер мен қыздар, қыздар мен қыздар вальс билей бастады. Самал есімді құрбысы бұны биге шақырды. Әдемі бұл құрбысының да тым өзінен алыс екенін бағамдады, байқады. Бірін-бірі көрген кезде жайнаң қағатын жанарлар да өзгерген. Әдемі көз жасына ерік берді де жылады. Екеуі оңаша дәретханаға кірді. Көз жасын сүртті. Самал Әдеміні не деп жұбатарын да білмеді.

	– Қой, жылама!

	Басқа не десін...

	Әдемінің көкейінде әлі де болса батпандай нәрсе батып жатқаны бар, оның жылауы да, жұбануы да тез. Әлде, табиғат оған мұң басып жүруді сыйлаған ба?

	* * *

	Клара:

	– Жігітімді сағынып кеттім – деді.

	Әдемі:

	– Мен тойларыңа кигенге көйлек көрдім, ұзын етектісін алайын ба, әлде қысқасын алайын ба, сенімен ақылдасайын дегенмін.

	– Шымкент қой, ұзыны дұрыс.

	Самал сөзге қосылып:

	– Не қылады екен қысқа кисе, – деді.

	Клара көңілсіз үнмен:

	– Биыл үйленбейтін сияқтымыз...

	– Неге? Қойшы, қайдағыны айтпай, – Самал аузын түштите сөйледі.

	– Рас, Самал, ол әлі айлығын алмапты, жұмысы белгісіз. Астанада тіпті қиын ғой. Ертең қайтып күн көреміз?

	Әдемі:

	– Қызықсың, бәрі бірден болмайды ғой. Алла өзі реттейді. Ең бастысы екеуің бірге болсаңдар болды емес пе?

	Самал да өзінің ақылын қосты:

	– Сен қызықсың. Расымен екеуің бірге болғанда, бәрі орнымен келеді ғой.

	Үшеуінің әңгімесі Клараның үйленемін деп шешуімен аяқталды. Ол ойын Клара былай қорытты:

	– Дұрыс! Сен онда көйлек ала бер. Мына юбкаң мен кофтаң өзіңе жақсы жарасып тұр. Қуыршақ сияқтысың, – деді. Құрбыларымен болған сөз соңы көңіліне жаққандығын сездіріп. Қыздар Әдемінің үстіндегі жаңа киімнің бағасын, қайдан алғандығын сұрасып талқылады.

	Тағы вальс. Бибінің сіңлісі әдеміше келген қараторы қыз бен Клараның інісі Була бұларды «кәрілер» деп мазақтады.

	– Кәрілер, билемейсіңдер ме?

	Клара:

	– Қымбатты қарындас, сізді биге шақырса бола ма? – деп қолын созды. Әдемі:

	– Әрине, – деп қолын берді.

	Неге екені қайдан осы екі қыз бір-біріне еркелеп, біріне-бірі жылап алатын. Әдемі көзіне тағы да ерік берді. Бұл жолғы жылас еркеліктен, досқа деген наздан туды.

	– Еркелеп тұр. Жыласаң жылап ала ғой!

	Өксіп-өксіп жылаған оның көз жасына даладағы жаңа жауа бастаған ақ жауынның тамшысы жалғасты.

	– Далаға шығайықшы, жүр, – деген Клара Әдеміні қалқалаған күйі екеуі далаға шықты. Беті басы қып-қызыл болып ісіп кеткен Әдемінің жылағаны бәріне аян болды. Қазик Әдеміге ыржыңдап:

	– Ой, жылаңқы, айттым ғой сендерге аз ішіңдер деп. Сонда түк те болмайды.

	Әр нәрседен жалғандықтың исі шығып тұрды, тіпті, жаңа жауған жауыннан кейінгі даладан да, жауып кеткен ақ жауыннан да...

	– Не болды? Онымен жатып қойдың ба, не?

	Әдемі мырс етіп күліп жіберді де басын шайқады. Қандай таяз ой еді. Оған жылағанының себебін қалай түсіндіреді, не айтсын?

	– Оны сүйетін сияқтымын, біресе сүймейтін.

	Ол отыра қалды да бетін басты. Клара:

	– Ол болмайтын нәрсе, ұмыт.

	Әдемі дүниеде адам жанынан жалғыз нәрсені көре алмады. Ол тіпті де басқалай ойлап кетті. Неге?! Тіпті өзім-өзімді түсінбеймін. Оны сүйем деп келіп сүймейгінімді сезіну – Анна Карининаның мұңымен тең сияқты ма? Ал, енді сүймеймін деп тұрып, сағынуым не?.

	Дастарқан басында әдемі тілектер айтылды. Бірақ бәрібір бұрынғыдай әсерлі, жарқырай шықпады. Бәрі өтірік әңгіме, өтірік күлкіні ғана ермек етуде.

	Әдемі вазада тұрған гүлге қарады да әлгі ойдан арылып, әдемі, таза да нәзік түрлі сипаттағы жаратылыстан ғажайып сый алғандай болды. Олардың арасында тұрған хризантеманың басы орнында екен. Бірақ гүлдерге мән беріп жатқан ешкім жоқ.

	* * *

	Қайтар кезде оңай қоштасқан достар қатты шаршаған еді. Бағана ғана апыр-топыр билеген олардың қарқыны бәсеңдеп, бей-жай қоштасуда. Зухра есінеп:

	– Ертең жұмыс, – деді.

	Ерлі-зайыпты екеуі енді ғана қосақ екендіктерін растап бірге қайтты. «Екеуі біріне-бірі ұқсайды екен ғой, қалай байқамағанмын» деп ойлады Әдемі. Бибінің шошақай сіңілісі гүлдерді ұстаған күйі Буланы қуалап жүр. Бірде қуып жетті де, бір уыс гүлмен оны төмпештеп ұрып еді, хризантеманың басы түсті де қалды.

	– Гүлдің басы түсіп қалды.

	Ол айқайлап жіберді. Енді қайтқалы тұрған топ жалт қарады. Әдемінің жүрегі бір сұмдық болып, құлазып кетті.

	– Кім әкелсе де, шын көңілмен әкелмеген ғой. Мен кінәлі емеспін.

	Ол ақтала берді. Бибі оған «қой» деп зекісе де, «мен емеспін, өзі түсіп қалды» дей берді.

	Тағы да Әдемінің жан-дүниесін өкініш басты. Ол өкініш неден туғанын, түйіткілі нені меңзегенін ұғыну қиын еді. Әдемілік, тазалық тез арада аяқ асты етілген кезде өзін гүл ғұмырға теңеді. Оп-оңай үзілген гүлдің басы секілді, бұның да өмірі оп-оңай өзгере беретіндей қиналды. Ал, достары өз-өздерімен қарқылдай күлді.

	Аспан да, жер де қарқ-қарқ күліп тұрғандай сезілді.





КӘСІП




	Таңғы сағат жеті отыз. Қанша ерте шығайық десек те, дәл осы уақытта аялдамада тұрамыз.

	– Бүгін тағы кешігетін болдық.

	Әсия сағатына қарады. Менде үн жоқ.

	Жатақхананың қоқыс салатын жәшігінен бықсып түтін шығуда. Жағымсыз иіс аялдамадағы біздің мұрнымызды алды. Төбесі көрінді-ау әйтеуір. Әлия ешкімде жоқ қоңыр даусымен трамвайдың келе жатқандығынан хабар берді. Студенттер екі кісілік орынның бұрышына жайғасуда. Сары трамвай жүйткіп келеді.

	– Кемпір-шалдар таң атпай қайда барады екен?

	Сіркесі су көтермеген құрбымның көңілін аулап:

	– Соны айтам да – дедім.

	Абай даңғылы. Трамвайдан троллейбусқа ауыстық. Аузы-мұрны атылайын деп тұрған бұл көліктің ішінде кішігірім талғамның түрлері көрініп қалды.

	– Терезені ашшы.

	– Жел соғады.

	– Дем алатын ауа жоқ.

	Жол билетін тексеріп келген жігіттің көзі әдемі екен.

	– Проезной, – деді құрбым.

	– Көрсетіңдер.

	Қалтамыздан әзер суырып, көрсеткенше әдемі жігіт аяғымды таптап өтті де кетті. Тұрпайылықтың әдемілікті жеңе алмағына таңмын. Немесе әдемілікпен тұрпайылықтың қатар жүргеніне таңмын.

	– Ой, мынау! Көрсет деп алып. Студенттерді бұлар менсінуші ме еді?

	Ырғалып, жырғалып келеміз. Орыс радио қабылдағышынан: «Русское радиооо, все будеть хорошо!» деген үн жаңғырып жатты. Әр адам өз ойымен, өз елесімен әуре.

	«Бір елді жаулап алу үшін соғыстың қажеті жоқ. Ол елдің әуенін жаулап алу керек» деген Гитлердің тұжырымы санама келді.

	– Ты украл.

	– Дура, я не украл.

	Салонның бас жағында бір-бірінің жағасын алған адамдардың даусы шықты. Қазақтың қызы орыс жігітіне.

	– Дай деньги, – деп қақтығысуда.

	– Не только я стою.

	Орыс жігітінің көзі шарасынан шығып кеткен. Ақталуға да шара жоқ. Иығын қиқаң еткізіп көтере береді. Былғары тон киген жігіт біз жаққа суық қарады. Оның көз қарасында өлі тіршілік бар еді, бәлкім ешқандай өкініштің, мейірімнің сынығы қалмаған болар. Жылдам, жеңіл түскенмен жайбарақат кете берді. Көңіліне күдік кірді.

	– Көп ақша болған ғой, сірә!

	Құрбым қырқысып жатқан екеуге елеңдеулі.

	– Мүмкін.

	– Ие боп тұрмай ма қалтасына.

	Екеуміз де етек-жеңімізді жиыстырдық.

	* * *

	Жасыл түсті оқу орнының есігінен кіре бере:

	– Фамилияларың кім? – деді көзілдірікті кезекші апай, жолымызды кес-кестеп.

	– Бес-ақ минут кешіктік қой.

	– Қай факультетте оқисыңдар?

	Әсия екеуміз келіскендей жүгіре жөнелдік.

	– Қайтыңдар, сендер ме, бәрібір білем кім екендеріңді.

	– Қойшы, білсе біле берсін. Ең бастысы сабаққа үлгердік. Келесіде сұраса өтірік фамилия айта саламыз!

	Әлия қулана күледі.

	Алдамшы күндердің бірін өз қулығымызға асырып өткіздік. Қайтарда қорқынышымыз баяу шаршап келеміз. Бағымыз ба, басқа ма әдемі жігіт: – Билеттеріңізді көрсетіңіздер – деді. Көрсеттік. Бұл жолы аяғымды баспады. Жымиғаны өзіне жарасады екен. Тек миымды шаршатып бара жатқан апыр-топыр әуен. Әуеннен ләззат алудың мәні қалмай, оны сананың жауына айналдырдық. Кім не түсініп, не ұғуда. Адамдардың көздерінде жылылық қалмапты, жап-жас баланың жанары ол да – суық. Өлі көз – бұл кімнің көзі. Таныс. Былғары тон киген сұғанақ жігіт. Оның қолы қазір де бос емес екен. Жайбарақат отырған әйелдің қалтасын тілгілеп жатыр. Төбе құйқам шым етті. Соқырлармыз. Сезім де, түйсік те қалмаған. Ал ананың қолы – кәсібі. Құрбым марғау әлемге кірсе керек, пырс-пырс етеді. Түрттім.

	– Ананы қара.

	– Нені?

	– Осы сенің көрмейтінің жоқ.

	– Көзді не үшін берді. Айтайын.

	– Басың істей ме? Отыр!

	Орныма жұлқып отырғызған құрбыма тік қарадым.

	– Айтайын.

	Бізбен қатар отырған толық әйел әңгіменің төңірегін байқап қалды. Байқады да жуан ернімен:

	– Женщина, вас крадут! – деп айқай салды. Бәрі өз орнымен өтер еді. Айқай да, жалынышты жанар да болмас еді.

	– Бітті, құрыды! – деп үлгерді Әлия.

	Қас пен көздің арасы. Жымысқы жігіт орнынан ұшып түрегелді. Толық әйелді қырандай қағып алып, итере-митере есікті ашты да, жүріп бара жатқан транспорттан түсіп қалды.

	Халық у-шу есеңгірегендей.

	– Осылай-ақ ұстап отырғам.

	Тоналған әйел не күлерін, не жыларын білмеді.

	– Бітті, құрыды байғұс.

	– Ой, Алла-ай.

	Күбір-күбір сөз. Екі қарайған көз ұшында қала берді.

	Троллейбус трамвай жолдарын басып өтті. Жүрегіміз шайылған екен, көңілсіз әлемдеміз.

	Көзіме толық әйел елестеді. Көйлегі көлбең еткендей күз жапырақтары трамвай қарқынына ілесіп қалықтап келеді.

	«Дүрс» етіп трамвай тоқтады.

	– Не болды тағы?

	– Алдыда авария болды.

	Темір тұлпарлар соққысы бірін-бірі оңдырмапты.

	– Жарытып жүрмейді то свет, то авария.

	Каблукова көшесін үн таспадан хабарлап қойған, егде тартқан кісі елпелектеп.

	– Жындыхана осы тұста ма? – деп сұрады.

	Ол жақтағы өмір қандай екен? Гамлетті сомдаймын деп есінен адасқан актер жәйлі ойладым. Түсінгендей болдым.

	Жындануға шақ тірлігімнен тыныштық іздедім. Бәлкім жындыханадағы жарым жандар өз-өздеріне тыныштық орнатып алған шығар.

	* * *

	Ертесі күндегіден жарты сағат бұрын шықтық. Далада түннің көлеңкесі ғана қалған шақ.

	Трамвайдан троллейбусқа ауысқанша қоңырқай жарық орнаған. Тұрып тұрғанды жөн көрдім. Жаспыз ғой әлі. Құрбым бос орынға «безіп» барады. Бетін тұмшалаған әйелдің жанына Әлия ақырын жайғасты. Жылысып қасына жеттім.

	Келеңсіз күндер өз сағасымен ағып жатқандай. Кейде ұқсас, кейде басқа. Әлия әлдекімнің қылығын айтып күліп отыр. Көзімді оған салып тұрсам да ойымды бағындыра алмадым. Бет-аузын тұмшалаған келіншек дірілдеп отыр ма? Қалай? «Мен сияқты мұздауық шығар».

	Бағдаршам жасыл түсін көрсеткені сол біз шайқалып барып теңелдік. Келіншек жалт қарады. Үркек. Қорқыныш сезіледі. Кешегі әйел екенін көзінің қарашығы жасыра алмады, тіпті көзінде домаланған жас іркіліп тұр.

	Адам тағдырын өзгертер құбылыстардың айтпай келетіні қандай өкінішті. Жанып тұрған жанның бір-ақ сәтте су сепкендей басылары өкінішті.

	Күрсіндім. Өкініш орап алды. Орнына өзімді қойдым. Бұрынырақ: Сізді тонап жатыр, – дегенімде өзімді тонап кетерін білмес едім. Жүріп бара жатқан троллейбус есігінен қалай түсіп қалғанымды ұқпас ем. Алмаздың өткір жүзі бетімді қалай тіліп өткенін де сезбес ем.

	...Ал менің сұлулық бар жерде өмір сүргім келеді. Тек менің ғана емес бәріміздің де...

	Бақытқа лайық болайық!





СІЗГЕ...


	Эссе



	Кеше ғана ағыл-тегіл жылап тұрған жауын тамшысының бүгін бірі де жоқ. Ақ жауын даланы түрлендіріп, жаңаша рең сыйлап, тазартып кетіпті. Неге екенін, кешегі ауа-райын бүгін сағынып, кешегі ойлағанымды санама қайта салып отырмын. Ұялы телефоныма сізден қысқа ғана хат келді. «Шымбұлаққа барсақ». Сіздің ойда-жоқта кезіккеніңіз қандай жақсы болды!

	Кезегі келген көктем секілді, мүмкін, менің де өзгеріп, жаңаруым керек шығар. Сіркіреп жауған ақ жауындай табиғат атаулыны бір рет болсын өзіне қаратып бағындырғанындай, маған да өзгелерді өзіме қаратып, олардың көңіл бөлгені қажет болар.

	Өзгені түсіну былай тұрсын осы мен өзімді өзім түсіне алмаймын. Кәдімгідей.... Қызық....

	Қазір ғана қызметтес құрбым басымды қатырып, есі ауысқандар туралы сұрайды. Олардың әлемін зерттеу керек дедім. Мен енді не дейін.

	Сіз ертегідегі Алпамыстайсыз. Рас айтамын. Алпамыс. Сом дене, сұлу келбет, әдемі дауыс. Өзім солай елестетемін.

	Шымбұлаққа барғаннан тауды құлай сүйетініңіз сезіліп қалды. Мен байқұс жалғыз жарым жүрген еліктей сіздің артыңыздан ердім де жүрдім. Тау атаулы сіздің қоңыр даусыңызбен шырқалған әнді тыңдады. Мен де тыңдадым. Жарым, өмірлік серігім деп танып та үлгердім.

	– Тым жұқа киінгенің не?

	– Білмеймін....

	– Ауырасың ғой?

	Ерегеспе әдетім ұстап:

	– Ауырған қайта жақсы, сау күніңнің қадірін білесің, – дедім.

	– Ауырғанда саулығыңның қадірін білгеннен, ауырмаудың әрекетін жасаған жөн.

	Мен ерте қуаныппын. Сіздің әйеліңіз, бала-шағаңыз бар екен. Сүю, жақсы көру ұғымы менің түсінігіме тар келсе керек. Үзілді-кесілді араласуымызға қарсы болдым. Сіз хат үстіне хат жаздыңыз. Мен үнсіз қалдым. Үнсіз...

	Неге екенін тауды аңсайтын болдым. Жалғыз жаяу «Шымбұлақ, қайдасың» деп келе жатырмын. (Расымен де тау құдіреті керемет екен ғой.) Өрлей бердім, жүре түстім. Тынысым ашылып, жаным тазарғандай әсердемін. Шымбұлақтың шыңы көз тартады. «Шығамын» деп бекіндім. Шымбұлақтың басында бұлт тұрмайтынын-ай. Бірде жаурап, бірде ысып әлекпін. «Мынаның есі ауысқан ба?» деді ме екен қытайлық азаматтар қолдарын шошайтып күлді. Үстеріне кигені қара кәстюм-шалбар.

	Еркін, есіре ән салып бара жатқан оларға анықтап қарадым. Екеумізге кезіккендер екен. Ол кезде де дәл осы әуенді айғайға басқан еді. Сіздің қытай тілін меңгергеніңізді сол кезде білдім. «Қазақстанның несі жақсы, табиғаты жақсы» деп барады оңбағандар» деп ашуланғансыз.

	Мен өз жағдайымның мүшкіл екеніне қарамай, қиыршық тасты қолыма алдым. Алатауды жаңғыртып бара жатқан бәлеге «Мә, саған!» деп тас лақтырдым. Аяғым тайып кетті де, дөңгелеп барып, басым тасқа тиді. Ал, олар болса әлі айғайға басып, ән салып барады.





Алғашқы хат




	Сіз жайлы ойламай жүре алмайтын болдым. Тіпті, сіз шыға келе ме деп, ағаштардың ығынан, дүкен қалқаларынан, көше бойынан іздеймін. Бүгін тағы жауын жауды.

	Тырс-тырс еткен тамшының өзіндік ырғағы, әуезі бар емес пе, мен де өз-өзіммен ыңылдаймын. Қолшатырым өкпек жел мен мазасыз жауған тырсылға шыдамай дірілдеп келеді. Шұңқыр-шұңқырды, көше бойын, үй жырғаларын аралаған су жер әлемді билеп, төстеп, тінтуде. Көліктер болса асығыс ағызып, шалшықтарды шашыратып, жарысып барады. Балағым шылқыған су болды, сары туфлиімнің іші дымқыл тартады.





Келесі хат




	Суық бойымнан шығар емес. Соңғы кездескенімізде «ауырсам екен» деп тілеген едім.

	Сіз маған мәңгіге мұң сыйладыңыз.

	Өкінбеймін.

	Бірақ тағы да азап шегу, тағы да тосу, тағы да сағыну, тағы...

	Ауырған адам өз бойындағы дерттің қинағанына төзу арқылы бойындағы жамандық пен күнәсінан арылатын секілді. Жан азабы ауырлаған сайын, тән азабының түк еместігі сезіледі. Үш күн өтті, ешкімге керексізбін. Безілдеуік телефонның да үні өшкелі қашан. Тық-тық еткен сағат даусы ғана тіл қатып уақыт есебін көрсетеді. Ызғар, суық ызғар денемді дірілдетеді де тұрады. Далаға елеңдей беремін. Аспан ақшыл көк тартып тұр. Бұлттар көрінбейді.

	– Бұлтқа мініп кете барсам ғой, – дегенімде:

	– Керемет болатын еді, – деп балаша қуанғансыз.

	Ал, қазір сол бұлттарға адам атаулының бәрі отырып алып әлемді аралап, мені мына сұрықсыз өмірге тастап кеткендей. Мен сіздің даусыңызды естігім келіп кетті. Ұялы телефоныңыз да сөндірулі екен.

	Телефон құлағы көптен әзер қозғалып, шырылдағаны сол, сіз шығар деген алдамшы үмітпен көтерсем, құрбы қыз екен. Ол әй-шәй жоқ өзінің жындыларға қатысты әңгімесін айта бастады.

	– Есі ауып кеткен, есі ауысқан деген тіркестердің өзі жай айтыла салмаған ғой. Олар қатты уайымнан не болмаса шектен тыс ойланудан жындануы мүмкін. Мәжнүн де сол ғашықтықтан құса болды, Қаракөз де сүйгеніне деген сағыныштан есі ауды. Алло, ал-ло.. Саған не болған тыңдап тұрсың ба? Алло, ал-алло.

	Трубканы телефонның жанына қойдым. Сіз екен десем... Қайдағы есі ауысқан жындылар жайлы айтады.

	Қара тастан қорқатынымды сезіп, «оларда да тіршілік бар, сөйлессең тас та ұғынады» дегенсіз. Қазір қара тастан да қорықпайтын болдым. «..Одан да бір күні от шығар». От деген – ол жақсы ғой.

	ОТЫ БОЛМАҒАН ҮЙДІҢ ЖАРЫҒЫ ЕРТЕ СӨНЕДІ...

	Мен.





Тағы да Сізге...




	Есі жоқ адам өзінің не істеп, не қойғанын қайдан білсін дейін десең есі бар. Менің ағамды айтам да, неге соншалық өзін тастап кетті. Кезінде қандай ақылды, әдемі, сыйлы еді.

	Арақ деген у, ақылыңнан адастырмаса ақыл қоспайды емес пе? Біздің балалық шағымыз, қуаныштарымыз бірге еді ғой. Ол кім қазір.

	Мен оны ағатайым ретінде қатты жақсы көруші едім. Әскер қатарына аттанып, «Отар» деген жерге түсіп, үш ай өткен соң: «мені алып кетіңдер» деп жазған хатын оқып, үй-ішімізбен мазасызданғанбыз. Кенже ұлын күтіп жүрген менің асыл атам «баламның хатын оқыңдар» дегенде, өтіріктен ойдан құрап, «қалым жақсы, уайымдамаңыздар» деп жұбату, жақсы сөздерге толы қуанышты жеткізетінбіз. Атам болса қабағын кере ашып, үнсіз отыратын.

	Меніңше, тағдырдан адам қашып құтыла алмайды, ағатайым қалай әскерден келді, солай үйленді. Жеңгеміз аппақ аққудай әдемі еді. Екеуі де жас. Сол жастық пен балалықтың арасында өмірлерінің теріс ағысы да басталып кетті. Жеңгем ағамды сыйламайтын болды. Біз ағамның бақыты үшін олармен араласуды қойдық. Өйткені, жеңгем мен анасы солай дұрыс көрді. Атамның көзі болған қарашаңырақты түтетіп, жайнатып, маздатып отырудың орнына «үйді сатам» деді. Осылай ағайынның арасына іріткі түсті. Аға мен іні, бауыр мен туыс демей арпалысты, қақтығысты, ұрысты...

	Жер бетінде адамдар үшін не жетпейді екен. Балаларын аялап өсірген Бәти апам тірі болса не дер еді, жеті жетімегін анасынан айрылғаннан кейін ешкімге қақтырмай өсірген байғұс асыл атам не дер еді!?

	Мен сендерді жек көрем.

	Қасиетсіздіктерің үшін!

	Иә, атам тірі кезінде қатты ызаланғанда «қасиетсіз» деп ұрсатын еді. Расымен де байқампаз болғаны ғой. «Адам болмайды бұлар» деп кеийтін. Ел күлді. Ағайын-туыс екі айрылды. Меніңше, Алла да әркімнің пейіліне қарай береді екен. Егер сенің балалығыңды қайтып берсе дүзелер ме едің, қайтер едің? Мен жаратқаннан шын мәнінде, жалбарына сұраймын, ағатайымды жамандық атаулыдан арылтса екен деп.

	Адамдардың бәрі қайда барады?

	Кімнің артынан ерген дұрыс?

	Туыстардың арасына сайтан кіргелі қашан?

	Бірін-біріне қайрап қойып жүргені міне.

	Кеше 29.05.06. Е мен И келіпті, біраз ұрыстым.

	Еркек қой жігерленіп, намыстанып жүрсін дегенім. Арақ деген кімге береке беріпті.

	Сізге де тез ренжіп, қайта еркелегім келіп тұрушы еді ғой.

	Тауда нем бар еді суық тиіп қалыпты. Сіз мен барған шың басында дәл мені күтіп отыратындай-ақ. Ағатайым туралы хатты сізге әдейі жазып отырмын. Оған ішімдегіні қалай жеткіземін. Ол бәрібір түсінбейді. Ол бәлкім, өмірінің мардымсыз, баянсыз болғанына кінәлі емес шығар. Аяуға бола ма екен, ол жайында ойлағым да келмейді. Мен ешкімді аяп, мүсіркеуге хақым да жоқ.

	Сіз ренжімеңізші.

	Кешегі жазған хатыңызды алдым. Мені көп ойлаудың еш қажеті жоқ. Біз сырлас жандар ретінде ғана бұл әлемге сыямыз. Бірге ешқашан жүре алмаспыз. Оны уақыт шешеді. Сіздің кенже ұлыңызды көрдім, тіпті сізден аумай қалған екен-ау.

	БАҚЫТТЫ БОЛЫҢЫЗ!

	Мен...





Сізге деген хаттардың бірегейі




	Өмірде себепсіз нәрсе жоқ. Табиғатта бір құбылыстан бір құбылыс туындап, бірін-бірі дәлелдеп, бірін-бірі жойып жатады. Осылардың ішінен ақын «керек» деген ұғымды бөлек алады да, оған философиялық мағына береді. Қарап отырсақ керек емес нәрсе жоқ екен-ау. Мысалы: мазаңды алатын, асхана мен адам жүретін жерлердің бәрін аралайтын шыбын болмаса ше, суда балық жоқ болса не болады? Тағы, тағы не айтсам екен? Сізсіз өмір кешіп-ақ жүрмін ғой. Сізді ойламай өмір сүре алам ба екен?

	Дала көктемнің жұқа ғана жасыл желегін жамылған. Нені ойлайын махаббат болмаған соң, ғылым ба, тірлік пе? Адам баласы армансыз болғанда қасірет пайда болады екен. Арман көп болғанда адамның миын шаршатады. Мен кім үшін өмір сүріп, кім деп жүрмін.

	Үйлену керек.

	Бала сүю қажет.

	Осылай дегеніңмен ойлағаныңдай махаббатыңнан, балаңнан қайыр, қасиет болмаса ше? Онда не болмақ?

	Сізге арналған хаттың көңілсіз екенін білемін, осы өмірлік қағидалар-ақ қажытып біткен сияқты. Сізде не өзгеріс деп сұрағым-ақ келеді. Ол сауалдан бұрын сіз мен жүрген қалада сол баяғыша, сабырлы қалыпыңызда, бұл шаһардың көшелерін алшаң басып, әдемі жымиысыңызбен елді әлдеқандай әсерге бөлеп жүрсіз бе

	САҒЬІНДЫМ СІЗДІ!!!

	Мен.





Соңғы хат есебінде




	Сіздің енді хаттарымды оқи алмасыңызды біле тұра хат жазып отырмын. Құлазыған шақтарда ғана сізге бар жан-күйзелісімді айтқаным үшін, сізді елемей бір кездері тастап кеткенім үшін, бақытты сәттеріңіз бен қуаныш, қайғыларыңызды бөлісе алмағаным үшін өтініп кешірім сұраймын.

	Тағдыр.

	Бәлкім солай да шығар.

	Сізді кезіктіргенімде «Аллам-ай, саған мың да бір рахмет. Осындай иманды, жақсы жанды жолықтырғаныңа» деп күбірлеп рахметімді жаратқанға жаудырттым. Сіз отбасыңыздың бар екенін айтқанда қуанышым ұзақ болмады.

	Иә, қазір махаббаттың да құны түскен, қадірі кеткен. Сол махаббат дейтін таза тұңғиықтың самалы есілгендей сізді көріп ғашық болғаным рас. Мен сізге, сіз маған айналғандай едік.

	Сіздің хаттарыңыз үнемі өлең жолдарынан болмаса, ойлы философиялық афоризмдерден тұратын. Болмаса мені шабыттандырып «жаз, жаз, жаз» дейтін қысқа бұйрық райындағы сөздеріңіз келетін.

	Қызық.

	Бірақ бәрі маған ұнайтын.

	Менің жасымның да біразға келгені бар. Ойда жоқта тұрмысқа шығатын болдым. Ал сіз мен үшін сұрау белгісі сияқты едіңіз.

	Иә, білем. Сіздің екі ұлыңыз бен жарыңыз бар. Сіз айтпақшы олармен бірге емес екеніңізді де білем. Сонда да мен қазақтың қызына тән, сөзден, көзден қашып өмірімді жаңа, таза парақтан бастамақ болдым.

	Ол дұрыс та шығар.

	Күндер өтіп жатыр. Сізді анда-санда ойлаймын. Онда да табиғаттан нәзік әуен естіген кезде. Сіз бірде «маған тұрмысқа шықшы. Қыз тауып берші» деген едіңіз. Мен болсам «неге мен сізге қыз тауып беруім керек» деп бұртиғанмын.

	...Қазір мен ұлды болдым. Сіз айтқан қыз бала маған да керек екен...

	Күндердің күні жан құрбымнан қаралы смс келді. Сондай суық әрі қысқа. «З. қайтыс болыпты».

	Не дерімді білмедім.

	Содан бері әлгі құрбыма суып кеттім. Хат та жауапсыз қалды.

	Сіз жалғанды тәрк етіп кетіп қалыпсыз...

	Солай етуге бола ма?

	Мен енді кімге хат жазамын..?

	ТОПЫРАҒЫҢЫЗ ТОРҚА БОЛСЫН!





ТАҒДЫР




	Көшенің басында Берік масайрап ән салып келеді. Қарлыққан даусында қамығу бар.



	Бал-ау-са қыз едің бір кез-де

	Шаш-ыңа ақ бан-тик бай-ла-ған...



	Арықтан аттай бере сүрінді де:

	– Ой, мына тас аяққа оралып...

	Оған сырты тозған үйі, сырсыз қисық қашасы, жүріп келген жолы бәрі тербеліп, теңселіп тұрғандай еді. Алдынан бұралаңдап қара қаншық шықты.

	Күн орнына қияқтай ай ауысып, далада әр үйдің тіршілігінен хабар берген малдың пысқырғаны, иттердің абалағаны естілді. Табалдырықтан кіре бере:

	– Жаңыл, барсың ба? – деді.

	Қара қаншық есік көзінде жалаңдап тұр. Тіленші жанар үстел үстіндегі балалар мүжіген сүйекке түсті. Ол сүйектің өзіне тиесілі екенін сезгені сол-ақ, сілекейі шұбырып, тілі сұлаңдады.

	– Ой, жаман, кет-ей, қайтеді.

	Тозған бәтеңкесін еркелей шешкен Берік, әйелінің жүзіне күлімдеп қарады. Жаңыл сүйекті анадайға лақтыра салды да, есікті «тарс» еткізіп жапты. Қара қаншық ұяшығының маңына түскен сүйекті асына салаңдап жетті де, қытыр-қытыр жылдам кеміре бастады. Атадан қалған әдетін сақтап ырылдап қояды.

	Әкелері көңілді болған соң, балалар бір-бірін түрткілеп ойнауда. Екі ұлының артынан бір елі қалмайтын Маржанның тілі тәтті.

	– Кімнің қызысың?

	– Сенің.

	– Қаншадасың?

	Берік бала секілді болып алған.

	– Үтте.

	Саусақтарын көрсетті.

	Әкелік бақыттың осынша ыстық, қымбат екенін Берік жаңа ұққандай қызын құшағына басып сүйе берді. Сүйе берді.

	Қызғанышпен қараған ағаларын бала жүрек өршелендіре түсті.

	– Па-па, бал ғой, Алман екі алды.

	– Қой. Кәне, жүгермектер, күнделіктерінді көрсетіңдер!

	– Мен оқығанда бет алам, иә! (бет дегені бес еді).

	– Бес алмағанда. Менің қызым беске оқиды. Қане, күнделік тексерейік.

	Күнделік, – дегенде, Беріктің мұғалім пішіні оянып, жанары бір түрлі түлеп алды.

	Шіркін, ең болмаса екі-үш ай сабақ берсем! Оқушының жан баласы біле бермес әлемімен қауышып, қанаттанар едім-ау. Топас, әңгүдік мұғалімдердің бар екенін сездіртер едім. Обал-ақ! Оқушы байқұстарға обал-ақ.

	Үлкен ұлы жетіге көшкен. Арық. Шілпиген.

	– Оқымай барған-сың ғой?

	– Оқыдым...

	– Екіні оқы-ған-ың үшін қойды ма?

	– ...Кітаптың ақшасын төлемегендерге екі қойды.

	Жазықсыз бала шынын айтты. Түк сездірмеуге тырысты. Көзі бадырайып, шарасы айналып кеткен Берік:

	– Сабақтарыңды оқыңдар. Мұғалімдерің болып тексерем! – дей салды. Құтылмақ болғандағысы, жанарынан ашудың ұшқыны байқалып қалмасын дегені еді. Маржан бала тілмен:

	– Па-па, мұғалім болсаң, мектепке балмайсың ба? Ана Гүл-сімнің папасы сияқты.

	Гүлсімнің папасы Бекбол. Оның мұғалім екені де рас. Оқымаған, тоқымаған екені де рас.

	– За то директордың күйеу баласы, – деп түйді Берік.

	Мектептен қысқарғалы үш жыл. Маржаны үш жаста. Уақыт өтіп-ақ кетіпті. Үндеместен далаға атылып шықты. Ай сәулесіне шағылыса мүжілген сүйек жатыр. Қара қаншық аяққа оралып, қыңсылап, қылмаңдайды. Иесін танып, құрмет еткені, құзырындамын дегені еді.

	Өзімен бірге жартылығын қымқыра шыққанына қуанды... Жаңылдың көрмегені дұрыс болды...

	Жартылай болсын жарықтықтың қалғаны жақсы болды...

	Қара қаншық егесіне еркелесін кеп, Беріктің жыны келді:

	– Сен байғұссың! Сені тек тегің үшін, ақтабан әкең үшін асырап жүрмін. Жұтынып алды. Қаншық болғаның өкінішті-ақ...

	Әкем өлгенде тамды айналып қыңсылап шарқ ұра іздеген. Ит болса да сезетін, сезінетін. Бөтелкені ернеуінен ішіп, тыжырынды. Ақтабан бетімнен жалап, мазасыз ұлып жоқтаған. Көзінде адам баласынан көрмеген тұнық от көрдім. Бәлкім... әкемнің жаны қалай ұшып бара жатқанын Ақтабан көрген болар, иә, сезген!..

	Қара қаншық әкесі жәйлі әңгіменің айтылғанын білді. Жанары жыламсырап, қыңсылай берді. Берік ішкіліктің түбіне жеткен соң, топас сезімге бой алдырып, өзінің итпен мұңдас болған қаліне ренжиді, налыды. Түрегелген. Бұның артынан қара қаншық құйрығын сабалап еріп келеді. Берік аяғын ауыр көтеріп бұралқы итті бір тепті. Оқыс күтпеген қимыл оңдыртпады. Қаңқ-қаңқ етті де ұясына кіріп кетті.

	Жаңыл үш баланың анасы болғанмен тым жас көрінетін. Беріктің жұмыстан шыққаны бұған да оңай тимеді. Сүт сатты, шемішке де сатты. Қолдарында не бар соны талғау етіп, киім-кешек, тұз-нанды айырды.

	– Ертең папаларыңның туған күні. Бес алып, қуантыңдар.

	Томсырайып Арман мен Самат кітап оқып отыр. Самат аумаған әкесі. Көзі көк. Қыр мұрын. Маржан нан илеген шешесіне жағаласып, нәзік саусағын ұнға малып тұр.

	Мектептің алдын тыныштық жаулаған екен. Берік ұзақ отырды. Отырғанда жай отырмады. Қойнындағы қатынына, досына, тірі жанға айтпаған сырын, шерін шығарды.

	– Жап-жас болып кандидат атағын алғаның жақпады бұл мектепке... «Үздік» мұғалім бергені жақпады бұл мектепке!..

	Ыза ішкі кекке ұласып қайнап, пісіп тұрғаны сезіліп тұр. Оқушылардың мақтанышына айналып нем бар, «көптің бірі» болып жүре беру керек еді... Директордың көңілін табу керек еді. Айтқанына көне салу керек еді... Енді жүр... Үлкен басыңды кішірейтіп.

	Ер адамға тән мінезі бар ед.

	Шаршаған ба? Көзіне жып-жылы жас тығылды.

	Алматыдан ауылға келіп нем бар...

	Ал... өс!

	Жып-жылы жас бет-аузын жуды. Тоқтап болмады. Қара қаншық қалбалақтап қарауытады. Ит десе ит. Дос десе дос!

	– Сені кім шақырды. Әй, бәрібір тегіңе тартқансың.

	Берік сәл де болса қуанып қалды. Сәл де болса жеңілдеп қалды. Қанша жылғы қынжылыс, қанша жылғы қиналыс, зіл болып, тас болып қатқан екен жібіп, арылып қалды.

	Ақтабан адал еді. Әкем өлген соң жетісі өтпей-ау ұшты-күйлі жоқ.

	«Жақсы ит өлігін көрсетпейді». Көрсетпеді.

	Үйіне қашан келіп, қай уақытта жатқаны белгісіз. Тұрса шекесі «сынып» тұр. Таң атпай бетінен шөпілдетіп сүйген Маржаны, Арманы, Саматы бұны ұйқысынан оятты. Туған күнін есіне алып отбасына көңілі көтеріліп, рахаттанды. Көңіл-күйінің көтерілгені кешегі кекті, мұңды, шерді шайып тастады. Киінді. Күндіз жүрмейтін, мектеп көшесімен тартты. Өсектесе өсектесін. Жалғыз, ешкімі жоқ десе десін.

	Икрәм әкәнің ескі қорасын бұзып, қайта салып жатқан.

	Уақытша жұмыс. Қора бітеді. Тиесілі ақшаларын алады. Қайта сабылу, кімнің қандай жұмысы бар деп...

	Икрәм әкә жаназаға кеткен екен. Түс ауа келді.

	– Бұ халыққа не дерсің. Жаназасын шығару керек! – деп болмайды. Мұсылман адам арақ ішіп өлсе, мен қалай жаназа оқырмын. Елдің тілегі, барлық болған соң оқисың. Тілі не қазаққа, не ұйғырға, не өзбекке келмейді.

	Бұл – ауылдың жалғыз молдасы туғанға да, өлгенге де, қуанышқа да, қайғыға да барып, білгенін айтып құранын оқитын.

	– Арақ ішпеңдер. Бұ түбі жақсылыққа апармас, – Икрәм әкә осылай дегенмен, қатыны кесеге тығып шай орнына «жынды судан» құйып қояды. Құймасына болмайтын мыжырайған серігі.

	О, онсыз күні жоқ. Сол пәлеге бола күректей қолын батпаққа да, басқаға да салып жүргені. Беріктікі ерлік оның жанында. Бала-шағаға талшық болсын деп.

	Бүгін татып алмады. Екінді уақытында ертерек үйіне оралды. Жаңыл көршілерді өзі жинап шықты. Бұл көшенің «батыры» Бекбол елден бұрын келді де:

	– Бәке, туған күніңізбен.

	Қойнынан ұзын мойын «Аққуды» суырып:

	– Ішпесе бұл қуаныштың мәні болмайды.

	– Ішуді қойғам.

	– Қой, Бәке, кеше ғана әндетіп... Қой, Бәке!..

	Жексұрын күлкімен күлген Бекбол қояр емес. Күні бойы ішпеспін деп шешіп еді... Басы да сынып барады.

	Қонақтар жиналғанда екеуі кәдімгідей «дәудірлеп» қалған. Бусанған дене, масайған көңіл ән де шырқады, би де биледі.

	Берік өзін жападан жалғыз қалған саясы кең ағашқа теңеді. Көзіне елестетті. Далаға шығып алысқа, тыныш жерге кетсе. Әлде осы ортадан безіп, басқа жаққа кетіп қалса... Бәрібір құтылмайсың. Бұлардан құтылсаң екінші есер орта бар.

	Бекбол сөйлеп отыр екен. Кеудесі керіліп, ерні шүйіріліп, зарлап отыр.

	– Кіші жүздің маңқаларын он бес круктан жүгіртем ха-ха-ха. Орта жүзді он. Ұлы жүз ба. – сұқ саусағын шошайтып. – Ұлы жүз болсаң, жүгірме деймін ха-ха-ха.

	Беріктің жағы қарысып, тістері қабысып қалды.

	Шыдады.

	– Оларды сөйту керек! Керек болса жүз кр-ук әр буынды бөліп ай-нал-дырам, – деді.

	Берік қалай Бекболдың жағасынан алғанын білмеді. Шыдамы таусылды.

	– Санасыз сүмелек. Оқушының жазығы қанша?

	– Мә, саған кіші жүз, мә саған орта жүз. Директордың туысы..., Мә саған сол үшін!

	Қолы да, аяғы да ерік бермеді. Ұрып жатыр, соғып жатыр. Ара түскендер де тиесілі соққыны алып қалды. Жаңыл шырылдап жетіп барып еді.

	– Мә, саған...

	Шалқасынан түсірді. Қылқынып сөйлейтін көрші әйел:

	– Жүр біздікіне. Мына түрімен өлтірер сені.

	– Бала-лар-шы.

	– Өз баласын өлтірмес, жүр.

	Жаңыл алғаш рет күйеуіне ренжіді. Кетіп қалсам ба деген сатқын ой сұлаң ете қалды. Бекболды бар еркек жабылып алдап-сұлдап үйіне жатқызды.

	– Құртам, құрттырам!

	Басқа сөзге әлі келмей Бекбол тынды.

	– Мына Бекбол оңбайды.

	Қылқына шыққан дауыс көрші тәтесі екен. Әлі ұйықтамапты.

	– Үйіндегі бар затты сатып болды, әйелі келсе не айтар екен?

	Жаңылдың көзінен домаланған бір тамшы жас тамды. Ол өз тағдырына біржола байланғанын аңғармады.

	– Бәрібір жатпайды, – деді. Өз үйін көршісінікінен сығалап. Айтқаны келді Беріктің:

	– Жаңыл-ау, Жаңыл, қайда кеткен-ей? – деген даусы естілді.

	– Мен еккен огородты жегіздіріп қоясың ба? Есек кірді-ей.

	Қара қаншық қайсарлық танытып есекті үріп, үркітіп қуып шықты. Беріктің көзі қара қаншықтың жанарына түсті. Есін сап жиғандай болды. Өзінің иттен де әрмен әрекетіне жиіркеніп, ықылық атты. Мең-зең болған басын ұстады. Миы шыңылдап, қаны көтерілді. Қара қаншық қыңқ демеді. Қара қаншық артынан ермеді де, сопиып бұған қарап отырып алды.

	Берік үйге қарай аяңдады. Көзі қарауытты. Сатқын ой бұны да мазалай бастады.

	– Көзіңе шөп салды... Баяғыдан шөп салған.

	– Мен саған қашқанды көрсетейін.

	Үйіне кірді. Көзіне ілінгені балға. Балғаны қолына алды. Жарық санауышқа жетіп барды. Бір-біріне тығылып ұйықтап жатқан балаларына қарамады. Бәлкім, өтірік ұйықтағандай болар. Әкелерінің жағымсыз, жиіркенішті қылығын көріп, қорқып шошып жата қалған болар. Берік жынданып, жұлқынып алған. Оған бәрібір. Азған.... Азғындалған.

	– Мә, саған...

	Сымды балғамен ұрғылай берді. Ұрғылай берді. Жарқырап тұрған жарықтың бәрі бір сәтте сөнді де қалды.

	Икрәм әкә бір апта күтті. Қора бітер емес. Берік жоқ.

	– Ақшасын төлемесе бұ болмас, келмек керек ед.

	Икрәм әкәні Беріктің көршісі қылқына сөйлеп қарсы алды.

	– Икрәм әкә, сәламатсыз ба! Жол болсын!

	– Бұ Берікті көрмедүң бә?

	– Көшіп кеткелі бір жұма. Үн-түнсіз кетті ғой.

	Қара қаншық жұртта қалғысы келмеді. Ол қарғыбауын сүйретіп ауыл шетіндегі жалғыз ағаш саясына кетіп барады.





ҚЫЗЫЛ ОРАМАЛ




	Маматай, бүгін тағы да жауын құйып тұр.

	Қыстың алғашқы айы болса мынау, далада көктем. Түсімде аппақ ұлпа қардың жапалақтап жауғанын көрем, қарды сағынғаным-ай!

	Неге екенін қайдам, сені «маматай» – деп атап кеттім.

	Әкем:

	– Шеше, – деңдер деп ренжитін. Інім Ернар да «маматай», «маматайлап» шапқылайтын ерке еді ғой. Кейін әкемнің өзі де бізге қосылып:

	– Балалардың маматайы, ас дайын ба? – дейтін болды.

	Екеуіңе қызығып өстім. Болашақ күйеуімнің әкеме ұқсағанын, ал өзімнің сен секілді байыпты, салмақты, сондай-ақ әдемі болғанымды қалайтынмын.

	Байқауымша, маматай, сен күлген кезде, сен сөйлеген кезде шын мағынасында жарқылдай күлмейтінсің, шешіле көсіліп сөйлеген емессің. Жанарыңда мәңгі мұң мекендеп, әйтеуір бір күш сені тежейтін. Сол мұң маған да ой салатын. Сол тежеу сендегі әлемге үңілуге бұйырғандай болатын еді.

	* * *

	Биік арманның байыбын ұға бермейтінмін. Мен үшін бір арман – Петрдің салған әсем қаласын көру. Өнертанушы студенттің бұл орындалатын арманы екен. Оқу орнынан сегіз шәкірт Санк-Петербургке баратын болдық. Қуанышты сезімімді алып ұшып үйге кіре сала:

	– Маматай, мен Санк-Петербургке барам. Питерге! – дедім.

	Сен болсаң:

	– Санк-Петербург, – деп, әлсіз ғана қайталап, альбомындағы суретке сағынышпен қарай түстің. Көк сандықтың аузы айқара ашық екен. Бізге жұмбақ дүниелеріңді көріп отырсың, соншалықты мұң сыйлайтын не нәрсе екенін білім келді. Жақындап едім, альбомның бетін жаба қойдың, көзім тізеңде төгіліп жатқан қызыл орамалға түсті.

	– Қандай әдемі, маматай, қалай ғана байқамағам.

	– Қызым-ау, байқамағаны несі. Осы орамалға жармасып бала күніңде ойнайтынсың. Қуыршақ та болды бұл саған, жамылғы да.

	Күліп отырып, көзіңе жас алдың. Кейінгі кезде сендегі дерт тым асқынып бара жатқандай сезілді. Содан соң сандыққа салып қойғам. Көз жасыңды орамалдың шетіне сүрттің.

	– Шын ба, маматай? Құшағым жетпейтін мұндай ұзын, қып-қызыл орамалды еш жерден көрмегенмін. – Ойнақы сөйлеп, түк болмағандай алдауға тырыстым, аз күн қалған туған күнімді сылтаураттым. – Маматай, мен жиырмаға толам ғой!

	Сен:

	– Солай ма? – деп сұрақ қоя сөйледің де, орамалды соншалықты қимастықпен қолымнан ақырын алдың да, баяғы төркініңнен келген көк сандыққа салдың. Қызыл орамалдың үстіне сұр альбомды қойдың, қалың дәптердің үстінен сипадың. Қымбат, құнды дүниелер тағы да көк сандықты паналап қала берді. «Сені ренжітіп алдым ба, маматай» деген пішінде телміре қараймын. Ып-ыстық ерніңмен мандайымнан сүйдің, одан соң иіскедің.

	– Санк-Петербургке барады менің қызым, – деп күлімдедің. Бәрібір сен жадырап күле алмадың.

	* * *

	Санк-Петербург. Сансыз көп адам. Олар тоқтамайтын сияқты, түннің жарымы өтсін ағылады да, асығады да жатады. Қасымдағы құрбыларым да таң-тамаша «Питер қандай ғажап!» – дейді. Анар таңырқап бар қызығушылық сезімін ғажап сөзіне сыйдырады. Жан-жағымызда ғажап, біз үшін тамаша. Сәулет өнері, ХVІІІ-ғасырда пайда болған соборлар, мүсінмен әшекейленген алып ғимараттар. Біз осының бәріне куәгерміз, маматай. Сенің айтқаныңдай-ақ екен, көз алдыма бұл қаланың жұмбақ сырлары ашыла түсті. Әне сен оқыған көк түсті оқу орны, бәлкім, оңтүстік беткейдегі жұпыны там сен тұрған жатақхана болар.

	Елизаров ауданында орналасқан үлкен дүкен барын естіп, қайтуымызға екі күн қалғанда араладық. Өнердің сан саласына арналған кітаптар, түрлі мүсіндер тізіліп тұр. Ернарға орыстың бір-бірінен аумайтын «матрушкаларын» алдым, әкеме кітап, маматай, саған күміс алқалардың бірін тандауым керек. Олар сондай керемет. Біз дүкеннен шыға сала алған заттарымызды айтып, бағасын дәріптедік.

	– Мен алған сағатты Алматыдан таппайсыңдар! – деп Анар мәз.

	Бұл жақтың ауа-райы Алматының құбылмалы райынан гөрі тұрақты, суық екен. Денем тоңа бастады. Пальтомды түймелеп барып мойнымды қымтағаным сол... Орамал жоқ. Сұп-сұр болып кеттім. Маматайым:

	– Жиырма жасымда ең жақын адамымның сыйы еді, Әскөнтай, сен тақ, сенің жиырма жасында бұйырыпты, көзімдей көр! – деген болатын. – Маматай, қызыл орамалды жоғалттым.

	– Маматайым сыйлап еді, не айтам? – деймін жылап тұрып.

	– Ештеңе жоқ, жәй ғана орамал ғой, – Зәуре жұбатқан болды. Бұл сөз тіпті де ауыр тиіп, жан дүниемді езіп жіберді. Сонда жылап жауатын Алматының жауыны секілді жүрегім біртүрлі егіліп кетті.

	– Ол жәй ғана орамал емес! – деп айғайлап жібердім. Жарты сағат. Дүкен жабылмай іздеу керек, табамын. Жарты сағаттан соң дүкен жабылады. Өзіме өзім сөйлеп келем, жүгіріп келем.

	– Сіз орамал, қып-қызыл орамал көрдіңіз бе?

	– Жоқ.

	– Кешіріңіз, қып-қызыл орамал жоғалттым, көрмедіңіз бе?

	– Елдің бәрі орамал тағады, қызылы сан мың. Ал дүкенге тіпті сан миллион адам келеді. – Асыра айтса да, шындықты айтты саудагер. Ботадай боздап, жүрдім-ау деген тұстың бәрін аралап шықтым.

	– Телефоныңызды қалдырыңыз, бәлкім, қайырымды жан тауып алса, әкеліп берер.

	– Ол ерекше әдемі, түсініңізші ешкімде жоқ деймін. Сіркем су көтермей екі күнімді қызыл орамалды жоқтаумен өткіздім. Бар шаттығым сол күні үлкен қайғыға ұласқандай сөлдерімді сүйретіп, көңілсіз қайттым емес пе ару қаладан.

	Жұбаныш үшін қызыл орамал сатып алуды ұйғардым, бәрі ұсқынсыз екен. Қызыл орамалды көрмесем, мына бірін қандай әдемі еді деп, алатын ба едім?!

	Жоқ, қызыл орамалды көрген адамға бұлардың бәрі де жұбаныш емес, ұсқынсыз, сұрықсыз дүниелер.

	Белгісіз себептермен, белгісіз аурумен бе, маматай, сен ауруханада жатырсың. Әкемнің қабағы түсіңкі жүр.

	– Санк-Петербургте жүргенінде хабарлассаң қайтеді. Сені уайымдады емес пе? – деді әкем. Үндемей құтылдым. Хабарласқым-ақ келді ғой, бірақ қызыл орамалды сұрағаныңда не дер едім, не...

	* * *

	Ертесі, маматай, саған тауық етінен сорпа қайнаттым. Інім Ернар:

	– Маматайдан аумай қалыпсың ғой, – деп күле береді. Банкіге құйылған сорпаны орамалмен орадым, сынып қалмасын дегенім ғой.

	– Ернар, жылы киін, суық тиіп қалады! – Өзімше үлкенсіп қамқор болғаным. Ол болса:

	– Айттым ғой, тіпті әр сөзің маматайдың сөзіндей – дейді.

	Мен күткен ақ ұлпа, пәк қар жапалақтап жауып жатыр. Жүрегім бір түрлі жабырқау. Дәрігерлер арлы-берлі көп жүріп кетті. Сен қандай күйде екенсің?! Әкем бізден бір нәрсені жасыратын сияқты.

	– Тез кіріп шығыңдар, сұрақ қойып мазасын алмаңдар – деді.

	Ашық бөлме, сен ақ киімде, ақ жамылғыда жатырсың.

	Денем салқын тартып, басым шыңылдап тұр. Терезеден ақ ұлпа қар төмен қарай кезек-кезегімен түсіп жатыр. Екі көзіме жас толып кетті. Ернар шошымас үшін, өзімді ұстадым. Сенің жанарыңа қарау аянышты еді. Сағыныш, мұң көзіңнің қарашығын торлап алғандай көрінді. Шамаң кеберісіп қалған ерніңді жыбырлатуға ғана келді.

	– Мама, мама-тай! – деді Ернар жыларман күйде. Дәрігер тез шығуымызды бұйырды.

	– Жүрегі нашар, уайым түсіп кеткен, – деді.

	* * *

	Жалғыз келемін. Далада аппақ қардан өзге ешкімді көрмедім. Адам жанын түсіну қандай қиын, анашым. Сенің жомарт жүрегінде не қасірет бар, не дерт?

	Өткен күннің елесін ойлап, сағынып күн кешу қандай қиын, қаншалықты ауыр.

	Ауылдан келетін автобусты күтіп тұрғам. Маматайдың сіңілісі Қарашаш келу керек. Ол түсер-түспес:

	– О, аумай қалғыр, ұқсамасаң тумағыр. Күләй... мынау кішкентай Күләй ғой, – деді. Нағашы жұрт мені шешесінен аумаған, аумаған Күләй дейтін.

	Қарашаш қайта-қайта айналып, толғанып жүр. Ұзынағаш жаққа жүретін автобустың алдында тұрған бір ер кісі, екі әйел адам бізді көрсетіп таң-тамаша болды да қалды. Қарашаш тәтемнің таныстары шығар деп:

	– Тәте, сіз ана кісілерді танисыз ба? – дедім.

	– Қой, жоға! – деп бір қарады да, ауылдағы жаңалықтарын айта бастады. Үшеуі әлі таңырқасуда. Тілдесуге шамалары жетпейтіндей бірін-бірі түрткілейді. Менді келген егде жастағы әйел көзіне бірінші болып жас алды.

	– Қойшы, қой, тәте, ұят болады.

	– Бақтиярдан аумайды ғой, аумайды. Сұра, бар, құлыным ғой мынау, көзі ғой.

	Әлгілер: «Не деп сұраймыз?» – деп күңк етті.

	– Балам, бері келші, айналайын! – деді ер кісі.

	– Иә, аға! – Ол кісінің қолы дірілдеп тұр екен.

	Қарашаш тәтем:

	– Не болып қалды, түге?! – деді.

	– Сенің анаңның аты кім?...

	– Маматай... – деп барып ұялып қалдым. Кү-ләй.

	– Иә, Күләй... – әй-шәй жоқ үшеуі бетімнен сүйе бастады.

	– Ой, Бақтиярымның жұрнағы! – Жылап қауышып, сұрап танысқандай болуда. Менде ес жоқ.

	Қарашаш тәтем:

	– Сіздер қателесесіздер, жүр, түге. Олары несі бас салып, – деп сүйрелей жөнелді.

	– Тәте... тәте, – деймін.

	Қарашаш тәтем:

	– Шошыма, біреуге ұқсатқан ғой! – деді.

	* * *

	Не болса да көк сандықты ашу керек. Ол жерде жасырынған құпияны білуім қажет. Әкемді анамнан бұрын аяп келем: егер бәрі солай болса, әкем басқа біреу болса, маматай, мен сені кешпеймін. Солай. Қандай әділетсізсіңдер, маған ең болмаса бір ауыз сөз айту келмеді ме қолдарыңнан.

	Ашу үстінде көк сандықтың кілтін іздеудемін. Маматай, сенің рұқсатыңсыз батыл істеген ең алғашқы қылмысым. Оны сен кешірер ме едің, білмеймін. Бар ойымды жинақтап болмай тұрып, альбомға қолымды создым. Сол кезде тағы да ең алғаш сенің бақытты күлкіңді көрдім. Бойымдағы ашу мен реніш бір ғана сәтте тарқап кетті. Маматай, сен қандай сұлусың, көздеріңде мұңның бір түйірі де жоқ. Сүйсіне ұзақ қарадым. Мойныңдағы қызыл орамалға көзім түскенде, өзімнен өзім қысылдым. Қызыл орамал...

	Альбомның әр бетіндегі сенің жымиысың, шаттық пен қуаныш сыйлайды. Көз қарасың жылылық, махаббат таратады. Суреттердің шетіне «Санк-Петербург қаласы 1980 жыл» деп қол қойылған. Сірә, сені ылғи да бір адам суретке тартып жүрсе керек. Ол, бәлкім, өте жақын адамың болар. Альбомның ең соңғы беті, соңғы үмітім. Үстінде көк түсті жейдесі бар, сәл езу тартқан, қасы қалың ер баланың суреті. Мен өзіме ұқсас жанның пішініне анықтап қарадым. Қарашаш тәтемдер көрсе: «Құдай-ау, бұл нағыз сенсің ғой», – дер. Кішкентай Күләй деп атамайтын да болар. Бұл суреттегі бейтаныс бейне жүрегімді жылытқандай еді. Әкемді біртүрлі аядым. Маматай, сені сұмдық жек көріп те кеткендей едім.

	Түнгі сағат үш. Бұдан былайғы өмірім не болмақ? Кім кінәлі, құдай-ай! Телефон безілдеп тұр. Әкемнің ауыр басқан аяғының даусы естілді.

	– Алло, ...иә.. а-а! – Қысқа үнсіздік, телефон тарс қойылды. Әкем сабырсыз сияқты.

	– Маматай,.. байқұс ма-ма-тайым! – Қарашаш тәтем өзін өзі қинап даусын баса жылады.

	* * *

	Маматай, сен ауыр қасіретінді ешкімге сездіртпей сол түні өзіңмен бірге ала кеттің. Енді, енді сендегі жұмбақтың мәніне қана бастағанымда айырылдым да қалдым. Таза да сабырлы жаныңды мәпелеп қана өтуге енді жарағанымда, қиындығы көп, қызығы аз думанға тастадың да өттің. Рұқсатыңсыз енді күнделігіңді оқыдым. Онда қызыл орамал жайлы былай депсің:



	«12.11.2000

	Бүгін қызыл орамалды қызым сұрады. Оған бәрін айтуым керек еді. Өз уақыты келер деп жүрмін. Екеуміздің махаббатымыздың көзі болып қалған сол орамал ғой. Оны көрген сайын сен қасымда тұрғандай боласың. Сағындым!

	Әскөнтай екеуміздің танысқан қаламызға кетті. Санк-Петербургқа. Өзі Питер деп қояды. Сол қалада кездесіп, сол қалада айырылыстық-ау. Шындығы айырды. Менен сені айырды ғой. Бақтиярым, сені мәңгіге жоғалттым ғой!»

	Осы жолдарды оқығанда егіліп жыладым. Тағдырдың сан қилы екенін сезіндім, түйсіндім. Сондай-ақ саналы түрде махаббат дегеннің бар және болатынына сендім.

	Екеудің жұрнағы, махаббаттың белгісімін деп түйдім.

	Қызыл орамал дәл сендер сатып алған дүкенде жоғалыпты, оны кейін білдім. Әкемнің өз ұрпағы бола тұра, неге белгісіз жанға ұқсап қалғам?! Бұл қиын да, түсініксіз ұққан адамға. Ол жәйлі сенің жазғаның:



	«20.09.1995

	Әскөнтай аумаған сен! Құдай ақы, ол біздің махаббатымыздың белгісі, куәсі. Шәріпке (әкемді айтады) адал, қыздай-ақ келдім. Алланың құдіреті сені сүйгенімді мен жасырғанмен, Алла жасырмады. Өскен сайын сенен аумай келеді. Жиі есіме түсесің. Тіпті махаббатым бұрынғыдан да өрши, биіктей түскендей. Шәріп мені кешсін. Оған мен ренжімеймін».

	Жиырма жас. Сенің жиырма жасың махаббаттыңмен жолыққан және айырылған жасың. Жиырма жылда өшпеген махаббатыңды дәл менің жиырмамда өзіңмен бірге ала кеттің. Махаббаттарыңның жұрнағы мен қызыл орамалды – жоғалттым, онымен қоса сені де жоғалттым, асыл ана! Маматай, сенен айырылдым. Жиырмаңда сен де, жиырмамда мен де жылап қалдық. Үнемі айтып жүретін ақылың:

	– Қызым, ешкімді, ешнәрсені қатты жақсы көрме. Сол адамнан айырыласың, – дейтінсің.

	Егер білсем, қызыл орамалды жоғалтпас едім. Ол екеуіңнің таза сезімдеріңнің көзі, куәсі ғой. Қызыл орамал, яғни махаббаттарың өзімен қоса сені де ала кетті. Маматай, жиырма жылдан соң шын сүйген адамыңның қасыңда жоқ екенін, одан мәңгіге айырылғанынды, бәлкім, сездің. Оған тіпті шыдау мүмкін емес, ойлау тіпті де.

	Дәрігерлер «жүрегіне түскен» деді ғой. Сағыну, сарыла тосу, махаббат қайғысы, мұңы жүрегіне түскен. Жүрек жұдырықтай ғана, маматай! Ең болмаса Бақтияр кімім деуді де ұқпаймын, бейтаныс жанға ұқсамағанымда ұмытар ма едің, кім білсін?!

	Азып-тозып кеткен едің, бәсе, махаббат деген ауыр азап екен ғой, маматай! Жиырма жыл сені әлдилеп келген тәтті сезім екен ғой, маматай! Қалай сезбегенмін. Мен сендердің таза, биік махаббаттарыңның жұрнағы екендігімді. Иә, сезбегенмін.





ЖҰМБАҚ ЖІГІТ




	Махаббаттың маңыздылығы мәңгі есіңде қалса, мәнсіз махаббат өз қалауыңа қарамай пайда болып, жөніне кететіндей...

	Қалай десек те осы махаббаттың түр-түрін оқуға түскелі бері көріп, біліп жүрміз. Оған дейін бәрі ерсі көрінетін, тіпті, жігітпен сөйлесіп тұрудың өзі ыңғайсыздыққа апаратын.

	Жатақхана алдында жазылмай жатқан қаншама үзік сырлар, әңгіме, повестер жатыр десеңші.

	Кеш батса болды, жүрек дүрсілі жиілеп, ынтыға біреуді күтесің. Ол келе ме? Келмей ме? Онда жұмысың жоқ, толассыз сезіммен сағына күтесің. Сондай кезде тосқан адамың емес, күтпеген «серісымақтар» келсе, әлгі сезімнің астаң-кестеңі шығады.

	Көктемнің күлімдеген күндерінің бірі. Студент атаулы «ғашықтық ауруына» шалдығып, бірін-бірі іздеп, шарқ ұратын сәтте, мен де ауру хал кешіп, беймаза күйге түстім. Оның үстіне бөлмедегі қыздардың жігіттері келіп, қыдырыстап кеткенде, елесіммен қиял құшағында тұншыға жатамын.

	Бірде ақырын сыздап ауырған тісімді сылтауратып, сол жақ қолыммен баса, төсегіме қисайғам. Көзім жұмулы, өзім ояумын. Жүректе маза жоқ. Ол келе жатыр дегендей шаншып-шаншып қалмасы бар ма. Сол арада есік қағылды да, кезекші қыз ішке жартылай еніп:

	– Айнаны сыртқа шақырады, – деді.

	Басымды көтеруге болмайды, өйткені тісім ауырып жатып қалған адаммын.

	– Жанар, сен шықшы. Айна әзір ғана ұйықтады ғой, демалсын, – деді үнемі қамқоршы болып жүретін құрбым Әсел.

	«Кім келді екен? Қанат болса бармын» деп айтқым-ақ келді. Жанар бөлмеден тез шығып кеткен. Бүлдірмесе болды. «Ауырып жатыр» немесе «жоқ» дей салуы да мүмкін ғой. Жанардан хабар күтіп жатқанда терезе тықылдады.

	– Әсел, Қанаттар келіп тұр, Айнаны оятшы!

	– Ұйықтасын да, – деген Әселдің жауабына шыдамай, қозғалақтап қалғаным.

	– Айна, тұр, Қанат келіпті, – деді Жанар. Бәлкім, сезген болар ояу жатқанымды, оны күтіп жүргенімді.

	– Ы-ы-ы, – деп ұйқылы-ояу кейіптегідей ыңырсыдым. Ішімнен адал құрбыма алғысымды жаудырдым.

	Әсел де:

	– Қанаттар келіпті, шық та, тез барып келе ғой, – деді.

	Бір топ болып дөңгелене отырған жігіттерге жасқана жақындадым. Қанат қолымды қысып амандасып, бетімнен сүйді. Өзі мәз. Достары да күлім-күлім етеді. Бәрі тербеле ырғалып ән айтуда. Біраз отырғанымыз сол еді, Қанат қолын созып, ортадан алып кетті.

	Бұлар не дер екен дегендей ағаштар да, көктемнің сырлы кейпі де құлақтарын түрді. Үнсіз түсінісіп, асықпай келеміз. Жатақхана алдындағы жалғыз биік терек түбі әзерге бізге ғана пана. Махаббаттың от құшағы өзіне бағындырып, ертегідегі әлемге алып бара жатқандай. Күліп тұрып жылайтын, жылап тұрып күле салатын он сегіздемін ғой. Өзімді бақытты сезінсем де, еш білдірместен қыз бойындағы тәкәппарлыққа салып:

	– Есік жабылуға он бес минут қалды, – деп мазасыздандым.

	– Туған күнге бармасаң да, бір-ақ сағат жатақхана алдында жүрейікші, сөйлесейікші, – деп өтінді ол. Жауап қатуға дәтім жетпей, үнсіз тұра бердім. Үнсіздік арқылы оның әр демінің дірілін сезіндім. Үнсіздік арқылы болмысымды өзгертіп те үлгердім. Әуелеп асқақтаған әуен де басылып, үнсіздікке қызмет етіпті.

	Вахтершаның:

	– Есікті жабам, кіріңдер! – деген сөзінен кейін:

	– Уақытым жоқ, сабақ оқимын, – деп қырсық жауап берген күйі жүгіре жөнелдім.

	Сөйлескісі келді білем. Не айтады екен егер мен қалсам? Мүмкін, ішінде жүрген шерін шығарар, жоқ, әлде махаббат туралы мазасыз ойын айта ма? Ол жағы белгісіз...

	Кінә кімде?

	Ерте жабылған жатақхана есігі ме? Қырсық мінез қыз қылығында ма? Білгені көп сері жігітте ме?

	Әйтеуір түсінбеймін. Сол жігітті одан кейін кездестірмесем де, жиі-жиі көз жанары елестеп, тереземді қағып тұрғандай болады.





БАЗАРДАҒЫ БІР КҮН




	Бал бетіне үймелеген арадай ығы-жығы қаптаған адамдар. Көпшіліктің арасынан тозығы жеткен гүлді орамал таққан қырықтың арғы-бергі жағындағы әйел. Оның қолында қытайдың ала дорбалары мен түрлі пакет сөмкелермен қоса сағыз, темекісі бар. Аракідік:

	– Пакет, сөмке аламыз, темекі. Па-кет, сөм-ке.., – деп айқайлап қояды.

	Қатар-қатар тізілген сауда қарқынды жүруде, сатушылар бірінен-бірі қалмай өз тауарларына мақтау мен жарнаманы үдетуде.

	– Кофта аламыз, шалбар, юбка

	– Куртке аламыз, қызым, кел, кел!

	Студент қыз түріктің кофтасына қызығып тұр. Оның көз жанарынан қызығушылықтың оты өткенін байқап қалған сатушы:

	– Алсаңшы, дәл саған арналған екен. Киіп көрші, қане кел!

	– Бағасы қымбат екен, егер түсірсеңіз алатын едім, – деді қамығып.

	– Қайдағы қымбат, арзанын тауып ал онда. Бұл кофта бүгін ғана келген. Қымбат дейді ғой.

	Бағана ғана биязы болған саудагер қатты қайнаған шәйнек секілді бұрқ-сарқ қайнап кетті.

	– Банан, алма аламыз, – деген қазақ жігіті үлкен жәшікке салынған жеміс-жидегін толтырып алып өтіп барады. Қызарған алмалар көздің жауын алады. Жүк тасығын енді бірі:

	– Жол, жол-жол, – деп айғайлап өтті.

	– Мазаны жол-жол, – деп алды-ау мыналар. – Немересін ерткен ата әлгі жүк таситын жігіттерге бір зекіді.

	Қолындағы пакеттің бірін сатып үлгерген әйел тозығы жеткен орамалын түзеді. Оның қасына еден сыпырушы жігіт жақын келіп.

	– Қалыңыз қалай, тәте? – деді де Мына пәледен алайын деп темекі алып тұтата бастады. Одан кейін барып ақшасын төлеп:

	– Аға қалай, жақсы ма?

	– Жақсы, жүр ғой. Өзің ше?

	– Үйреніп келеміз аздап...

	– Айттым ғой үйренесің әлі-ақ.

	Біраз үнсіз тұрған екеуі екі жаққа «жақсы» дегенді ыммен білдіріп қоштасып өз жұмыстарына кетісті.

	– Пакет, сөмке аламыз, пакет, – әйелдің дауысында нәзіктік сезіліп, оның сатқан дүниесін адалдықпен маңдай термен жасап жүргені байқалатындай. Алдынан баян көтерген ерлі-зайыптылар жасөспірім қыздарымен ән айтып өтті. Үш зағип бірін-бірі жетектеп барады. Олардың артынан «там-тарам, тарам, там-тарам, тара» сынды әуен әуелеп ұшты, оны әйел құлағына құйып алғандай аузын жыбырлатып оларға іштен қосылды. Бірі сұқтана, бірі аяп, бірі мүсіркеп қарап өтіп жатқан адамдар, әйелдің өтіп кете беруге дәті шыдамай, қайта бұрылып тиын тастады.

	«Там-тарам, тарам, там-тарам, тара» баянда жылжып жатқан сүйрік саусақтардың ойнауынан тартымды үн шығып аспанға ұшып жатқандай.

	Бос қалған ала дорбасын қайта толтыру үшін әйел базар шетіндегі дүңгіршекке келді. Темекі, пакет, сағыз сияқты ұсақ-түйектер алып қайта қайнаған базардың ортасына кіріп кетті. Ол осы өміріне үйреніп те алғандай. Мына әмбебап базар болмаса ол қазір не істеп жүрер еді. Мына қолындағы ұсақ-түйек заттарды сатпаса не күн көрер еді. Ол жағы белгісіз. Бар болғаны осы күніне риза әйел орыс кемпірдің орысшалап:

	– Қызым, пакеттеріңді көрсетші, – деген сөзіне тоқтады. Сөмкелерін көрсетті. Орыс әйел сөмкелерді аударыстырады да мұрнын тыржитады.

	– Ой, керек емес, оданда ана жерден көрген әдемі сөмкемді аламын.

	Қасындағы әйел сатушыға:

	– Кешірерсіз, ол әдемісін алам дейді. – Бұл болса орыс әйелдің әдемі пакет таба алмағанына өзі кінәлі жандай жымиып басын изейді.

	Базар іші қайнаған тіршілік. Қытай, өзбек, түрік, қырғыз өз саудасын саудалаған жандар. Еден сыпырушы жігіт ел тастап кеткен қалдықтарды сыпырғыштап жүр. Оның қимылынан жаңа келгені білінеді. Көңілінде ауылға деген сағыныш пен қамығу жүргендікі ме ол дәл қазір бәрін тастай салып ауылына кетіп қалғысы-ақ келді.

	Жан-жағындағы жанталас, алдау, арбау, оны мезі етті. Әне, қолының қышымасы бар қалта ұрылары бір әйелдің сөмкесін тіміскілеуде. Жігіттің сезгенін көрген ол қабағын түйіп ымдады. «Дымыңды шығарма, осыдан шығарсаң» – деп қорқытқандай айбатпен шикіл сары жетіп келді де пышақтың жүзін көрсетіп кетті. Әйелдің бажылдаған даусы.

	– Ойбай, ойбу ұрлады, ұрлап кетті....

	Қайда жүгірерін білмеген әйел еден сыпырушы жігіттің жанарына көзі түсіп оған дүрсе қоя берді.

	– Сен алдың менің ақшамды, сен...

	– Мен емес, – деген жігітке қарайтын әйел жоқ, бажылдап ұрсып жатыр.

	– Оңбаған неме, әкел деймін, сен алдың.

	Сөмке сатушы әйел ол кезде түстікте асханада отырған. Ол терезеден жерге түскен самса қатпарларын талшық еткен екі кептерге қарап отырған. Олар жердегі азықтарына таласып төбелесуде. Міне, қызық тамақ үшін адам ғана емес, кептер екеш кептер де таласады екен. Тіршілік деген жыбырлаған жәндіктен, жүрген адам, ұшқан құстың бәрін өз дегеніне көндіріп, ұрда-жыққа, қатыгездік пен тартып жеуге үйретеді екен-ау. Біздің де анау жапырақтай кептерден не артықшылығымыз бар. Ұрысамыз, кейиміз, ренжиміз, адамдық пен ақыл иесі екенімізді ұмытамыз. Ол қалың ойдың арасынан шыға алмай отырған. Кептерлерді үркіте өткен миллицияға көзі түсті. Олар еден сыпырушы жігітті екі жағынан екеуі дедектетіп алып бара жатыр екен. Сыртқа жүгіре шығады.

	Әйел:

	– Не болды, не үшін алып бара жатырсыздар, жіберсеңіздерші!

	Милиция:

	– Ұрлық жасады, тәте, ары тұрыңызшы.

	Жігіт:

	– Нағыз ұрлықшының басқа екенін білесіңдер ғой. Мені жіберіндер.

	– Шаруаң болмасын, алдымен анықтаймыз, жүр жылдам.

	* * *

	Қолдарындағы ала дорбасы мен заттарын әрең көтеріп, гүлді орамалды әйел сүйретіліп келеді. Ойы сан жақта. Біреулер темекі алды. Енді бірі сөмке қарады. Енді ол сөмкелерін де, темекі сағызын да жарнама жасамады. Үнсіз. Үнсіз жүре берді.

	Ол бір қатардан екінші қатарға бұрыла бергенде жаңағы зағип жандар тамақтанып отыр екен. Олардың қызы ыңылдап айнала билеп мәз. Жан-дүниелері таза осы жандарға қарап әйел ауылдағы балаларын сағынды. Өмірде жақын жандарыңның қасыңда жүргені қандай бақыт деп ойлады әйел.

	Шалғаймен сөйлесу үшін кезекте тұрған жандар ішінде оның жанары жасқа толып, өзегі сағынышқа тұншықты.

	– Қарақалпақстан, бесінші кәбинеге барыңыз!

	Оның жүрегі телефон тұтқасын алғанша аузына келді.

	– Ал-ло, алло.

	– ...

	– Мамаң ғой, құлындарым сол! Қалайсыңдар. Бекен қайда, сабақта ма?

	Көзінен аққан жасты ақырын бос қолымен сүртіп үлгерді.

	– Сағындым дейсің бе. Жаным сол, мен де сағындым сендерді. Аз шыдасаңдар барамын. Сабақтарыңды жақсы оқыңдар. Беттеріңнен сүйдім.

	* * *

	– Жол-жол-жол, – деген ер адам даусы.

	– Шай, самса, нан аламыз.

	Қолындағы заттарын көтерген әйел тағы да көпшіліктің ортасына еніп кетті. Жүре бергеннен аяғының талғанын енді сезгендей бос тұрған жүк таситын арбаға отырды. Ойға батқан ол неке жүзігін қозғалтып бұрай береді.

	Оның ойын «апай» деген жас қыздың даусы бөлді.

	– Саламатсыз ба, сізден бір нәрсе сұрасам деп ем.

	– Сұрай ғой, – деп еліп кетті. Балаларын сағынған оның қазіргі қалпы мейірімге, махаббатқа толы еді.

	– Пакет сатқаннан және мынандай ұсақ-түйек сатқаннан пайда барма? – деп әйелдің заттары салынған қорапшаны меңзеді.

	– Пайда болмаса аяғымыздан тозып жүреміз бе, қызым. Аз да болсын әйтеуір тиын-тебен түседі. Күніне мың теңге, мың жарым, кейде азға қанағат деп қайтамыз.

	– Сағыз, темекіні қосқанда ма?

	– Темекі қымбат қой. Оның өзінен кәдімгідей түседі.

	– Апай, негізі жас үйленген едік, екеуміз де жұмыссызбыз. Сол, жұмыс істемесе болмайды.

	– Ештеңе етпейді үйреніп кетесің. Ана жерде өптім сататын дөңгіршек бар, заттарды сол жерден аламыз. Бір күн жүрсең ертесі өзің үйренесің.

	– Онда ертең сіздің қасыңызда жүріп үйренейінші.

	Олар сыпайы ғана танысты, қыз өзінің есімін айтып төмен қарай берді.

	– Жарайды, келе ғой. Осы маңда таңертеңгі сегізде кездесейік.

	– Жарайды, сау болыңыз ертеңге дейін.

	– Жақсы онда.

	Қыз ұзап кете берді. Ертеңгі күнге деген сенім мен күдік аралас оның ойынан аяқтары белгі бергендей. Бірде жылдам қадам басса, бірде ақырындап жүріп барады.

	* * *

	Басындағы көне орамалын тағы да қайта түзеп әйел аялдамаға жылжыды. Базардағы тағы бір күн өтті де кетті. Оның жаны жабырқау. Ол кірген автобустың іші лық толы екен. Сығанның екі жасөспірім балалары автобус ішіне кіре сала «Фатиха» сүресін отыра қалып оқып кетті. Алақан жайған бірі салон ішін аралап жүр. Әйелдің құлағына сүре жолдары ғана келіп, бұл тірліктен жаны сәл де болса өзге әлемге қауышып келуге кетті. Ол сол сәтте ғана анықтап көк аспанға қарады. Ол сондай тұп-тұнық екен. Әйелдің жүрегіндей, арындай тұнық екен-ау.





МІНІСТІР




	Оның есі бірде кіресілі, бірде шығасылы. Қазіргі халі кісі шошырлық. Есі кіресілі күні момақан жан өзінің кім екеніне таң, әке-шешесінің қайда екеніне дал. Әйелі мен баласы қасында кейде болады, кейде болмайды.

	Есі шығасылы күні өз еркі өзінде емес. Қара күштің құшағында не істеп, не қойғанын білмейтін. Өте өкінішті.

	– Ха-ха-ха! Есер күлкі, есалаң әрекет.

	***

	Міністір боласың, – дейтін. Болды. Тек мәдениет міністірі емес, қаржы міністірі. Кім ойлаған музыкаға тәп-тәуір икемі бар торсықтай бала қаржы жағын қауқарына аларын.

	Жалғыз ұлын үйлендіріп, әкелік парыздың ең бастысынан құтылды.

	– Отец, менің «Рыцарь» болғым келеді, – дегеніне, «Боласың!» – деп уәде еткен. Орындады. Қасиетті Константин орденіне ие магистрді арнайы алдырып, ұлына «Рыцарь» атағын бергізді.

	Байлық пен батырлықтың күші арқылы өзгелерге өзін мойындатудың бұл бір қыры ғана екен. Әйелінің бітпейтін сапары көп, ол соңғы көргенінде не айтып еді?

	– А, жатырын құртқан екен ғой! Періш... – Ол сөзінің аяғын жұтып қойды, қимағаны да. Айна алдында ұзақ тұрады, кейде тіпті төрт-бес сағат жалықпайды. Өзін өзі іздегені, өзіне өзі сауал қойғаны.

	– Жатырынан крем жасап жағам деді ме?

	...Дірілдеме, не қорқып кеттің бе? Ол бұрышқа қарап сөйлейді-дағы айнадан өзін көріп.

	– Жасасын, жақсын! ...Ала күшік екенім өтірік емес, – шиқылдап күлді, – шыным! Сормаңдай деуші болма, не елдің соры... Жоқ Мен елдің бағымын, ұқтың ба? ...Бағымыз!

	– Тексіз... – Міністір жуасып қалды.

	Тексіз... әкеге, анаға керек болмаған тұл жетім екені есіне түсті.

	– Айттым ғой, «ала күшікпін», – деп. Сен маған сенбейсің, жұртта қалған иесіз, енесіз ала күшікпін. Мен үрмеймін... қыңсыла... Ха-ха-ха!

	Дәлізде тұрған оққағары Қабан домалаңдай, аяғын ширақ басып жүгіріп келді. Міністір дүлей күшпен, қолына ерік берді де ұрғылады кеп.

	– Сорлы жетім, ешкімге керексіз ала күшік, қыңсыла, мә, саған жетім! Тексіз неме... – Тепкіге көндіккен Қабан себебін сұраған да жоқ, кектеніп өшіккен де емес.

	* * *

	Ольга шешей шаң басқан роялін сипап ұзақ отырды. Оның қыртыс-быртыс тарамыс саусақтары дірілдеуік. Әр тетігін тексеріп байқағаны болмаса, шертуге қауқары жоқ. Тек жалғыз қимасы, қымбат заты болған соң ба әлде бар сыры, бар өмірі қара түсті осы затқа қатысты ма, рояль қасында ұзақ отыру шешейдің әдетіне айналған.

	Аядай бөлмеде мәңгілік тыныштық орнағандай, тек кешегіден қалған асты аралап безіп жүрген тарақандар мен тор иірген терезе бұрышындағы қоңыр өрмекшілерден ғана тіршілік сезіледі.

	Көңіл пернелерін жалғар әуенді Ольга шешей аңсағалы қашан... Соңғы кезде кім соқты үйге, Ольга шешей есіне түсіре алмады, біраз уақыттан соң – көрші Сапар келген еді ғой. Газ бен жарықтың ақшасын есептеткен едім, ұмытқыр басым. Өзіне-өзі сөйлеп, тербелген күйі ұзақ отырды.

	* * *

	– Сіз қанша рет, қалай міністір болдыңыз? – Қазымыр журналистің қазымыр сұрағына:

	– Алты рет, – деді саусақтарын санап барып.

	– Бәлкім, кішкене кезіңізден міністір болуды армандаған шығарсыз?

	– Жоқ...

	– Сіз, ұяттау болса да айтайын, тілге қарсы қол көтерген депутаттарды қолдап... – журналист аз тежелді де, – Себеп неде, өз ана тіліңіз өзіңізге ұнамайды ма? – деді. Ұят туралы журналистің сөзіне таңырқап қалды.

	– Тіл жайында не айтуға болады? Мен жеті тіл білемін.

	– Оныңыз дұрыс қой, дегенмен ана тіліңізге қарсы қол көтердіңіз, ойыңыз өзгермеді ме?

	– Ана тіл, – Міністірдің қабағы түйіліп, журналистке ежірейе қарады да:

	– Білмедім, – деді.

	* * *

	– Ха-ха-ха! Есер күлкі, есалаң әрекет. Мына қаңсыған қабырғалар онымен қоса есер. Анау мол дүние бұнымен бірдей топас. Ішкі жан-дүние атаулы қирап, құрып кеткенде бұлардың сүмірейіп тұрысы неткен жаман.

	Сан бөлмені кезіп жүр. Ешкім жоқ... Жар төсегі тастай, қорқынышты қарайды.

	Тағы да айна алдында.

	– Мен не істегем айтшы, не істедім? ...Көретінің алдыңда... Сонда не көрем?

	Ол шыдамай бұрышқа жетіп барды.

	– Жауап бер, мен не көрем... Үнсіз. Ешнәрсе көрмеймін, менде бәрі бар әйел де, ұл да, байлық та, бәрі... бәрі. Жоғын мына қолмен жасаймыз (Қолына қарайды. Саусақтары дір-дір етіп кеткен.).

	– Қабан! Қаб-ан, деймін! – Оның айқайлаған даусы бөлменің бәрін шарлап шықты.

	– Иә, тақсыр, тыңдап тұрмын. – Сом денесі міністірден биік екен, пысы басылды. Ұрғысы келіп тұрса да, өзін-өзі ұстады, сабыр шақырды. Осы уақытқа дейін бәрі орнында, бәрі ойдағыдай көрінген міністір үшін әлдебір жалғандық, әлдеқандай жеккөрушілік сезімі оянды. Ең бірінші өзін кінәлайтындай, бірақ ол да жүрегінің түбіндегі сан сезім түрінің дір еткені, лүп еткен самалы ғана.

	* * *

	Күн жұма. Бәйшешектер баяғыда гүлдеген... Өзін еркін жеңіл сезінген Міністір үшін үлкен жақсылық келетіндей, жұмбақ дүние шешілетіндей әсерде еді...

	* * *

	Ольга шешей шіркеуге барып, құдайдан кешірім сұрады:

	– Мен істеген күнә, бәлкім, ауыр шығар, кеш, сонда да кеш мені! Жаратушы ием, бір көруге, маңдайынан иіскеуге бұйыр! – Шоқынды. Қоңырау қағылды. Мінәжат етушілердің жүрегіндегі үрейге, қорқынышқа үндес дыбыс.

	* * *

	Бұған таныстары таңырқап қараған. Үлкен сарай іші адамға толы. Олар әр елден әр түрлі мақсатпен жиналғандар, ортақ мәміле – дін атаулы бірігіп жойқын күшке қарсы тұру. Зеректікпен тыңдаған Міністір санасына әлдеқандай таныс үн, сырлы саз келетіндей. Ол баяндамашыларды тындап отырып та сол ырғақ, сол үннен шыға алар емес. Адамдардың бәрі бір нотаға құрылған ұлы күшпен байланысты әуезді орындап жатқандай.

	– Құдай бір! Барлық адамдар бірігуіміз, татулықта болуымыз қажет! – деген түсінікке түгелдей қосылып хор айтатындай. Оның санасында осы секілді жаратқанға қатысты сөздер жатталған еді.

	Үзілісте Міністірдің ерекше сезімде отырғанын байқаған жүрналшы.

	– Бір жыл бұрынғы берген жауабыңызда Аллаға сенбеймін дегенсіз, қазір де солай ма?... – деді.

	* * *

	Есі тағы да бір кіріп, бір шығып отыр. Бірде жылайды, бірде күледі.

	– Күнәсіз біреуді жазғырма, жүрегіне дерт саласың. Құдай бәрін көріп, біліп тұр... Біреудің адал тапқанын арам етпе... Ұрлық түбі бәрібір қорлық. – Сөйлеп тұрып ойлап тұр: кімнен, қайдан естідім бұл сөздерді? Міністір залдың дәл ортасында тұр;

	– Жетімдер үйі, жетімдер! – деді. Жұрт ойлады: «қандай жаны таза жетімдер мен жесірлер қалін ойлайды», – деп. Дірілдеп тұр, тоңғаннан емес, өзінің ессіз әрекетінен шошып, ол жанына жәй табу үшін жетімдерді сатқызған және де тек байларға ғана. «Сонда ғана бақытты болады», – деген еді.

	– Мен оларды құтқарам... – Тек қана осылай ойлаған. Аянышты көздер, шіркеу қоңырауының үні, рояльдің алыстан талып естілген даусы жүрегін лоқсытып барады. Баяғы Қабан оны бұл ортадан алып шықты.

	– Дінсіздер, тілсіздер! – Арабиялық мүфти қарғыс айта сөйлеген, – Екі жүзді мұнафықтардан құдай сақта, сақта! – Міністірдің кәлләсінде жазылған аса қауіпті сөздер. Бұл сөздер оны жоқ ететіндей, инемен миын сұққылап жегідей жейтін, санасында азан-қазан айқай салатын. Қабан есіктен рұқсат сұрап кірді, сұп-суық бұның жүзіне сұп-сұр жанарын қадап:

	– Балаңыз келіп тұр! – деді.

	– Менде бала бар ма? – Қабан үнсіз тұрды да:

	– Әйеліңіз... келініңіз...

	– Олар кімдер?...

	* * *

	Ольга шешей іштей құса болып бітті. Бар арманы, баласын бір рет қана көріп, өлсе! Одан өзгені сұрап та жүрген жоқ, сұрамайды да. Жетімдер үйін, ондағы берген дәрістерін, музыканың әсері, мәні жайлы айтқандарын есіне алады, сан мәрте түсіндіреді, кімге екенін белгісіз түсінідіріп жүріп қайталайды.

	Жанарсыз өткен жарты ғұмыры үміт, үмітке құрылған күндер. Сонда да тағдырға еш реніші жоқ.

	Музыкалық сауаты бар Ольгаға әділетсіз, баянсыз махаббат жолығып, өмірін талқан еткелі тек әуенмен ғана тілдесіп, әуезге ғана үн қосып сырласатын. Баланы мағынасыз тірлігінің жуындысы деп қарады, ойында бәрін ұмыту, сызу, құрту ғана тұрды. Солай етті де, енді, міне, тіпті ұлының кім екенін білмейді, бар-жоғын ұқпай тосу, сағыну, іздеу деген қандай қиын. Күнәдан арылу үшін жетімдер үйінде қызмет істеді, бала жүрегіне жол табу үшін талай түнін ұйқысыз атырды да. Енді ғой соңғы үміті екі ауыз тілекке құрылып, бір рет қана көру, одан соң өлу болып сарғайып жүргені.

	* * *

	Басы бар, құлағы жоқ, көзі бар, қарашығы жоқ, аузы бар, тілі жоқ. Аузын ашып жылайтын секілді, бірақ... үн жоқ. Көзінен не жас ақпайды. Қорқынышты. Сұмдық:

	– Бейшара, туғалы жылайды да жатады, ең болмаса бір дыбыс шықса ғой. – Еңкілдеп тұрған дәрігер міністірге қарамайды. Өзін осы қасіреттің күнәһарындай сезінеді.

	– Сұмдық қой бұл! – Дәрігер бармағын аузына апара береді.

	– Келін мен балаңызға көрсетпедік, шошып кетер... Әйеліңіз де білмейді... Ол жағынан қорықпаңыз, шын айтам... – Әне тағы жылап жатыр, неге сонша жылайды?

	Миы қайнап жатқандай. Үнсіз қала берді. Тіпті де үнсіз емес. Не істесе екен? Бұл қайтсын, не демек? ...Өзінің шебер туындысы... Сан жылғы еңбегінің жемісі.

	– Немере сүйем, міністір болатын ұл болады!

	– Ха-ха-ха! «Соқырсың» дейсің бе? Иә, сен айтпасаң да білем. Өз тіліңді өзің кестің демексің ғой. Көрсетпегің осы екен. Не, сөйлеуге сенде тіл қалмады ма, айт, айта түс!

	– Иә, тексізбін, иә, айтасыңдар дінсізбін. Әкенің жылылығын, шешенің мейірімін сезінбеген жаннан не күтіп едіңдер? Менің анам, әкем кім екен деп сарылумен, тосумен өткен өмірім бар ғой! Кінә менде ме тағы?

	Айт! Бәрін мына қолыммен жасадым. Иә... маған сауал қоя берме, оданда бірдеңе де! – Бұрышқа қадалып алған оның шаштары аппақ қудай еді.

	– Неден қателік кетті? Ең болмаса, соны айтшы, өтінемін, жалынам! Айт, айт деймін!

	– Қанағат жоқ сендерде. Қанағатсызсыңдар. Іше берсем, жей берсем, ала берсем, жинай берсем... Қанағат жоқ сендерде! Қанағат болмаған соң, қайырым қайдан болсын. Қайырым болмаған жерде иман тұрақтамайды. Имансыз адам отанын сатуға дайын.

	– Солай де... отаныңды сатқанмен тең демексің ғой...

	Міністір алқынған күйі далаға бірақ шықты. Әйелі, баласы, келіні жапырлай үңірейе қарады. Олар қуанышты еді. Міністір осыншама жиіркенішті өміріне нағылет айтты.

	– Қандай сұрықсызсыңдар. – Дәлелдеумен, байлық жинаумен өткен күндерін өмірінен жай ғана сызып тастағысы келді. Бірақ бәрі кеш.

	* * *

	Шіркеуге не құдірет әкелді, өзі ұқпады. Асыға, аптыға кірген бетте қап-қара рояльға көзі түсті. Ол ешнәрсеге бұрылмастан рояльға отырды. Жүрегінің түбінде жасырынған әлсіз сезім оянып, санасындағы өлуге жақын таныс әуен тірілді. Ойнаған сайын тазарғандай, тазарған сайын биіктегендей әсерде еді. Оның маңдайынан біреу сүйді де:

	– Бақытты бол, балам! – деді. «Балам» деген сөзбен ол мәңгіге бала болып кеткендей денесі жылынып, рахат сезімге бөленді.

	«Бақытты бол, балам!» – Бұл дауыс оған таныс қой!

	– Сен міністір боласың, бірақ музыканы тастама. Ол сенің рухыңды жоғарылатады.

	Ольга шешейді таныды. Көзін ашуға қорықты. Бар бақытынан айырылып қалатындай, сұрықсыз өмірді көрместей, көзі жұмулы күйі ойнай берді, ноталар теріле берді.

	Көзінен жас аққандай еді. «Құдайым-ау, құп-құрғақ. Құрғақ жас болады екен-ау?» – Жылап отыр. Ол музыкаға елігіп, тылсым әлемге кіріп алған. Бірақ жылап отыр. Төрткүл дүниенің бәрі көз жасқа толып кетіпті, сондықтан бәріміз жылауықпыз.

	Өз істегеніміз мандайымызға сор болып жабысып, сорамызды ағызып, ағыза-ағыза құрғақ жасқа, құп-құрғақ жасқа «малынып» отырғанымыз мынау.

	– Күнәм кешіріле ме екен? – деп ойлап та үлгерген жоқ. – Кеш, кеш, кеше гөр! – деп қайталады.

	Кермек жас көзінен енді ғана ақты. Ол шын мәнінде жылаған еді.





ӨМІР БАСПАЛДАҒЫ





Жолдар




	Айманның ең алғашқы ұзақ сапары. Оқуға түсе алмай ауылда жүрген оны, Ерсін деген ағасы Алматыға жиен әпкелерінің үйіне әкеле жатыр.

	Жолдар, ағаштар тізбегі, ауылдар, кішігірім қалаларды басып олар мінген көлік жүйткіп келеді. Артында қалған ыстық ұясы, әкесі, анасы, іні-сіңлілерін бірінші рет уайымдап, тез сағынып отырысы мынау. Ертеңгі күнім не болмақ, таныс емес қалада не бітіремін деген күдік оймен бірге көңіліне бір ғана сәуле ұялап ол қайтсем де оқуға түсем деп мақсат қойды. Ұзақ жолдарды ұзақ күннен кейін батқан кеш қысқартатындай.

	– Айман, шаршадың ба?

	– Жоқ, аға, шаршамадым.

	– Сен Алматыға бірінші рет бара жатсың ғой. Аз қалдық, ұйықтама, түнгі Алматыны көресің!

	Айман үшін Алматы деген сөз қадірлі, қымбат болатын. «Алматыны көрсек қой, Алматыда оқысам шіркін» – деген бала арманы орындалып ертең-ақ оқуға түсіп кететіндей көтеріңкі көңілде келеді.

	– Алматы, – деп жазылған белгіден де өтті. Даланы қараңғылық жаулап алыпты.

	* * *

	Оларды таксис Саяхат автобекітінің дәл жанына түсіріп кетті. Жан-жақтары қызылды-жасылды жарыққа толып, көліктер зулап жатқан белгісіз әлемде Айманның аузы аңқайып, аң-таң айналасына қарауда. Көзіне түрлі жарнамаларды көрсетіп тұрған үлкен теледидар түсті.

	Белгісіз Алматы қаласы оның түсінігінде осылай тіріле бастады.

	Жиен әпкесінің үйіне жету үшін ағасы тағы да көлік тоқтатты. Бағдаршамы жоқ ауылдың қызы Айманның есін алып көлік тоқтаған сайын әпкесінікіне келіп қалған екенбіз деп есікке ұмтылады. Сөйтсе, бағдаршамның қызыл түсі жанғанда көліктер қатар-қатар тоқтай қалатынын ауыл қызы қайдан білсін.

	– Әлі келген жоқпыз, өзім айтамын, Айман, бұл бағдаршам қалада көлік көп болғандықтан осылай тосуға, тәртіпке бағынуға тура келеді, – деді. Айманның аздап беті қызарып кетті. Оны өзі сезді. «Осы неге бетім қызарып кетеді екен» деп іштей бетімен ұрысып қояды.

	* * *

	Ескірген, көне сары түсті ғимараттың маңынан сөмкелерін көтеріп көліктен түскенде биік үйлердегі тұрғындардың бірлі-екісінің ғана жарығы өшпепті. Ағасы:

	– Келдік, әпкеміз мына үйдің үшінші қабатында тұрады. Ал, жүрейік бізді тосып отырса керек. Әлі ұйықтамапты, – деді үшінші қабаттағы жарығы жанып тұрған терезені көрсетіп. Есіктің тұсына жеткенде ағасы сәл реттеліп киімдерін, шашын дұрыстап алып есік жанындағы қоңырауды басты. Ар жақтан сырп-сырп еткен аяқтардың жүргені естілді. Есік ашылды. Он жылдай көрмеген жиен әпкесі тым азып кеткен бе, Айман әпкесін құшақтай кетіп, үйге бірінші болып еніп бара жатыр. Ағасының:

	– Айман, бұл жер қала, сен аяқ киіміңді ішке шеш. Қазір бес минуттан соң бекер таба алмай қаласың! – деді.

	Айманның өзінен бұрын ұялшақ беті бұл жолы от болып жанып кетті. Аяқ киімі қисайып табалдырықтың кіре берісінде ретсіз жатыр екен. Бәрі оның бұл қылығына жақсылап тұрып күлді. Ал ол болса ұялды, қатты ұялды. Үйдің іші тар, жан-жақтың бәрі қаптаған кітап сөрелері. Екі жастан асқан кішкентай сүйкімді Естай. Оны қолына алған жиен әпкелері:

	– Танысып қой, аты – Естай. Сен бағатын бала осы, – деді.

	Күйеуі де жылы қабақ танытып амандасты.

	Осыдан бастап ұяң қыз қаланың жазылмаған зандылығына, тағдырдың салғанына, қаталдыққа төзуге үйренді. Оның өмір жолы осылай жалғаса берді. Расы, нағыз өмір басталды.





Қатал тәртіп




	Жиен әпкесінің үйінде Айманның атқаратын міндеті көбейді. Үй тазалау, балаға қарау, кір жуу, тамақ істеу, сүт, нан әкелу, тағысын тағылар.

	Оның қалаға деген ынтызар көңілі бүгінде суыған, басылған. Ол қаладан гөрі өзінің кішкене ғана ауылының ыстық екенін, әдемі, сұлу екенін байыптады. Бәлкім бұл қалада жақын туыстары, әке-шеше, бауырларының жоқтығынан болар, сырласып сөйлесетін достары, құрбылары болмағаннан ба? Әйтеуір Алматы шаһарының жылылығынан салқындығы басым еді.

	Қала адамы мен ауыл адамының айырмашылығы жер мен көктей екені сезіледі де тұрады. Жиен әпкесінің суретші күйеуі: «Күн ыстық» – деп бөлме ішінде дамбалмен жүреді. Ең алғаш алдынан тыртиып шыға келгенде Айман сасқанынан бетін жаба қалды да, далаға ытқып шығып кеткен. Жиен әпкесі де жұқа лыпамен жүргенге әдеттенген. «Ой, тоба, бұлары несі» – деп Айман налып жүріп көзі оларға да үйренді. Бірақ күн жақта орналасқан бұлардың үйі жанып кетердей ыстық еді.

	Күнделікті таң ертемен сүтке кезекте тұру үшін, жиен әпкесі жұмысқа кетпей Айманды оятатын, олар үйде болғанда керектілерді сырттан алып алмаса, баламен шыға алмайды. Кішкентай Естай болса екі жастан асқан.

	Сүт сататын әдемі түрік жігіті:

	– Бүгін неге көңілсізсіз, мысық тырнап оятты ма? – деді.

	– Иә, – деді жақтырмай Айман.

	Қайтар жол мен барар жолда Абайдың поззиясын жатқа оқып жүретін Айман «Қалың елім қазағым, қайран жұртым» – деп бастап күбірлеп келеді. Он жыл өтсін, он бес жыл өтсін сүт пен нан тасып Айманның өмірі осы қалыптан еш өзгеріссіз өтетіндей, оның жүзі жабырқаулы.

	Бірде ыдыстарды жуып, қасықтарды кептірмеге салғаны сол, әпкесінің күйеуі қасына жетіп келіп, «Олай салма, былай саласың» деп теріс салынған шанышқыларды реттемесі бар ма. Жалпы, адам мінезінің қатал, жүмсақ болып келуі оның өткен өмірімен сабақтасып жатады емес пе. Қалай болған күнде де Айман әрі қарай шыдай алмайтындай. Кішкентай Естай да тез ауырып қала беретін. Бала кірген үйдің терезесін жабуың қажет, ол болса біресе ана үйге, біресе мына үйге шапқылап жүреді. Айман оның артынан жүгіріп терезелерді жапқылап әлек.

	– Сен дұрыс қарамағансың ғой.

	– Желде көп жүріп қойдыңдар.

	– Терезені жаппағансың, – сынды түрлі кінәлаулар жаудыратын.

	Айман не десін ондайда, расымен бәріне кінәлі өзі секілді басын төмен салатын. Ол үшін осы бір жабырқау күндері ағасы Ерсіннің үйге келгенінен басқа бақыт жоқ. Ерсін келсе, үйдегі әпкесі де оның суретші күйеуі де өзгеріп шығады.

	Ерсін:

	– Айман, қалың қалай?

	– Жақсы, – деп мұңайған Айманды қалжыңға сүйеп.

	– Сен дайындала бер, оқуға тапсырасың, өзің қаланың қыздары құсап ағарып кетіпсің ғой, – деп жымия қарады. Айман жеті айғы төзімі мен шыдамын тұсаулап ұстаған еді, бірақ олар дес бермеді. Жанарынан жылы жас сырғып ақты. Ерсін бір түрлі болып, қиналып кетті.

	– Сен жыламашы, жыласаң жүрегім тілімделгендей ауырады. Қарындасым-ау, жыламашы.

	– Мен, мен ауылға кеткім келеді... Шаршап кеттім...

	– Сен ауылға барғанда не істемексің? Аз шыдашы. Міне құжаттарынды тапсыратын уақыт та аз қалды. Оқуға тапсырасың. Студент боласың. Қой, олай жылама енді.

	Айманның еңкілдеп жылағаны екінші мәрте, бірі былтыр оқудан құлағанда, екіншісі ауылын, ата-анасын сағынғандағысы әрі өзге жер мен бөтен үйден жылылық таппай жатсынғаны. Ол үшін ең жақын адамдарының орны енді аңғарылып, білінгендей.

	* * *

	Өткен күн өтті ғой. Талай күндер қызығы мен шыжығы бар артта қалды. Уақыт деген ұстатар емес.

	Айман өзі арман еткен оқуына түн ұйқысын төрт бөліп дайындалып, жаратушысынан жалбарына сұрай жүріп, ағасы Ерсіннің сүйреуімен тырмыса жүріп, Алматының студенті атанды. Ол енді ешкімге де ренжімейді. Өйткені ол бұл өмірдің тәттісі мен ащысы қатар жүретіндігін, қуанышпен қайғының, жақсылық пен жамандықтың, мейірімділік пен қатыгездіктің бірге келетіндігін ұғынды, сабақ алды, өзін-өзі тәрбиеледі. Өмір баспалдағы осылай Айманды алға жетелей берді.





Мазасыз махаббат




	Өзге жандар секілді Оның да басынан алғашқы махаббат өтті. Ол алтыншы, жетінші сыныпта емес. Білдей бір оқу орнының бірінші курсында оқып жүргенінде басталды. Иә, солай, еліктің лағындай сұлу Айманға бәрі қызыға да қызғана қарайды. Оның тоқпақтай бұрымы, мүсінді бейнесі, сұлу дидары адам жанына жылылық себетіндей.

	Бұйра шашты, қыр мұрынды Айбекті Айман бірге оқитын жігіттің туған күнінде кезіктірген еді. Оның ашық даусының өзі Айманға жақын, таныс, жылы сезілетін. Туған күнге адам өте көп келді. Группаластары, сыныптастары, жора-жолдас, таныстары – бәрі Айбекте қонақта отыр. Алғашқы вальс те басталып кетті. Айман мен құрбысы Жанна екеуі диванның үстінде отырған.

	Жанна:

	– Саған Айбектей сері жігіт келе жатыр, қазір биге шақырады.

	Айман:

	– Мені шақыратынын сен қайдан білесің?

	Жанна:

	– Өйткені ол саған қарап келеді.

	Айман Айбекке қарағаны сол ол дәл қасына келіп қалыпты.

	Айбек:

	– Сізді биге шақыруға бола ма?

	Жанна:

	– Болады. Айман, сені шақырып жатыр билеп кел. Айман сонда барып Айбектің жүзіне қарады. Ол жымия қарап езу тартты. Сүйкімді екен деп ойлады. Екеуі еш сөзсіз, үнсіз, байыппен әдемі билеп шықты.

	Тек би соңында Айбек:

	– Сізге рахмет, – деп орнына дейін ілтипатпен шығарып салды.

	Жанна болса:

	– Айттым ғой сері Айбек сені биге шақырады деп. Не айтты?

	– Ешнәрсе.

	– Қойшы, еш нәрсе демеді ме?

	– Иә, үнсіз биледік.

	Ол туған күннен кейін Айбекті Айман жиі есіне алатын болды. Айбек те кеш батса болды, жатақхана алдында тұрады. Екеуі бірін-бірі тек үнсіз көздеріне қарап түсініседі. Көпшіліктің ортасында екеуінің жанары сырласып, сөйлесіп үлгіреді. Ғашық жандардың көздері әлемдегі ең әдемі көз шығар. Айбек те ғашықтықтан сұлу, көрікті, Айман да ғашықтықтан әдемі, ғажап болып жүр. Олардың оңаша барып жүрек сырын шертетін саябақтағы орындары аққайыңдар ортасы. Сол аққайындар арасында екеуі ұзақ қол ұстасып тұра беруге дайын.

	Бірде, Айманның группалас досы келіп:

	– Айбекпен жүрмей-ақ қой оның отбасы бар, – деп төтесінен бірақ қойды. Айман сенер сенбесін білмеді. Сенбейін десе Айбек группаласының досы, сенейін десе Айбекті жамандыққа қимайды. Енді міне, жаны жылап, жанымен бірге өзі бұлданып жатысы мынау. Оны естіген құрбылары қатаң тиым салып, екінші онымен кездеспеуге Айманның уәдесін алды. «Болды, оған енді шығушы болма. Өзі кімді басынады.» Иә, бақыт деген аяқ асты екен ғой. Кеше ғана қол ұстасқан ғашықтар бүгін... Айманды өксік қыса берді. Кеш батса томсырайып, теріс қарап жатып алу күндегі әдетіне айналды. Бірде терезе тықылдады. Айманды Жанналар киімдерін салатын шифонерге кіргізді де сыртынан итере жапты. Жапты да еш қозғалмай, дауыс шығармай отыруды бұйырды. Құрбылары да қайтсын, өз достарын қайдағы алдамшы біреуге олар да қимайды ғой.

	– Айман, Айман..

	Жанна терезені ашты.

	Сәлем. Айман жоқ.

	– Қайда кетті?

	– Тәтесінің үйіне кетті. Ол енді сол жақта тұрады.

	– Телефонын берші...

	– Телефонын білмеймін.

	– Адресін ше, қайда тұрады тәтесі?

	– Оны да білмедім. Бізге айтпады.

	Ол әлде неге қуанышты еді. Бақытты еді. Қыз шифонер ішінде киімдерді құшақтай еңкілдеп жылап отыр. Сорғалай аққан жас таусылар емес. Иә, бәрін қойшы жүректі де емдер, түсіндірер «отбасы бар», «басы бос емес» деп, бәрінен де сезімді қайтпек. Айбек Айманның пәк сезімін тәрк етіп, келемеждегені ме сонда? Оның сезімі осы кезде өзінен сәл биікке ұшып барып қарап тұрғандай. Расымен сезім деген биік екен ғой. Биіктігі арқылы махаббатты бағындырады да. Сезім жылап отырған Айманға «Ал сен болсаң әйелі бар болғаны үшін одан бас тартасың ба?» дегендей. Айман басын шайқап, үнсіз ғана егілді. Айбек те басын шайқаған күйі еш нәрсеге түсінбей ақырын жылжып барады. Осылай сезім екеуіне қарап тұрғанда уақыт өтіп кетті. Ал уақыт еншісі өзіне қалағанын алады. Айман қаншама күн, ай, жыл өз жастығын тек бір адамға арнап соны сағынумен, қиялдаумен өткізді. Өзге жігіттердің бірін елемеді. Ол, Ол, Ол, тек қана Ол деген бір адамға арналған сезімін аялап келеді. Бірақ уақыт деген өз дегенін алады.





Біздің ағай




	Ақырын адымдап саябақтағы салқын самалмен дем алып, жасыл ғимаратқа алыстан көз тігіп алып ағай келеді. Оны ең алдымен қызылордалық қырағы қыз байқады. Бір-бірін итере, жүгіре аудиториядағы өз орындықтарына жайғасты. Сабаққа дайындалғандай дәптерлеріне үңіліп, төмен қарады. Ағай әлі келмеді. Арасында есікке көз салған шәкірттер сабырсыз. Бір уақытта тыстан ағайдың дауысы естілді. Көңілді сияқты. Ағайдың есіктен кіргені сол бірдей сарбаздарша орындарынан сарт етіп тұрды шәкірттер. Ағай:

	– Сәлематсыңдар ма? Отырыңдар! – деді.

	Тағы да бірдей сатырлап отыра кетті.

	Сабақ күндегі әтетінше әсерлі, тартымды, мағыналы өтті. Ағай өзге оқытушылар сияқты лекциялары мен кітаптарына қарап зырылдатып оқып шықпайды. Еш дүниесіз, дәптерсіз, кітапсыз келіп, өмірлік тәжірбиесі, оқығаны, білгенін шәкірттеріне беріп кетеді.

	– Лев Толстойдың шығармасы «Хаджымұратты» оқыңдар деп едім осы шығарманы жілік-жілігін шағып талдайық. Толстойдың шығармаға арқау еткен түйіткілін табайық.

	Осы кезде есік қағылды да ішке факультет деканы кіріп келді.

	– Кешіріңіз, ағай, саумағалейкум! Қалайсыздар! – Одан кейін сарбаздарша сап түзеп тұрған бізге қарап:

	– Отырыңдар, балалар, так... бір мәселе факультеттің атынан университет газетін шығарамыз. Ойлана-ойлана осы топтың сабақ үлгерімі, тәртібі жағынан жақсы болғандықтан «Өнер» газетін сіздерге табыстасақ. Әрине редакторы мен боламын, көмектесіп, жол сілтейміз, – деді де, бір нәрседен құр қалатын жандай ағайға дереу бұрыла:

	– Айтпақтай, ағай, сіздің жақында алпыс жылдығыңыз келе жатыр, сол газеттің бір бетін сізге арнасақ қалай болады, а? – деді. Ағай енді жауап бере бергенде.

	– Олай болса басқа топтардан іздестірмеймін, сіздің балалардың қолынан келеді деп сенемін. Келісесіз бе? – деді сұраулы жүзден ағайға қарап.

	Біздің ағай үнсіз отырды да:

	– Жөн, – деді.

	Ағай жөн көрген соң біз де үнсіз келістік. Осы қызықты да қиындықты күндер біздің группаны кәдімгідей есейтті. Өнер саңлақтарынан сұқбат алу, өнер, мәдениет тақырыбында мақала жазу. Жуан қолды театр директорымен сұқбат, сақалды суретшінің көрмесінен мәлімет, әлдеқандай актрисаның кешіне бару біз үшін үлкен тәжірибе әрі сынақ болды.

	Күндердің күні декан шақырып жатыр деген соң, Айман есікті ақырын қағып, рұқсат сұрай есікті ашты.

	– Иә кір, кіре ғой.

	– Сіз шақырды деген соң, келдім.

	– Иә, шақырдым, сенің өткендегі мақалаң ректорға ұнады, молодец, – деді орысшалап. – Бүгін қазақ концертте бір сазгердің концерті болады. Сен барып осы кісіден мақала алып кел, – деді декан ол тапсырманың тікелей ректордан екенін де ескертіп.

	– Ол өзі композитор, ақын, әнші болып шықты. Қызық бір бойынан түрлі өнер табылатын ол актер де екен. Бұл айтып отырған сегіз қырлы, бір сырлы жан Айбек болып шықты. Иә газет, журнал беттерінен ол туралы оқығаны болмаса Айбекті көрмегеніне екі жыл өтіпті. Екеуінің көзі тағы түйісіп қалды. Сол бір ғана қарастың өзінен бір-біріне деген сағыныш, асқақ сезімнің ұшқыны сезіліп тұрды. Айман ұялғанынан басын төмен салды. Айман сұқбат алмаған күйі бөлмесіне қайтты. Ол тағы да мұң мен сағынышқа белшесінен батып алған.

	Ағайдың мерейтойына шәкірттер ары ойлай, бері ойлай әдемі естелік болсын деп жүйрік жылқының бейнесі салынған қабырға суретін сыйлауды жөн санады. Әрине тоғыз адам болған соң, тоғыз түрлі пікір болды. «Кітап сыйласақ ше», «Сағат сыйлайық» ол ұсыныстарға жауаптар да тез табылды. «Ой ағайдың үйінде кітап көп қой», «Біздің алған сағат арзан ғой, ол кісінің сағаты шведцариялық, көргенмін», – деді Жасұлан. Қызылордалық қыз мұрнын шүйіріп «Енді не істейміз, а?» – деді.

	Ағайдың алпыс жылдық мерейтойын университет болып тойлауда. Ал біз тағы да қалай сыйлықты табыстайтынымызды білмейміз. «Сыйлық алуын алдық қой, енді сценарийде жоқпыз, ана үлкен кісілердің арасына қалай шығып сөйлейміз». Айманның санасында сан сауал. Ағайдың дәрістері мен айтқан ұлағатты сөздері санасына келе береді. Міне, кеш те аяқталды. Жүргізуші:

	– Құрметті көрермендер, келгендеріңізге мың рахмет. Келесі кездескенше қош сау болыңыздар, – деп сөзін аяқтағаны сол, сахна ортасында Айман тұр. Бірінші болып Жанна байқай сала қуанғанынан орнынан тұрып:

	– Айман, молодец, жарайсың! – деп алақанын соқты орысша-қазақша бірдей сөйлеп.

	Айман толқып кетті.

	– Ағай, сіздің бүгінгі мерейтойыңыз құтты болсын, – Айман сәл кібіртіктеді де, – тәрбиелеп жатқан шәкірттеріңіздің атынан сізге денсаулық, жақсылық тілейміз. Бізге рухани азық беріп, өнеге көрсетіп жүре беріңіз! Сіздің бізге үнемі айтатын бір сөзіңіз есіме келіп тұр. «Дән жерге түссе нәр береді, нан жерге түссе өледі» деген сіз сепкен дән гүлдеп, өз жемісін береді, елімізге қызмет етеді деп сенеміз. – Ұйып тыңдаған жұрт ду алақан соқты. Ағайға жігіттер шығып сыйлығын табыстады. Шәкірттер ағайдан соң, Айманның да қолын алып батылдығы үшін құттықтады.

	Айдар:

	– Жарайсың, Айман, біз енді сыйлықты қайттық деп тұр едік!

	Осы кезде Айманға ағайдың өзі жақындап: – «Рақмет саған!» – деді.

	* * *

	Бүгін таңнан Айман өзін біртүрлі сезінді. Қалтасындағы қол орамалын сыйдырмай бір алып, бір салып одан иығына асқан сөмкесіне салды. Айман сабаққа кіргені сол қызылордалық қыз:

	– Ол.. Ол... – деп жылап жіберді.

	Өзгелер де мұңайып тұр.

	Құрбысы Жанна жылап отырып, «Ол дүниеден өтіпті» деді. Айманның енді жаны биікке сезімнің қасына ұшып кеткендей сезіліп өзді-өзіне келе алмады.

	– Кімді айтасың? – деп жатты достары қаумалап.

	– Айбек, Айбек...

	Жан дүниесі езіліп, дем жетпей кеткен Айманды құрбы қыздар қолтықтап алып кетті.

	Жазушылар одағынан шығарып салуға жиналған халық өте көп еді. Әлі де ағылып жатыр. Айман оның шын мәнінде қадірлі, сыйлы болғанына көзі жетті.

	Адамдардың жанары сағынышқа толы екен. Кеше жоғалтып, бүгін сағыну. Бұл жоғалту оралмайтын мәңілік жоғалту екенін ұғынған жанарлар. Бәрі де бүгінгі өлімнің ертең өз бастарына да келетінін сезінгендей, сезіне тұрып қорқатындай, көздерде үрей бар.

	Еріксіз жас, қайғы жасы, өмірдің жалғандығына налыған жас жауын тамшысына ұласты. Халқын күңірентіп кеткен ақын, сазгер, әншіге табиғат ана да, дала да күрсіне күңіренді. Айбектің жан досы қоштасу сөзін сөйледі:

	– Оны көре алмадым, тек естіп жаттым, біздің машине анандай жерде төңкеріліп жатыр, орнымнан тұрайын десем тұра алмадым. Ол болса «Жалғыз едік» деді. Артында ұрпағы, жары қалды, тірісінде олар қасында болды бірақ, бәрібір жалғыз. Өйткені, өнерде жалғыз болған адам өмірде де жалғыз... Үнемі жалғыздық қана ойға бөлеп, жалғыздық қана есеп айырған. Өлім жәйлі күніге, әр минут, әр секундта ойлау керек. Ол бар жоғы жиырма тоғыз жаста қыршын кетті. Бақыл бол, достым!.

	Айманға Айбектің соңғы айтқан «жалғыз едік» деген сөзі қатты әсер етті де теңселіп барып есін жиды. Ол өзін кінәлай бастады. Мен Ол жазған хаттардың кейінгісіне мүлде жауап жазбадым. «Бірдеңе деші» деп келген хаты да, «Дүние тар ма, кең бе?» дейді, қызық екен, ол сұрақ та жауапсыз, «Мені ұмытпа» деген жазбасы да. Мен сені қалай ұмытамын артында мұң қалдырдың деп, еріксіз Айман жылай берді. Сезім деген серігін ғана өзімен бірге алып қалды. Бары сол. Айман енді жиі түсінде хаттар алатын болды. Хатқа сол түсінде жауап жазатынды шығарды.

	Бірде ағайлары сабақ үстінде одан өтілген сабақ жайлы сауал қойып еді, Айман орнынан құры сүлдерін көтеріп тұрды да үнсіз қайта отырды. Айман бұл өмірден баз кешкен жандай.

	Сабақ соңында ағай:

	– Айман, сен қалшы, сөйлесейік, – деді.

	Ағай біраз үнсіз отырған соң.

	– Айман, осы мен сенен сырыңды сұрадым ба? – деді.

	– Жоқ.

	– Онда мен сенің басыңнан не өткенін білмеймін. Бірақ бір ғана айтарым бар. Бір трамвай кетіп қалса, оның артынан жүгірудің қажеті жоқ. Өйткені екінші трамвай келеді. Алматы да бір ғана трамвай жүрмейді ғой, – деді.

	Айман үнсіз сыртқа шығып кетті. Расымен, қадірін білмеген жанды жоқ кезінде іздеп, жоқ кезінде сағынудың не қажеті бар. Бір-бірімізді тірімізде қадірлеу мен сыйлау маңызды екен ғой. Ең жақын адамыңнан қоштасқан қандай қиын болса, айырылу одан өткен азап. Үнсіз сағынған, үнсіз жақсы көрген Айманнан үнсіздіктен өзге ешнәрсе біле алмай кеткенін-ай. Айман осылай қиналды, қысылды. Өмірдің өзі сағыныштан тұрады екен ғой. Айман сағыныштың құшағында тұншығып қалмаса болды.

	Айман бұл жолы деканнан ұрыс естіген:

	– Сен берген тапсырманы орындамадың, әлгі сазгер әрі әншіден сұқбат алмапсың.

	Айман:

	– Мен оның дүниеден өтерін білгенімде сіз айтпасаңыз да сұқбат алар едім.

	Иә, адамдар осылай өмір сүреді. Дүниеге келеді, өседі, аз күнгі мехнат пен қуанышқа алдауранып дүниеден баз кешеді. Ажал жайлы көпшілігі естігісі, ойлағысы келмейді. Әйтсе де ол өзін үнемі осылай жайсыз, күтпеген кездерде еске алуға мәжбүрлейді. Ажал адамзаттың тағдыры іспетті. Ал тағдырдан құтылу мүмкін емес. Декан не десін аңқиған күйі қалды. Ол – әнші, сазгер – деп естіген жанның аты жөнін білмейтін де сияқты ғой шамасы.

	Күлімдеп жүретін қыз көңілі мұңға жақын тартатын болды. Өмір сабағы өз баспалдағымен бірде биікке көтерсе, бірде төменге түсіретін. Ол сезіммен ақылды, ақылмен сезімді шатастырып та алды. Ал, қазір ол жүрек әмірін тыңдауды үйренген. Солай өмір заңы қатал.





БӘТИ АПАЙ


	Ішкі монолог



	Бұл жерде жұмыс жасап жатқаныма үш күн болды. Меніңше, игеріп алып кетсем еш қиындығы жоқ секілді.

	Бәрін қойшы, күз мезгілі Абай айтқан «қараша, желтоқсанмен сол бір екі ай» да келді. Қыс қылышын сүйреп, сұсты қалпымен қарайтындай. Қыз тағдыры не деген қиын еді. Жиырма алты жастамын... Не істесем екен. Махаббат пен сүйіспеншілік атаулы алыста қалғандай.

	Бастық «Жақсы қыздар, мен кетіп барамын. Тойға баруым керек. Ұмытып барады екенмін» – деді. Алпысты алқымдап қалған Бәти апай есік көзіне дейін бастығын шығарып салды. Мен де тәртіп сақтап орнымнан тұрып бас изеп қоштастым. Ол кісі қалай кетті Бәти апай солай жиналды. Бастық кеткенін естіген басқалар да тездетіп жинала бастады.

	Өмірдің өзі осылай шығарып салу мен күтіп алудан тұратын сияқты.

	***

	Бүгінгі күн көңілсіздеу. Бәти апай түнімен ауырғандығын айтты. Алпысқа келсе де жар құшпаған, бала сүйіп көрмеген апайдың жалғызбасты ғұмыры қазіргі кезде көбіне аурумен өтетін сияқты. Оның әңгімесінің аясында көз жанарынан кей кезде жастығына деген өкпе ме, мұң ба, нала ма аңғарылып қалады. Түстікте өңкей құрбы қыздар әзіл мен қалжыңға сүйеніп бір-бірімізді сынап та, мінеп те алдық. Құрбы қыздардың бірі өзге жұмысқа ауысқалы жатыр.

	– Сен сонда не үшін ауыспақсың? – деп сұрады сұрақ көп қоятын бұйра шашты құрбым.

	– Енді ақшасы көптеу ол жұмыстың.

	– А, жақсы екен, – деп жатты бірі. Ал, мен болсам Бәти апайдың тағдыры сияқты өмір бойы жар сүймей, ана атанбай өтсем қайтемін деп қайғырып отырдым. Өйткені мен де кәрі қыздар қатарындамын ғой.

	* * *

	Жұмысқа келе жатып, аяғымның астында жатқан сап-сары жапырақтардың ғұмыры жайлы ойладым. Орыстардың «Алтын күз» деп атауындағы мағынасын түсінгендей болдым. Қара топырақ сары алтынға көміліп, жасырынып жатқандай. Күзгі сұлулық өзгеше құлпырып, ажарланған. Киногерлердің осы мезгілге неге әуес екенін енді ұғынғандаймын. Десек те, әлдеқандай құлазу қазақ ұғымындағы қоңыр күзге сүйрелейді де тұрады. Мен бұл жерде журналдың жауапты хатшысымын. Журналдың алғашқы саны желтоқсанның басында шықса, ізін суытпай желтоқсанның ортасында екінші саны кетпек. Бастық өзіне шақырған соң дайындалып отыр едім, Н. келді. Бастыққа бірге кірдік. Ақылдасып, журналдың тонын піштік. Біртіндеп жобасы ыңғайлануда.

	Кешке екі құрбым біздікіне қонаққа келді. Құрбыларым келгені сол олардың біріне жігіті хабарласып кафеге шақырды. Жастардың бәрі кешкі той мен кафелерде жүргендей сезілді. Еліккен, желіккен, тойынған, ойында ойын бар түрлі жастар легі. Түнгі үште үйімізге жетіп тым кеш ұйықтағандікі ме бүгін марғау, мамыражай тірліктемін. Қалғып отырғанымды білдірмес үшін бастық кірген сәтте, үстелімнің астындағы қалың дәптердің бір бетін ашып үлгердім. Бастық бүгін ашулы сияқты, ол маған мән беріп қарамастан Бәти апайға бөлім басшыларын жинауды қатаң ескертті де, өз бөлмесіне кіріп кетті.

	Өзімді өзім жазғырумен өткен өмір-ай. Кімге, не үшін қызмет етудемін. Қу тіршілік баяғы. Көнерген, ескірген қағаз секілді қалай сол қалыпқа келгені белгісіз өтетін өмір. Бүгін не істедім, ертең не істеймін?!

	Ағам екінші рет үйленді. Бүгін үйге ауылдағылар келеді. Мені ешкім елемейтін сияқты. Кімнің ақшасы бар соның сөзін сөйлеу басым заманда туыстардың кейбір әрекетінен түңілесің. Түгің жоқ па, онда ешнәрсеге қатысың жоқ деген сөз. «Мені аялаңдаршы, тым азып кеттім. Мені еркелетіндерші», Фариза ақынды түсінем. Әйел жаны, жалғыздық оңай деймісің. Дәл қазір жылағым келіп отыр.

	Газет беттерін ашып өз көңілімді жұбатпақ едім Жұматай тағдыры жазылған мақалаға көзім түсті. Әрең отырған мені ақын жыры алдауратпады. Керісінше, көзіме еріксіз жас әкелді.. Бар өмірін бір қызға арнап, ғашық болып өткізу... Ләйла оған муза болған ғой. Әйтпесе қаншама жылдарын бір адамға арнап қана қоймай, онымен қоса қаншама жырлар арнау мүмкін емес. Ал, Ләйлә ше өзіне сондай бір бекзаданың ғашық екенін білмейді, Жұматайды тіпті танымайды.



	Сапарына аттанғанда ақырғы

	Жоғалттық деп қайта тумас ақынды.

	Қабіріме қандай белгі қояды ел,

	Қай көшеге береді деп атымды

	Кетер күнім... келер, келер ол-дағы,

	Бір қаралы шеру шығар жолға әлі.

	Сол бір кезде жан баласы жыламай,

	Ләйла, жалғыз сен өксісең болғаны.



	Ләйлә деген музасына, поэзиясына ақын мұңын шағуда ғой. Түс ауа бастық келді. Маған:

	– Не қалғып отырсың ба? – демесі бар ма. Қолыма қалам алып жазып отырған сәтім еді. Мен үн қатпадым. Бастықтың аты бастық қой өйткені.

	* * *

	Күндегі әдетімше, 35-бағыттағы автобусқа отырдым. Күндегіше қысылып-қымтырылып жеттік. Баяғы көзілдірікті жігітті көрдім. Таңғы тәтті ұйқының қалған қалдығын орындап, көзін жұмып маужырап тұр. Бұрымын қалай болса солай өре салған қызғылт жейделі бойжеткен де бар. Бәрі таныс, күндегі уақыттағы бір бағыттағы автобус жолаушыларымыз. Әдетінше кондуктор қыз шопырға айқайлап «мың теңге дайындап қойшы» деді.

	Жұмысқа кіргенім сол менің үстімнен қадағалайтын кішігірім бастығым Н. келіп басымды қатырып кетті. Ал бүгін бас бастығымыз әлі жоқ. Жалпы бастық болғанның бір жақсысы, жұмысқа қай кезде келесің өзің білесің. Кезінде күн бұлтты болса үйінен шықпайтын бастықтар да кездескен. Әлде бұл бастықтың да сондай әдеті бар ма екен. Жауын таңға жуық жауса керек. Дала салқын, дымқыл. Табиғаттың бұл көрінісі де бір түрлі адам жанына әсер етеді. Ұйқым қанбай мен отырмын есінеп.

	Терезеден сыртқа көз тастап ұйқымды ашқым келді. Жауын әлі себелеп тұр екен. Сары жапырақтар, байқұс жапырақтар жерде кілемше төселіп жатыр. Күз мезгілінің өз табиғатын өзі тапқан шағы ма. Бүгін Жұмекен Нәжмеденовті еске алу кеші. Ақынның әлде бір айтылмай қалған сыры, жазылмай қалған жыры сынды табиғат та бір нәрсе айтқысы келіп тұр.

	Бастық қалай келді, артынша бастыққа кіруге кезек те пайда болды.

	Бірі:

	– Сұмдық қой бұл, кеше хабарда көрсетті. Өзінің басынан атқан, – деп қорытынды шығарыпты. Сын ғой Қазақстан үшін.

	Екіншісі:

	– Жақсы азамат еді. Ол билікке бәрін ашып айтам деп жақпай қалды-ау.

	Ұзақ үнсіздік орнады. Көзілдіріктегі апай:

	– Мен сияқты сексенге кел, шырағым, – деп кәмпит берді.

	– Әумин! – дедім де «мишка косолапыйды» жеп қойдым.

	Менің қайғым әлі тұсауы кесілмеген журналдың алғашқы саны болды. Иә алғашқы саны өте жақсы деңгейде жарық көрсе екен. Оның жақсы болғаны маған сын.

	***

	Құрбымның айтуынша саясаткерді соңғы сапарға шығарып салуға халық көп жиналыпты. Бірақ ешқандай митингі болмапты. Бір ауыз сөзсіз, сағат 11.30-да Кеңсайға мәйітті алып кеткен. Саясат деген құйтырқының әлегі белгілі азаматтың тағдырын осылай қиды.

	* * *

	Бәти апай таң бозынан өзінің сабырсыз, жайсыз екенін айтты. Одан:

	– Түнде жер сілкінді ғой білдіңдер ме? – деді әлі есін жиа алмаған кейіпте.

	– Жоқ.

	– Мен орнымнан қалай тұрғанымды білмеймін. Бір қарасам жан тәтті екен есіктің ортасында тұрмын. Далаға шығайын десем үстімде жатын киім. Солай біраз тұрдым иманымды оқып.

	Мен үнсіз өз жұмысымды жасауды жалғастырдым. Бәти апай біраз ойланып отырды да:

	– Айтпақшы, мен бүкіл алтындарымды осы жерге әкеп қоймасам, – дегені. Бір «эврика!» деп таңданатын дүние тапқандай. – Бұл ғимарат совет үкіметінің кезінде салынған, мықты әрі анау-мынау бола қалса қазылып қаралады. Табылған заттар өкіметтің қолына өтеді құрығанда өзге біреудің емес.

	Есепші әйел қашан кіргені белгісіз, Бәти апайға әзілдеп жауап қайтарды. Ол сірә Бәти апайдың айтқандарын толығымен естісе керек:

	– Онда алтындарыңды маған берсеңші, мен сақтайын, – деді күліп.

	– Сен жоқ қыларсың?

	– Бәти, сен де қызықсың, өзің аман қалсаң болды емес пе, алтындарыңның тағдыры кімге керек.

	Шынында Бәти апай қызық. Бәлкім жалғыз басты жандардың ең жақыны оның заттары, тұтынған дүниелері ме екен. Әйтеуір алтындары, бағалы шубалары өзінен, өмірінен қымбат сияқты көрінеді.

	Бәти апай әңгімесін есепшіге қайта бастады.

	– Кеше жер сілкінді сездіңдер ме?.

	Есепші әйел де сезгендігін бұл қалада қашан үйінді астында қаламыз деп қорқатындығын айтты.

	– Астанаға көшу керек. Ол жақта жер сілкінбейді, – деп шешті олар сөз соңында. Бірақ, қашан, қай уақытта көшетіндерін айтпады.

	* * *

	Кеше жұмыстан сәл ерте шығам деп бастықтың көзіне түсіп қалдым. Жұмыс уақыты таңғы сегіз жарымнан, кешкі алтыға дейін. Сағат тілі алтыны көрсеткен соң жиналып, Бәти апаймен қоштасып есікке жақындағаным сол бастық кіріп келе жатып:

	– Не қайтып бара жатсың ба, әлі ерте ғой, – деді қол сағытына қарап.

	Мен болсам:

	– Сағат алтыдан он бес минут кетті, – дедім дәл бір ол кісінің бастығы сияқты. Артынан ұялғаным бар. Бәти апайға айтып жатқан болар «Қазіргі жастар қызық» деп кім біледі.

	Бүгін бастық бөлмесінен шығар емес. Есепші әйел бастықты шайға шақырып әлек. Бәти апай да бастықтың кеткенін күтуде.

	– Бір жерге барып келе қояйын десем, қашан шығады екен.

	Мен не де болса бүгінгі күн бастықтан кейін кетуім керек. Әйтпесе ұят сияқты. Кешегі қылығым үшін бүгін ұялып отырғаным. Сол аралықта бір бөлімнің бастықсымағы келді де «ағай іште ме?» деді апайға.

	– Сол әлі шықпай отыр, сен кірсеңші?

	– Қазір.

	Ол кісінің кіргенінен шыққаны тез болды.

	Бәти апай:

	– Иә, қашан шығады екен.

	– Басын көтермей жұмыс істеп отыр. Өткендегі тапсырмасы жайында айттым да шықтым. Әй, бастықтарыңыз қазір кетпейді.

	Бәти апай:

	– Үйіне бір күн ерте қайтса не болады екен. Ұйқысын қандырып он бірлерде жұмысқа келеді. Түстіктен үште келеді. Енді сегіз, тоғызға дейін отырады. Одан соң көлігіне отырады да кетеді. Ал біз сонау жердің түбіне автобуспен жетеміз. Кейде таксимен әзер барамыз. Ол кісі бұрқырай бастағанда бастықтың бөлмесі жағынан ішке шақырған қоңырау естілді.

	Орнынан тез түрегелген Бәти апай өзі мінеп отырған бастықтың бөлмесіне кіріп кетті.

	***

	Бұл жұмыстағылар жақсы жандар. Басында мен оларды, олар мені жатырқадық. Қазір бәрі менін, туысым сияқты. Бәти апай бүгін кешігіп жатыр. Ол кісі бұлай кешікпейтін. Мен ерте келдім деп кіргенімде ол кісі домалақ көзілдірігін тағып бүгінгі газеттерді оқып отыратын.

	Газетте көңіліне жаққан, не әсер еткен дүниелер оқыса.

	– Мына мақаланы қарап шықшы, – дейтін.

	Апайым жоқ болған соң газеттерді алып келейін деп отырғанымда телефон шырылдады.

	Дауыс:

	– Бұл мен ғой Бәти... – ол кісі жөткірініп алды да. – Бүгін орнымнан тұра алмай ауырып қалдым. Сен ағайға айтарсың. Астына түс те (бірінші қабатты айтады) кезекшіден бүгінгі газеттерді ала ғой. Гүлдерге су құюды ұмытпа. – Расымен Бәти апай жоқ болса бір берекесіздік орнайды екен.

	Бастық та келе сала:

	– Не апаң жоқ па? – деді.

	Мен Бәти апайдың ауырып қалғандығын айттым. Бастық үндеместен бөлмесіне кіріп кетті.

	Бүгінгі күн мен үшін қиын өтті. Телефон қоңырауларына жауап беру мен ағайдың шақырғанына жүгіру. Бастыққа кезек күткен адамдарды кезек пе кезек кіргізу. Жасы елуді еңсеріп қалған осы жердің қызметкері бастықтан басын салбыратқан күйі шықты. Оны көре сала есепші әйел:

	– Не болды, қалай? – деп шыр-пыр болуда.

	– Қойшы соны, өз еркіңмен жұмыстан кет дейді, ал мен кетпеймін дедім.

	– Енді не істейсің?

	– Мені шығаратын болса үстінен арыз жазам.

	Алапат құйындарға ұқсап, шаңдатып, бұрқыратып барып есікті тарс еткізді де кетіп қалған бұл кісінің артынан «онысы несі, келер есікті қатты жауып», «о, тоба, не болған бұған», «е, бастықпен келіспей қалған да», «өзінен де бар, берген тапсырманы дәл уақытында орындау қажет еді» деген сөздер айтылды.

	* * *

	Шалғай қалада оқитын студент сіңілімнен хабарлама келді «ақшам бітті» деген.

	Бұл жерде жұмыс жасағаныма екі ай болса да жалақымыз әлі жоқ. Сіңіліме қалайда ақша салуым керек. Енді қайттым деп отырғанымда. Құрбым:

	– Кеше ғана, қыздар бар ма? – деп сұрап еді жұмыстағы бір бай тәте – деді.

	– Мен күндіз бара алмаймын ғой, мына жұмысымды қайтем? – дедім.

	– Сенбі, жексенбі күндері екі күн тамағын жасап, үйін тазаласаң болды. Күтушісі осы екі күнге сұранып кетіпті. Мен қуанып кеттім де келісімімді бердім.

	* * *

	Екінші күн біреудің үйінде ыдыс жуып, тамақ жасап жүргенім. Уақытша қожайындарымның шопыры ертеңгісін жалдамалы пәтерімнен алып кетеді. Биік зәулім үйлер мен ауасы әлдеқайда таза байлардың ауданына «Сенің қара көзің» атты әнді қайта-қайта тындап зырылдап келеміз. Осыншама биік әрі кең салынған үйді бірінші көруім. Үй иелері қарапайым кісілер. «Бай тәте» көп ауырады екен. Қызы да жөтеліп жүр. Бірақ иманы берік, намазы толық отбасында адамға деген жылылық бар. Етті былқылдатып асады. Мен тек көмекшінің рөліндемін. Үлкен-үлкен екі тоңазытқыш та толып тұр. Екінші күн аса қадірлі қонақтар келді. Мен ас үйден шықпадым, дастарқан мәзіріне қажеттінің бәрін қамдап жүрмін. Терлеп кеткенмін. Не істеп, не қойып жатқаным есімде жоқ сияқты. Еттің көбігін алу, жеміс-жидек тазалау, одан соң сорпа дайындау, одан соң шай қамы. Былғанған ыдыстарды жуу. Әйелдің, қыз баланың ас бөлмедегі көзге таныс кәдімгі жұмысы. Бірақ, таныс жұмыс болса да бір нәрсені құртып алмасам екен деген үрей, байдың затымын деген паң ыдыстар менің пысымды басып барады. Иә, қонақтар да кетуге жиналды «дастарқан үстін жинай бер» деген тапсырма жеткенде қуанып кеттім өйткені, сағат тілі түнгі оннан асып барады. Ал маған ертеңгі жұмысқа дайындалу қажет. Дастарқан үстіне қонақтар доллар тастап кетіпті. Жүгіріп барып «бай тәтеге»:

	– Біреу ақшасын тастап кетіпті, – дедім жан ұшыра.

	Ол кісі ақырын ғана:

	– Ол бізге тастағандары, – деді.

	Қайта келіп дастарқан жинауға кірістім. Сөйтсем үстел үстінде әр отырған адамның алдында ақша жатыр екен.

	Бұл қонақтар құдай шайға келді ме, әлде туған күн бе мен ол жағын білмедім. Әйтеуір қонақ күттік емес пе.

	* * *

	Бәти апай толық жазылмапты. Бастық бүгін жоқ. Әлгі жұмыстан шықпаймын деген құйын ағай үлкен екі сөмке сыйлықпен келді. Бірін Бәти апайға ұсынды, екіншісін ағайға арнапты.

	– Ой, қандай керемет! – деді үлкен қабырға сағатын көрген Бәти апай.

	– Бағасы да керемет, – деп мақтанды сыйлығын пұлдап.

	Сыйлық, заттар, дүние десе Бәти апайдың жаны қала ма. Өзіне арналғанын естігенде тіпті қуанышы қойнына сыймай кетті.

	– Бүгін ағай Астанаға кеткен, ертең кел. Мен де айтам ғой қалдырыңыз жақсы маман емес пе? – деп қосып қойды.

	– Иә, солай айтсаңыздаршы. Біреу жамандады ма кім білсін әйтеуір бастықтарың қатайып алыпты ғой.

	Адамдар кейде маған өтірік күліп, өтірік сөйлеп тұрғандай көрінеді.

	Бәти апай қолындағы сыйлығын мақтау айтпаса бермей қоятындай, құйын ағайды азды-көпті мадақтады. Бәлкім ол адам ұнамайтын да шығар бірақ ол сыйлық әкелді емес пе. Ал, құйын ағай өзінікін үнемі дұрыс көретін адамдар қатарында. Ол не істесе де бәрі өзінше дұрыс.

	* * *

	Ертесі бастық та, Бәти апай да келмеді. Есесіне Н. бастығым өз жұмысын тақылдап жүріп, дауыстап оқып бастырып алды да жөніне кетті. Қолдарым шаршап, талып тұр. Компьютерді тақылдатып екі сағат отырдым оңай ма?. Құйын ағай кешегі таныс сөмкесін көтеріп жетіп келді де бірден:

	– Бастық бар ма? – деді мен ол кісінің әлі келмегендігін айтқанымда:

	– Апаң ше.

	– Ол кісі де.

	– Онда мына сөмкені ағайдың бөлмесіне қоя салшы, – деді. Мен ешқандай ойсыз алдым да бастықтың үстелінің қасына қойдым.

	Бастық жарты сағат өткен соң келді. Жұмыс бөлмесіне кіре сала қоңырауын басып ішке шақырды.

	– Мына сөмкедегі не? – деп сұрады қатулы.

	Мен мән-жайды түсіндірдім.

	– Жарайды, бұдан бұлай ешқандай сыйлық, зат алушы, менің кабинетіме қоюшы болма жарай ма?

	– Жарайды.

	– Енді мына сөмкені кім әкелді соған қайтарып бер.

	Мен сөмкені қайта алып сүмірейген күйі шықтым.

	– Ақымақсың, ойланбайсың ба алмай тұрып, – деп өзімді өзім ұрсып алдым. Бәти апай да келе қалды.

	– Не болды, – деді өкпелі маған. Ол кісіге де болған жайтты айтып едім.

	– Әкел, мен бере саламын, – деп сыйлықты алды да өзіне деп берген сыйлықпен орнын ауыстырды.

	– Мынаның түсі әдемі екен, – деді апай.

	Дүние мен затқа деген махаббатының шел болғаны сонша бар өмірін соларға арнаған апай көз алдымда төмендеп, ал, асқақ, тәкәппар деп түсініп жүрген бастығымның биіктеп бара жатқанын сезіндім.

	* * *

	Бір күні Бәти апай өте мұңды отырды.

	– Сен қаншадасың? – деді тосыннан.

	Мен жасымды айттым.

	– Тез арада тұрмысқа шық, – деді бұйыра.

	Оның өткен өмірі жайлы бұл жұмыстағылар нақты ештеңе білмейді. Сұрауға апайдың қатал мінезінен қаймығады.

	– Уақыттың қалай өткенін білмей қаласың, ең бастысы жақсы адам болса болды, оқыған, оқымаған, бай, кедей деп қарама.

	– Сол жоқ қой... – дедім міңгірлеп.

	– Жоғы несі, сені өзі іздеп келу керек пе жігіт. Сен де ізде. Ертелі кеш жұмыста отырасың, ешқайда шықпайсың, сонда жігіттер қайдан білсін сенің басың бос екенін, сенің жақсы адам екеніңді.

	Бәти апай тоқтар емес, айта түсті, ұрса түсті... Мен тыңдадым, үнсіз тыңдадым да Бәти апайдың шын мәнінде жақсы адам екенін түсіндім. Енді расымен мен Бәти апайдың өткенінен хабардар болғандаймын. Енді расымен мен өмірлік серігімді іздейтін болдым.

	Өмір мысалы, қағидалар, көріністер санамдағы пікірлерге қарсы болып, әлдеқайда оң өмір сүруіме септігін тигізді. Адамдарды жақсы, жаман деп екіге бөлетін менің пікірім өзгеріп, жаман бастықтардың болмайтынын тек жаман әдеттер ғана бар екенін түсіндім. Бәти апай өзінің жаман әдеттерін тәрбиелесе жақсы адам ғой. Сонда да болсын Бәти апай маған ыстық. Ал, біздің бастық тамаша жан. Менің болашақ жарым кім болады екен? Ол жағы белгісіз. Ең бастысы мен жақсы жар, жақсы ана болуға дайынмын ғой.





ӘНШІ БАЛА




	Аптап ыстыққа қарамай биылғы жылы үй салуды мақсат тұтқан жас жұбайлар отбасымен ауылдас көршісінің екі бөлмелі пәтерін жалдап тұрып жатты. Көшіп келген күн аз жатырқағанымен бұл жаққа да үйреніп кеткендей. Өз шаңырағың болғаннан, өз босағаң орнағаннан артық әрбір отбасы үшін ештеңе жоқ екенін екеуі жақсы түсінеді. Олар тұрып жатқан үйдің иелері аңқылдаған, қарапайым жандар. Екі ұлы да ата-анасының аузынан түскен ақжарқын, әңгімешіл. Екеуінің үлкені әлі сұр бойдақ, ал, кішісі екінші бөпесіне аяғы ауыр әйелін ауруханаға тасып әлек.

	Дастарқан басында жарасымды әзіл мен қалжың орнап отыратын. Бірде «Қайрат Нұртас келді» – деп бәрі жапырлай тұрып қарсы алып жатқанға шынымен де жас әншінің өзі келген екен деп ас бөлмеден далаға жүгіріп шыққан Самал, кішкентай ғана сап-сары орыстың баласындай жасөспірімге қарап қалған еді. Көзінде күннен қорғайтын қара көзілдірік, үсті жұпыны, аяғы мен қолы күстеніп, сырылып кеткені болмаса жүрісі жылдам, пысық балақай екен. Самал «бұнысы несі, неге Қайрат Нұртас дейді екен?» деді іштей.

	Осы үйдің үлкен баласы:

	– Ал, қане, ән айтшы, – деді, енді амандықтан кейін орындыққа отыра берген оған.

	Әнші бала:

	– Жоқ, тамағым ауырып тұр мен Ғаниға келдім ойнауға, – деді.

	Самал түскі ауқатты даярлауға қайта ас бөлмеге кіріп кеткенде сырттағылар «енді айта салшы бір ән» деп қиыла берген соң болар Қайрат Нұртастың «Ол сен емес, Ол сен емес» деген әнін шырқап жатыр. Самал қайта сыртқа шықса, бұлардың екі ауыз үйінің табалдырығын сахна жасап әлгі бала ән шырқауда. Екі көзін жұмып алып шырқағаны расымен Қайрат Нұртастың кішкентай кезін көргендей әсер қалдырады екен. Оның үстіне әнші баланың «репертуарында» тек қана Қайраттың әндері.

	Жаңа көрген Самалдың жолдасы мен құрылысшылар да таңырқап жатты.

	– Талант қой бұл қаршадай ғана бала....

	– Ол түгіл мен бір ән жаттай алмаймын.

	– Қимылын қарашы тура Қайрат Нұртас сияқты.

	– Ән қоржынында тек Қайраттың әндері, – деді бірі толықтырып.

	Ол ән айтуды бастамай тұрған екен, басын жоғары қаратып «Әуелі Алла, кейінгі пайғамбардан» деп сырлы да мұңды әнді жалғады. Тіпті Самалға ол жылап тұрғандай көрінді. Самал әнші балаға енді сене бастағандай тізе бүгіп тыңдап кетті. Әнді бірінен кейін бірін шырқаған бала енді Қайраттың «хит» болған «Ауырмайды жүрек» деген туындысын тамылжытты. Кішкентай әнші баланың қойған кішігірім концерті бұлардың жандарын жадыратып, жүректерге нұр құйды. Ол сахна пердесін әдемі иіліп көрерменіне қошемет көрсетті де «Тыңдағандарыңызға рақмет» деп сахна үстінен түсті.

	– Міне, керемет, өзі жүргізуші, өзі әнші, – деді Самалдың ағасы қолын алып.

	– Жарайсың, дәу жігіт бол!

	Осылай отырғандардың бәрінің қолын алып тілектерін естіген соң:

	– Ал мен кеттім, – деді де қашадан өзгеше жүріспен шығып кетті. Іздеп келген Ғани да қалды, кішігірім халқы да қалды.

	– Ол образға кіріп кетті, – деді үй егесі. Расымен кішкентай әнші бала сахнаға шыққаннан Қайрат Нұртас болып ән айтып, Қайрат Нұртас болып үйіне кетіп қалды.

	Самал әнші бала ертесі келгенде қолына бір уыс тәттілерді беріп еді.

	– Тәте, мен тәтті жемеймін, – демесі бар ма, тәтті жемеймін деген бала бірінші көргендігін Самал таңырқай:

	– Неге? – деген сұрақпен жалғады.

	– Сол...

	– Қызық екен.

	* * *

	Үй салудың оңай еместігін басында сезінбегенімен біраз күн жылжығалы жас отбасы шаршап, шалдығып, азды көпті жинағандарын қалай жеткізерлерін білмей күнде кешкілік «не алдық, енді не аламыз» деген сұрақтармен қалам парақты шимайлап отыруды әдетке айналдырды. Базардағы құрлысқа қажетті заттардың өрекпіп тұрғаны қырсыққанда. Әнші бала кейінгі кезде көрінбей кетті. Самал оны үйдегі апайдан сұрады.

	– Ә, ол ма, е, қызым, ол баланың жасы сегізде, бала байғұс тұл жетім ғой...

	– Сонда қалай? – Самал шошып кетті.

	– Әкесі алдыңғы жылы дүниеден өтті. Анасы қайтыс болғалы бір ай толмады байғұс бала, – деп күңіренді сөз соңында.

	Самалдың жүрегі елжіреп бір түрлі қиналып кетті. Көз алдына «Ма-ма, ма-ма ма-ма-тай-ым» деген жолдарды қинала орындап тұрған Әнші баланың әлпеті оралды. Ол өзінің бұлай қиналарын білмеген бірақ, анасының тез жазылып қасына келетініне сенетін баланың үміті бар екенін түсінгендей еді.

	– Жаным-ау, кіп-кішкентай болып сонша қасіретті көтерген, – деді.

	– Айтпа, шырағым, талантты-ақ бала бірақ, оған қарайтын, тәрбие беретін ешкім жоқ.

	– Сонда қалай туысы, бауырлары ешкімі жоқ па?

	– Туған ағасы бар.

	– Онда жақсы екен.

	– Ой, ол оған қарамайды. Ағасы арақтың соңында кеткен. Кей кезде ағасы мас болып байғұс баланы тоқпаштап ұрып тастайды.

	– Анасы ауырып қайтыс болды ма? – деді Самал балаға жаны ашып.

	– Жағдайлары өте қиын болып кетті. Анасы қоқыс жағалайтын. Мына беткейге күніне қаншама көлік қоқыс тасиды қаладан. Сол үйіндінің астында бір телешкінің астында қалып өліпті байғұс. «Нан табам» – деп өтті ғой енді қайтсін. Баланы мектепке жіберуге де жағдайы болмады.

	– Сонда мектепке бармай ма?

	– Иә, бармайды, қазір екінші сыныпта оқып жүрер еді. Обал-ақ.

	Самал бұл жайтты естігелі жүрегі ауырып, мазасы болмады. «Аллам-ай, баланың тағдыры не болады екен». Ертесі әнші бала келгені сол Самал қуанып кетті. Оны өзіне шақырды.

	– Қалайсың?

	– Жақсы.

	– Сен көрінбей кеттің ғой?

	– Тәте, мен жүрмін ғой, – деп жауап қайтарды.

	Ол үнсіз қасындағы өзінен ересектеу бір топ балалармен кете берді.

	Самал баланың көңілсіз күйіне мазасызданып еді бірақ, үсті-басы тазарып, киімі ауыстырылғанына қуанды.

	Бұлар түстіктеніп ас ішетін алаңқайда ара тым көп. Араның ұясы жақын маңда бар сияқты. Күнде бір адамды шағып кететін қаскүнем аралар бүгін мазасыз. Самал ыдыс жуып жатқан, оның кішкентай саусағын ара шағып үлгерді.

	– Ой, пәлесін-ай өзінің-ай, ауыртып барады.

	Самалдың қасына әнші бала жүгіріп келді де.

	– Тәте, ара шақты ма кәзір, – деп жүгіріп арық жағасынан батпақ әкеліп Самалдың ара шаққан саусағына жағып берді.

	Самалдың ойына «асырап алсам» деген түйткіл ой пайда болды. Ол іштей «жоқ, болмайды» деп өз ойымен арпалысқа түсіп кетіп еді әнші бала:

	– Ашып жатыр ма, тәте, – деді шын жаны ашып.

	– Жоқ.

	– Бір рет мені де ара шағып алған, мен қатты жылағанмын. Ашытады ғой, – деді Самалдың жауабына сенбейтіндігін білдіріп. Самал баланың мандайынан сипағаны сол бойынан аса үлкен махаббатпен мейірім, жылылық төгіліп өтті. Иә, Самал жоғалтып алған мейірім, Самал керек ететін жылылық өз бойынан осынша кең молынан төгіліп кеткені.

	– Тәте, мен енді ән айтпаймын, – деді балақай.

	– Неге?

	Бала мұңайып.

	– Кеше анамның қырқы болды ғой, мен қалай ән айтам.

	Самал бұл жауапқа қиналып қалды да, үнсіз отыра берді.

	* * *

	«Тіршілік ету керек. Адам болып жаратылған соң тіршілік жасау қажет екен. Өйткені бұл жалғандағы кеудесінде жаны бар тіршілік көзі өз күнін көру үшін әрекет етеді, иә, мына ұшып жүрген шыбын, мына ызыңдаған ара, құс, аң бәрі, бәрі» – деді ойға шомған үй қожайыны. Сол сол еді бір түп отын сүйреген біреу көрінді. Тікенекті отынның арасынан тарбаңдаған аяқтары әзер алға басып келеді.

	Қожайынның үлкен баласы:

	– Мынау «Қайрат Нұртас» қой, – деді орнынан түрегеліп қарап.

	Бәріміз дастарқан басынан үрке түрегеле қарастық. Бірақ біреуіміз барып оған көмектесе алмадық. Расымен әнші бала белі бүгіле отын сүйреп келеді. Осында тұрған алты жан болса, он екі жанардан ытқып-ытқып ыстық жас ақты. «Тағдыр-ай» деді тәте жасын сүртіп күрсіне. Өзегіміз өртеніп өтті. Ол әлі бала болса да өмірдің қаталдығын ерте тартып, ерте есейіп барады. Одан қайта «Қу кедейлік» деді үйдің от анасы.

	– Бұл оның үшінші тасуы, – деді қожайын.

	Бәріміз өз орнымызға сұлқ отыра кеттік.

	* * *

	Самал бұл жаққа келгелі көп күлмейтін болып барады. Үнемі ой үстінде жүретінді шығарды. Жұмыскерлерге тамақ беріп отырып та, үй жинап жүріп те кішкентай сары баланы есінен шығармайды.

	– Әнші бала көрінбейді ғой, – деді тәте.

	Үлкен ұлы:

	– Ертеңгісін келіп кеткен. Қасында нөкерлері бар. «Ән айтшы» десем. Қасындағылар: «Ол енді ақшаға айтады» демесі бар ма. Оларды қуып жібердім.

	– Е, ана қасындағы ересек балалар бар бәлені шығаратын. Солай баланы бұзбаса болды ғой.

	Жұмыскерлер жұмысқа кеткенде Самал жалғыз өзі қалып есік алдын тазалап сыпырып, реттестіріп жүріп қасына адам келгенін байқамапты.

	– Тәте, саламатсыз ба? – деді алдымен балақай.

	– Сәлемет, қалың қалай жақсы ма?

	– Жақсы. Не істеп жатсыз? – деді қазан-ошақ жаққа қарап.

	– Тамақ ішесің бе? – деген сауалды күтіп тұрғандай бала басын изеді. Самал тездетіп үстелді жайнатып жіберді де тамақ ұсынды. Бала аз қысылып отырды да одан кейін қасығын жылдамдатып жұмысқа кірісіп кетті.

	– Жей ғой, же қарның ашып кетіпті ғой.

	– Ағам кеше мас, тамақ жасамады, – деді бала кібіртіктеп.

	Самал:

	– Сені ағаң ұра ма? – деді төтесінен.

	– Жоқ, – деп жауап қайтарды бала да жылдам.

	Біраз отырған соң бала:

	– Бірақ ағам арақ көп ішеді, – деді мұңайып.

	Бала болса да ненің жақсы, ненің жаман екенін айыра білген оның жанарында анасына, әкесіне, шуақты күндеріне деген сағыныш толы, көз жасы мөлтілдеп іркіліп тұр еді.

	– Мен мамам дүниеден озғанда қатты жылағам, – деді балақай сырын ақтарып.

	– Маған тәтелер көп ақша берсе де жұбата алмады. Мен жылай бердім, жылай бердім, – деп толықтырды да ытқып шыққан жасын саусақтарымен оңды-солды сүртіп тастады.

	Енді қайтсін ең қымбат, ең асыл адам анаңнан айырылу оңай ма еді. Өмірдің оң-солын танып есейген шағы болса ғой бір сірә, әлі де ана мейірімі мен әке жылылығын аңсайтын, қалайтын, тілейтін саған не дейін, күнім-ау, деді іштей күйініп Самал. Табақ түбі босап қалған екен.

	– Тағы да жейсің бе?

	Ол:

	– Тойдым, рақ-мет! Сізге ән айтып берейін бе? – деді.

	– Иә егер айтқың келсе? – деді Самал баланы қинағысы келмей.

	Ол үйіліп тұрған құмның үстіне шықты да шырқап кетті. Бүгінгі даусы өткендегідей емес жай әрі қарлығып шығып тұр. Баланың қолы әрлі-берлі сермеліп әнмен бірге жарасымды ырғалуда.

	Иә, ол ән айтса бар дүниені ұмытып, әнмен бірге қалықтайды, шарықтайды да қазіргі сұрықсыз өмірін бір сәтке ұмытады.

	– Даусың бітіп қалыпты ғой, болды айтпай-ақ қой.

	– Иә, кеше көршіміздің баласының туған күні болды. Айбарға көп ән айтам деп, тамағым ауырып қалды.

	– Онда даусыңды күт. Көп ән айтпасаңшы, – деді Самал баланы аяп.

	– Жоқ, мен айта беремін. Тағы да айтайын ба? – деді жеген тамағының ақысын қайтармақ болып.

	* * *

	Самал өзінің әкесі айтатын өсиетті ұмытпақ емес. «Қанағатшыл болындар, дүниеге қызықпаңдар. Дүниенің арты жазымға әкеледі» деуші еді. Кішкентайынан жетім өскен әкесі өмірде әділдік пен тазалықты ту етіп өзіне жолдас тұтқан. Ол әкесін еске алу арқылы балғын әнші баланың тағдырын таразылағандай болды. Ең бастысы қабырғасы қайыспай, үлкен сынға шыдаса екен, теріс жолға түспесе екен деп тіледі күбірлеп.

	Жаз тым ыстық, қапырық болды. Күн таң сәріден дәл төбеңде тұрғандай ми қайнатар күйде еді. Бүгін сіркіреп жауын жапты. Сіркіреп жапқанда тас бұршақтар жарыса түсіп жерге моншақтай төгілді де қалды. Шаңырақ көтерген екі жастың ниетіне ақ жарма шашу шашылғандай. Бұл жауынға адамдар да, ағаштар да, табиғаттың тірі-өлісі мың мәрте қуанғандай.

	Адам қиналғанда жылы бір сөз, күліп қараған қабақ қажет емес пе. Оларға осы бір қиын, бірақ қуанышты кезеңде қол ұшын берген әр адамға көкейлерінде мың мәрте алғыс жүрді. Кімнің кім, жақынның қаншалықты жақын, алыстың қаншалықты алыс екенін бағамдар осы сын олардың өміріне ауадай қажет. Өйткені, өмірде адам болып өту әр саналы пенденің басты мақсаты. Ал, Адам болу үшін әр нәрсені саралап, ақылға салып, жүрекпен таразылап алу керек. Оның бәрін өмір баспалдақтары, қиынды, қайшылықты кезеңдері үйретеді, тәрбиелейді. Тәрбие тек түзу ғана болмайды, қыңыр-қисық, салдыр-салақ, салиқалы, салмақтысы кезігеді. Әнші балақай өмір атты теңізде салмақты, салиқалы жүзіп өтсе екен.

	Самал мен бұл күнде әнші бала бір-біріне тым бауыр басып кетті.

	– Мені Қайрат Нұртаспен таныстырыңызшы, – деді балақай қиыла.

	Тосыннан қойылған сауал Самалды да ойландырды.

	– Таныстырайын...

	Бала көңілдің таза бұлағы былғанбаса етті, ол бәлкім осы күнімен бақытты шығар. Жұлдызы биік әнші болса әрине қуанасың ғой, бірақ халықтың алақанын, қошеметін көтере алмай құрдымға кететіні қанша. Самал тағы да терең ойға шомып кетті.

	– Сіз оны танисыз ба? – деді сенімсіз кейіпте.

	– Танығанда танимын ғой, – деді кібіртіктеп қалай түсіндірерін білмеген Самал.

	– Ол жас болса да танымал әнші, мен ғана емес оны барлық адамдар таниды, оны сен де танып тұрсың емес пе? – деді күлімсіреп.

	* * *

	Шаңырақ деген ұғымның қаншалықты қасиетті екенін бағамдау үшін әр отбасы адал еңбекпен, маңдай термен күш жұмсап, өз отауын көтеріп, отбасының орнын анықтағанда біліне бастайды. Ал сенің ыстық ұяң біртіндеп көтеріліп, шаңырағы құрылғанда бұл жалғанда сенен асқан бақытты жан жоқ сияқты көрінеді. Жас отбасының жаңа өмір баспалдағы басталатын нұрлы мекен, ыстық ұя, өз шаңырақтары осылай көтерілді.

	Жұмысшыларға ас даярлаумен шапқылап жүріп Самал әнші баланы көрмегелі қанша күн өтіп кеткенін тіпті аңғармай қалды.

	Кішкентай Ғанидан әнші баланы сұрап еді ол білмейтінін айтты. Үй қожайындарынан сұрап көріп еді, олар да балақайды көрмегендеріне біраз күн өткендігін айтты.

	– Ғани, сен «Қайрат Нұртас», – деп барып – осы әнші баланың аты кім еді?

	– Қайрат Нұртастың ба?

	– Иә.

	– Оның шын аты ма әлде өтірік атын айтайын ба?

	– Шын аты, өзінің есімі деймін.

	– Қайрат.

	– Ол өтірік аты ғой.

	– Жоқ, шын аты.

	– Ал өтірік аты кім?

	– Өтірік аты Қайрат.

	Мына бала мені жынды ғып тұр ма – деп ойлаған Самал:

	– Түу, жарайды. Бопты ол маңызды емес, Қайраттың үйі қайда?

	– Анау жақта.

	Анау жағы келесі көше жақ. Самал:

	– Онда жүр Қайраттың үйіне қонаққа барып келейік!

	– Ой мен бармаймын. Қорқам.

	– Кімнен?

	– Ағасынан. Қайрат Нұртастың ағасынан.

	– Қасыңда мен бармын жүре ғой. Қане жүр.

	Бала үнсіз жүрді. Үй жұпыны, сырты ретсіз жатқан заттарға толы. Әр жерде үйілген қоқыс, темекінің қорабы, бос бөтелкелер. Иә, бұл үйге де ұқсамайды жаман бір лашық.

	– Кім бар? – деді Самал қашаның есігін ашып жатып. Ешкім жауап қайтармады. Ол үйдің ішіне жайлап кіргені сол әр затқа сіңіп қалған шараптың жағымсыз иісі танауына келді.

	– Кім бар? – деді қайталап. Ғани оның қолынан қысып алған қорыққанынан. Ыңыранған дауыс пен бірге.

	– Тәте, – деген сары балапанның даусы естілді. Бұрышта жатқан оны Самал енді байқады да қасына жүгіре барды.

	– Тә-те, тә-те!

	– Жылама, қой, балапан, кім бұны істеген.

	– Тәте, ол қазір тағы келеді. Мас. Мас.

	– Кім ол...

	Ғани:

	– Кетейікші үйге. Кеттікші, – деп Самалдың қолынан тартқылады.

	Баланың үсті-басындағы аққан қан сол күйі қатып қалыпты.

	– Бұны істеген ағаң ба?

	– Иә, – деді жылаған бала.

	– Тұра аласың ба, жүре ғой.

	– Жоқ, ол мені өлтіреді, үйден шықпа деген.

	– Өлтірмейді.

	Самал баланы қолымен көтеріп алды. «Әй, байғұс балақай, әй сорлы бала» деп сөйлеп келеді.

	– Бұлай ұра берсе өлесің ғой сен. Жаным-ау, не жаздың сен оған, а?

	Бала Самалды құшақтап, қапсыра ұстап алған. Самал болса әлі күбірлеп келеді. Біресе балаға қатысты наласын, біресе ағасына деген ызасын, біресе әділетсіз өмірге деген сынын аямай-ақ айтып келеді.

	– Әне, Қайраттың ағасы келе жатыр, – деді Ғани әзірейіл көргендей. Самалдың қолындағы бала дірілдеп, өзінен өзі жылай берді.

	Он қадам қалған үйіне жүгіре аттап жетті де баланы орындыққа отырғызды. Сол аралықта ағасы да бұларды байқап үлгерген екен. Самал қолына ұзын ағашты алды да оған аш қасқырша атыла түсті.

	– Мен саған баланы сабағанды көрсетем.

	– Ей, сен кімсің, шатағың болмасын ода. Мен өзім білем. Ақша табуды үйренсін, өмір сүру оңай дейсің бе?

	– Ол бала емес пе, сотқалдай неме, сен өзің не істеп жүрсің? – Самал енді ешнәрсеге қарамады, оның оң қолынан ұрғаны сол қолындағы сырасы бір жаққа, өзі бір жаққа құлады.

	– Мә, саған ақша, мә, саған шарап.

	Самал өзін нәзік, сезімтал әйелмін деп есептейтін. Ол өзінің осынша күшке ие екенін, сотқалдай жігітті жер жастандыратынын білмеген. Самал түгілі оны мына жиналған жұрт та ойламаған. Әлділер әлсіздерге күш көрсеткенде өзіне дәл сол істегендерін көрсетсе көтере алмас еді. Ашкөз, қомағайлыққа барған бұл да жер жастанып жатып өкіріп жылады. Жиналғандар іштей «Сауап, сол керек» деп жатқандары көздерінде тұрса да, бірақ ешқайсысының батылы жетіп, бетіне дауыстап айта алмады.

	Самал әнші баланы көкірегіне басып мейірлене құшақтады да:

	– Құлыным, балапаным, – деді жан жүрегімен.

	Бала да:

	– Мама, ма-ма-тай-ым! – деп жылай қауышты.





КЕЛІН




	Ол келін болып түскен соң, екі күннен кейін күйеуі қалаға жұмысқа кетті. Бұл күйеуінен өзге жат жандарға үйренісе бастады. Қасынан қайын сіңлісі қалмайтын, екеуі кешкілік төсектерінде жатып алып сырласатын. Қайын сіңлісі өзінің күйеуімен қалай танысқанын, оны қалай жақсы көретінін айтатын. Бұл да өз кезегінде күйеуін кезіктірген күндерді, қызықты сәттерді баяндайтын.

	Атасы мен енесі «мал шаруасы, жер тірлігі» – деп тынбай тіршілік ететін жандар екен. Бұлар тұрған үйде, аулада, қора-қопсы да жылан жалағандай таза, бәрі өз орнында.

	Қайын сіңлісі де тым тынымсыз сияқты.

	– Бүгін кілемдерді жуайық!

	– Бүгін құрт жасайық!

	Бірде:

	– Бүгін үй ақтап тастайық! – деді құлшынып. Келін болған соң әрине жоқ деу ағаттық

	– Жарайды, – деді күлімдеп. Олар үйді ақтап бітер емес.

	– Енді мына бөлмені ақтасақ болды, – деді келінді сынағандай қайын сіңлі.

	Әр бөлмедегі жүкті далаға шығару, одан соң ол бөлмені әктеу, одан жуып-шаю, одан қайта заттарды тасу бұларды әбден шаршатты. Кешке әңгіме айтылмай қалды, сырлар ақтарылмай қалды. Олар тәтті ұйқыға еніп кетті.

	Келін күн өткен сайын әке-шешесін, туған бауырларын сағына түсті.

	– Олардың қадірін білмеппін ғой, – деді күрсініп. Енесі бар ойын оқып қойғандай:

	Үйдегілерді сағындың ба, келін? – деді жылы үн қатып.

	– Иә, апа.

	– Е, шырағым сол, қыз сорлы өз үйіне қонақ болады. Енді сен осы үйдің қызысың.

	Келін тәп-тәуір қуанып қалды. Ол үй шаруасына да үйреніп қалған, алғашқы күндегідей емес үнемдеп жұмыс істеуді үйренді. Тамақ та жасайды, үй де жинайды. Қонақта жатқан қайын сіңлісі екеуі дос құрбыдай болып бара жатыр ма? Бір күні қайын сіңлісіне күйеуі қоңырау шалды. Екеуі суық сөйлескендей болды. Келін сыртқа шығып кетті. Сөз тыңдағандай болмайын деген. Бұған да қаладан күйеуі қоңырау шалды. «Сағындым» деді, «Аз шыда келемін» деді. «Не әкелейін» деді.

	Үйге қайта кірсе, ботадай боздаған қайын сіңілісін көрді. Әншейін де сыпайы сөйлейтін, биязы қыз боқтық сөз айтып біреуді ұрсып отыр, ұрса жүріп жылап та жатыр.

	– Не болды, жайшылық па? – деді келін.

	– Ол екеуміз ажырасатын болдық.

	Осы оқиғадан түк түсінбеген келін жатып алатын қайын сіңлісінің көңілін бағып шаршады.

	Енесі:

	– Анау тағы жатыр ма?

	– Иә.

	– Тамағын ішпей ме, шақыршы сенің тіліңді алар.

	Келін оның қасына барып отырады.

	– Тамаққа жүрсеңші, ауырып қаласың ғой.

	Ол үнсіз жата берді.

	– Тұра ғой енді, жүрсеңші, – деді еркелете.

	– Кетші бар, мен тамақ ішпеймін дедім ғой.

	Келін қорқып кетті. «Кетші бар» – дегені ауыр тиді. Ол ойлады қайын сіңілісі еркелеп жатқан болар. Оның бұндайы жоқ сияқты еді ғой деп. Жоқ олай емес екен. Қайын сіңлісі күйеуіне деген ренішін осы үйдің бар адамынан көретіндей, оның ашуы бәрінен де жаңа түскен келінге оңай түспеді.

	Күйеуі тағы бір мәрте хабарласқанда келіннің даусы біртүрлі дірілдеп кетті.

	– Қашан келесің, тез келші, – деді қинала. Оның бұл үйдегі ең жақын адамы сол болған соң.

	Қайын сіңлісі үйдегілермен тамақтанбайтын әдет шығарды. Қарны қатты ашқанда орнынан жұлқына тұрады да, дастарқанда не тұр соны опыра жеп қайта жатады. Келін артынан бос қалған ыдыстарды жинайды.

	Осылай жалғасқан тірліктен кейін келін де мұңайып алыстағы үйін, шаттыққа толы өмірін аңсайтынды шығарды. Ол іштей қайын сіңлісіне қатты өкпелі еді. «Неге оның артын мен жинауым керек. Неге оның көңіліне мен қарауым қажет. Ол неге біздің көңілімізге қарамайды. Неге мен оны асқа шақырып тұрып өзімді кінәлі сезінем, ол тамақ ішпей қойса да, ол сөйлемей жүрсе де бәріне өзімді кінәлі сезінетінім не?». Ол ой үстінде отырып қасына енесінің келгенін де аңғармапты.

	– Келін, – деді енесі жұмсақ үнмен.

	– Ау, – деді бұл да даусын жұмсарта.

	– Сен ренжіп жүрсің ғой білем. Ол бейбақтың мінезі сол. Бәріне өзім кінәлімін. Отасқандарына жеті жыл өтті. Бала көтермеді. Бала көтермеген келінді кім сыйдырсын, талай енесі әкеп тастады. Оны кішкентайында дұрыс қарамадым ба, неге бұлай болып қалды білмеймін? – деді енесі көзіне жас алып.

	– Көндік, ішке сыйған бала сыртыңа да сыяды екен. Екеуі бір-бірін жақсы көреді. Бірақ бала жоқ арада. Енесі де соны тіліне тиек етіп араларына жиі түседі, – деді енді қамығып.

	– Әйтпесе, күйеу бала жап-жақсы жігіт. Сен оған ренжіме, қызым.

	Бағанағы реніш, бағанағы күйініш бәрі де бір сәтке тарқап кеткендей еді.

	«Тарс-тарс» еткен дыбысқа қарап еді күйеуінің дарбаза алдында есік қағып тұрғанын байқады. Ол бар ренішін енді шынымен ұмытып күйеуінің мойына асыла кетті. Күйеуі де қатты сағыныпты. Оны құшақтай алып, қолындағы қып-қызыл алманы берді. «Е, жаратқан, енді бұл екеуінің ортасы ажырамаса екен» – деп тіледі қарт ене.

	Келін қолындағы алмасын қайын сіңлісіне беруге асықты.





ОТАНҒА КІРЕР ҚАҚПА




	Суретші қиялы қияға өрлеп Әбілхан Қастеевтің «Түрксиб» картинасына тесіле қарап қалған еді. Кітап беттерін аударыстыра отырып енді «Жаркенттегі ұйғыр мешіті» деген туындыға назар салып қарады. Ықылас зерлі де зерделі көзбен алысқа қарап ойланып отыр.

	Ықылас тумысынан сөзге шорқақ, іске мығым жігіт. Оның әрі суретші әрі келбетті бейнесін көрген 3-курс студенті режиссер Талғат жата кеп жабысты.

	– Дәл менің іздегенім осы еді, – деді бұны көре сала.

	Әуелі Ықылас мән-жайды түсінбей қалды да қолындағы кітапқа қарап:

	– Мен оны жаңа ғана алдым, – деді ақырын сыбырлай сөйлеп.

	Талғат болса қайда кіргенінде шатағы жоқ кітапхана ішін жаңғырта.

	– Иә Қастеевтің кітабын да, сені де іздеп жүргенмін, – деді қуанышты.

	Осы уақытта көзілдірікті кітапханашы:

	– Тынышталамыз. Далаға шығып сөйлесіңдер, – деді қатаң ескертіп.

	Олар оқу орнынан шығып, жақын мандағы саябаққа кетіп барады. Ықыластың қолында суретшілердің әдетінше арқалайтын планшеті мен Әбілхан Қастеевтің шығармашылық жұмыстары бар альбом кітабы. Өзі ауыр сөмкелерді көтеріп келе жатқан Ықыластың иығына қолын салып жайбарақат Талғат болашақ фильмі жайлы әңгімелеп келеді.

	– Мен атақты суретші Әбілхан Қастеевтің өмірімен оралмандар тақырыбын ұштастырғым келеді. Деректі фильмімнің барысы осы туған жер тақырыбынан өрбіп, кең дала, жүгірген аң, кісінеген жылқы өзің ойлашы, – деді Талғат өз әлеміндегі керемет фильм жайлы әңгімелеп, одан соң бірден:

	– Осы сен елден келдің, иә, – деді әңгіме арасында.

	– Иә.

	– Тіпті жақсы. Қай жерден?

	– Күнестен.

	– О, бәрекелді нағыз менің кейіпкерімсің, келістік пе, менің фильміме түсесің бе? – деді қиыла.

	– Алдымен сценарийінді оқиын, – деді зуылдаған режиссерге сенбеген Ықылас.

	Талғат портфелінен сценарийді алды да:

	– Ертең түсте кездесейік осы саябақта, пікірің мен жауабынды күтем, – деді де қолын берді.

	– Жақсы, – деді Ықылас та сценарийді алып жатып.

	* * *

	Сол баяғы саябақ. Табиғат көрністері салынған екі-үш сурет орындық үстінде жатыр. Ақ планшет сурет салуға дайындалған күйінде тұр. Ықылас бір нүктеге тесіле қарап отырған еді, Талғаттың жарқырай шыққан дауысы селк еткізді.

	– Тұңғиыққа кіріп кетіпсің ғой өзі. Иә, қал қалай? – деді Ықыластың қасына жайғасып.

	– Жақсы. Өзің ше?

	– Шүкір. Сценарий қалай, оқыдың ба?

	Ықылас бірден жауап бермей сәл кідірістен:

	– Маған ұнады. Осы сценарийге тағы бір адамды қоссақ қайтеді.

	– Ол қандай адам.

	– Ол ма, сені алдымен ол кісімен таныстырайын жарай ма?

	– Келістік.

	* * *

	– Ол өзі ақын дейсің бе?

	– Әрине, ол ақын болғанда арғы жақта танылып қойған ақын. Қазірде әдеби ортаға танымал.

	Екеуі Ықылас айтқан ақын ағасының есігін қақпас бұрын ол кісі жайлы біраз әңгіме айтып келген.

	Қаланың шеткі көшелерінде орналасқан үйдің іші көлеңкелі әрі тарлау. Тар болса да үй иелерінің кеңдігі береке сыйлап, қонақжай пейілдері сезіліп тұрады. Талғат танысқан соң сөзге шорқақ болып тек тыңдарман есебінде отырды. Ас үйден майға пісіп жатқан жас бауырсақтардың даусы естіліп, адамның асқазан есіктеріне шақыратын алапат исі мен мұндалап, өзіне қарай тартып барады. Тышқан мен мысық мультфильмін тамашалап отырып, өзі ана аңқау мысықтай танауыңды жаратын иістің соңынан ере бергісі келді. Ол асхана жаққа жиі қарағыштап кеткен-ау деймін үй егесі бірден:

	– Қадиша, жылдамдатып ас дайында, – деді әмір бере.

	Ас келді, әлгі мұрынды жарған бауырсаққа да қол жетімді болды. Олар енді дастарқанға отырғанда:

	– Үйде үлкен апа бар, сол кісіні шақырайын, – деді ақын Елемес түпкі бөлмеге кіріп бара жатып. Талғат та, Ықылас та бұл кезде қабырғада ілулі тұрған суреттерге қарады. Қолында қара домбырасы бар егделеу ер адамды көріп Талғат:

	– Әкесі ме? – деді суретті меңзеп.

	– Иә, әкесі болуы керек ол кісіні дәулескер күйші болған деп естігенмін.

	Арғы үйден зағип жанды жетектеп келгенде өзінің анасы шығар деп ойлаған екеуі де.

	– Міне мына жерге жайғасыңыз, апа?

	– Ой, қарағым, саған көп рахмет әуреге салдым-ау. Әлгі балам келе жатыр ма?

	– Иә, хабарластық. Келіп алып кетем деді.

	Дастарқан басында маңызды әңгіме болмады. Тек арасында әже Елеместің тегі мен туған жері, әкесі мен анасы жайлы сұрап отырды.

	– Мына екі балалар кімдер, інілерің бе? – деді зағип жан.

	– Інілерім, мені іздеп келген екен бір тақырып жайында сөйлесуге. Өздері болашақ кинорежиссер енді бірі суретші екен.

	– Дұрыс екен, балалар, бақытты болыңдар!

	– Әумин, апа! – деді екеуі де.

	Ол кісі ас қайырып болды да:

	– Өздерің асықпай ауқаттаныңдар мен намазымды оқиын, – деп орнынан тұрды. Енді үйдегі Қадиша апай ол кісіні келесі бөлмеге қарай қолынан демеп кіргізді. Кетіп бара жатып:

	– Алла разы болсын, құлындарым, рақмет сендерге ас беріп, төсек салып күткен. Рақмет.

	– Бұл кісі сонау Аралдан келген екен, вокзалда адасып жүрген жерінен кездестіріп үйге алып келдім. Баласының адресі мен телефонын Аралдағы туыстары арқылы әзер екінші күн дегенде таптық. Ертең өмірлеріңде осындай жәйттер кездесіп қалар сонда мейірімді, қайырымды болыңдар, – деді Елемес.

	Талғат та қарын тойған соң өз ісіне кірісті, ағадан «Қай жылы отанға оралдыңыз?», «Отан деген ұғымды қалай түсінесіз?» деген сияқты сұрақтар жаудырды. Елемес екі жігітке қолтаңба жазып, өз кітабын сыйға тартты.

	* * *

	Олар Талғат жазған сценарий бойынша алғашқы кадрларды қала төңірегінде, Елемес ағаның жұмыс кабинетінде түсіріп болды. Саябақ пен оқу орнындағы Ықыластың қатысуымен кадрлар аяқтала төрт адам Жаркентке билет алды. Төрт адамның екеуі қыз, екеуі жігіт. Қыздардың бірі Талғаттың жүріп жүрген қызы, ол Талғатқа фильм түсірудегі көмекшісі әрі операторы. Оның есімі Айгүл. Ал, екінші қыз Айгүлдің құрбысы. Оның есімі Сәуле. Жаркенттегі түсірілімдерді осы Сәуленің үйінде жатып түсірмек. Оның мамандығы биші. Ал Ықылас ол басты кейіпкер. Яғни актер. Төртеуі де бір оқу орнында оқығанымен Ықылас үшін әлі де таныс емес, әлі де құпия жандар.

	Төрт жас екі екіден автобусқа орналасып, түнде Алматыдан шыққан олар таңға жуық Жаркентке жетпек. Ықылас қасындағы қыздың ұйқысын бағып сергек келеді.

	– Ой, қатты шаршаппын ғой, қатып тұрып ұйықтап алдым, – деді қыз.

	– Сен ұйықтамадың ба?

	– Ұйқым келмеді, – деп жауап берді Ықылас.

	– Сенің атың Ықтияр ма еді ұмытып тұрғаным.

	– Ықылас.

	– Иә, иә, мен адамдармен үйренгенше осылай есімдерін ұмыта берем. Менің есімімді ұмытпаған боларсыз, Сәуле.

	– О, не дегеніңіз, ұмытпадым.

	– Ұмытқан болсаңыз да мен Сәуле деп айтып қойдым ғой. Біз қай жерге келдік. Аа-а, Көкпектен асыппыз қой.

	– Менен гөрі бұл жолдарды сіз жақсы білерсіз, – деді Ықылас.

	– Иә, – деді қыз күлімсірей.

	Оның бойын әлдеқандай сезім билеп кетті де, терезеден тас қараңғыға қарап еді қайта басылғандай болды.

	– Жаркентке қашан жетеміз екен, үйдегілерді сағынып кеттім, – деді қыз еркелей.

	– Жаркент емес осы маған Жар қала сияқты. Кент деген қала дегенді білдіреді емес пе. Жарда орналасқан қала.

	– Бұндай тұжырымды естуім бірінші рет. Қызық.

	Бәлкім Жар қала шығар. Маған Жаркентім ыстық, – деді қыз шын сағынышпен.

	Олар енді Жар қалаға жеткенше балалық шақтары мен бастарынан кешкен қызықты оқиғалар жайында сөйлесті. Әбілхан Қастеевтің «Шарынға баратын жол» атты суретіндегі Шарын шатқалдарын басып өткен болар. Биік тау бөктерін де артта қалдырған шығар. Құмды қыраттар мен қызыл сары жоталар да қол бұлғап қала берді ме екен. Жол шеттеріндегі бүркіт, марал, бұғы бейнесі қойылған ескерткіштер де сол салтанатты кейпінде қала берді ме кім білсін. Өйткені далада қараңғы түн болатын. Қараңғы түнде көкірек көздері мен бірге ояу тек екі жас қана еді. Олар Ықылас пен Сәуле. Сәуле мен Ықылас.

	* * *

	Қыз расымен ерке, еркін екен. Ол үйіне бара сала әкесі мен анасын таныстырды. Артынан ерген інісі мен сіңілісін қалжыңға сүйеп:

	– Менің соңымнан ерген екі телешкім, – деп қойды.

	Аз тыныққан соң олар төргі бөлмеге кіріп жоспар құрды. Қалай? Қай жерден бастаймыз?.. Сценарий бойынша түсірген дұрыс па, әлде ыңғайына қарай бастаған абзал ма?. Көп ретте режиссер Талғат болғандықтан соның сөзі заң. Ол айтты бітті. Өйткені қалғаны жұмыскер, актер, көмекші ғана. Талғат айтты:

	– Біз бүгін түсірілімді Жаркент музейінен бастаймыз, – деді.

	– Бітті, режиссер айтқан соң оған көнеміз, бұлжытпай тапсырмасын орындаймыз, – деді қалжыңдап Айгүл.

	* * *

	Жаркент мұражайын аралап шыққан олар орыс жігіттің артынан ере жүріп ғимараттың тарихымен танысты.

	– Жүз жиырма жылдан асып кеткен тарихы бар бұл мұражай көпес Уәли Ахун Юлдашевтің бастауымен жүзден астам ұлт өкілдерінің ең үздік сәулет шеберлері тартылып, қытай сәулетшісі Хон-Пиктің жобасы бойынша 1892-1895-жылдары тұрғызылған. Оның биіктігі – 14,5, ал мұнарасының биіктігі – 19 метр.

	Жылдам сөйлеп, ширақ қимылдайтын орыс жігіті өз қызметін сауатты, тартымды аяқтады. Бір шегесіз тұрғызылған мешіт іші тұнып тұрған тарихи кезеңге, ою-өрнекті мәнерге, жарасымды сәулетке толы. Жалпы шеберлердің ою-өрнек, бояуға деген талғамдары сәулет нақыштарынан ғана емес, мұражайдың экспозициялық залындағы көптеген қолөнер бұйымдарынан ерекше байқалады.

	Олардың арасында «Мынау не?», «Қандай әдемі?», «Анау жазу ма?» деген сияқты сауалдар мен таңырқаулар туындап жатты. Ал шырағдан, михраб пен қоршаулардың тосын қию-құрылымдары қызықтырғаны сонша төртеуі айналшықтап кеткілері келмеді. Олардың ерекше әшекейленіп, көркемделуіне ақ, қара, қызыл, сары, жасыл түстердің асқан талғампаздықпен үйлесім тапқанын көруге болады.

	– Рас, қандай шеберлік десеңші, – деді Талғат Жаркент мұражайынан шыға бере. Енді басшысымен келісіп түсірілімге кірісу қажет.

	Түстен кейін келетін мұражай басшысын күте жүріп уақыт жоғалтпай олар базар аралады. Сәуле туған жеріне жеткелі нұрланып, әдеміленіп кеткендей көрінді. Ол әр жерді, әр бұрышты көзін жұмып тұрып айта беретіндей. Ендігі кезек атақты суретші Әбілхан Қастеевтің мұражайын аралауға да жетті. Ықылас өз көкірегіндегі арманы болған тау тұлғаның өнеріне қашанда бас иіп жүретін. «Әбілхан атасындай атақты суретші болсам ғой», «қаламымнан шоқтығы биік суреттер тудырсам етті» деген қиял талай түн ұйқысы мен балалығын ұрлаған еді. Ықылас жылдар мен айлар өз уақьггын сурет салу мен оны жетілдіруге арнаған. Мұражайдағы әр суреттің тарихы мен суретші тәсілдері Ықыласқа таныс.

	– Қараңдаршы «Түркісиб» суреті, – деді Айгүл.

	– Керемет туынды, – деді Ықылас ақырын күбірлеп, ол өзінің балалық шағына аттанғандай еді. Осы суретті ең алғаш әкесі көрсеткенде ол не бары бес жастағы бала екен. Міне, өзінің отаны, туған даласы, ата-бабасының табанының ізі қалған жерде бұл да жүр. Бұл бақытты Ықылас сезінеді, түйсінеді. Қазақ даласы, қазақ топырағы қаншама көкіректі кернеп аңсатады, армандатады. Әлі де өз мекенін, қара топырағын бір басуды мақсат еткен жандар қанша. Ықылас артындағы бауырлары, отбасын қай күні туған жерге көшіріп әкеледі екен... Оның тұйық мінезін осындай ойлар босаңсытпай, еркінсітпей жүр емес пе.

	* * *

	– Дала. Айдала. Аппақ қар. Ентіге жүгіріп келе жатқан біреу. Ол – камера. Құлайды, қайта тұрып жүгіреді. Ентіккен дауыс.... депсің мына жерде түк түсінбедім, – деді сценарийді оқып отырған Сәуле.

	– Ол солай өзге жерден өз үйі, өз отанына қашып келе жатқан қазақ, – деді Талғат ұтымды жауап тапқанына сенімді кейіпте.

	– Онда неге қазақ, деп жазбайсың камера демей?!

	Талғаттың ызасына тимек болған Айгүл сөзге араласып. – Сен мені көрсетем деп ойлағансың ғой, – деді әзілдеп.

	Кезекті түсірілім бойынша көрсетілетін еңбегін бар жанын салып ақ қағазға түсіріп жатқан Ықылас қана үнсіз.

	Айгүл Талғаттың ызасын келтіріп:

	– Ол – камера. Ентіге жүгіріп келе жатқан біреу. Маған камераны ұстатып жүгіртпексің бе сонда.

	Екі қыз сықылықтап күлді. Жарасымды әзіл, жарасымды күлкіге ұласты.

	* * *

	Ықылас Жаркент мұражайының алдында тұр. Мұражайдың сыртқы келбетін тапжылмай бейнелеп тұрған оны оператор Айгүл де түсіріп жатты.

	– Бітті, стоп! – деді Талғат дауыстап.

	– Енді осы кадрдың үстінен Елемес ағайдың мына өлеңін жіберсек қайтеді, а. Тыңдаңдаршы?!. – Ол ақын кітабын қолына алды да қайтарулы тұрған бетті ашып оқи бастады.



	«Тимеген анасының алақаны

	Шерлі әкем

	Осы ауылдың балапаны

	Кетіпті екісінде

	Елден ауып,

	Қамығып

	Қалыпты артта жан – Отаны».



	Ықылас бастапқыда біртүрлі Талғатқа сенімсіздік танытушы еді, енді оның ізденгенін көріп оған іші кәдімгідей жылып қалды.

	Қалжыңбас қыздар мына өлеңнен кейін үнсіз таңырқасты. Отан деген ұғымды жүрегінде аз болса да иманы бар адам ардақтайды емес пе. Жыраққа өзге елге аттанып бара жатқан қимас жанар, туған өлкеге деген шексіз махаббатты ұғынды. Ұғыну арқылы оларды мұң басты.

	Арманым әкешімнің арқаласқан анашым маған мұңға жерік бопты.

	– Ықылас, сен генийсің білесің бе? – деді Талғат.

	– Ол өлеңді мен емеспін ғой шығарған.

	– Сен өлең жазбасаң да мықты суретшісің. Ақын деген сөзбен сурет салса, сен мына бояуларыңмен... (жымия күлді де езуін жинай қалып) Рақмет, Елемес ағамен таныстырғаныңа. Гений дегенім адам танитынынды айтам. Бойындағы талантыңды айтам.

	Екі қыз бұл уақытта камераларының ұсақ-түйек темірлерін күн сәулесіне шағылыстырып көзге жалын сыйлайтын заттарын, жалпы сөмкелерін буып түйді.

	Олар мұражай ішін түсіргісі келгендерімен қыңыр басшы көнбеді. Ақша сұрады. Оған өздері студент әрі Талғаттың азды-көпті қаржысына қарап жүргендіктен Жаркенттегі шегесіз салынған мұражайдың сыртын ғана түсіріп тамашалап қайтуға тура келді.

	* * *

	Келесі мәселе алып Әулие ағаш. Бір ғасырды артқа еңсеріп бұталары жер жастанып, иір-қиыр, ұзын-сонар жерді алып жатқан бұл бұталар небір жылдарды артқа тастады. Қарт анадай бар қауқарын сарқып жас бұталарына нәрін сыйлауда. Жас буындар өрге қарай өрмелей өсіп салтанат құрса, кәрілері еңкейе шөккен, бірақ еңсесі түспеген паң, маңғаз.

	– Нағыз дем алатын жер екен, – деді Талғат сүйсіне.

	– Жас жұбайлар қол ұстасып, уәде берісетін. Ауыру жандар жанына дәру табатын, сүрінгендер құлшылық жасайтын орын ғой, – деді Айгүл.

	– Қойшы, негізі бір Алладан сұрау керек емес пе жанға шипа, дертке дауаны, – деді Сәуле.

	– Енді мен естігенімді айттым ғой, – деді Айгүл ренжіңкіреп.

	– Екеуіңнің пікірің өз пікірлерің ал мен мүлде басқаша ойлаймын, – деді Талғат.

	Сәуле:

	– Сонда сен қалай ойлайсың?

	– Бұл жер әдемі кадрлар түсіру үшін жаратқанның өзі сыйлаған мекен. Әсіресе, Талғат деген режиссер талапкер келіп осында болашағынан үлкен үміт күтетін Әбілхан атасының ізін басушы Ықыласты түсірсін. Ал, Сәуле мен Айгүл есімді екі қыз осы екі талантты жігіттерге көмекші болсын деген. Сондықтан сендердің бұл жерде махаббат-сахаббат айтатын уақыттарың жоқ. Қызметтеріңді істеңдер, – деді қалжыңға сүйеп.

	– Ой, бәлі-ай! Философ болуын бұның.

	Айгүл Талғаттың кекілінен ұстап басын сипап қойды. Талғат:

	– Жүр сен екеуміз махаббатқа сенетін жандар сияқты ағаш түбіндегі судан ұрттап, шүберек байлап келейік, – деді.

	– Сен махаббатқа сенбеуші едің ғой.

	Екеуі Ықылас пен Сәулені оңаша тастап ағаш түбіндегі бұлақтан су ішіп, әзілдесіп, жас балаша бірін-бірі қуалап кетті.

	Сәуле:

	– Екеуі сондай жарасымды екен...

	– Иә, – деді Ықылас қыздың сөзін құптап.

	– Сен кімді айтасың?

	– Екеуін

	– Мен бір-біріне жабыса өскен ағаштарды айтамын.

	– Мен де соларды айтамын, – деді Ықылас шынымен де.

	– Жоқ, сен Айгүл мен Талғатты айттың, – деді ерке қыз әзілдеп.

	– Несі бар, олар да сондай жарасымды жұп емес пе.

	– Иә, расымен олар да, қос бұта да жарасымды. Мен сен сияқты суретші болсам дәл осы әдемі сәтті ұтымды пайдаланар едім.

	– Мен қазір оларды фотосуретке түсіріп аламын да, осы сәтті әдемі пайдаланам.

	Ықылас Талғат пен Айгүлдің бір біріне су шашып ойнап жатқандарын суретке тартып алды да, Сәулеге қарап еді. Ол екеуіне жымия күліп қарап отыр екен. Маржандай тістері, қияқтай қасы, күлімдеген мөлдір көзі жарасымды түр-сипатын лезде сарт еткізіп суретке түсіріп үлгерді.

	– Сен оларды түсіріп алдың ба? – деді қыз.

	– Иә, түсіріп үлгердім, – деді Ықылас өзі тартқан Сәуленің суретіне қарап тұрып.

	– Қарашы, екеуі бір ақымақтар сияқты. Әлде адамдар ғашық болса ақымақ болып кетеді ме? Әлде олар ессіз ғапіықтықтан қуанамыз деп, қуанышты сәттегі іс-әрекеттерін білмей ақымақ болып көріне ме? – деді. Бұл сұраққа Ықылас ешқандай жауап қайырмады. Өйткені ол осы сәтте ғашықтықтың алғашқы дертіне ұрынып, ақымақ болуға әзер отырған. Оның үстіне ерке қыз өзі қойған сауалдың жауабын өзі қайтарғандай еді.

	* * *

	Киіз үй ішінде Жайлаудың екі беті қызарып, жантая қымыз ішіп жатысы бекер емес. Ол Талғаттың айтқанын екі етпей істеуде. Түсірілім біте салып Талғат бірден:

	– Аға, енді үйірімен жылқы керек бізге, – деді.

	– Ол сөз бе екен. Қазір, Таңат, – ол үлкен баласын айқайлай шақырды да.

	– Аяқсазда жайылып жүрген билерді айдап кел, – деп бұйырды. Баласы да атқа қонып зу ете қалды.

	Сүт пісірім уақыт өтті дегенде үйірімен жылқы да келді шаңдатып.

	Айгүл:

	– Енді сценарий бойынша қалай еді, – деді Сәулеге.

	– Жылқы үйірі алыстай береді. Енесін іздеген құлын. Кісінеп, жан ұшыра шапқылап іздеуде. Құлынның жанары.

	– Ы-ыы-ы, – деді Айгүл ойланып.

	Сәуле үшін бұл түсірілім тез-ақ бітуі керек еді. Олар үш сағаттай арпалысты.

	– Болды ма?

	– Болған жоқ!

	Осы екі сөз Сәуленің де, Айгүлдің де, Ықыластың да жүйкесін жұқартқандай. Ал, Жайлау болса баласы екеуі ат үстінде жылқыларын біресе былай айдап, біресе алай айдап болдырды. Құлынды үйірден бес алып, бес қосты. Соңында төзімі таусылған Жайлау:

	– Сонда оның несі болмай жатыр. Түсіре салсаңдаршы.

	Талғат:

	– Ағасы-ау, болмайды. Мен іздеген құлынның жанары керек. Түсінесіз бе енесінен айрылған, оны сағынған жанар.

	Жайлау шын мәнінде жынданайын деді:

	– Мыналар да қызық екен... Ол байғұс жануар сағыныш дегенді ұға ма... Ол мақұлық та ойнай салмай ма? Қап, пәле! Енді не істемек.

	Жайлау не болса да бір қулық жасамаса болмайды. Ол баласына үйір жылқыны қайта айдап әкел деді. Баласы қайта айдап әкелді. Жайлау арқанды айландыра-айландыра қасқа тайдың енесіне лақтырып қалды. Бие байғұсты тырп еткізбей тақымдаған Жайлау енді құлынды қораға қамауды бұйырды. Бие кісіней ұмтылғанымен босай алмады. Ал, құлын анасының осы бір жан ұшырған сәтін көріп көмек еткісі келді. Ол қамауда тұр.

	Жайлау ұлына:

	– Енді биені тұсаула! – деді өкіріп. Айтқаны орындалды. Биенің аяғына тұсау салынды.

	– Енді айда алысқа, – деді шақырып.

	Аяғында тұсау, еріксіз айдалған бишара жануар құлынына қарап қойып кісінеді, бұл кісінес өзгеше еді. Ал, құлын тор көзді қоршаудың ішінен енесіне қарап дауыс шығарып ол да кісінеп жауап қайырды. Талғат камераны Айгүлден алып, өзі түсіріп жүр. Айгүл оның қасында:

	– Мына ракурстан ал, мына жерден, – деп режиссердің қызметіне көшіп кеткен. Сәуле мен Ықыластың жанарлары түйісіп кетіп еді, олар да анасынан айрылған құлындай жастарына ерік беріпті. Ықылас Талғаттың:

	– Түсті болды, рахмет! – деген даусын естігенде теріс айналып қызғалдағы жайқалған текшеге жаяулатып жүріп кетті.

	– Ой, тауба, жануар да жылайды екен-ау! – деді Жайлаудың баласы. Жайлау болса осының бәрі өз ерлігі екенін көрсеткісі келіп ары бір шапқылап, бері бір шапқылап өтті.

	Талғат:

	– Жарайсыз, Жайлау аға, рахмет сізге! – деді дауыстап. – Құлындар, жылқылар, сендерге де көп рақмет. Кино түсіру оңай емес қой. Кешіріңдерші мені. – деді Талғат оларға.

	* * *

	Қызғалдақ текшенің айтса айтарлықтай сәні болған қып-қызыл қызғалдақтар кілемше төселіп жайқалып кетіпті. Сәуле Ықыласты жайқалған гүлдердің арасынан әзер тапты. Ол екі қолын құлаштай созып, аспанға көзін қараған күйі ойға шомып кетіпті.

	– Оңашада кімді ойлап жатсың? – деді Сәуле ақырын жігіттің қасына жайғасып.

	– Менің ұрланған балалығымды ойлап жатырмын. Туған жерде дәл осылай бала күнімде құлаш сермеп жатсам, құлын тайды үйретіп мінсем, мен бәлкім басқа Ықылас болар ма едім.

	Қыз оның жүзіне тесіле таңырқай қарап қалды да.

	– Сен қазір де жаман емессің, – деді.

	Мырс етіп күлген Ықылас қалай Сәуленің қолын ұстағанын білмеді. Еңді ол өзін ақымақтай сезінді. Бұндай сезім ең алғашқы сезім еді. Олар балаша қуанып құшақ-құшақ қызғалдаққа қарық болды. Өткенде бұлар Айгүл мен Талғаттың сыртынан бақылап тұрып еді, енді өздері бірін-бірі қуалап, нағыз ақымақтардай күй кешті. Сабырлы, тұйық Ықылас үшін оның бұл қылығы расымен де ақымақтық еді.

	Күндер өте ол өзінің ессіз ғашық екенін түсінгендей ме?

	* * *

	– Ең маңызды түсірілім қалды, – деді Талғат. – Егер де келісім жасай алсақ, – Айгүл де бірден түсіне кетті:

	– Отанға кірер қақпаны ма?.

	– Иә.

	– Міңдетті түрде Қорғастың қақпасы керек пе, былай-ақ бір қашаны түсірсекші, – деді Сәуле барғысы келмей.

	Оған Талғат көнбеді. Көнбеген соң төртеуі түсірілімге қажетті заттарын арқалап, такси ұстап Қорғасқа тартты. Шопырдың қасына оператор Айгүл отырды. Ол маңызды, керек деген дүниені түсірмек. Бірақ, ойлағандары жүзеге аспады. Бастықпен сөйлеспек түгілі, қақпа жанындағы күзетші сарбаздар маңына жолатпады. Олардың кішігірім бастықтарымен сөйлеспек еді.

	– Кино түсіру үшін алдымен киностудия ма, каналдан келдіңдер ме сол жердің хаты керек. Оны басшылық қарайды да рұқсат беру, бермеуін айтады. Содан соң біз түсіруге рұқсат етеміз.

	– Ой, аға, олай хат жазып, жауап күтіп жүрсек уақыт өтіп кетпей ме, түсінсеңізші бізге қажеті бір ғана кадр.

	– Жоқ, болмайды, рұқсат жоқ.

	Олар таксиге қайта отырды.

	Айгүл:

	– Рұқсат бермесе бермей-ақ қойсын мен қазір оларға көрсетем. Аға, ақырындап айдаңыз көлігіңізді.

	Талғат шықпай қалған түсірілімнің орнына не істерін білмей көлік артында ойға шомып отыр. Айгүл шекара қақпасын күзетшілермен қоса алыстан тартып үлгерді, енді анау биік мұнарада жан-жақты барлай шолып тұрған сақшыны да түсіріп, жағалай бөлінген мына темір торларды да тартып алды. Айгүл Сәулеге:

	– Қорғас қақпасында не түсіру керек еді оқышы.

	– Темір тор. Шекара арасы. Қорғас қақпасы осылар болатын, – деді сценарийге қарамай-ақ.

	– Әй, Талғат-ай, осы сен сценарийді кіммен ақылдасып жазасың, а? Жаркентті Сәуле емес Тараздық сен жақсы білетіндейсің?

	– Ол Жаркенттің Үшаралында нағашылары тұрғанын, ол жерде жеті жасына дейін тәрбиеленгенін айтпады ма? – деді Ықылас.

	Айгүл:

	– Ол кезде тым бала едім деген. Қалай есінде қалған бәрі, а.

	– Біле білсеңдер менің атамның сүйегі анау Қорғастың арғы жағында жерленген, – деді Талғат ызалы. – Ал, нағашыларым Үшаралдан көшіп кеткелі он-он бес жылдай уақыт өтті. Әйтпесе, мен сендерді баяғыда нағашыларымдікіне алып барар едім ғой.

	– Жә-жә, болды енді. Мен біраз дүние түсірдім мүмкін көрерсің, саған ұнайтын шығар.

	Айгүлдің түсіргені расымен де Талғатқа ұнап кетті.

	– Жарайсың, Айгүл. Мен сені операторым ретінде бекер таңдамаппын. Жарайсың. Осы кадрлардың өзі жарап тұр.

	– Пәлі, сонда мені оператор ретінде таңдағаныңа өкініп жүр ме едің?

	– Жоға, о не дегенің...

	Ықылас Сәуленің әке-шешесіне деген алғысын, сіңлісі мен інісіне деген ілтипатын ас мәзірі арқылы білдіргісі келді.

	– Сәуле, сен маған көмектессе аласың ба? Екеуміз тамақ жасасақ қайтеді, – деді. Сәуле таңданысын жасыра алмай:

	– Сен тамақ істей аласың ба?

	– Иә.

	– Әлде маған істетіп сынамақ ойың бар ма?.

	– Жоқ мен жастайымнан тамақ жасап үйренгенмін.

	– Айтып қойайын мен тамақ істей алмаймын, – деді Сәуле қалжыңдап.

	– Сен көмектессең болды, мен өзім қатырам.

	Оның жасаған гуйру лағманы таңдайға балдай жақты.

	Қыз анасы:

	– Бәрекелді, балам, саған рақмет қолыңа қуат берсін, – десе.

	Қыз әкесі:

	– Қонаққа тамақ істетіп ұят емес пе, ет салмай ей, кемпір, сен де бір, – деді қапаланып.

	Сәуле:

	– Ой, әке, етті күнде жейміз ғой, өзінің жасаған лағманы да біздікінен басқаша екен, қонақтың да тамағын жейік те жақсы емес пе? – деді еркелей.

	Талғат:

	– Тәте, апа, сіздерге мың мәрте рақмет! – деді қиыла.

	– Тәте деп айтпа ұят болады, әлі үйренбедің бе, әй бала, сен де аға десеңші, шырағым.

	Айгүл:

	– Тәте дегені несі ой, сен де...

	Бәрі жамырай күлді. Олар түсірілімді аяқтағандарына мәз. Ертең алып шаһар Алматыға аттанбақ. Одан соң әркім өз сабағы, өз тірлігіне көшеді. Ықыласты осы қинайтындай. Төртеуі бір-біріне әбден бауыр басып қалыпты. Талғат пен Айгүлдің жөні басқа ғой. Шындығында Сәуле екеуі бір-біріне үйренісіп кетіп еді. Ертең үлкен қалаға барғанда Сәулені адастырып алатындай. Оған осы жер ыңғайлы, осылай фильм түсіріп жүре берсе, ол актер болып ойнай беруге дайын еді. Бірақ, амал не ертең жол жүреді, тағы да төрт жолаушы жол жүрмек. Ықылас өзіне «еш уақытта Сәуледен айырылмаймын» деп уәде беріп жатып ұйқыға кетті.

	* * *

	Әбілхан Қастеевтің «Оралу» картинасын ашып отырып Талғат:

	– Осы тұста маған архивтен біраз дүние керек, – деді Ықыласқа. Қыздар билет сатып алуға кеткен.

	– Аштықтан жүдеген, тентіреген қазақтар. Жылаған бала, азынаған адам. Қуғын... Қауышу түсіндің бе? – деді өзге әлемде отырған Ықыласқа Талғат.

	– А, не дейсің, – деп аңтарылды Ықылас.

	– Ықылас, осы сен алғаш отанға оралғанында не ыстық болып көрінді соны айтшы? – деп төтесінен сұрақ қойды да, енді жауабын бірден бер деген балаша бұған үңірейе қарады.

	– Қытайда ағаш сирек болады. Ең алғашқы әсер еткені туған жер топырағын аттай бере қалың ағаштар тізбегі көрінді. Жаркентке кіргеннен көзіме ыстық басылғаны сол ағаштар. Жалпы ол сезімді айтып жеткізу өте қиын. Мен үшін жеріміздің топырағы ыстық, ауасы, күні, айы, бәрі-бәрі ыстық. Қазақта «өз үйім – өлең төсегім» деген ұғымды естіп жүрсің ғой. Сол өз үйім өлең төсегім ыстық екен.

	Олар тағы да екіден отыратын еді. Ықылас Сәуленің тәтті ұйқысын күзетіп барар ма еді, әлде жүрегіне сақтаған алапат сезімін айтып, оған арнаған өлеңін оқыр ма еді кім білсін. Сол аз бақытты көріп қойғандай тәртіп сақшылары автобусқа ентелей кірді. Қолдарында бір-бір мылтық. Бұлар да, жолаушылар да аңтарылып қалған.

	– Не болды? – деді сасып Талғат.

	– Не жағдай?! – деді Ықылас.

	– Бізбен бірге жүріңіздер, сол жерде бәрі айтылады, – деді бірі.

	Қыздар, қыздар олар не десін қырда өскен қызғалдақтар емес пе. Жәутеңдеді, шошыды, бірақ әлсіздікке бармады. Олар да жігіттермен бірге көк уазикке отырды. Жол бойы Сәуледен көз алмаған Ықылас төс қалтасындағы өлеңді қолымен бір тексерді. Өйткені ол сиясы кеппеген жүрек жарды жыры еді.

	Төртеуін төрт бөлмеде шекарашылар тергеп жатқалы екі сағат өтті.

	Талғатты толық денелі орыс жігіті сұрауға алды.

	– Не істеп жүрсіңдер, кімдерсіңдер?

	– Ой, ағасы, біз студентпіз, кино түсіріп жүргенбіз.

	Ықыластың бөлмесінде мұртты қазақ жігіті сұрақтар жаудыртуда:

	– Сен кімсің?

	– Кімі қалай, қазақпын!

	– Неге азаматтық алмағансың?

	– Мен студентпін азаматтыққа құжаттарымды өткіздім, бір ай күтудемін.

	Айгүлдің тергеу сұрақтар қоятын бөлмесіндегі егделеу келген жігіт ағасы:

	– Ал, қарындас, сіздер не істеп жүрсіздер?

	– Не істегені қалай, біз фильм түсірдік.

	– Фильм дейсіз бе. Аты қалай аталады фильмдеріңіздің?

	– Отанға кірер қақпа!

	– Неге отанға кірер қақпа. Бір шпиондардың түсіретін киносы сияқты екен.

	Айгүл өз елі, өз жерінде осылай күлкі мен келемежге қаларын ойламапты. Сәуле де сол күтпеді. Ал екі жігітке қиындау сияқты олар не күн кешуде деп ойлады Сәуле.

	Сәуле шекарашылардың бұл қылығын түсінбей дал болғанымен іші жылып қалды. Бұлар да жұмыс жасайды екен ғой деп. Ол бөлмедегі пердесі түріліп қалған картаға көзі түсті. Ұсақ-ұсақ жазулар, Қазақстанның картасына мүлде ұқсамайды. Оны байқаған тергеуші жігіт. Орнынан атып тұрып пердені дұрыстап жапты.

	– Сіздің түріңіз қазаққа ұқсамайды екен? – деді не айтарын білмегендей.

	– Түрім қазаққа ұқсамағандықтан осы жерде болсам, қазақпын, сонда кімге ұқсайды екенмін? – деді ашуланған Сәуле.

	– Кім біледі мүмкін сіз тыңшы шығарсыз.

	– Сонымен не айтпақшысыз?

	– Шекара маңында не түсірдіңдер таспа кімде? – Сәуле өзге нәрсе ме деп үрейленіп еді. Бір жағы қарқылдап тұрып күлкісі келді.

	– Сіздердің бізден басқа жұмыстарыңыз жоқ па? Біз студенттерміз, кино түсіріп жүрдік болды артық бізде ой да жоқ.

	Олар өздерін ақтай-ақтай шаршады. Төртеуі төрт бөлмеде отырып қамықты. Міне, қызық осындай жағдайға тап боларларын ойламаған еді. Сарылта, сарғайта екі қыздың құжаттарын қолдарына қайтарды да:

	– Сіздердің құжаттарыңыз дұрыс екен, қайта берсеңіздер болады, – деді.

	Екеуі бірдей жамырай:

	– Жігіттер ше? – деп сұрады.

	– Жігіттердің бірінің құжаттары дұрыс екен. Ал, екіншісі өзге елдің азаматы болып шықты. Бірақ, мән жайды анықтаған ша, екеуін де ұстауға тұра келеді.

	«Алматыға кеттік» – деп шығарып салған қыздары алқына үйге кіріп келгенде әке де, шеше де қорқып кетті. Мән жайды естіп, отырып қалды қариялар:

	– Енді не істедік, енді қайттық!

	Қайта абырой болғанда Айгүлдің ағасы дөкей болып шықты. Ол да жан ұшыра телефонмен мән жайды айтты, түсіндірді. Айгүл айтты «Біз Жаркенттеміз. Сол кино түсіріп келген едік. Бәрі жақсы, түсірілім аяқталды. Бірақ бізді шекарашылар ұстап алды. Екі жігітті, режиссер мен актерды босатпады. Актер жігіттің құжаты дұрыс емес дейді. Аға, көмек етші... Оны соттап жіберсе қайтеміз. Ештеңе бүлдірмедік, тек фильм түсірдік қой» – деді соңғы сөзін аянышты аяқтаған Айгүл. Ол осылай айтты. Телефонның арғы жағындағы дауыс қызды сабырға шақырғандай болды, жігіттердің аты-жөнін сұрады. Айгүл Талғат пен Ықыластың аты-жөнін:

	– Кім еді, құдай-ай, Абиров Талғат, қасындағы актер бала Ықылас. Сәуле, сен Ықыластың фамилиясын білесің бе? – деді.

	– Жоқ.

	– Аға, хабар күтем тездетші.

	* * *

	Талғат құры жалынумен жүргені болмаса ешнәрсе қолынан келмеді. Ал ЬІқыласты шекарашылардың көк көлігіне отырғызып, көші-қон полициясына апармақ. Ендігі мәселені солар шешеді. Ықылас төс қалтасындағы хатты Талғатқа беріп үлгерді. Талғат хаттың кімге арналғанын айтқызбай-ақ түсінді.

	– Осылай ойда жоқта ұрынғанымыздай, – деді Талғат сыбырлай.

	Айгүлдің ағасы хабарласты.

	– Сендер оқу орнына шығыңдар да сонда оқитыны жайлы анықтама алғызыңдар іс мен ойлағандай емес екен. Мен де барам, – деді қысқа қайырып.

	Олар Өнер академиясына ұстаздарына хабарласты. Тағы да Айгүл «Ағай, деді, мен сізден фильм түсіруге сұранып едім ғой» деді. Ары қарай Сәуленің ешнәрсе естігісі келмеді. Олар сондай бақытты еді. Аяқ асты келген сынақ па не бұл. Талғат ақ тер көк тер болып үйге жеткенде Ықыластың қасымда жоқ екенін көрген Сәуле сасып қалды.

	– Енді қайттық, не істейміз оны көші-қон полициясына алып кетті. Мені ғой жіберді.

	Сәуле көші-қон полициясына қарай жүгірді. Не болса да айтпақ «аға, біздің не кінәміз бар» – деп. «Ол отанына арманмен келген жай ғана студент қой» – деп. «Сол құжаты құрғыр жасалады ғой, ол ешқандай тыңшы емес, ол бәрімізден де, сізден де, бізден де отанын, Қазақстанын сүйеді!» – деп айтпаққа бел буды.

	Ол келсе көші-қонның алды лық толған адам екен. Ана есікте кезек, мына есікте кезек. Ол сылқ отыра кетті.

	Талғат пен Айгүл де артынша жүгіре келді. Талғат оның қолына Ықыластың жазғанын берді. Айгүлге қоңырау шалынды.

	– Аға, иә, айта беріңіз!

	Сәуле хатты асықпай ашты. Сәулеге деген екен тақырыпты:



	Сен туған Жаркент –

	Жар қаладан сәл арыда,

	Жаутаңдап кеткен біздей саяғына,

	Әже тұр Күнес деген әжім жүзді,

	Сүйеніп сықырлаған таяғына.



	– Ол ақын да екен-ау, – деді іштей Сәуле. Көзінен жасы тамып кетті төрт жол өлеңге, тамып кетті де өлеңге айналды.



	Жолықтың көңіл көзі соралыға,

	Үңілші мен жүрген жол – сорабына.

	Әкем мен анам жатыр, елігім-ай –

	Сен туған Жаркент –

	Жар қаладан сәл арыда.



	Сәуленің қолы енді қорқыныштан болмаса үрейден дірілдемеді. Алқынған, толқыған сезіммен жүректен дірілдеді. Олар екі екіден автобусқа отырып кетер, олар өздері оқитын оқу орнын аттар, олар өздерінің Алматысына қайтар, олар енді ажырамайтын болар.

	Ықыласы қасында тұрғандай қыз бақытты еді. Ол екеуінің жұмыр жүректері бірігіп кеткендей ме?





КӨР


	(кино хикая)



	Қыркүйек айы. Қоңыр жел есіп тұр. Абыр-сабыр халық. Олар той қамында.

	* * *

	Ер азаматтар отын әзірлеуде, екеуі аралап, біреуі араланған отынды балтамен жарып жатыр. Қыз-келіншектер бауырсақ пісіріп, көкөніс турап, дастарқан қамымен жүр. Есік алдына шағын шатыр тігілген. Көшеде Жәлелдің уазигі тұр.

	Ауланың бір бұрышында жаңа сойылған сиыр етін жасы алпысты шамалаған Жәлел жіліктеп отыр.

	– Осы жетіп қалар, ә!

	Жәлел қасында тұрған екеуге қарады, олар «жетер» дегендей бас изесті. Жәкең ешкімге бермейтін бәкісін әдемілеп сүртті де:

	– Қазанға салыңдар, – деп бұйырды.

	* * *

	Қалың жүгерінің арасынан жұмыскерлердің қимылын бақылап тұрған Саматтың бейнесі көрінді. Ол жүгерінің сабақтарын аша түсіп, Сәуле жүрген жаққа ұзақ қарады. Қыздың әр қимылы жарасымды, тартымды.

	– Не, оған ғашықсың ба?

	Он бес жасар бала бұған ыржия күліп қарады.

	– Жо-оқ, көршім ғой!

	Самат не дерін білмей сасып қалды.

	– Өтірік айтпа! Ғашықсың, көзің айтып тұр!

	Бала тағы жымиды.

	Көзім не айтып тұр екен? – Самат оған ұзақ қарауға дәті шыдамай:

	– Мөшегіңді берші, – деді де, баланың қолынан мөшегін жұлып алды. Саматтың өз мөшегі әлі толмаған да еді.

	Жәлелдің уазигі шаңдатып келіп егістік алқаптың шетіне тоқтады. Ол машинадан түсер түспестен:

	– Сендерді ұмытып кете жаздаптым, тездетіңдер! – деп бұйыра сөйледі.

	– Самат, жиналыңдар.

	Қара қасқа атқа мінген Ұлан шауып келіп, секіріп түсті де:

	– Жәке, салаумағалікум! – деді.

	– Әліксалам...

	Самат екеуі қол алысты.

	– Той құтты болсын! Жұмысшыларыңызды мен алсам қайтеді.

	– Бізді менсінбей тұрсың ба? Келіспей ала бересің бе?

	Жамал шырт ете қалды. Жәлел оны арқасынан қағып, сабырға шақырды.

	– Жә, сабыр ет. Қалам деушілерге қарсылық жоқ, – деді.

	Самат Сәулеге тағы да көз қиығын тастады. Сосын қулана көзін қысты.

	Он бес шақты адам Ұланға еріп кетіп барады.

	– Кешке соғам, – Ұлан кетіп бара жатып Саматқа сөйледі.

	Жәлел:

	– Соғам деген не сөз, келем немесе барам демей ме екен қазақ... Өй, ноқай!

	Самат басын изеп, кел деген ишара білдірді.

	* * *

	Жәлел уазигін Сейіттің есек арбасымен қатар айдап келді де, сигнал берді. Сейіт қараған жоқ.

	– Қал-ахуал қалай? – деді Жәлел көзін арбадағы бір құшақ шөптен алмай. Сейіттің қабағы түсіп кеткен. Ол жәй басын изеді.

	* * *

	Саматтың үйінің алды.

	Ұзын шыбықты ат қып мінген төрт-бес жастағы екі бала ойнап жүр. Бірі Зағипаның кіші ұлы.

	– Шүу, жануар, шүу, – деп ол шапқылай жөнелді. Екіншісі (Саматтың ағасы Қанаттың ұлы Асыл) не айтарын білмей оның артынан жүгіре берді. Оның да қолында шыбық бар. Бірінші бала:

	– Олай шаппайды, сен атқа дұлыс мінбейсің!

	Қолындағы шыбығын жұлып алған оған Асыл таң қала қарады, көзі жыпылықтағанмен жыламады.

	– А, мен машина айдаймын. Шопый болам.

	Бірінші бала не дерін білмей тосылып тұр.

	– Папам сияқты, ву-ву, деп Асыл жүгіре жөнелді. Тосылып тұрған бала оның соңынан ву-ву-лап жүгірді.

	Олар үйіліп тұрған отынның қасына келгенде бірінші бала:

	– Давай аяқ ішіп алайық, – деді. – Сонда күшті айдаймыз, иә!

	Асыл басын изеді.

	– Кел, енді алып жібей!

	Асыл екеуі жұдырықтарын соғыстырып, арақ ішкендей тыжырынып:

	– Фу, фу, – деп күлді.

	– Менің папам бүйтіп ішеді. – Асыл басын шалқайтты. – Содан менің басымды иіскейді. Екеуі бір-бірінің басын иіскеп, қайта жарыса жөнелді.

	– Ву-ву.

	* * *

	Жол. Жеңіл көліктің іші. Рульді сабырсыздана ұстаған екі қол. Ол тіпті де сабырсыз емес, тек көлікті өте жылдам айдап келе жатыр.

	* * *

	Көше. Қабығы аршылған томарлардың үстінде қоңыр қалпақты, көне күпәйке киген шал отыр. Қолында таяқ. Самат машинаның ішінен шалға үңіліп қарады.

	* * *

	Көліктің алдыңғы әйнегінен Қанаттың қызарған көзі көрінеді. Телефон шырылы естілді, Қанат ұялы телефонды қолына алып, сөндіріп тастады.

	* * *

	Таныс аула.

	Есік алдында Жәлелдің уазигі тұр. Бұрқырап қазан қайнап жатыр, оның көбігін екі келіншек алып тұр. Самаурындар тіз қатар қайнап тұр. Сәуле сақырлап қайнаған титанның қақпағын ашты, Самат еселеп шелекпен су құйды. Екеуі де үнсіз, көзбен сөйлесіп, көңілімен ұғысқандай.

	Олардың қасынан жарқылдап күліп келіншектер өтті.

	– Менің күйеу балам көрінбейді ғой. Асыл, әкең қайда, а?

	Асылдың нағашы апасы мұрнын тартып, иіскеді, баланың жағасын дұрыстап жатып, қызы:

	– Келу керек еді, кешікті ғой, – деді.

	– Қанат молодец, астында машина, қазір-ақ келеді. Менікі қу трактормен әлі жүр.

	Енесіне көрсетпей қайын сіңлісін түртті.

	Енесі:

	– Қатынға байланысты ғой бәрі, – деді.

	Артынша аулаға дырылдаған трактор келіп тоқтады.

	* * *

	Тас жолмен өте жылдам жүріп келе жатқан машина көрінді.

	* * *

	Тойға денесін әзер көтеріп, Бибі мен бәкене бойлы күйеуі келді.

	Бибі:

	– Мұратбек пен Анар күміс той жасайтын жасқа да келді ме, – деді де, селкілдеп күлді.

	Мұратбек:

	– Оу, бәйбішем кеп қапты ғой, төрлетіңдер!

	– Бізден кейін үйлендіңдер. Менен кейін бала таптың (көкірегін ұрып қойып). Бізден бұрын күміс той жасағаның қай сасқаның?!. – Қалжыңы әдемі секілді болғанмен Бибі өзінің жұпыны киіміне, сөлпиген күйеуіне қарап, қызғаныштың да, қызығушы сезімнің де жоқ еместігін аңғартқандай еді. Жиналған жұрт бас изесіп «қалжыңы жарасқан достар ғой» десті.

	Асаба:

	– Тойға келген құрметті қонақтар! Мұратбек пен Анарды сонау төрдегі орындарына жайғастырайық. «Күміс той: Мұратбек, Анар» – деп кілемге жазу жазылған.

	* * *

	Қонақтарға шай құйып жүрген Самат Сәуленің қашадан шығып бара жатқанын байқап қойды. Қараңғы. Көшеде ешнәрсе көрінбеді. Жүгіріп бара жатқан қыздың көйлегі ағараңдағандай еді, бәлкім, бейнесі болар. Самат та жүгірді. Су бойындағы жалғыз терекке сүйеніп, қыз жылап тұр. Оның жылаған даусы мен судың сыңғыры естіледі. Самат қызға жақындап еді, ол суға қарай жылжып кетті. Самат келген ізімен үйге қайтты.

	* * *

	Жол. Телефон безілдеп тұр. Қанат амалсыз телефонды алды. Ар жақтан әйел адамның даусы естілді. Қанат қатал дауыспен:

	– Жоқ, деймін... Кім айтты? Әйелім де, балам да жоқ. Болды. Қойшы. Все...

	* * *

	Ортада екі-екіден жұптасып, би жарысы өтіп жатыр. Асаба:

	– Өзбек биі, – деп жариялады.

	Бибі қозғалмай тұрған күйеуін түртіп:

	– Биле, – деді. Қимылсыз тұра беруді жөн көрмеген күйеуі қорбаңдап билеп кетті.

	Көпшілігі:

	– «Әсса, әсса», – деп анда-санда дауыстап қояды.

	Самат ақ кепкі киген Ұланға жақындап:

	– Сені күтіп тұр, – деді.

	Ұлан қыздан көзін алмаған күйі:

	– Иә, биден жарысып жүрміз, кедергі жасама, – деді.

	Жанар:

	– Иә! Кел, сен де билесеңші.

	Асаба:

	– Енді ламбада биі, қане билейміз...

	Егде кісілер де шама-шарқынша ламбада биін билеп жүр. Оларға ауылдың кішкене балалары бастарын қылқитып сарайдың тамынан қарап мәз.

	– Ананы қара, әрең билеп жүр.

	Ауыр денесімен Бибі әуенге әзер ілесіп қозғалып жүр.

	– Дон қи қот пен Саншы, – деп бірі мазақтады.

	– Иә, саған, Дон хи ход пен Заншо.

	– И, қойшы ей, со Саншоны, – бір-бірінің бастарын түртіп күлді.

	Ұлан, Жанар, Мұратбек, Анар көпшіліктің арасында билеп жүр.

	* * *

	Бір бөлмелі қойма.

	Жәлел піскен етті табақтарға бөлді. Ол байыппен жұмыс істеп отыр.

	– Мынау құдаларға.

	Толық саусақтарымен табаққа майлы қарыннан салды. Одан қолына бір үзім кесек еттен ұстап тұрды да:

	– Жә, бұл да құдаларға болсын, – деді.

	* * *

	Төрде отырған ақсақалдар билеп жүрген ортаға үнсіз қарап отыр. Тракторшы Біләл болса жан-жағына қарауға шамасы жоқ, жуан саусақтарымен табақтағы еттен асап қояды.

	Жастар жағы кеселерін үстелдің астына тығып, арақ құйып, шай орнына ішіп отыр.

	Ырду-дырду мәз халық, төгіліп-шашылған ас.

	* * *

	Бөлме іші.

	Екі кішкене бала даладағы шудан бейхабар, тәтті ұйқыда. Ат қылып ойнаған шыбықтары жерде жатыр.

	* * *

	Ерегескендей салафанға табақтағы еттен сала түсті. Қызып алған біреу келіншекті биге шақырды, келіншек басын шайқады.

	Қызып алған кісі:

	– Тіс-тіс, – деп аузына бір саусағын апарды. Келіншек орнынан тұра бергенде стакандағы арақ көйлегіне төгіліп кетті. Күйеуі едірейіп бұларға жақтырмай бір қарады.

	Жанардың құлағына Ұлан сыбырлап бірдеңе айтты. Екеуі қашадан көшеге шығып кетті.

	* * *

	Түн. Қараңғыда жүйткіп келе жатқан машина көрінді. Сол сол-ақ тарс еткен дыбыс естілді. Қара түнек.

	* * *

	Шуылдаған халықтың даусы.

	– Ой, жарықтық, бұнысы несі.

	– Бар бір жарты апарып берші, бүгінше жарықты өшірмей-ақ қойсын!

	– Ой, шеш... қайтеді-ей.

	Қолына жартылық алып бара жатып Біләл:

	– Ол есуасты шақыра салмай, – деді.

	– Қайдан білейік, бүйтетінін.

	– Ол құрғырды ұмытып та кетіппіз.

	* * *

	Үш бала тамның артында отыр.

	– Үйге қайтайықшы.

	– Не, қорқасың ба?

	– I...

	Төртінші біреуі қараңғыда өрмелеп келіп:

	– Вә, вә – деп айқайлап қорқытты. Екі бала жапа-тармағай қаша жөнелді. Біреуі аңырап жылап жіберді.

	– Жаман ырым бастамаңдар-ей! – деп ескерткен әйелдің ащы даусы шықты.

	* * *

	Көшеде үш сұлба көрінді. Екеуі қыз, бірі жігіт. Оларға Самат қосылды. Қыздардың бірі Ұланның бетінен салып қалды. Бірінші Сәуле, артынша Жанар жүгіре жөнелді.

	Ұлан мен Самат бір-біріне үнсіз қарап тұр. Көп нәрсені ұғысқандай, бірақ, не істеу керектігін екеуі де білмейді. Екеуі бірдей аспанға қарады. Жұлдыздар жымыңдап тұр, бәрін ұмытып, олар аспанға аңтарылып қарап қалған. Кенет бір жұлдыз ағып кетті. Сол сол-ақ үй жақтан у-шу музыка даусы мен күлген, әзілдескен адамдар даусы естілді.

	– Свет жанды, ура! – деп айқайлаған балалар даусы естілді.

	Тракторшы Біләл мен жарық қосқыш Әли екеуі құшақтасып ән айтып барады...



	Түн жамылып келе-міз,

	Ай-сыз ашық аспан...



	– Ол әнді емес. – Әли өзінше даусын кенеп:



	Көтер-ей-ік қане, дос-тар,

	Махаббат үшін!



	Бірден тоқтай қалып:

	– Ей, өзі осы махаббат бар ма, а?

	– Бар шығар, ит біліп пе?!



	Түн жамылып келе-міз,

	Ай-сыз ашық ас-пан...



	* * *

	Жол бойында... Қанаттың машинасы аударылып жатыр. Телефон жарығы бір жанып, бір сөніп тұр.

	* * *

	Аспан. Таң бозғылттанып атып келеді. Азынаған дауыс. Үстел басы төгіліп-шашылған күйі жиылмай жатыр. Ауылдың үш-төрт иті құйрықтарын қысып алып, тіміскіленіп жүр. Сиырдың терісі жайылған бағанаға Мұратбек басын ұрғылап, үнсіз жылады. Анар түндегі сәнді көйлегін ауыстырып та үлгермеген күйі отыр, оның түрі аянышты, жүдеп кеткен. Кішкентай Айбек үлкендердің бұл әрекетін түсінбей, көзі бақырайып, шошып кеткен. Айбектің шешесі жұмсақ ойыншықты мыти берді. Бала болса да сезген болу керек біраздан соң Айбек баж етіп жылап жіберді. Жұрт осы дауыстан соң сәл де болса естерін жинап үнсіз жыласты.

	– Сезген ғой, шырағым, әкесінен айрылғанын.

	Анар талықсып кетті. Жәлел қасындағыларға ымдап баланы алып кетуді бұйырды. Тойға келген халық ауыр қазадан бір-ақ шықты.

	* * *

	Жайқалып өсіп тұрған жүгері алқабы маңында тірі пенде көрінбейді. Жайқалған жүгері гуілдей соққан желге қасқайып-ақ тұрғысы келеді, бірақ оған ырық жоқ тербеліп, теңселіп сан иілді. Қатты тербелістен жүгері сабағы сынып кетті.

	Гуілдей соққан жел. Тербеліп, теңселген жүгері.

	* * *

	Ауылдың моласы. Ызылдай соққан жел. Тракторшы Біләл мен жарық қосқыш Әли мола шетімен келе жатыр. Жел оларға қарсы соғып тұр. Олар беттерін қалқалап, жүре сөйлесіп келе жатыр.

	Әли:

	– Сонда, үш бөтелкені қайдағы біреуге береміз бе?

	Біләл үндемейді.

	Әли:

	– А, не дейсің?

	Біләл:

	– Сен өзің свет жалғағанға қанша аласың, а?

	Әли:

	– Екеу, егер әйелім білмесе бір жартыға-ақ жасай берем ғой. Әйел сорлы ақша ал, ақша деп қылқылдайды емес пе. Бәлкім, екеу берейік, мына күннің суығында біреуін өзіміз қағып алсақ, – деді.

	Екеуі күректерін көтерген күйі тақыр жерге тоқтады. Біләлдің күрегі топыраққа батар емес.

	Әли:

	– Жер де қатты, күн де суық... Не боп кетті өзі. – Жан жағына қарап тұрды да: – Анау жақты көрейік? – деп өзі нұсқаған жақты көруге кетті.

	– Мә, саған! «Қайда барсаң Қорқыттың көрі». Бір жаманы бізге емес, ха-ха, ха-ха! Мына сыйды қарасаңшы.

	Ол Біләлға айқайлап сөйледі. Әлидің қасына Біләл келді.

	Қатар-қатар қазылған үш көр жатыр.

	Біләл:

	– Астағфиралла!

	Әли:

	– Не, үш адам өлген бе ауылда, үш көрді кім үшін қазған?

	Біләл:

	– Бұл не тағы, кім қазды бұлай?

	Әли қолын ысқылап:

	– Дайын тұр, күн суық, жер қатты. – Біләл оның ойын тез түсінді де:

	– Жынданған шығарсың. Есалаң неме. Өзім қазам көрді, – деді.

	Күректің басы тасқа тірелді. Жер қазылар емес. Біләлдің маңдайы тершіп кеткен. Әли оған қарап тұр.

	* * *

	Табыт. Мәйіттің қасында имам тұр. Мәйіттің бас жағында төрт-бес ер адам. Олар жақын туыстары (әкесі, інісі, т.б.). Көпшіліктен көш ілгері, алдыңғы қатарда ер кісілер қатар түзеп тұр, арт жақта әйелдер, одан әрі жастар.

	Имам:

	– Марқұмның қарызы болса артында қарызын қайтарар әкесі Мұратбек, інісі Самат бар, әйтпесе, азды-көптісі болса кешірерсіздер!

	Көпшілік:

	– Кештік, – деп жауап қайтарды.

	Имам:

	– Бұл адам өз ортасында қандай еді?

	Көпшілік:

	– Жақсы адам, жақсы! – деп қосыла жауап берді.

	Анар көпшіліктің «жақсы» деген сөзін естігенде еріксіз дауыс шығарып жылап жіберді.

	– Құлыным-ау, қайда кет-тің бізді тастап.

	Әйелдер жағы пысылдап жылап, дауыстарын үдете түсті. Оларға жақын келген Жәлел қабағын қатып:

	– Тәйт, дауыс көтермей де шер шығарады, жә, қойыңдар! – деді.

	Ошақ басында тұрған екі келіншек:

	– Кеше базарға бардым, топли қарап...

	– Алдың ба, енді?

	– И, жоқ! ұнамайды-ей ешқайсысы.

	– Қытайски де қаптап кетті ғой кәзір.

	– Импортныйлар да бар, тек қымбат екен. Оның үстіне ақшам жетпеді.

	* * *

	Зағипаның үйі. Бөлменің іші ретсіз, жиналмай шашылып жатқан заттар. Зағипа үйге кіре сала ыржалақтап күлген ұлын ұрса жөнелді:

	– Жынды неме, қашан ақыл-есің кіреді, құрт көзіңді! Жақында отызға келесің, түрің болса мынау.

	Зағипаның көзі қызарып кеткен.

	Есер ұлы аузын аңқайтып, күлкісін бір сәт тиып отыра қалды.

	– Балаға бір бәле істеп жүрме, ұқтың ба-ей?!

	Арғы бөлмеден сығалап ойнап жүрген Зағипаның кіші баласы көрінді, ол жүгіріп келіп қолын жайды, оның артынан Айбек те жүгіріп келді.

	– Не кәмпит па? Бар ма екен өзі?

	Зағипа қалтасын ары ақтарып, бері ақтарып, ешнәрсе таппады.

	– Жоқ. Бар ойна, жылатпай ойнат, – деді. Бала «әумин» деп бетін сипай салды да, жерде жатқан ойыншық машинаны қолымен итеріп жіберді. Зағипа есікті жапқаны сол еді есік көзіндегі аяқ киімге соғылып, ойыншық машина аударылып түсті.

	Мәйітті ер кісілер үйден ұзақ сапарға шығарып бара жатыр. Әйелдер шуылдап, жылап қашаға дейін қоштасып, жоқтау айтты.

	Ер адамдар тобы қорым жаққа бет бұрды. Зағипаның есалаң ұлы қашадан өлім болған үйге тесіліп қарап тұр. (Ол есалаң да емес, есі бірде кіресілі, бірде шығасылы).

	Қатар-қатар жатқан үш көрдің бірінде Біләл мен Әли отыр... Олар тіпті жәйланып алған.

	Әли:

	– Сонда сен де өлесің, мына мен де өлем бе-ей. Қара жерге кіреміз, топыраққа айналамыз. Сонда қара түнек, суық құшаққа кіреміз бе?

	Біләл:

	– Көп сөзді қой, болды, шығайық!

	Әли:

	– Сонда біздің топырақ болғанымыз ғой, ә!

	Біләл:

	– Ойлашы деймін, топырақ боламыз, түгіміз де қалмайды.

	Біләл:

	– Топырақтан жаралсақ, енді топырақ болмай!

	Әли тандайын қағады да:

	– Жоқ! – деп ықылық атады. – Мен әйелімнен ажырасам. Жалғыз өмір сүрем, мынандай үйшікте...

	Біләл:

	– Сен осы қайдағыны айтпашы, – деп орнынан түрегелді.

	Біләл басын созып жан-жағына қарады.

	– Құрыдық, келе жатыр, шық! – деп Әлиді орнынан тартқылап тұрғызды.

	Екеуі апыл-ғұпыл көрден шыға сала, босаған арақтың бөтелкесін алысқа лақтырып жіберді.

	* * *

	Үш көрдің біріне кезек-кезек топырақ тасталды. Жас мәйітті орналастырып болған соң-ақ сыбыр-сыбыр сөз көбейді. Мұратбек қара тер мен көз жасқа малынып тұр.

	Бірінші адам:

	– Жаман ырым.

	Екінші адам:

	– Ауылда, бәлкім, үш өлім болған шығар.

	Үшіншісі:

	– Кім білсін, болса естір едік қой.

	Жаназа оқыған молданың даусы сыбырды тиып, ниет етуге шақырғандай еді. Бәрі тыныштала қалды.

	* * *

	Зағираның үйі. Самат есіктен кіргенде Айбек оның мойнына қолын созып қыңсылады:

	– Үйге балам. Мамама.

	Іле-шала есалаң ұл еңбектеп келіп, бұларға қарап ыржалақтап күледі.

	Саматтың үйі. Самат үйіне кіргенде түпкі бөлмеден әйелдің әлсіз даусын естиді. Төргі үйге өтіп, пердесін ақырын ашып қарады. Жеңгесі диванға сүйеніп, жылап отыр екен. Айбекке көрсетпеуге тырысқан ол далаға қайта шығып кетті.

	Айбек:

	– Мамаға, – деді. Самат үнсіз тұр.

	* * *

	Көше.

	Мұратбек есік алдындағы орындықта жалғыз отыр. Ойлы жанар, ойлы бет-пішін. Көшеден ауыл әкімінің суреті жабыстырылған ақ «Нива» өтіп кетті.

	* * *

	Қырман. Телешкілері жүгеріге толған тракторлар қатар-қатар тұр. Тосудан жалыққан тракторшының бірі:

	– Болсаңдаршы-ей, қанша тосуға болады... – деді Біләл бұзылған комбайнды шұқылап жүріп.

	Жәлел:

	– Осының бұзылмайтын күні бола ма, дұрыс жасасаңшы!

	Біләл:

	– Енді...

	Басын қасиды.

	Жәлел:

	– Әкім келеді қазір, тездетіп бітіріңдер, болыңдар!

	* * *

	Азып-тозған жүрт ортасында қарынды, бақа басты әкім қолын сермеп бірнәрсе айтып тұр. Біләл комбайнның астында ұйықтап жатыр.

	Бетінің бәрін әжім басқан ақсақал:

	– Ой, бензин, соралкі дегендер қымбаттап кетті ғой... – Жәлел ақырын ақсақалдың аяғын басты.

	Әкім:

	– Орынды, болады, болады, – деп Жәлелдің арқасын қақты. Әкімнің суреті жабыстырылған «Нива» ішіндегі әдемі қыз халықтан дауыс жинап отыр, халық кезек-кезек өз дауыстарын беріп тұр.

	– Көзім көрмейді. Әкім баланың тұсына птишкі қоям ба сонда?

	– Әкеңіз, апа, мен қоя салам.

	Әдемі қыз, әдемі саусақтарымен әкімнің аты-жөнінің тұсын белгіледі.

	– Ой, рахмет, қарағым! Әкім балаға айта сал, мен дауыс берді деп.

	– Мақұл, апа.

	* * *

	Жүгері сарғая бастаған. Мұратбек алынған егіннің артынан комбайн жүргізіп жүр. Ұлан Саматқа жалтақ-жалтақ қарады, Сәуле комбайнның артынан масақ теріп жүргендермен бірге жүр. Ұлан:

	– Кешір мені, – деді. Самат үндемеді.

	– Мен ит екем.

	Самат сәл езу тартты. Ұланның мына тұрысы күлкісін келтірді.

	– Сен не?

	Енді бәрі бірге күлді. Ап-ашық тұрған аспан райы бұзылып, жауын себелеп кетті. Шын, риза пейілде күлген достар, қалқаға жүгіріп кірді.

	* * *

	Сәуле мен Саматтың үсті-басы малмандай су болған, олар ауылдың алма бағының ішінде отыр. Сәуленің иығына Самат өзінің костюмін жапты. Алмалар жауын тамшысына шомылып, жылтырап тұр.

	Сәуле:

	– Қандай әдемі, – деді.

	Самат ойлы жанарын қызға қадап тұрып:

	– Кім? – деді.

	– Алмалар.

	– Жейсің бе?

	Бүрісіп отырған қыз басын изеді. Алма ағаштың басына өрмелеп шыққан Самат үлкен қызыл алманы үзіп алып:

	– Қағып ал, – деп дауыстады. Қыз алманы қағып алды.

	Сәуле қытырлатып алма жеп отыр. Самат алма ағаштан түсіп, екі тізесін құшақтап отырды. Қызға сүйсіне қарады.

	* * *

	Анар Мұратбекке шай ұсынып:

	– Енді кімге дауыс бердің?

	– О да шатағың болмасын.

	Жәлел түтігіп кеткен:

	– Саған не айттым. Елдің бәрі жүгерісін жинап болды. Сенікі әлі тұр сарғайып. Әкімге берсең бір жерің қисая ма-ей, а?

	Мұратбек сабырлы қалпы Анарға:

	– Қасық берші, – деді. Анар шай қасықты сілки ұсынды.

	Мұратбек кесесін шайқай араластырып отыр.

	* * *

	Жауын себелеп тұр.

	Жәлел:

	– Өз обалың өзіңе мен саған айтқам. Үлкеннің тілін алуды білмейсің бе? Өзің біл!

	Жәлел жұлқына үйден шықты, оған Самат есік алдында кезікті:

	– Ой, сендер де, – деп Жәлел қолын бір сілтеп кетті. Саматтың киімінен жауын суы тамшылап тұр.

	* * *

	Тобылғыға ұқсас нәрсе гүлдеп тұр. Күз сондай көркем. Ауыл ұйқыдан жаңа тұрған кез. Әтеш шақырды. Аздан кейін жоқтау айтқан адамдар даусы естіле бастады.

	Сейіттің есік алды қара-құрым адамға толы. Оның есегі тақыр жерге шыққан шөп-шаламды күйсеп тұр. Арбаның екі басы жерде жатыр, құр сүлдері қалған жан секілді. Сейіт көңіліндегі бар қасіретті кімге айтарын білмеген жандай арбаға келіп отырды.

	* * *

	Бейіт басы. Бастарына ақ мата таққан ерлердің қолында таяқ. Екінші жанды құшағына алған жер үнсіз жатыр. Сейіт аспанға қарап, ызалана дауыстап жіберді де, үшінші көрге жүгірді:

	– Мені де, мені де ала кет. Жалғызым сол, тастама.

	Әзер дегенде өзін көрден шығарып алған жұртқа ол:

	– Көміңдер мені, көм! Тойымсыз жерге көміңдер, мынау бос көр кімге дейсің, маған! Сендер сол үшін қазып қойдыңдар, – деп Жәлелдің жағасынан ала түсті.

	– Бәлкім, сен шығарсың келесісі.

	Жұрт өз-өздерінен үрке, шошып бір-біріне күдікпен қарады.

	– Кім қазды бұны, кім? – деген сұрақты бір-біріне көзбен қойысқандай.

	– Бәлкім, сен шығарсың.

	Сейіт енді имамның жағасынан алды. Арт жақта тұрған жұрт та селт етіп, үрке қарады.

	– Енді қайтсін сегіз баланың ішіндегі жалғыз ұл, жалғыз тұяғы еді... Он бес жаста, кәдімгідей азамат боп қалған кезде...

	Имам жағасын түзеді де:

	– Шара жоқ, Құдайдың әмірі, – деді. Жұрт бастарын төмен салды. Сейітті екі-үш адам қолтықтап алып кетті. Кеудесіне ащы өксік тығылып жылап барады.

	– Не істейін, құлыным, жалғызым!..

	– Қой енді алтындай-алтындай қыздарың бар ғой, – деп жұрт оған басу айтты.

	* * *

	Тобылғыға ұқсас нәрсе гүлдеп тұр. Төбешік боп жатқан кешегі тірі, бүгінгі өлі адамдар бір ауылдың орнындай аумақты алып жатыр.

	– Адамдардың пейілі жаман. Құдайым жамандықтан сақта.

	Үш ақсақал бейіттің шет жағымен кетіп барады.

	***

	Түн. Ауылдың көне клубының алды. Терезеден қызылды-жасылды жарық жанып, дөрекі әуен ойнап тұр. Ұлан мен Сәуле топтан бөлектеніп, оңаша тұр.

	Ұлан:

	– Жүр ішке кірейік, билеп қайтамыз.

	Сәуле:

	– Кірмеймін.

	Ұлан:

	– Осылай тұрамыз ба енді?

	Сәуле:

	– Қалай кірем, ішім болса білініп қалды.

	Басын төмен түсіріп тұрған қыз жанары жасқа толып кетті. Самат би алаңынан жүгіріп шығып, екеуіне келді.

	Сәуле:

	– Ұлан, шығарып салшы мені.

	Ұлан клубтың терезесіне қарады.

	Самат:

	– Не тұрыс, жүріңдер билейміз!

	Сәуле:

	– Жоқ.

	Екі жігіт Сәулені жетектеп көнбесіне қоймай клубқа алып кірді.

	* * *

	Клубтың іші.

	Төбедегі қызылды-жасылды жарық тербеле билеген ортаға түсіп тұр. Сәуле шет жақта ыңғайсызданып тұр. Ұлан дөрекі қимылмен, айналып билеп жүр. Сыбырласқан екі қыз Сәулеге жақтырмай бір қарады. Самат оларға тілін шығарып күлді. Олардың бірі Ұланды ортаға, биге алып шықты. Сәуле жанары жасқаншақ, ол өз-өзінен өртеніп бара жатқан секілді. Ортада екеуі тым босаңси, балқи биледі. Сәуле жүгіре басып клубтан шығып кетті. Самат та артынша ілесе шықты.

	* * *

	Айлы түн. Үнсіз келе жатқан екеу. Саматтың аяқтары қыздан қалып қоятындай. Енді екеуінің аяқтары қатар дүзеп бірдей адымдады. Екеуіне жарығын түсіріп, жеңіл машина өтті. Самат Сәуленің қолынан ақырын ұстады, қыз қолын тартып алды.

	Сәуленің есігінің алды. Екеуі үнсіз тұр. Самат қызға қолын соза бергені сол топ шидің арасынан қараңдаған нәрсе шыға келді. Сәуле айқайлап жіберді де Саматтың алақанын қыса ұстады. Артынша Зағипаның:

	– Тұқымың құрғыр, албасты! Қайда жүр-ей мынау. Жеті қараңғыда, жетпегір, үн-түнсіз жоқ болады.

	Самат пен Сәулені байқап қалған Зағипа:

	– Бетім-ай, жеті түнде мыналарға не болған?!

	Өрмелеп бара жатқан баласы есер күлкімен күлді, тоқтар емес.

	– О, жетпегір, мында жүр ғой. Үсті-басы тағы кір деші, өлтіретін шығар құрғыр.

	Есер ұлының даусы шықпай ықылық атып, қиналып кетті.

	– Өлді мынау, өлді.

	Сүйрелеп үйіне кіргізді. Сәуле күрсініп, сәл езу тартты да, қолын босатып алды. Ыңғайсыздық билеген екеуі тағы да үнсіз қалды.

	* * *

	Таң. Самат қораның төбесінде тұр. Көршісі Сейіт есек арбасын жетектеп қашадан шықты, қашаны итере жауып, арбаға отырып кетті. Сейіттің үйінен үлкен қызы сиыр саууға кішкене орындық пен шелек алып шықты. Самат шөп жинап жатып Сейітке қарады, ол ұзап кетіпті. Олардың үйінен шыққан үш қыз бала сөмкелерін асынып сабаққа бара жатыр, артынша екі қыз екі пләкті салдырлатып суға кеттіп барады. Самат ойланып төмен қарады да, жайылып тұрған жөргекке көзі түсіп:

	– Жеті қыз, – деді күрсініп.

	Енді Сәуленің үй жағына көз тастады. Олардың қораларында мал да, шөп те жоқ. Қаңырап бос тұр.

	Сәуленің үйінің есігі ашылды, іштен айқайлап ұрысқан дауыс естілді. Шешесі:

	– Қарабет, сұмдық қой мынау, – деп жыларман күйде құмғанды үйге алып кіріп кетті. Тағы да Сәуленің ағасының даусы естілді...

	– Кім? Айт деймін, өлтірем оны!.. Кім?

	* * *

	Самат көшеде келе жатыр. Оны атқа мінген Ұлан қуып жетті.

	– Мінгес, – деді Саматқа.

	Самат мінгесті.

	– Не, көңілсізсің ғой, атаңның машинесі бұзылып қалды ма?

	– Иә...

	Соның арасында көшенің басынан Жәлелдің уазигі өтіп кетті.

	– Бұзылмаған сияқты ғой.

	Самат төмен қарады да:

	– Сәулені сүйесің бе? – деп сұрады.

	Ұлан оған қарап ыржиып күлді.

	– Сүймесемші...

	– Онда неге басын қатырасың?..

	– Ол не, саған айтты ма?

	– Нені?

	– Ауыр аяқ екенін...

	Ұлан атты тебініп қалды. Ат шаба жөнелді. Саматтың жүзі өзгеріп кеткен.

	Ұлан:

	– Әкесі мен... Бірақ Сәулені сүймеймін.

	Самат Ұланның аузын алақанымен басып алды. Ұлан қолына тізгінді орай берді. Ат тоқтар емес. Олар жазық далада бірде шауып, бірде желіп келе жатыр.

	– Жібер, – деді Ұлан шамданып. Аттан екеуі де домалап түсті. Төбелесіп жатқан екеудің бірі шарасыз, бір тепкілеп жатыр. Ол Самат, шарасыз тепкіге жығылған Ұлан.

	Қара қасқа ат өз бетінше жайылып жүр.

	* * *

	Оншақты адам. Масақ теріп жүрген Саматтың ерні қызарып қанталап кеткен. Зағипа мен Жамал бір-бірімен сыбырласа берді. Ұлан әлі жұмыс басына келген жоқ.

	Зағипа:

	– Екеуін көргем, Құдай біледі әкесі Самат.

	Жамал:

	– Қойшы, бұдан сондай шыға ма, не?

	Самат ұялғаннан төмен қарады.

	– Енді не істейді екен, істерін істеді, алмай ма?

	Жәлелдің уазигі егістік алқаптың басына келіп тоқтады.

	– Самат, Самат! Бері кел, – деп шақырды да: – Жүр, әкең шақырып жатыр, – деді.

	Самат:

	– Қайда?

	Жәлел:

	– Отыр деймін. Маған ала кел деді, апарам.

	Зағипа:

	– Тегін келген жоқ. Айттым ғой, бұл бүлдірген, қызды құртқан осы.

	* * *

	Уазикте екеуі келе жатыр.

	Жәлел:

	– Неге ұрасың?

	Самат үнсіз отыра берді.

	Жәлел:

	– Ұлан сенің үстіңнен арыз жазыпты.

	Самат Жәлелдің жүзіне таңырқай қарады.

	– Ұрды, соқты деп. Бірақ, сен қорықпа, ақсақалдар алқасы қарайды арызды... Сот-мотқа бермегеніне тәуба! Әйтпесе, бәріміздің шекеміз қызар еді.

	Томардың үстінде қоңыр қалпақ киген қара шал отыр, оның көзі – өлі көз.

	* * *

	Көк күмбезді мешіт. Мешіттің төбесінде көгершіндер қонақтап отыр.

	Ауылдың имамы, ақсақалдар сыртта бұларды күтіп тұр екен.

	– Келді...

	– Енді жас имам келсін... – десті бір-біріне.

	– Қазір кеп қалар, күтейік.

	* * *

	Мешіттің іші ала көлеңке, терезелерден жарық түсіп түр. Ұлан және оның әке-шешесі бір жақ қатарда отыр. Саматтың әке-шешесі екінші қатарда отыр. Есіктен жап-жас имам кірді. Ақсақалдардың бөрі орнынан тұрып, амандық сұрады. Жас имам асықпай барып төрге отырды, ақсақалдар имамнан соң орындарына жайғасты. Жас имам даусын сәл көтеріп, «Фатиха» сүресін оқиды. Ұланның шешесі қып-қызыл боп долданып отыр еді, енді ыңғайсызданып тыпыршып кетті. Құран оқылып бітті.

	Имам:

	– Ал, арыз жазушыға сөз берсек.

	Ұланның шешесі бір нәрсе дегісі келетіндей ұмтылып барып:

	– Баламды көріңіздер, мына Самат көкала қойдай етіп сабап тастапты.

	Самат ары қарай түк естімеді. Сөйлеген ауыздар, қараған көздер. Саматтың көзі бұрышта тұрған домбыраға түсті.

	* * *

	Мешіттің алды. Имам:

	– Енді тыныш жүрсін.

	Жәлел:

	– Мақұл енді тып-тыныш жүреді, – деді. Жас имамға өзі қатарлы жігіт жүгіріп келді де:

	– Қалай, беташарға дайынсың ба?

	Имам:

	– Не келіп қойды ма, бірінші бетін ашып, содан соң неке қияйық онда...

	Жігіт:

	– Болсаң, кеттік. Жастар Алматыдан келіп алды, қыздар бар.

	Жігіт қулана күлді.

	Имам:

	– Домбыра бар шығар сонда.

	Жігіт:

	– Жоқ!

	Имам ішке кіріп домбырасын алып шықты.

	– Сау болыңыздар, жақсы, – деп қол алысты. Ұлан Саматқа келіп:

	– Кешір, – деді.

	Самат:

	– Сен итсің.

	– Мен емес, шешем ғой түрімді көріп... шошып кетті. Ренжімеші...

	Самат үнсіз тұра берді.

	* * *

	Әр үйдің есігінің алдында үйме-үйме жүгері жатыр. Зуылдаған машинаның ішінен қарасаң әр үйдің тіршілігі ұқсас сияқты.

	Жәлел:

	– Сендерді де дос дейді осы!

	Мұратбек:

	– Бұларға не жетпейді екен. Сен ба?

	Саматқа сұрақ қоя қарады.

	– Әкесі сен бе деймін?

	– Жоқ.

	Анар дауысы әлсіз шығады.

	– Елдің өсегі жайылып барады...

	Самат жүріп бара жатқан уазиктің есігін ашты, Жәлел:

	– Ей, мынау қайтеді-ей!

	Уазик бірден тоқтады. Самат есікті тарс жауып, түсті де көшенің ортасымен жүре берді. Уазик біраз тоқтап тұрды да, орнынан жайлап қозғалды.

	* * *

	Күн әдемі қызыл бояуға малынып, батып барады. Қабығы аршылған томар үстінде қоңыр қалпақты шал, онымен қатарласа Самат отыр. Екеуі де үнсіз, екі жан екі әлем секілді. Күннің қызыл шырайы жан-жағына бояуын шашып тұр.

	Сәуле сүт толы ыдысын томардың шетіне қойды да шалдың екінші жағына отырды. Сәуле:

	– Күн қандай әдемі батып барады?..

	– Білем.

	Сәуле Саматқа қарап:

	– Саған не болған?

	– Онда шатағың қанша?

	Сәуле енді орнынан көтеріле бергенде, Самат:

	– Неге маған айтпағансың?

	Самат көзін күннен алмай сөйлеп отыр. Қыз іркілдеп құйылған сүтті бір төгіп, бір шайқап кетіп бара жатыр. Самат Сәуле үйіне кіргенше тапжылмай отырды. Қара шал да қозғалар емес. Самат орнынан тұрғанда есек арбасымен келе жатқан Сейіт көрінді. Ол есектің ноқтасын тартып Саматқа:

	– Отыр, – деді.

	Самат екеуі есек арбамен тербеле жылжып келе жатыр, бір құшақ шөптің астынан дарбыз-қауын көрінеді.

	* * *

	Төргі бөлме. Саматтың қолында дарбыз. Ол дарбызды ұстаған күйі Қанаттың үлкейтілген суретіне қарап тұр. Екеуінде ұқсастық бар сияқты. Өзінің мұрнын ұстады. Шешесі сырттай баласын бақылап тұрды да қасына барып, қолындағы дарбызын алды.

	– Жарығым сол! Келінмен сөйлестім жұмысына шығыпты, Айбекті бала бақшаға беріпті.

	Соңғы сөзін дірілдей айтты да:

	– Жүр, дарбызыңды жейік, – деді.

	Дала. Түн. Қып-қызыл дарбыз жарылып, тілімделіп тұр.

	Анар:

	– Қайдан алдың?

	Самат:

	– Сейіт аға берді.

	Жарыққа үймелеген қоңыз, маса, шіркейлер қаптап ұшып жүр. Шеше мен бала жарыққа жақын отыр. Сейіттің қыздары бірінен соң бірі дәретханаға кірді. Самат езу тартты.

	* * *

	Қырман. Күндіз. (Ауылдың жүгерісін үгітетін) Жалғыз комбайн жүгерінің қалдығын бір жаққа, үгіндісін бір жаққа шығарып жатыр. Бір уақытта комбайн дырылдады да қалды.

	– Қақалды тағы.

	Біләл әр жеріне бір басын еңкейтіп қарады.

	Әли:

	– Не боп қалды тағы?

	Біләл:

	– Әкім қатыратын адам еді, қатырып кетті.

	Әли:

	– Жасайық та енді.

	Біләл:

	– Жасай-жасай тілім болды ғой, қолы құрғыр! – деді.

	Жәлел:

	– Не боп қалды-ей?

	Біләл:

	– Қақалды тағы да, не болушы еді!

	Жәлел:

	– Жә, қақалтпаңдар!

	* * *

	Зағипа Саматқа:

	– Көрші-ей, көрші, қанша төлейсің мынаған? – деп үйінді жүгеріні көрсетті.

	Самат екі саусағын көрсетті.

	– Өспейсің бе?

	– Жоқ.

	– Көршіміз ғой.

	Зағипа үш саусағын көрсетті.

	– Мен білмеймін оны!

	Зағипа үш саусағын тағы көрсетті. Самат басын шайқады. Өз-өзінен өзгеріп шыға келген Зағипа айқайға басты:

	– Сен не білесің, біреудің қызын бүлдіргеннен басқа, алмай-ақ қойдым осынды.

	Кіші баласын жұлқи жетектеп кетіп қалды.

	Самат Сәуленің қабық төгуге бара жатқанын көріп қалды. Қарбаласқан адамдар арасынан он бес жасар таныс бала кетіп барады екен. Самат оның қолындағы мөшекті жұлып алып Сәуленің артынан барды. Мөшегіндегі қабықты төге сала Сәулеге жақындады, қыз бұған қарамауға тырысты.

	Самат:

	– Сенсіз маған қалғаны өлу ғана! – деді де Сәуленің білегінен ұстап, бетіне қаратты. Сәуле тістенген күйі, көзі жасаурап тұрып:

	– Өл, – деді. Қыз қолын сілки босатты да кетіп қалды.

	Бала Саматтың қасына жүгіріп келді. Саматтың қолындағы мөшек жерге түскен күйі дел-сал жүре берді. Ол бұзылып тұрған комбайнға келіп сүйенді. Әли мен Біләл комбайнның астында жартылық ішіп отыр.

	– Қақалғанда бұл жолы оңбай қақалды.

	Саматтың екі көзі қанталап кеткен. Оны байқап қалған Әли:

	– Ой, Сама иди с...суда.

	Біләл да Саматқа қарап:

	– Не болды-ей, Батыр?

	Самат Біләлдің толып тұрған кеседегі арағын қолынан ала сала сілтеп жіберді.

	Біләл:

	– Ей, е-ей, аздап, бала... Аздап кішкене үлкен отыр деу қайда?! Әй, жарайды, ағаң добрый болып тұрғанда сілтеші бір!

	Самат енді Әлидің кесесіне қолын созды.

	Әли:

	– Мынаған жын көрінген бе? Жүр, адам құсап асханаға барып, ана қарныңа ел қондырып, бір-ақ іш.

	Саматтың қолындағы кесені алып алды.

	* * *

	Асхана іші. Толық денелі келіншек телесериал көріп отыр. Әйелдің екі қолы екі дізесінің үстінде. Теледидардың астына биік үстел қойылыпты.

	Әли:

	– Қатыш, ей, Қатыш, ең болмаса қара нан дай, а! Толық әйел орнынан әзер қозғалды да бұларға жақтырмай бір қарады.

	Біләл:

	– Лағман бар ма?

	Әйел:

	– Жоқ.

	Біләл:

	– Не бар өзі тістегенге?

	Әйел Саматқа көз қиығын тастап:

	– Палау бар, – деді.

	Біләл:

	– Әй, жарайды, әкел палау болса, палау!

	Телесериал көріп тұрған Әли:

	Әдемісін-ай жарықтықтың. Көйлегін қарашы құйып қойғандай. Қатыш, сені осылай киіндіріп, мынандай дәу үйге кіргізіп жіберсе...

	Әли өз сөзіне өзі қарқылдап күлді.

	Біләл:

	– Ол жерден Қатыш қашып кетеді.

	Самат өзімен-өзі жалғыз отыр.

	* * *

	Жәлелдің уазигі қырманнан шығып кетті.

	Сәуле үгінді жүгеріні жерден сипалап жинап отыр. Қолы дір-дір етеді. Ағасы жүгері алып жатып қарындасына бір қарады. Күннің көзі бұлттана бастапты. Ағасы аспанға қарады, тау жақ қап-қара боп кеткен, анда-санда найзағайдың жарқ еткен жарығы көрінді.

	* * *

	Асхана. Темекінің түтіні жап-жарық бөлмені көкшіл түске бөлеп тұр.

	Біләл:

	– Сенің әйелің қыз туады.

	Әли:

	– Оттама.

	Біләл:

	– Мен білем ғой қыз туады. Өйткені сен қызғаншақсың.

	Әли:

	– Ұл туады ұқтың ба!

	Самат алдындағы жартылығын қағып алып, тыжырынды да орнынан тұрды.

	Біләл:

	– Сенбесең Қат-ыш-тан сұра, қыз таб-а-ды. Қатыш-оу, Қат-ыш.

	Әли:

	– Ол білмейді.

	Әлидің басы салбырап кеткен:

	– Бәрібір ұл, ұл табады.

	* * *

	Самат дәретханаға апаратын аппақ жолда келе жатыр. Қызу. Жерде шашылып жатқан қабықтар. Ол дәретханаға кірді. Көрінген жерге дәрет сындырылып, ластанған дәретхана іші, ол далаға қайта шықты. Әр-әр жерде жатқан жүгерінін, қабығын терді де, дәретханаға қайта кірді. Қайта шықты, қайта кірді...

	* * *

	Дәретхана. Көпшілікке салынған ұзын тақтайдың дәл ортасында Самат тұр, аяғының астына қабық төселген. Бетон қабырғаға неше түрлі жазулар жазылған. Ол төбеге қарады. Көзіне темір ілгек түсті. Темір ілгекке ұзақ қарады да, беліндегі белдігін шешті. Дәретхананың бұрышында тұрған кірпіштерді тасыды. Ілгекке белдігін ілді. «Бәрі дайын енді, тек, асылу қажет». Ол «қас қағым сәтте» осылай ойлап үлгерді.

	* * *

	(Елес.) Самат тапталып кеткен аппақ жолда жалғыз келе жатыр. Жап-жазық дала. Тірі пенде жоқ. Екі жағына кезек-кезек қарайды, ешкім көрінбейді. Бірде алдынан екі періште шықты, енді жан-жағы жарық шуаққа бөленді. Самат не болғанын өзі түсінбей, қорқып кеткен бейнеде:

	– Сендер кімсіңдер, кімсіңдер? – деп айқайлады.

	– Біз періштеміз...

	– Сенбеймін, кімсіңдер?

	Дауыс:

	– Не істегенсің, не істегенсіңдер?

	– Кімсіңдер? – Самат қара терге түсіп кеткен көзін ашса, дәретханаға кіре берісте бұты жалаң бұт, үсті-басы кір қожалақ бала тұр. Саматқа бала тілін шығарды, содан соң:

	– Сен жамансың, жаман, – деп келекетті де бұрылып жүгіре жөнелді. Оның «Әке, ә-ке» деп айқайлаған балғын даусы Саматтың құлағында жаңғырып тұр.

	Көзі бұлыңғыр тартып бара жатыр, қараңдаған нәрсе көз алдында бұлыңғыр тарта берді. Сәуленің:

	– Бұның не, ақымақ-ау, не істегенің, – деген даусы естілді.

	* * *

	Найзағайдың тасыр-тұсыр еткен даусы жақыннан естіліп жатыр, далада күн себелеп тұр. Үйіліп жатқан жүгерінің қабығы. Самат сол мамық қабықтардың үстінде жатыр.

	– Аз болмаса... өзіңді құртатын едің. Не жетпейді осы сендерге. Онсыз да өлім көбейіп кетті. Не істегенің?

	Бейкүнә қыз жылап отыр. Самат тамшылай бастаған жауыннан Сәуленің жасын айыра алмағандай қыздың бетіне тесіле қарап, сәл езу тартты. Қолын көзіне апарып, жасын сүртті де:

	– Бала қайда? – деді.

	Сәуле еріксіз күлді де Саматқа ашуланғандай мамық қабықтан шашып жіберді. Жігіт те қолына ілінген қабықты қызға лақтырып әлек. Жарасымды күлкі естілді. Ол екеудің күлкісі. Күн күркіреуін қоймады. Жауын нөсерлетіп құйды.

	* * *

	Зағипаның есік алды. Жауын қатты жауып тұр, есік алдында көлшіктер пайда болған.

	Зағипаның бір бөлмелі қоймасы. Ыңыранған дауыс естілді.

	Бөлмеде күңгірт жарық бар.

	Пештің үстінде көне болса да бүтін бесік тұр. Қабырғаның оң жағында көне түс киіз ілулі тұр. Оны әбден шаң басқан, тор жайлаған. Үлкен қазан бөлменің бір бұрышында қисайып жатыр. Бөлме ішінде бәрі ретсіз болғанмен өзгеше әдемілік, сәйкестік, жылылық бар.

	Ыңыранған дауыс осы бөлмеден естілді. Жерде құлап жатқан Зағипаның үлкен ұлы көрінді. Қолында шампанскийдің бөтелкесі. Оның тыпырлауға шамасы әзер келді...

	* * *

	Зағипа басына күпәйкесін жамылып алған. Қашадан кірген бетте:

	– О, жетпегірлер, қайда жүр екен? – деді. Былжырап езіліп жатқан жерге бірде-бір адамның ізі түспеген. Зағипа қораға өтті. Қатар-қатар сап түзеген ешкілердің көздері жылтырайды. Одан сиырын көріп:

	– Байлапты ғой, тұқымың құрғыр, – деді.

	Кенже ұлы шешесі сияқты костюмін төбесіне жауып, ыңылдап өлең айтып кірді. Зағипа сиырдың алдына шөп тастады.

	– Же, жануар, жей ғой!

	Сиыр басын көтерген күйі тұрып алды. Зағипаның кіші ұлының шыңғырған даусы естілді.

	– О, сорлы! О, құдай, не болды?!

	Зағипа көлшіктерді шылпылдата басып дауыс шыққан жаққа жүгірді.

	* * *

	Қолында бөтелке, жерде жатқан ұлын көріп, бұл да айқайға басты.

	* * *

	Таң. Жылап тұрған көпшілікке Самат көңіл айтты. Одан отын жарып жатқан жігіттерге барды. Олар өз ара әңгіме айтып отыр екен. Самат олардың қастарына отыра кетті.

	– У қорғасын ішіп апты.

	– Зағипаның ем-домға деп сақтағаны шығар. Ол қайдан білсін. Ол да адам ғой, қызығып ішіп жіберген, содан соң сеспей қатқан!

	– Жазым десеңші!

	Самат самаурын жақта жүрген Сәулеге жақындады. Ол титанның қақпағын ашты, Сәуле еселеп су құйды.

	* * *

	Бейіт басы. Ұлан, Әли, Біләл, Самат төртеуі.

	Әли:

	– Вот соңғы көрге де бүгін біреу түседі. Сонымен Қорқыттың көрі все.

	Самат ашулы:

	– Көп сөзді қой, – деді де Әлидің жағасына жармасып.

	Әли:

	– Жібер, жібер, – деймін.

	Біләл мен Ұлан оларды ажыратты.

	Әли:

	– Қалжыңдауға болмай ма?

	Біләл:

	– Ей, сен иттің қалжыңыңды осы...

	Ұлан:

	– Ағасы, қазір қалжыңдайтын уақыт емес.

	Самат тістенген күйі тұр.

	Әли:

	– Тыңдаңдаршы, көме салайық жер бәрібір тас. Кімнің несі кетеді. Түк те кетпейді.

	Саматтың күрегі қазылмаған қатаң жерге кірді.

	Жылдам әрі ширақ қимылдаған ол ызалы екенін де аңғартады, күрек топырақты лақтыра түсті.

	Енді төрт күрек те бірдей топырақ лақтырды. Жаңа көр қазылды.

	* * *

	Тобылғыға ұқсас өсімдік гүлдеп болды. Ауылдың сай-сайы гүлге толғандай.

	Қатар-қатар жатқан үш көрдің бірі бос тұр. Жаңа мәйітті көміп болған ер азаматтар тікен сүйреп келе жатқан Саматқа қарады. Самат тікенді сүйреген күйі бос көрге тастады.

	Жас имам ұзағынан отырып мәйіттердің бәріне бағыштап Құран оқыды.

	* * *

	Самат бөлмесінде сағаттың тіліне қарап отыр. Сағаттың жиегіндегі шар екі жақты кезек-кезек ұрып тербеледі. Саматтың көзі шармен қоса жылжыды.

	* * *

	Емхана. Сәуленің де дәл Саматтікіндей жылжыған көзінің қарашығы.

	Дәрігер:

	– Бәрі жақсы, басыңыз айналмай ма?

	– Кейде.

	– Өзіңізді күтіңіз. Ашуланбаңыз.

	Дәрігер езу тартты. Сәуле мақұл дегенді ишарамен білдірді. Сәуле есікке жақындағанда дәрігер:

	– Айтпақшы, Сәуле, мына витаминді ішші, – деп қолындағы витаминді ұстатты. – Қан толтырады.

	Кіре берісте Әли әйелімен тұр.

	– Ұл болса, атын Мырза деп қоям.

	Әйелі:

	– Сен алдымен ектір.

	– Екпей-ақ ішпеймін, болды, ішпеймін.

	Дәрігер:

	– Әли, кіріңіз, – деді. Әли дәрігердің соңынан ішке кіріп бара жатып:

	– Мен енді татып алмаймын, дәрігер жолдас. Шыным.

	– Кіріңіз дедім ғой.

	Дәрігер есікті нұсқады.

	* * *

	Біләл трактор айдап келе жатыр, трактордың үстінде он бес жасар бала мен Самат жатыр, телешкі сап-сары жүгеріге толы.

	– Сенің орнында болсам жұмыс істемес едім, үйде қатын алып жатар ем.

	– Ой, бәле-ай! Сен осы неге оқымайсың?

	– Жұмыс істейтіндерді мектеп өзі босатқан. Оқымыстылар оқып жүр ғой!

	Самат басын көтерді, қоңыр (шляпалы) қалпақты шал жерді түрткілеп жүр.

	– Ренжіме, мен түсіп қалам, өздерің...

	Самат жерге қарғып түсті.

	Қабығы аршылмаған томарлар үсті бос тұр. Қара шал шұңқыр жерді таяғымен түрткілеп жүр. Самат шалды шұңқырдан шығарып алды да таяғын қолына берді.

	Қоңыр қалпақты бейтаныс жан томардың үстінде отыр. Самат кетіп бара жатыр.

	Зағипаның қашасында аппақ ешкі қысылып, өліп қалыпты. Самат таң қала қарап, мырс күлді.

	Зағипаның есік алды тып-тыныш.

	* * *

	Түн. Судың басы, жалғыз терек. Қыз бен жігіт қатар отыр.

	– Зағипаның ешкісі қашасына асылып өліп қалыпты.

	– Шын ба?! – қыз таңырқай сұрады.

	– Иә.

	Тып-тыныш дала... Екі жастың жарасымды күлкісі. Аспанда жұлдыздар жымыңдап тұр...





	https://t.me/kzkitap





