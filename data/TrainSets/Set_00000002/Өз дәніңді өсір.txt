	Сейітқазы Досымов

	Өз дәніңді өсір





	ПОВЕСТЬ





1


	Елеудің əкесі – Иса қой тоғытып жүріп, суға кетіп қайтыс болды. Сонда осы Елеу шынашақтай ғана, түбіт мұрты енді тебіндеген балаң жігіт болатын. Кешікпей үйленді, содан малда келеді.

	Аралары жиі, бірінен соң бірі үш қыз дүниеге келгенде шешесі Балемер:

	– Елеуім болса жалғыз басты, соңынан ерген не іні, не қарындасы жоқ еді, құдай оған серік болып жүретін бір еркек кіндіктісін де қимағаны ма? – деп, үшінші немересінің есімін Ұлдан қояды. Төртіншісі де қыз болғанда, Балемер күйіп кетіп:

	– Енді қашан ұл туасың! – депті келініне жылап.

	– Апам да қызық əйтеуір, – деп келіні ұялып, төмен қарапты.

	– Ұл төрт қыздан кейін, не алты, одан «байқамай» өтіп кетсе, сегіз қыздан соң болады. Біздің келінге енді сын, е-е, тəубе, осы бергеніңе шүкір! Əншейін, біздікі... күпіршілік қой, əйтпесе құдай қыздан сала ма, ұлдан сала ма, – деп, іштей келесі немересінің ұл болғанын тілеп-ақ жүрді.

	Балемер кемпірдің күткен күнінде ақ түйенің қарны жарылды. Тыныштық ұл тапты. Кемпірдің екі езуі екі құлағына жетіп, көптен сары майдай сақтап жүрген атын да өзі қойды.

	– Елеуім бұрын біреу еді, енді екеу болды, немеремнің есімі Қуандық болады, – деді шілдеханада.

	– Дұрыс-ақ!..

	– Əй, өзі ат қойғыш-ақ тегінде...

	– Ана қыздарын да өзі қойды емес пе, – деп отырғандардың ешқайсысы да кемпірден асып кете алмады. Сол сол-ақ екен, келіні де енесіне ерегіскендей ұл дегенді бірінен соң бірін өмірге əкелді. Екінші ұл дүниеге келгенде тағы да көпшілікке ырық бермей:

	– Сүйіндік қоямын! Е-е, əдіре бəсе. Елдің келіндері бірден-ақ ұл туып жатыр ғой осы. Е-е, деген тамам жұртты қыран-топан күлкіге көміп, үшінші ұлға:

	– Жұбандық, – деп, төртінші ұлға:

	– Амандық, – деп, бəріне ат қоюдан жалықпай келе жатқанда, келіні төрт қыз, төрт ұлдан соң, қайтадан кілт «жүрісінен» жаңылды. Тоғызыншы немересі тағы да қыз болды.

	– Мен енді араласпаймын, енді билік өздеріңдікі, сендер де ата-анасыңдар ғой, бір перзенттеріңнің атын қоюға қақыларың бар шығар, түге, – деп, ол енді «биліктен» сытылып шыға келді.





2


	Балемер де, Елеу де, Тыныштық та балалары бірінен соң бірі мектепке бара бастағанда барып қатты састы. Балалы болғандарына мəз болып, шетінен «құдай берді» деп қағып ала беріпті де, күні ертең олардың жағдайы қалай болады-ау деген ой қаперлеріне де кірмепті. Бұрын-соңды бала оқытып, ауыртпалық бастарына түспеген соң, ескермеген ғой тіпті.

	– Ал, апа, енді не істейміз? Жалғызсың, жалғызсың деп ең, соңында баланың астында қалдырдың.

	– Тəйт, көпсінбе... Жайыңа жүр. Көп болса үш-төрт жыл қиналармыз да. Рақымы күшті құдайға тіл тигізіп, өзің...

	– Ал, қойдық, қойдық... Тек мына балаларды қайда сыйғызамыз деймін?! Бұрынғы жалғыздығым білінбеуші еді, ендігі «жалғыздығым» мойын бұрғызбай тастады ғой...

	– Тəйт, қой деймін, бір кебі болар.

	– Бұл шулаған немелерді енді қайда сыйғызамын...

	Қайсысына тамақ тауып беремін?

	– Болды деймін, қу жалғыз...

	– Енді жалғыз емеспіз ғой...

	– Ана екі құлынды биені сат.

	– Е-е, неге?.. Малдың басы емес пе?

	– Бас екеу болмай, мал екеу болмайды, мен саған сат дедім ғой. Сат та, шып-шығасын шырғармай ақшасын алақаныма əкеп сал.

	– Е-е, неге? Мына кіл шуылдаққа керек қой...

	– Мен де солардың қамын айтып отырмын... Қашанғы интернатқа бере бересің. Бала ата-ананың қолында өспеген соң бола ма, оның үстіне алды шылғи қыз бала көпшіліктің ішінде жағдайы бірде келсе, бірде келмей, жетім баладай жаутаңдап жүреді екен. Оны интернатқа барып халдерін білген сайын байқап жүрмін.

	– Сонда неғыл дейсіз маған?

	– Совхоз орталығынан үй сатып ал, балаларымды қолыма алып, өзім бас-көз болып отырамын. Е-е, əдіре, қашанғы ағып-тамып жүреміз, өстіп... Малыңды өзің бақсаң бақ, бақпасаң айдап жібер, мен енді сенің малыңды емес, өзімнің немерелерімді бағамын, – деп анасы ағынан жарылды.

	– Биылша қоя тұрайық, келесі жылы...

	– Жылда бір балаң мектепке барады... Немене, оларды интернатқа итере салмақшымысың? Баланың алдын дұрыстап жіберсең, соңы да сондай болады. Ол үшін Құндыз бен Жұлдызға дұрыс тəрбие керек. Шүкеттей болып азып-ақ қалыпты, көріп келген менен сұрасайшы.

	– Апа, биылша... шаруа ыңғайы солай болып тұр...

	– Əй, өз балаңнан аяйсың ба? Ол қу малды не үшін өсіресің, егер игілігіңе жаратпасаң. Ары-беріден соң, ол малда менің де үлесім бар шығар... Осы уақытқа шейін сенің табаныңа кірген шөңге менің маңдайыма кірсін деп келгенім жоқ па? Е-е, əдірə, мен төркініме апарғалы отыр дейсің бе? «Өскенше балаңның тілеуін тілейсің, өлгенше балаңның баласының тілеуін тілейсің» деген тап рас екен де, тап рас.

	Балемер айтарын айтып баласының құлағына сіңіріп, бір жағы ашумен бүк түсіп жатып алды. Елеу ақылға салып түнімен дөңбекшіп ұйқтай алмады. Шынында, бұрын-соңды ескермеген ісі екен. Бұлай қараса ізді...

	Бұл бір мойын бұруға шама келтірмейтін ең жауапты кезең – қой қашып жатқан шақ еді. Əйтсе де екі құлынды биесін саудалап жүріп, өзімен қатар отырған шопанға үш жарым мың сомға сатты. Елеу өзінің ұтылғанын білді. Екі биесі де ерте тоқтап кеткен, оның үстіне соңына ерген екі жабағысы тайдай болатын. Сонда алты бірдей жылқысынан айырылды. Шешесіне «енді бір жыл шыдай тұрайық» дегендегі түпкі есебі де осында жатыр еді.

	Шаруа бір жағына шығып, қоныс аударып, қыстауға қонып алған соң, Елеу шешесі екеуі совхоз орталығына келіп үй саудаласа, алтаудан төмені жоқ. Бірақ, енді үй жақсы...

	– Апа, апа, енді не істейміз? – дейді баласы. Шешесі көп ойланбастан:

	– Мынаны қоссаң келе ме? – дейді қалтасынан түйіншекті алып беріп, миығынан жымиып. Баласының жүрегі жарылардай болып, түйіншектегі ақшаны жалма-жан санап жіберіп «қап» деп басын шайқайды.

	– Ей, не болды, сонда да жетпей ме?

	– Енді бір мың сом болғанда ма, қататын еді.

	– Сандалма, алдыңдағы екі жарым мың сом ба? Сенің үш жарым мың сомыңмен алтау болмағанда не болады? Менен артық ақша алғанда, оны қай қалтаңа салмақсың?.. Мен төркініме апармаймын...

	– Болды, болды, апа... Жай, мен ойнап...

	– Е-е, сөйтіп те ойнай ма екен, ана шиеттей балаларыңның алды бүгін мектеп десе, ертең үнстүт дейді. Бұрынғыдай сүтке тойып алып, алдыңда мысықша пырылдап ұйқтай бермейтінін өзіңнің де ішің сезген шығар.

	– Ой-бай, апа, мені бір бала деп жүрсіз бе? – деді Елеу.

	Ана мен бала күмбірлеген бес бөлмелі үйді алты мыңға сатып алды да, көңілдері жай тапты. Қыстауға келісімен кемпір баласы мен келінінің қолынан «енші» алысып бөлінді. Кемпірдің үлесіне төрт қыз, екі ұл тиді де, аналарға екі ұл тиді. Кетерінде кемпір тыныш кеткен жоқ, қадап айтты:

	– Əлі бастарың жас, тауып аласыңдар ғой. Осымен біттік екен деп ойламаңдар, құдайдың бергені болса ала беру керек... Елеуім болса жалғыз басты еді, – деп. Оған баласы мен келіні мəз бола күлген. «Айтқаныңызды екі етпейін, бірақ қалтаңызда енді қанша мың ақшаңыз қалды, соның есебін беріп кетсеңіз болды» деген ойнаған болып келіні.

	– Келін-ау, ақшаның санын қайтесің, одан да тапқан балаңның санын біл... Мен төркініме апармаймын өлсем, осы қалтамнан тауып аласыңдар. Өзімнің қант шайыма, мына жамандардың көйлек-көншегіне пенсиям да жетеді. Сексен бес сом үріп ішіп, шайқап төгуіме жарайды. Сендер сияқты күнде кісі сыйлап жатқаным жоқ.

	– Ішсеңізші, шалыңыз болса жоқ, «біреу-міреудің» көзіне түсіп өтіп кетер ме екенсіз, – дейді баласы одан сайын құтыртып.

	– Мен шалға «қашып» кетсем, балаларыңа қарайтын кісі таппай, қоңыз теріп кетерсіңдер, түге... – деп нығызданды шешесі.

	Машинаға жүкті тиеп болып, енді жүргелі жатқанында Балемер көзіне жас алып:

	– Елеуімді өмірі уысымнан шығарып көрмеп едім. Ал енді, кел-е-ен, өздеріңе-өздерің мығым болып отырыңдар,

	– деді көзін орамалының ұшымен сүртіп. Оған күліп жатқандар да, көңіл елжіреткен сөзге еріп, ойларына əр нəрсе түсіп, кемпірге қосылып кеткендер де табылды.

	– Анамыздың ыстық мейірімін көрмеген біздің шықпай жүрген жанымызшы, – деп.

	– Қайтсін байғұс, жалғыз баласының жанына желеу болып, мына қойдың соңында аз жүрген жоқ бұл да, – деп.

	– Өзімізді ешкім уайымдамаса да, күн көріп келеміз ғой, – деп, енді біреу бұған.

	– Магазиннен қант-шай əкелемін деп кеткеніңде əйелің: «əлгі ішіп қояр ма екен» деп те уайымдамай ма? – десіп, шығарып салушылар бір толқып басылды.

	Екі арқан бойы жылжып барып машина қайта тоқтады.

	Кабинадан домалана түскен шүйкедей қара кемпір:

	– Келін-ау... Тыныштық-ау... а, кел-і-н-н... – деп, қалтасында кетіп бара жатқан сандықтың кілтін келініне беріп жатып:

	– Жоғалтып алма, бауын шашыңмен қоса өріп қойсаң, үнемі өзіңмен бірге, іздеген жеріңнен табасың да тұрасың, – деп ақылын сарқып айтып, кабинаға қайта отырды.

	Соңынан шаңын бұрқ еткізіп, машина лезде қыр асып кетті. Көшкен жұртта қалғандай болып, мұндағылар да күнделікті өз тіршіліктеріне көшті. Тыныштық енесінің айтқанын екі етпей қара сандықтың кілтін шашына тағып жатып: «Мұны несіне əспеттеймін», – деп кереге басына қайтадан іле салды.





3


	Жетпіске қараған шағында Балемер кемпір қайратына қайта мінгендей болды. Интернаттағы бар баласын қолына алған соң, бес бөлменің іші толды да кетті. Елеу бір машина сексеуіл əкеліп, рабкооптан көмір алып, отынмен қамтамасыз етті.

	– Енді не керек? – деп еді баласы. Шешесі:

	– Екі қолым алдыма сыймас, ана қора-қопсыңды жөндеп, екі-үш қой əкеп таста, көктемнің көкөзек шағына дейін байлап, ауыздарыңнан ақ май ағызайын, – деп бір қойды.

	– Жө-н-н! – деді баласы құлаққа кіретін əңгіме болған соң.

	– Екі машина шөп сұрап ал директордан, – деп екі қойды.

	– Оу, оның бəрін қайтесіз?! – деді баласы жаратпай.

	– Бетіңнен бет моншағың төгіліп тұрса, мен-ақ барайын, көзімізді жыртып ашқаннан осы совхоздамыз. Алдын кесіп өткеміз жоқ, жұрт сияқты жалмаңдап оны сұрап, мұны сұрап əбден мезі еткеніміз жəне жоқ...

	– Жарайды, апа, оған келістік... шөп болады.

	– Ақыры шөп сұраған соң, жемді де ұмытпа! Баласы кеңк-кеңк күлді... Шешесі:

	– Неге күлесің, ана шиеттей бала-шағаңды əуедегіні арбап, жердегіні жалмап жүріп асырамасаң болмайды енді. Менің арқам шығар – осы күнге дейін бір баланың қиыншылығын көрмегенің. Əншейін ертелі-кеш аршыған жұмыртқадай етіп қойған балалардың бетінен сүйіп, жақсы көргенге дəндеген бұл қу жал-ғ-ыз...

	– Болды, болды... жем де болады, апа...

	– Болсын, тағы да не айтайын деп едім, ə-ə... Е-е, тапқан табысыңды бей-берекет шашпай, ұстағаннан қалғанын Тыныштықтың қолына сал. Бұрынғыдай мен болсам жоқ, ендігі арқа сүйерің сол, үйді үй ететін де сол... «Жақсы əйел жаман еркектің басын төрге сүйрейді...» деген, келін жаман емес. Ұлды, қызды ағызып туып отыр, кейде мен пыси түссін деп... өстіп...

	Кемпір кемсеңдеп барып басылды.

	– «Түстік өмірің болса, кештік мал жина» деген, бəрі өздеріңнің қамың үшін... Өстіп бөлек кететінімді біліп, маған сеніп қалмасын деп, кейде ұрсып та алатынмын. Өмірі бетіме келген емес...

	– Апа-ау, бөлек шыққаныңызға үш күн болмай жатып, келініңізді сағынып қалдыңыз ба, жоқ, оған ақыл айтып, ұрсатын уақытыңыздан өтіп бара ма?

	Баласы тағы да кеңк-кеңк күлді. Шешесі:

	– Жиі хабарласып, жағдайымызды біліп тұрыңдар. Айттым ғой, бұрынғыдай емеспін, денем құрысады да тұрады... Əйтеуір, балаларыңның алдында қарайып бас-көз бола алсам... – деп сөзінің соңын жұтып барып. – Елеу-ау, келінге сəлем айт, Жұбандықтың бетінен сүй, мен үшін... Ертелі-кеш қолың қалт еткенде Тыныштыққа қолғабысыңды тигізе сал, одан кішірейіп қалмайсың. Не айтайын деп едім, е-е... Бұрын «үй жұмысына алаң болма, қатынның ісіне қол сұқпа десем», өз күшіме сеніп, əрі келіннің алдында сенің шоқтығыңды өсіріп қою еді ғой менікі, қу жалғыз...

	– Болды, болды, апа...

	– Болса, бар енді, орталыққа аялдап, ақ көңілденіп, əркіммен бір қосылып «ұрттап» қойып жүрме... Директорың да, оправ та өзіңді шет көрмейді, білемін... Өзің туралы пікірлері дұрыс, немене еді, əлгі... наградке ұсынамыз деп еді ғой... аузыңды ашып айырылып қалма... Құдай жолы қайсы деп жүр... «Еңбек түбі – зейнет».

	– Ой-пой-ой, осы апамды-ай, ата сақал аузыма біткенше ақыл айтудан бір жалықпайды-ау, – деп шешесінің сөзін бөлді.

	– Айтсам, өзің үшін айтам, енді ерте жарықта аулыңа жетіп ал, келіннің болса аяғы ауыр...

	Елеу шешесінің соңғы ақылын естір-естімес үйден шықты. «Қайран апам-ай, өзі болмаса бүкіл дүние тоқтап қалатын сияқты көреді» деп, жолай езу тартып, мырс етті. Сосын тағы ойға кетті. «Қайтсін, он үш құрсақ көтеріп, содан қарайып жүрген жалғыз мен ғана екенмін. «Аузы күйген үріп ішеді» дегендей, əбден зəрезап болып қалған ғой. Қазір немерелерінің біреуінің шекесі ысып шықса да, зəре-құты қалмайды. Əрқайсысын бір-бір жалғыздай көреді, үстіне өбектеп түсіп еркелетеді. Сөйте тұра тəрбиесі мықты, бір немересі алдын кесіп өтіп, айтқанын істемей кеткен жері жоқ-ау!

	Ал мені қалай мəпелеп өсірді десеңші, іштей жалғызым-жарығым дегенмен, көзіме көп аса көлгірсіп, айтқанымды екі етпей «аспандағы айды əперіме» құлақ асқан жоқ. Көкем ерте қайтыс болып, еңбекке жастай араластым. Екі-үш жылдың ішінде өз қатарымның алды болдым. Адам қылған осы апам екені айдан анық. Сəл қате бассам, көріп қояды, «бала ұстаған кездіктің басы жарық болмасын, аяғыңды кешегідей шалыс баспа» деп ұрсатын еді. «Бүгін тым өңің қашып отыр ғой, дем ал, отарды өзім дөңгелентіп келе қояйын» дейтін. «Біреудің ала жібін аттама», «Өздігіңмен ешкімге тиісіп, қағытып сөйлеме, көре алмаушылық, қырбайлық мінез танытпа», «Біреуге op қазба, ертең өзің түсесің» деген, «ақылың болса арамдықтан алты құлаш аулақ жүргенің жөн. Əрі-беріден соң ақыл дегеннің өзі осындайдан құралар болар, балам» деген сияқты болып келе беретін.

	Мен де апамның айтқанынан ұзап шығып кете қойғаным жоқ, одан пайда болмаса, зиян да көрмедім. Үнемі айтқанын екі етпеген соң соған өзін-өзі бейімдеп, мінез қалыптасып қала ма деймін.

	Енді маған көрсеткен өнегесін немерелеріне бере ала ма, бере алмай ма, қайран апам!»

	Үйіне жеткенше Елеуді осындай ойлар қаумалап, шырмап алған еді.





4


	Сол жылы бұл үйден алты оқушы қатынап оқыды. Алды жетіншіде болды. Екеуі түске дейін, төртеуі түстен кейін барып жүрді. Алғашқыда Балемер кемпірдің өзі бүкеңдеп, үйдің бар тірлігін қолынан өткізді. Бірақ келе-келе белі қайта-қайта шойырылып, жарамауға айналды. Бір күні тұңғыш немересі Құндызға тіктеп:

	– Сендер өздерің қайда жатып оқып жүрсіңдер? – деді сыр тартып. – Интернатта ма?

	– Е-е жоға, өзіміздің үйімізде ғой, – деді немересі жұлып алғандай, əрі апасын ұнатпай да қалған сыңайы бар-ау!

	– Интернатта дежуройт (кезекші) болып көрдің бе?

	– Болып көрдім.

	– Болып көрсең бұл үйге де дежуройт керек... Өлмелі кемпірге сеніп алып сабақ, сабақтан соң бірің «мак-мак» ойнауға, екіншің тағы бірдеңені сылтауратып шығасыңдар, түге. Ол болмайды, бүгіннен бастап өз күндеріңді өздерің көріңдер, түге. Əке-шешең Көкшенің құмында қызыл аяқ қар кешіп, жалаңаяқ жар кешіп, бір сендер деп қой бағып жүр, мен үшін емес. Менің өзіме жететін пенсиям бар.

	Құндыз еңіреп келіп апасының алдына құлады.

	– Тəйт əрі, жылайтындай не айттым сонша...

	– Осы ақылыңызды ұрыспай-ақ айтпадыңыз ба? – деп боздады.

	– Тəйт, түге... Одан да іске көш, интернаттың тəртібін орнат, мен саған сонда ғана ұрыспаймын, – деді кемпір енді жібіп, шашынан сипап отырып.

	Немерелерінің бəрі Балемерді апа деп, Тыныштықты жеңеше деп кеткен. Өйткені босануын Тыныштық босанғанмен, қалған күтімнің бəрі Балемердің қолынан өтетін. Кейін тілі шыққан соң бірін апа, бірін жеңеше деп шапқылап жүргендері сол (О баста Құндызға осылай үйреткен).

	Кешқұрым бəрінің басы қосылған соң, оңаша бір бөлмеге жиналды.

	– Осы үйдегі еңбекке жарайтыны төртеуміз екенбіз, ол – Жұлдыз, Ұлдан, Ұлжалғас жəне мен, – деді Құндыз салмақпен.

	– Бұрын «интернат – өз үйің» десек, ертеңнен бастап «өз үйің – интернат» деген девизбен іске көшеміз.

	Түкке түсінбеген сіңлілері əлі аң-таң, бір-біріне қарап жымың-жымың күліп қояды.

	– Ол үшін бəріміз бірдей үй тазалап, тамақ істеу шарт емес, күнде бəріміз кезекпен ғана жүреміз. Қазір график жасап, ана сабақ кестесінің тұсына ілеміз жəне кезекшілік үлгіре алмай жүрген сабаққа тұспа-тұс келсе, оны ауыстырып отырамыз. Осыған келістік қой, – деді əпкелері үлкен бір іс тындырғандай.

	– Өте табылған ақыл. Мо-ло-де-ц!.. – деді сіңлілері шуласып.

	– Ұрыспаңдар ей, – дейді Сүйіндік қабағын түйіп. – Апама айтамын!

	– Сабағыңды оқыдың ба өзің? Апама айтам деп бізді қорқытқанша, «А, Б, В, Г, Д»-ні біліп ал, – деді Ұлжалғас інісін «мазақтап» «Аб-б-б», – деп, інісі тілін шығарып есікті қайтып жаба салды. Төртеуі інісінің қылығына мəз болып қайта күлді.

	– Міне, танысыңдар, дайын, – деп Құндыз графикті алдарына тастады.

	– Ой-бай, «Үйдің кассирі жəне тəрбиеші – Балемер Ысқақова, кезекшілердің жетекшісі – Құндыз Елеуова» депті, пай-пай!!!

	– Е-е, немене, өтірік пе, – деп Құндыз бұртия қалды.

	– Жо-жоқ, мен ойнап жатырмын ғой, – деді Ұлдан күліп.

	– Құндыз десе, мына жерге апама қол қойдырып алайық, – деп ұсыныс айтты Жұлдыз. Қол қоя ала ма?

	– Қойғанда қандай! «Апа, қой бағып жүргенде, айлық алар кезде табелге қол қойдыңыз, ə» дейміз. Боса болмаса сонда «қойғанмын» деп бір көтеріліп қалары анық. «Ендеше мына жерге де қол қойып жіберіңіз» дейміз. «О немене, бас кететін нəрсе емес пе?» дері жəне анық, өйткені менің апам өте сақ қой. «Жо-жоқ, көкемнің айлығы ғой, əлгінде совхоздың кассирі сізге қол қойдырып əкеп бере ғой, сосын ақшасын беремін» деген дейміз. «Ол-лахи, қол қоймаса көресің ғой, осыдан...» – деп ойнақшып шыға келді Жұлдыз.

	Тура Жұлдыздың айтқанындай болып шықты. Латын əрпімен қолын иректеп қойып жатып:

	– Құндыз, ақшаны сен ал, санап ал, əйтпесе ұшып-қонып жүріп мыналар жол-жөнекей жоғалтып алар, – деген. Мұнда күлмегенде қайда күл, немерелері апасын «мазақтап» ала жөнелді.

	– Əй-əй, не деп жүрсіңдер өздерің... Əке-шешелерің Көкшенің құмында қызыл аяқ қар...

	– Мақұл, мақұл, апа... Біз жай... – деп Құндыз жоспарымен таныстырды. Апасы іштей тоғайып, сырттай сыр бермей, бір-екі толықтыру енгізіп «бекітті».

	Бірінші кезекті Құндыз өзі алды. Ең алдымен азық-түлік жағын бақылады. Екі қап ұн, бір қап қант, үш-төрт жəшік макарон... Есіне сап етті: «Тап осындай жəшікте конфет те бар сияқты еді. Ə-ə, білдім, білдім... Оны апам біз жеп қояды деп тығып тастаған екен...»

	Ұн болғанмен нан көмбеуге апасының шешімі шыққан. Өйткені дүкенде нанның неше түрі тұр, шетінен алып жей беруге жарлық жасаған. Оның ақшасын шкафтың тартпасына қойып қойған, керек кезінде ала беруге рұқсат!

	Арадан сырғып бір апта да өте шықты. Кезекшілікте де мін жоқ деп айтуға болады, бəрі бір сыдырғы өтіп жатыр.

	Демалыс күні төртеуі оңаша бөлмеге тағы жиналды. Ортақ ұсыныс: «Осы үйдің жақсы болуына кім не айтады?»

	Жұлдыз:

	– Ең алдымен өзіміз тəртіпті болып, сабақты бес пен төртке оқуымыз керек. Екіншіден, мен бірге оқитын қыздарыммен қосылып көршілердің үйлерінде де болдым. Олардың бізден артықшылығы – дүние-мүліктері көп, əсіресе қатар-қатар жинап қойған көрпелері жетерлік екен... Сондықтан біздің де соларға теңелуіміз керек шығар.

	– Ал, Ұлдан, сен не айтасың, Ұлжалғас...

	Екеуі де «не айтам» деп төмен қарап қызарақтайды.

	– Мен əлі де ойланып, келесі отырыста айтайын. Негізінен Жұлдыздікі дұрыс, – деді Құндыз. Есіктен Сүйіндік жыртиып қарап, «А-б-б-б» деп, тілін шығарып, қайтып жапты. «Апама айтамын» дегені естілді.

	– Осынысын қойғызбасам, қап! – деп Ұлдан інісінің артынан қуа шықты.

	– Қатты ұрма, ақылмен түсіндір, – деп ескертті Жұлдыз.

	Күндер өте берді. Апасына бордақылап отырған үш қойдың қамынан басқа жұмыс қалған жоқ. Кезекшілер күн сайын кезекпе-кезек бес бөлмені тазалап, терезе-есіктеріне дейін сүртіп айнадай қып қояды. Бір күні Құндыз өз-өзінен бұрқан-талқан болып ашуланды.

	– Неменесіне сүрте береміз, қаңырап бос тұрған бөлмелерді, одан да сабағымызды оқып, тыныш отырмаймыз ба? Осы теңкиген-теңкиген теңдерде не бар екен? Жұрт сияқты неге дүние жинамаған, мына үйге қоятын, – деп апасына айтып еді.

	– Саған дүние не керек... Елеуді кедей деп, малы жоқ деп ешкім де айта алмайды, – деді апасы салмақпен.

	– Сонда ол байлығы қайда?

	– Қайда болушы еді?! Осы үйде, ақшасы кассіде (өзін айтып отыр), малы алдында... Шүкір, деректір мен оправ Елеке деп сыйлап тұрады, еңбегі де елеусіз емес...

	– Жо-жоқ, апа-ау! Осы үйге бір кісі келсе ұялып қаламыз, олар сырдай үйге таң қалғандай қарап «Елеудің үйі осы ма» дегендей болады.

	– Сен оны қайдан байқайсың?

	– Енді, қайдан байқағанда... белгілі ғой... Мына тракторшы Дəнбайдың үйінде болдыңыз ба? Біздің үйден көш ілгері.

	– Ой, қызым-ау, Дəнбай кім, Елеу кім?! Дəнбай бір ішкіш тракторшы, ал Елеу, ол Елеу ғой...

	– Дəл қазір олар бізден артық өмір сүреді, əйтеуір...

	– Олай деме, қызым, тамағың тоқ, жегенің қазы-қарта...

	Киімің бүтін...

	– Аштан өліп жатқан ешкім жоқ қой...

	– Сондағың төрінің алдындағы алақандай кілем бе, онысы көкеңнің шопандар тойында сан рет бəйгеге алған бір кілеміне де тұрмайды.

	– Сол кілемдерің қайда?!

	– Тұр ғой, əне, – деп апасы буулы екі теңді көрсетті.

	– Оның буулы тұрғанының керегі жоқ бізге... Бізге үйге кісі келгенде жайнап төрде тұрғаны керек... Ертегілердегі сараң адамдар құсап, бəрін буып тастапты ғой, – деп Құндыз тағы бұртыңдады. – Жұлдыз, мына теңдердің бəрін ашамыз қазір.

	– Тəйт, сендерге кілем емес, кітап қой керегі... Маңайынан жүрмеңдер, əке-шешең қызыл аяқ қар кешіп, жалаң аяқ жар кешіп, маңдайының терін он сыпырып жүріп тапқанын білесіңдер ме, а...

	Екі қыз тұрған орнында сілейіп тұрып қалды. «Былайша қарасаң бəрін біліп тұр. Бірақ ескінің көзімен «қарайды» деді бірі іштей, «жарайды, осыдан не көкем, не жеңешем келсін, сосын...» деді ызаға булығып екіншісі.

	Апасы күйгелектеп, екі қолы алдына сыймай «ойпыр-ай, осы күшіктер есейіп қалған ба деймін, мен бұларды əлі бала көріп жүрсем, пəле болып қалған екен-ау, ə... Ойпырмай, қарғадай боп бұларға да дүние керек боп қалған-ау, ə... Шынында, бұл қу боқты не үшін жинаймыз осы? Игілікке ұстау үшін емес пе?! Оған Елеужаным қысы-жазы бірдей малда, əйтеуір, жазда жайлауға шыққанда ғана арқа-басы кеңіп, ақ үйін тігіп, кереге тұсына бір-екі кілемін ілген болады, қалғаны осылай буулы тұрғаны. Сонда оны қашан тұтынады? Тұтынатын кез енді келген екен-ау. Осыдан бір келгенде келін мен балаға айтайыншы, өздері болмаса, балалары рақатын көрсін, е-е... Менікі тек итаршылық қой, Елеужанның қарауылы мықты-ы...»

	Есіктің алдына «Водовоз» келіп тоқтап, шоферы сүйінші сұрай кірді.

	– Келінің босанды, «Волгалы» болдыңыз, – деді. Кемпір күйгелектеніп: «Олғасы не? – деді. Қыз болса жылқы де, ұл болса...»

	– Жылқы, – деді шофер бірден. – Сүйіншімді беріңіз, асығыспын.

	– Сүйіншің қашпайды, одан да сен мені сонда ала кет, өзім басы-қасында болайын. Ал, Құндыз, Жұлдыз, Ұлдан, Ұлжалғас, Қуандық, Сүйіндік, бір Аллаға, сосын өздеріңе сендім, мен бармасам болмас, – деп апалары асығыс келіп кабинаға отырды. Немерелері қатты табыстады, «атын

	– Айгүл қойсын» деп.

	Араға алты күн салғанда Тыныштық тоғызыншы бөпесін көтеріп, орталықтағы үйінің алдына келіп, «Водовоздан» түсіп жатты. Үйден жүгіре-жүгіре шыққан балалары қызыл шақа нəрестеге таласып, «мен аламын, мен аламын» десіп, ақыры бірі іліп əкетті. «Ақырын, қолыңнан түсіріп алма» деп ескертті жеңешесі. Бұл келістің мəнісі баласы ширағанша жылы тамда отырып, ыстық сорпа ішіп, терлеп, қалжасын бойға сіңіру еді. Онсыз да мұзды аяқ болып сегіз балалы болғанша жөндеп күтіне алмапты. Енді мынау дайын үйде, салулы төсекте еркін көсіліп, соның есесін алу... Бірақ Тыныштық күтімсіз болып, бойына дерт жамап, енді содан арыла алмай жүрген ана сияқты емес. Қайта жас босанған сайын толысып, ажарланып, жүзінен қаны тамып, көзінен үнемі мейірім шуағы төгіледі де тұрады. Қазір де солай, сонда да сақтықта қорлық жоқтың кебімен, бəрін жасап, жол сілтеп, бағыт беріп отырған Балемер екені айдан анық. Өйткені өзі ілесе келмей малда қалыпты, «жалғызының» жайын жасап, қолдағы екі немересіне бас-көз боп тұрмақ қой, байғұс!.. Осы қыстауға кетер алдында кемпір салып ұрып директордың алдынан бір-ақ шығады ғой. Директор:

	– Келіңіз, келіңіз, – дейді қаупайлап. – Амансыздар ма? Кішкенелеріңіз өсіп жатыр ма? Елекеңдер жиі келіп тұра ма?

	– Шүкір, қарағым... Дін аманбыз, ақ тамға кіргелі, жүдə, көңіліміз көтеріліп қалды. Өздерің де жағдай сұрайын демейсіңдер, осы совхозды өз қолымен құрысқанымызды ескеріп, елемейсіңдер...

	– Апа-ау, бəрі орынды, орынды... – деп директор ыңғайсызданады. Кемпір тоқтар болмайды. Тоқсан ауыз сөздің тобықтай түйіні мынау: тамды сатқан үйдің иесі жалқау, салақ болып шығады. Енді оны пысық Елеу сатып алғанмен өзі малда, мұрнын сіңбіруге қолы тимей кетеді. Сондықтан үйдің айнала төңірегін қоршап, албар жасап беруді сұранады. Əйтпесе шиеттей жас баланың терезесін жолдан өткен бір мас «түртіп» кетсе, олар қорқып, жүректері ұшудың аз-ақ алдында қалады дегенге саяды ғой.

	Директор бірден прорабты шақыртып, атақты шопан Елеу Исаевтың үйіне албар соғып, сыртын көк сырмен сырлап беруге жарлық береді.

	Тыныштық та келіп түсті, іле ағаш тиеген бір машина бұлардың есігінің алдына тоқтады. Кабинадан біреуі:

	– Исаевтың үйі осы ма? – деп сұрады.

	– Осы, – деді Тыныштық.

	Басқа сөзге келместен олар жалма-жан албарлық ағашты түсіре бастады. «Бұлар не істемек» деді де қойды.

	Көк дарбазалы албар екі күнде дайын болды. Тыныштық «отырмаймызына» қарамай үш жұмысшыға түстік берді. Қанша айтқанмен, жылма-жыл қорашыларға тамақ беріп, сыйлап қалған емес пе, Тыныштық бұларды да солай бағамдаса керек.

	Құндыз бен Жұлдыз жеңешесінің бұл келісіне қатты қуанды. Айгүлдің аяқ-басын жазып, бесікке салған соң, Тыныштық істейтін жұмыс болмай қалды. Екі қолы алдына сыймай, дүкен аралады, балаларының алдына тамағын дайындап қойды. «Тамақ істегенің дұрыс бопты» деген екі қызы жоқ. (Енесі барда Құндыз бен Жұлдыздан алты құлаш аулақ жүріп, аттарын да атамайтын-ды. Өйткені қайын сіңлісі санап, оларды Үлкен Еркежан, Кіші Еркежан дейді).

	– Бүгіннен кейін қазан-ошаққа араласпай-ақ қой... Қолың қышып, жан тыныштық жақпаса, ауылға қайта беруіңе болады. Апамды жіберіңіз, – деді Үлкен Еркежан (Бұл бір жағы жеңешесіне назданғаны да).

	– Қазан-ошаққа араласа берсін, ал мына үйдің ішін қалай ретке келтіресіз, – деді Кіші Еркежан да еркелеп.

	Əуелгіде Тыныштық түкке түсінбей екі «қайын сіңлісіне» кезек қарап, «осы екеуі не деп отыр» деп күлді.

	– Солай, жеңешетай... – деп екеуі қосылып, əсем қоңыр дауыспен «Жеңешені» бастады.



	Айдап салдым жылқымды тепсең жерге,

	Сіздей адам табылмас ексем жерге.

	Намаздыгер, намазшам арасында

	Асыққаннан тимейді өкшем жерге.

	А-а-ай, жеңеше-ай,

	Мінезің сенің өзгеше-ай.



	Тыныштық осы жолы өзінен-өзі тасып, аналық жүрегі толқып, емшегі сыздап, иіп сала берді. «Əлгінде ғана емізіп едім, уақыты болған жоқ сияқты еді». Ана емшегінен аққан сүті шып-шып көйлектен өтіп, төмен қарай сорғалап кеткенін байқамады. «Сіздей адам табылмас ексем жерге. А-а-ай, жеңе-ше-ай, мінезің сенің өзгеше-ай...»

	Бесіктегі Айгүл қыңқылдады, оны жүгіріп барып, бойы бесіктен сəл-ақ асып Сүйіндік тербетті.

	– Алтындарым-ау, сонда маған не дейсіңдер, – деді жеңешесі екеуіне алма-кезек таңдана карап.

	– Ана теңдеріңді шеш дейміз.

	– Кілемдеріңді шірітпей, мына қабырғаға іл дейміз.

	– Бары сол ғана ма, мен бір... Шеше беріңдер, іле беріңдер, сендердің қолдарыңнан қаққан кім?!

	Екі қызы құлындай ойнап, көмекке жеңешесін шақырып лезде-ақ үйдің ішін рет-ретімен жинап, ілетіндерін іліп, столға қоятындарын қойып, əлде де жетпей тұрғандарын қағазға жазып, жеңешесінің қолына ұстатты. «Мақұл, мақұл, табамыз», – деп уəдесін беріп құтылды ақыры.

	Жата бергенді қол көрмей, Тыныштық балаларының ортасында жиырма шақты күн болып, қыстауына қайтып кетті.

	Балемер кемпір сонадайдан көк дарбазаны көріп, «бөтен көшеге түсіп кеткен жоқпын ба?» деп қалды əдепкіде. Сосын барып келінінің айтқаны есіне түсті. Бірақ дəл мұндай етіп албар соғып береді деп үш ұйықтаса ойында жоқ еді. Сөзін жерге тастамағанына риза болып, директорға «рақмет, көсегең көгерсін, мені сыйласаң, сені халқың сыйласын» деп қойды сыртынан. Енді үйіне кіріп келгенде, тағы да біреудің үйіне кіріп кеткендей əсерде қалсын. «Құдай-ау, расымен осы жиһаздың бəрі біздің Елеужандікі, ə... Балаларының несібесі де...»

	– Апа!

	– Құлыным, жаным, – деп, жүгіріп келіп мойнына асыла кеткен Қуандықты маңдайынан шөпілдетіп сүйе берді.





5


	Биыл сумкасын сүйретіп мектепке Жұбандық барды. Бұл үйден шыққан жетінші оқушы. Бұрынғыдай емес, Балемер де ата-аналар жиналысынан қалмайтын болған. О баста бетінен басқандай болып, қатарының алды емес пе, түге...

	«Осылар үшін үйді сатып алып отырған жоқпыз ба осы. Енді неғылған жиналыс... Құлындай ойнап, сайрап тұрған баланы оқыта алмаса мұғалімнің өзінің соры да» деген ойда болатын.

	Бір күні Құндыз зорлағандай етіп ата-аналар жиналысына апарды. Апарар алдындағы əңгіме кəдімгідей кикілжіңге ұласты. Апасы:

	– Маған не сəн керек, осы үстімдегі ілінгенмен жүре беремін, – дейді. Құндыз:

	– Ол ұят болады, тəуір киімдеріңізді киіңіз, – дейді.

	– Е-е, менде киім жоқ деп ешкім де айтпас, қайдан сол бірін алып, бірін салып жүремін, кəне, ертіп жүрші, жиналысыңда не айтар екен, – дейді ғой апасы көнбей. Сосын Құндыз қулыққа көшеді.

	– Онда совхоздың директоры да болады. «Сонда «О, Елекеңнің үйіндегі апа да келіпті ғой. Кəне, апа, төрге шығыңыз, төрге» деп жанынан орын ұсынғанда, өстіп алба-жұлба боп қасында қалай отырасыз, – дейді.

	– Директордың ол жерге қатысы қанша, – дейді апасы да берілмеймін дегендей.

	– Директордың баласы оқымай ма екен, оның оқуын əкесі тексермей ме-екен...

	– Е-е, жөн, жөн, маған онда өзіңе ұнағанынан кигіз, – деп иіліп салады.

	Шырттай киіндіріп, апасын қаумалап тамам бала мектепке бет алады ғой. Жол-жөнекей немерелерінің:

	– Жалпы жиналыстан кейін мен өз класыма ертіп апарамын, – деп;

	– Жо-оқ, мен апарамын, – деп;

	– Иə, саған, апамды мен жібереді деп отырсыңдар ма? – десіп, өзі туралы таласып жатқанын білсе де, оған мəн бермеді.

	Жиналыс мектептің мəжіліс залында өтті. Құндыздың апасын ертіп келгенін көзі шалып қалған мектеп директоры:

	– Апаңның аты-жөнін айтып жіберші, – деді олардың көзін ала беріп Жұлдыздан.

	– Балемер Ысқақова.

	– Қазір президиумға шақырғанда ертіп əкеп, отырғызып кетесің, – деді құлағына сыбырлап, бұл мақұлдап басын изеді.

	Жиналысты мектеп директоры ашып, озат оқушылардың ата-аналарын президиумға шақырды, оның ішінде Балекең де жүрді. Құндыз абдырап қалып еді, Жұлдыз апасының қолынан демеп тұрғызып, президиумға қарай жетектеп ала жөнелді. Бəрі көзді ашып-жұмғанша өтті. Апасының «қой, мені қайда апарасынына» қарамады Жұлдыз.

	Сонымен президиумның нақ ортасынан Балемер де орын алды. Балаларының көзі тесіп «бүлдіріп алмаса нетті деп, əсіресе үлкен екі қызы қатты қуыстанды. Ең кішісі «анаң қара, менің апамды» дей беріп еді, Ұлжалғас оның үнін өшірді. Жоқ, апалары бұлар ойлағандай етпеді, жиналыстың басынан аяғына дейін қаққан қазықтай болып, ең болмаса жұрт сияқты олай-бұлай қисаймады да. Teк бір ғана: «Озат, тəртіпті оқушылар бізде аз емес... Мысалы: аға шопан Исаев Елеудің осында жеті бірдей баласы оқиды, бəрі шетінен тəртіпті, озат» дегенде ғана мойнын жанындағысына бұрып, лезде қайтып түзеліп отыра қойды. Сол отырысымен жиналысты тарқатты, екі қызы жүгіріп барып екі қолынан демеп тұрғызбаса, отыра беретін түрі бар. «Моло-де-ц, апатай», «Апам дегендер кезінде оқи алмай қалған ғой», «Нағыз президиумда отыратын жөні бар екен» деп, қыздар алма-кезек бетінен сүйіп, бір жағы əзілдеп жатыр.

	Үш-төрт кластың есігін ашып, класс жетекшілерінің əңгімесін тыңдады. Бəрінің айтатыны бір сияқты.

	Ешқайсысы да «өте жақсы оқиды» демеді. «Жаман емес, соңғы кезде... сəл төмендеп барады, ептеп оқыса алып кететін күші бар, жалпы қадағалаған жөн...» деген сияқты болып келе береді.

	– Мұның бəрі осылай айтса, онда мені несіне сандалтасыңдар, мына ығы-жығы, у-шу, біздің əлгі Елеужанның қозылы қойының жамырағанындай екен, түге... Екі шекем сығып барады, шай ішпесем болмас енді, қайтайық, – деді. Класына кіріп шыққандары көңілді, класына кіріп шықпағандары көңілсіз, ұбап-шұбап үйлеріне қайтып келді. «Маған əлгінде ана бір алтын тісі бар, шашын желкесіне тоқпақтай қылып түйіп алған мұғалім: «...қадағалаған жөн» деді ғой. Мен мұның қайсысын аңдып отырамын. Одан да құдай жетесіне берсін деп неге айтпайды ол...» деген ойын сыртқа шығарып еді.

	– Ə-ə, ол мұғалім Ұлданның класс жетекшісі, жақсы мұғалім, – деп қойды Құндыз.

	Шай ішкен соң, екі шекесінің солқылдатып сыққаны басылып, жүзінен жылтырап тер көрінді. «Е-е, алла, құдай, бұл көрсеткеніңе де шүкір! Осылар болмаса ғой, мені тамам жұрт алдына кім шығарып отырғызар еді. Осы ғұмырымда көрмеген, өмірі табаным тимеген жерге де барып отырдым...» деп терісі кеңи түсті. Əлгінде екі жақты үрген желдің өтінде отырып, суық ұстап қалғанын аңғарған да жоқ байғұс!

	Осы уақытқа дейін бір күн демалыс жоқ. «Бір тамса да, осыларға тамса екен» деп, «осылар аш боп қалмасын, жалаңаш боп қалмасын» деп, жатса да, тұрса да осылардың тілеуін тілейді. «Бұраудың да сұрауы бар» деп, жол жөнекей көлденең жатқан бұта болса да, «тамызық қылса да» деп, іліп əкетеді. Алып келіп есік алдындағы таудай болып үйіліп жатқан отынға қосады. Əйтеуір, осыларға бола берсе екен, тама берсе екен... Ал өзін, өзінің денсаулығын бір сəт ойлады ма? Жоқ. Өз сөзімен айтқанда «қу жалғызы» ойлады ма екен? Елеудің бар болмысы, туды-бітті мінезі осы. Күні ертең өзі де тап шешесі құсап қартаяр еді. Егер уақыт өз сыбаға-сыйын алға тартпаса, еңбегін ешкім бағаламаса. Иə, əр нəрсе өз мезгілінде екені рас-ay! Балекең президиумда тұңғыш рет отырса, Елекең сан мəрте отырған, тіпті ана бір депутат болған жылдары үлкен жиындарға қатысып, талай өз ойын, пікірін ортаға салған, əлі де сол... Ал Құндыздардың болашағын кім болжап біліпті.

	Балемер кемпір қияндағы қыстаудан қол үзіп, орталыққа қоныс аударғалы да үш жыл болып қалыпты. Қазір Балекеңде бұрынғы күйгелек мінездің бірі жоқ, «осыларға бола берсін, бір тамса да, тама берсін» дегенді қойған. Немерелерімен бірге өзі де мектептен «дəріс» алып, бітелген бұлақтың көзі енді ашылғандай, үнемі түйіліп жауғалы тұратын көңіл бұлты енді ыдырағандай, алаңсыз бір өмір құшағына енген сəті еді бұл. Оның үстіне еңбегі жанып, баласы Социалистік Еңбек Ері болды. Шіркін, сондағы Балемер кемпірдің қуанышын айтсаңшы! Бүкіл совхоз басшылары құттықтай келіп отырып:

	– Ал, Балеке, балаң ел аузына ілігіп, Алтын Жұлдызды болды, құтты болсын! Еңбегіңізді ақтады! Немерелеріңізді де тəрбиелі етіп өсіріп жатырсыз, алды мектепті алтын медальмен бітіріп, бірден институтқа барып түсті, ол да қуаныш! Енді арманыңыз жоқ шығар! – дейді директор. Балекең қашаннан директор десе тік тұратын мінезімен:

	– Еңбек өзіңдікі, рақмет! – дейді.

	– Неге, мен Елеудің қойын бағысып, баласын оқытқаным жоқ қой, бəрі сіздің арқаңыз, – дейді директор.

	– Жо-оқ, өзіңнің қамқорлығыңның нəтижесі, – деп көнбейді Балекең.

	– Əйтпесе осының бəрі Тыныштықтың арқасы, – дейді əзілдеп парторг.

	– Е-е, Елеужаным болмаса, – деп қалды кемпір. Отырғандар жамырай күлісіп, бір толқып басылды. Журналист қауымның мұндай кісілерге бүйрегі бұрып тұратын қашанғы əдеті емес пе. Аудандық газеттен бастап республикалық газет-журналдан, радиодан Елеу Исаевты арнайы іздеп келушілер табылды. Əдепкіде Елекең олардың қойған сұрақтарына қысылып, не деп жауап қайтарарын білмей, талай сасқаны бар. Тағы да барлығының сұрақтары да біркелкі келеді: «Қай жылы туғансыз! Əке-шешеңіз бар ма? Қанша балаңыз оқиды? Шопандық тəжірибеңіз туралы айтсаңыз? Қай жерді жайлайсыз? Қыстауыңыз? Балаларыңыз қанша?» деген сияқты болып келе береді. Бұл бəрін бір-екі ауыз сөзбен тамамдайды. «Жағдай осы, еңбек етіп жүріп жатқан жай бар. От басым аман, қора-қопсы бүтін», – деп, жез мұртын сылап, күліп тұрғаны сол. Бірде осындай əңгіменің үстіне Жұлдыз тап болып, шыдай алмай əкесі үшін өзі жауап береді, əлденеше алған грамоталарын, медальдарына дейін жайып салады. Иса қай жылы туды, қай жылы қайтыс болды, апасы мен жеңешесінің өздерінің аттарын шетінен жіпке тізгендей етіп айтады. Сосын сандықтың түбінде жатқан əкесінің барлық документін жинап-теріп орталықтағы үйіне алып кетеді. Бұдан былай іздеп келгендерге:

	– Барлық документім орталықтағы үйде, сонда барып керектеріңді тауып ала беріндер, балалар біледі, – деп қарап тұратын болды Елекең.

	Жұлдыз əкесіне бір бөлмені əдейі арнап, оның қабырғасына «Еңбек – ер атандырады» деп үлкен əріптермен жазып қойды. Одан төмен алған күллі орден, медаль, грамоталарын, газет-журналға шыққан очерк, мақала, фотосуреттеріне дейін де қыстырылды. Əкесі мен шешесінің қағаздарын қосып тумбочкаға салды. (Екі жылдан кейін тағы бір Алтын Жұлдыз жəне қосылды). Тыныштық «Батыр ана» атанды. (Екінші қабырғаға апасының, əке-шешесінің, өздерінің ішінен оқу озаты болғандарының суреттерін үлкейтіп іліп, «Құрмет қабырғасы» деп, ең үстінен баттитып бұған да ілді. Есіктің маңдайшасына: «Исаевтар семьясының музейі» деп жазып, аузына оймақтай құлып сала салды.

	...Машина сигналынан Жұлдыз тысқа жүгіріп шықты. Көк дарбазаны ұрғылап түрған совхоз парторгі екен, таныды.

	– Сəлеметсіз бе? – деп, əдеппен төмен қарады.

	– Елекең үйде ме? – деді парторг.

	– Апамды алып түнде «Водовозбен» кетіп қалған.

	– Қап, үстінен басамыз ғой деп едік...

	– Үйге кіріңіздер.

	– Кеше келгеніңде дəл болатын еді, герой осында жүр еді, – деп парторг мысық мұртты, жылтыр қара жігітке қарады.

	– Жарайды, жайлауына-ақ барармыз, – деді жайбарақат ол.

	– Оған машина жараса де, – деп түйілді парторг.

	– Жарамай тоқтап қалған жерінде жаяулаймыз да, – деді анау да өктем. – Қашан болсын «сынып тұр» деген сөзді естиміз, əйтеуір...

	– Əй, осы, журналистер-ай, тілдеріңді безеп... Ал кеттік ендеше...

	– Осы Исаевтың өз үйі ме? – деп күбір етті журналист парторгке.

	– Мұнда балалары оқиды, сатып алып қойған ғой.

	– Балаларының өздері ғана тұра ма?

	– Өздері тұрмағанда ше? Үлкен шешелері бар, жетпістен асып кеткен...

	Журналист барған сайын елеңдеп, ойына əлдене түскендей машинаға мініп тұрған жерінен:

	– Үйге кіре шығайықшы, – деп өтінді.

	– Кіргенде не түседі, үлкен кісі болса жоқ, жайлаудан кездесесің, – деді парторг.

	– Сонда да болса кіріп шығайық, балалары қалай тұрып жатыр екен, білейік... – деп, журналист те қоймай машинадан лып етіп түсіп, көк дарбазаның есігін аша берді. Соңынан парторг самарқау ілесті.

	Үй іші мұнтаздай таза, шашау тұрған ештеңе көрінбейді. Əлгінде «Əй, осы журналистер-ай» деген сөзді Жұлдыздың құлағы шалып қалған. «Көкем туралы жазғалы жүр екен?» деп ойлаған да қойған. Енді сол журналист бөлмелерді ашып көріп, сабақ оқып отырған Қуандық пен Жұбандықты суретке түсіріп алды. Есік-аузында состиып тұрған парторг оң қол жағындағы есіктегі «Исаевтар семьясының музейі» деген жазуға көзі түсіп: «балалардың да істемейтіні жоқ. Елеуде жүрген қандан музей» деп іштей жымиып қойды.

	«Аузына құлып сап қойыпты тағы да...»

	Жұлдыз жүгіріп барып электр шайнекті тоққа тыққан.

	Бұлар шығуға айналғанда:

	– Шай ішіңіздер! – деді батылданып.

	– Рақмет, айналайын, атың кім? – деді журналист.

	– Жұлдыз!

	– Ой, жақсы есім екен! Ең үлкенісің бе?

	– Жоқ, екіншісімін... Əпкем Құндыз Алматыда оқиды.

	– Жақсы, жақсы...

	– Бұл геройдың тоғыз баласы бар, – деді парторг.

	– Он, – деп жымиды Жұлдыз. – Жеңешем жаңадан босанып, апамды сол үшін алып кетті көкем.

	– Он! Тағы бір алтын Жұлдыз босағаға оралды десеңші! – деді журналист жарқылдап. – Бауы берік болсын!

	Шығып бара жатып парторг журналиске есіктегі жазуды көрсетіп еді, ол қайтадан қалт тұра қалды. «Исаевтар семьясының музейі...»

	– Жұлдыз, мына музейлеріңді көруге бола ма?

	– Неге болмасын, болады, – деп, төрде ілулі тұрған кілтті алып, есіктің құлпын ашты. – Кіре беріңіздер!

	«Исаевтар семьясының музейінен» журналист күлімдеп, парторг қызарақтап шықты. Екеуі бірдей Жұлдызға рақметтерін жаудырып, машиналарына барып отырды.

	– Қандай ақылдылық! Неткен ойлылық! Бұл тамаша ғой! – деп журналист шабыттана сөйлеп, ұшатын құстай қомданып, қатар отырған парторгқа бұрылып қарады.

	– Расында да жақсы екен! – деп күңк етті де қойды ол. Содан бұларды үнсіздік басты, əркім өз ойымен болып, алда көсілген қыр жолынан көз алмай қадалды да қалды. Парторг: «Кеше ғана келіп едім, көрдің бе қол байлау болғанын» деп қиналса, журналист: «Исаевтар семьясының музейі, ə... Сабақты ине сəтімен болды. Очерк дайын, қазір тура мына көгорайға етпеттеп жата кетіп жазып тастар ма еді, шіркін!.. Парторг, комсоргтер осындай елең еткізетін нəрсені елемеуі, тіпті хабарсыз болуы қандай ұят!» деп толғанады.

	...Балемер кемпір – оныншы немересі Майгүлдің аяқ-қолын созып, өз қолымен бесікке салды. Тамылжыған май айы болған соң, Тыныштық жай үйге келмей-ақ, киіз үйдің өзін қолайлады. «Балалар əбіржіп қалар» деп, енесін ерте қайтарған. Енді, міне, келе төсек тартып жатыр. Дəрігер келіп көріп «қаныңыз тасыған» деп дəрі беріп кетті. Оны ішіп жатқан бұл жоқ. «Құдайдың ажалы келсе алар, осы уақытқа дейін аузыма салып көрмеген нəрсені енді қайдан салайын деп» бір-екі кесе ыстық шай ішеді, басқа тамаққа тəбеті тартпайды.

	Күннен күн асқан сайын басын көтере алмай, ауруы асқынып бара жатқан соң, Елеуге хабар жетті. Елеу совхоздан машина сұрап алып, облыстағы ауруханаға əкеп жатқызды. Мұнда ұзақ жатпады, араға ай салып, Балемер кемпір о дүниелік болды, топырағың торқа болғыр!

	Қайтыс болардан үш күн бұрын Елеуді қасына шақырып алып:

	– Түнде түсіме əкең бейшара мені қолымнан жетектеп алды да жөнелді. «Қайда əкеттің» десем, тіл қатпайды. Балнисаңнан шығарып, ертерек мені үйге жеткіз, кейін құр-бекер қиналып қаларсың, немерелерімнің алдында жатып өтейін бұл жалғаннан. Ризамын жасағанға! Сендердің алдарыңда алсын деп тілеуші едім, ол арманыма да жеттім-ау деймін, – деген. – Мені əкеңнің жанына қой... Асарымды асап, жасарымды жасаған адаммын ғой, текке əбігерленіп қалмаңдар! «Бұл кемпірдің арты той» деп, ағайынның өзі бас болып, сенің малыңды шашқысы келеді, текке шашылып жүрме!

	Елеудің көзіне дөңгеленіп жас келді.

	– Апа-ау! Ақылшым-ау! Өлмейсің, əлі ерте ғой!... – деді даусы дірілдеп.

	– Ой, балам-ay, қайдағы ерте... Балаларың қиналып қалатын болды да... – деп жатып, көзі ілініп кетті.

	Содан көзін ашқан жоқ, тілге де келген жоқ, сол басын көтере алмаған қалпы үйге əкелген күннің ертеңінде үзілді. Ақ жуып, арулап, өзінің тапсыруы бойынша шалының қасына қойды.

	Артында қызғыштай қорыған қара орманы, қабырғасы қайысқан немерелері, қарағаштай қатып замандастары – бəрі де қалды.

	Аналарының орны үңірейіп, немерелері көпке дейін үйрене алмай жүрді. Жетісі, қырқы өткен соң барып, өзара ақылға келсе, енді мына үйге бас ие болып отыратын адам болмай шықты. Елеудің қиналған жері осы болды. Бұрын тіпті қаперіне алмапты. Бірдеңені жапырып жатпағанымен, шешесінің от басында қалқиып отырғанының өзі арқа сүйер асқар таудай екен.

	– Алаңдамаңыз, көке! Өзіміздің күнделікті істеп жүрген жұмысымыз, – деді Жұлдыз салмақпен. – Жас емеспіз, апам бұрын ақылшы болса, енді жеңешем кеңесші болады. Жиі-жиі келіп, жағдайымызды біліп тұрыңыздар. Бізге сеніңіздер!

	Сенгенде де, сенбегенде де Елеудің басқа істейтін шарасы жоқ еді.

	– Өздеріңе өздерің мұқият болыңдар, сабақтарыңды босаңсытып алмаңдар, – деп, қайта-қайта табыстап, жазғы демалысқа шыққан екі ұлын қырдағы ауылына ала қайтты. Көңілі алажаңқа болып, қимас қазынасынан айрылған керуен басшысындай өн бойы күйрегендей бір күйде кетті.

	Əкесіне қосылып жəне екі бала кеткен соң, үй бұрынғыдан да аңырап қалды. Үрпиіскен күйі бəрі бір бөлмеге тығылып, бұрынғыдай өз-өз орнына жатуға елегізіп, бір-бірлеріне қорыққандарын білдірмей, төсекті жаппай салды.

	Жұлдыз түнімен түс көріп, шошып шықты. Көзі ілінсе-ақ ыдыс-аяқты салдырлатып, электр шайнекке су құйып, тоққа тыққалы жүрген апасын көреді.

	«Aпa-ay, сіз қайтыс болған жоқ па едіңіз» дейді бұл. «Тəйт, «жақсы сөз – жарым ырыс» дейді ол. «Дастарқан жасайын ба?» дейді бұл.

	«Апа! Ап-а...»

	– Жұлдыз, саған не болды, қорқып кеткенімші, – деп Ұлдан оны жұлқылап оятты. – Ұйқысырап жатырсың ба?

	Жұлдыз сыр бермей, не болғанын өзі де білмей, жым-жырт қалды. Тағы да көзі ілінген мезетте: Апасы намаз оқып, құбылаға қарап екі қолын жайып отыр еді, əлі отыр, əлі... «Апа, неғып отырсыз?» дейді бұл. «?» «А-па-ау, сіз... сіз қайтыс болып едіңіз ғой, тіріліп кеткеніңіз қандай жақсы болды. Енді біз қорықпайтын болдық. Көкем мен жеңешем де бізді ойлап уайымдамайтын болды. Түу-у...»

	– Жұлдыз, Жұлдыз десе... – деп, енді бұл жолы Ұлжалғас оятты.

	– А-а, апа, – деп шошып басылды.

	– Мен ғой, саған не болды, – деді сіңлісі. Жұлдыз тағы да тіл қатпай теріс қарап аунап түсті. Содан ұйқысы келсейші. «Бас ие боламын, қорықпаймын» деген мықты мен ғой... Елден бұрын үрейленіп, шошып жатысым мынау...» Осы мезет əлдекім терезені саусағымен шертіп өткендей болды. Мұның жүрегі зу ете түсті, демін ішіне тартып, құлағын түре қойды. Қайтып ешкім дыбыс бермеді. Əлден соң тарс-тарс еткендей ме... бұл тағы да жым болды.

	Содан ұзақ жатты. «Қорыққанға қос көрінеді...» деген рас екен деп ойлады.

	Таң саз берді. Өзін ұстап, бойын түзеп, қатуланып орнынан атып тұрып терезенің алдына барып сыртқа көз салды. Түндегі «тырс-тырс» еткен талдың бір бұтағы, жел сəл «үп» еткенде, əйнекке тиіп қашып, тиіп қашып тұрған.

	«Қап, осыдан ба, енді осындай мінез көрсетсем, Жұлдыз атым өшсін! Апамның атынан ант беремін! Бул менің ең соңғы əлсіздігім... Ақ таң алдында басымды иіп тұрып айтатыным: «өмірімді тек ерлікке ғана бағыштаймын!» дегенде даусы шығып кетті.

	– Саған бүгін не болды, – деді сіңлісінің бірі.

	– Ұйқтай бер, алаңдама, – деп қойды оған қамқорсып.

	Бұлардың келе-келе бойлары үйреніп, терезе тырс етсе де үрейлене қалып, не болса содан секем алып, үрке қарап, бір-біріне тығылғанды қойды. Алғашында таңертең оқитындары ұйықтап қалып, сабақтан кешігіп те жүрді.

	Көптен күрделі жөндеуде тұрып, аяғынан енді тік тұрғызған Дəнбай көршілері тракторын үйдің қасына əкеп қойғалы Жұлдыздарға да жақсы болды. Таңғы жеті болмай Дəкең көк «Беларусын» дар еткізіп от алдырады. От алдырғанда əуелі «пыс-пыс» деп тұрып, «пар-р-р-п-п-сс» деп, жуық маңайдағы шырт ұйқыда жатқандарды бір оятып алады да, қайтып дыбысы шықпайды. Содан əркім үй-үйінен шығып, бұған жақтырмай қарасып, жұмыстарына бет алады. Солардың бірі болып, Елеудің балалары да сумкаларын сүйретіп мектепке бара жатады.

	Ел түскі асқа үйіне қайтады, балалардың алды да сабақтан кеп, түстен кейін оқитындары жинала бастайды. Ал Дəнбай болса тракторының о жер, бұ жерін шұқылап, үсті-басы май-май боп, бір винтін алып, бір винтін салып, бүкеңдеп жүргені сол. Содан ымырт үйіріледі, Дəкең де қолы-басын сүртініп үйіне кіреді. Үйінде отырып, оны-мұны артық бөлшектерін сүрткілеп, майынан арылтып, ертеңгі күннің қамымен екі қолы қарап отырмайды.

	Таң сыз бергеннен орнынан асығыс тұрып, түнімен ойлап шыққандарын жүзеге асыруға құлшына кіріседі.

	«Пар-пар-ррр-пп-сс!» деген дауыстан жақын маңдағы көршілері жалма-жан тұра бастайды.

	– Ox, сағат жеті болған екен, – дейді Исаевтардың бірі апыл-құпыл жастықтан басын жұлып алып. – Тұр, тұрыңдар-ей, Дəнбай ағаның тракторы от алғалы қашан!

	– Əлі уақыт бар, сəл жата тұрайық, – дейді, ұйқысын қимаған екіншісі. – Бүгін ағаң күндегісінен де ерте тұрған ғой.

	– Гаражға неге қоймайды екен, елдің ұйқысын бұзып, тіпті күнімен «парылдатып» сабақ оқытпайтын болды, не онымен жүріп кеткен жоқ онысы, – дейді Ұлдан ағасын «мазақтай» күліп.

	– Күрделі жөндеуден өткізіп əкепті... Жұбандық десе, сен жаман оқысаң өстіп тракторыңды жүргізе алмайсың, білдің бе! – дейді Жұлдыз.

	– Қой-ақ қой, сен де.. – Жүргізем-ей.

	– Жүргізе алмайсың, жүргізе алмайсың, – еп енді бұған Амандық қыстырылады.

	– Кім жүргізе алмайды, сен өзің...

	Осы мезет екі тентек шартпа-шұрт бір айқасып басылады.

	Жаңа оқу жылында бұл үйден тағы да жеті оқушы шықты. Құндыз кетсе, оның орнын Амандық келіп басты. Биыл Жұлдыздың соңғы жылы, бұл да алтын медальдың үміткерлерінің бірі. Тек үй жұмысы, əсіресе бірінші кластағы Амандық қол байлаңқырап жүргені.

	Директор Пірəлі Көлбаевты шақырып алып:

	– Оныншы кластың класс жетекшісі қандай болуы керек? – деді бірде. Ол мүдіріп қалды.

	– Олар кəмелетке толғалы отырған азаматтар, ертеңгі студент, шопан, механизатор... Сондықтан «Сен қандай мамандықты сүйесің?» деген тақырыпта кеш ұйымдастыру керек, – деп директор əңгімесін жалғастырды. – Сосын Исаевтардың үйіне барып сен бас-көз болмасаң, кім бас-көз болады. Сол үйге тұтқа болып отырған Жұлдыз ғой. Демек, шəкіртіңе қол ұшын беріп, қысылғанда бір ауыз ақыл айтсаң, жас балаға ол да демеу.

	«...Жас балаға ол да демеу». Дұрыс-ау, ең алдымен ұстаздардың өзі бой күйездіктен арылмай болмайды екен» деген тоқтаммен Көлбаев биылғы жаңа оқу жылын жаңаша бастаған еді.

	Бір күні класс жетекшісіне Жұлдыз жылап келді.

	– Не болды? – деді мұғалім бəйек болып.

	– Ертаев ағай төрт қоя береді. Өзі менімен əбден ерегісіп алды, – дейді өксіп. – Менін ең сүйіп оқитын сабағымның өзі тарих еді.

	– Бара бер, өзім жеке əңгімелесемін. Ертаев:

	– Алтын жұлдыз тек Исаевтар үшін ғана емес, – дейді түсін суытып.

	– Жақсы оқыса не істейсіз?

	– Менен басқа мұғалімдердің бəрі əкесінің беделіне қарап баға қояды, – десін беті шімірікпестен.

	– Əкесі қарапайым еңбек адамы, атақты шопан, мұғалімдер бас иетін онда басқа қандай бедел бар?

	– Қой беретін беделі бар!

	– Кімге? Сіз осы не деп тұрсыз? – Жасы Көлбаевтан үлкен кісі еді, ашумен даусы қатты шығып кетті. – Кешіріңіз!..

	– Мен білемін ғой, бəрін білемін, жанды жеріңе тиіп кеткен соң, міне, сен де байбалам салып тұрсың. Ылғи көремін Исаевтың үйінен шығып бара жатқаныңды, түстігіңді сол үйден айыратын болғансың ба, жолдас Пірəлі Көлбаевич! – деп, Ертаев мұны төбеге ұрып бір мұқаттым, енді менің алдымда аяғын байқап басып, аузын бағып сөйлейтін болды деген оймен кетті.

	Болған жайдың бəрін директорға айтып еді, ол кісі дереу педсоветке салды. Қортындысы: Ералы Ертаев педагогқа жат мінез көрсеткені үшін есеп карточкасына жазылған ең соңғы сөгісті арқалап шықты. (Бұдан бұрын да талай тырнақ астынан кір іздеп, ең соңында осылай өзі тұтылған).

	* * *

	Республикалық газеттердің біріне «Исаевтар семьясының музейі» атты очерк шыққалы, бұл үйге деген көзқарас бұрынғыдан да жақсарған. Аудандық комсомол комитетінің бірінші секретары Тұрсын Тұрқараевтың өзі келіп көріп, Жұлдыздың бұл игілікті ісін аудандық газетке кеңінен насихаттатқызған. Содан бүкіл Талды ауданында жақсы бір қозғау туып, енбегімен елге танылған көптеген кісінің үйлерінен-ақ, осындай музейлер ұйымдастырылды.

	«Сен қандай мамандықты сүйесің?» деген тақырыпта өткен кеште:

	– Мені туған елімнің тарихы қызықтырады. Ұлы Октябрь революциясынан бергі уақыттың өзіне көз жіберейікші, небір ұлан асулардан сүрінбей өткен. Отанымның тарихына тек сырттай ғана қызығу аз, оны зерттеп білу үшін бүкіл өміріңді арнауың керек. Сондықтан мені тарих қойнауларынан табасыңдар, – деді Жұлдыз Исаева.

	«...Бір биеден ала да туады, құла да туады» деген рас. Екінші класта оқитын Жұбандықтары сабаққа құлықсыз болып шықты. Əпкелері шөкелетіп отырғызып қойып, күндіз-түні үйреткенімен миына қонбады. Оған сабақ үйретіп отырса, оның екі көзі кітап емес, терезеде, ойы Еспеде тұрады. Оған əріптер секіріп ойнап жүрген қозы-лақтай елестеп өтетін сияқты. Екі жыл бойы алфавитті жаттай алмай-ақ қойды. Əкесі келгенде:

	– Мына балаң көк ми, басына түк сабақ қонбайды, əбден ұятқа қалдырды. Екінші класқа ұялғандарынан көшіріп еді тəтелері, енді екіншісінде де табандап отыр. Үйреткенді ұқпайды, мұны не істейміз? – дейді Ұлдан ызадан жарылардай болып.

	– Е-е, шырағым-ау, бəрің бірдей оқып кетсең, кейін жалғыз қалмаймын ба? – деп, жез мұртын сылап Елекең күліп алады.

	– Əлі-ақ оқып кетеді, көндіге алмай жүрген ғой... Сендер қалай жүрсеңдер, бұл да солай жүретін болады, əлі-ақ... Жұбандық, ə...

	– Өздері беске оқы деп қоймайды, əйтпесе үлкен үшпен оқып жүрмін, көке, – дейді баласы жыламсырап.

	Мұнда күлмегенде қайда күледі, бəрі қыран-топан күлкінің астында қалды.

	– Бұл «Дəубасты» сабау керек, – деді біріншідегі Амандық белсенділік көрсетіп.

	– Сен, «бегемот», тыныш отыр, əйтпесе... – деп танауын қорс-қорс тартты Жұбандық.

	– Басың дəу болғанмен, сабақ қонбай шықты ғой, енді сені «қауақ бас» деу керек, – деді Сүйіндік екіленіп.

	– Болды-болды, «Сары шымшық», – деп, оның аптығын ағасы басып тастады. Сүйіндік тырсылдап келіп:

	– Кім «Сары шымшық», сен «Чебурашкасың», – деп Қуандықты иықтан салып өтті.

	– Өтірік пе «Сары шымшық» екенің, – деп, енді бұл Сүйіндікті бастан салып өтті.

	– Əне, бұл екеуінің басы піспейді енді. Көке, мына екеуін тəртіпке салмасаңыз, күндегі істейтіндері осы, – деп Ұлжалғас əкесіне шағым түсірді.

	– Кəне, тентек болмаңдар, – деді де қойды əкелері. Елекеңнің бар мінезі осы. Үстінен түйе ойнақтап жатса да, селт етпейді... Үйіндегі бұдан кішілері де шеттерінен тентек-ақ, малдан шаршап келіп, сəл көз шырымын ала қояйын десе, бірінен соң бірі келіп, үстіне шығып, өкпеге тепкілеп жатқанда, былқ етпейді. «Кəне, тентек болмаңдар», – дейді, бар болғаны сол.

	Ұлдарға қарағанда қыздар бой түзеп, ақыл тоқтатып қалған емес пе, бұлардың арасында дəл мұндай қырғи қабақтық жоқ болғанмен, өздеріне тəн «кикілжің» ұшырасып та қалады. Бұрын Жұлдыз Құндыздың оны-мұны құпиясын байқап:

	– Асылбек! Асылбек, – деп мазақтайтын. Асылбек Құндыздан бір класс жоғары оқитын, интернатта жататын бала. Оның əке-шешесі де шопан. Бірде осы Асылбектің Құндызға жазған хаты Жұлдыздың қолына түсіп, содан бəрі «Асылбек, Асылбек» деп мазақтайды да жүреді.

	Енді Құндыз студент болып кетті, «күлме досқа, келер басқа» деген рас екен. Ұлдан Жұлдыздың «секретін» сезіп: «Талғат, Талғат» деп, соңынан қалмайды. «Қой, текке арандатпа» десе де қоймайды-ау!.. Шамасы Жұлдыздың Талғатпен арадағы достықтарын өз класының қыздары махаббатқа жоритын сияқты. Соны Ұлдан естіп қалса керек. Ал Ұлдан Ұлжалғастың қатерінде жүргенін аңғармайды.

	Осы таяуда үйге Талғат кітап сұрай келіп еді, Сүйіндік оқты көзімен атып, оған жаратпай қарағаны бар.

	– Мынаның қабағы қарс жабылып отыр ғой, – деп еді Талғат.

	– Өзің жай келдің бе, шықшы үйден, – дегені.

	– Оның не, ұят болмай ма? – деп еді Жұлдыз.

	– Маған апам айтқан болатын, «үйге ұл келсе аңдып отыр» деп, – дегені бұрқ етіп.

	Ал күле... Жұлдыз күлерін күлсе де Талғаттан қысылып қалды:

	– Апамның еркесі ғой, – деп оның сөзін жуып-шайды.

	– Жоқ, мен шын айтамын, – деп ол одан сайын қиналады.

	Талғат кітабын алып, ақырын басып, жылыстап үйден шықты.

	– Жұлдыздың адьютанты мықты екен, – деп, ертеңінде балаларға айтып, мəз-мейрам болысты.





6


	Он бірінші перзентінде бұрынғыдай емес, аяғы ауырлап, тымау айналдырып, қайта-қайта мазасы бола бермеген соң, облыстық ауруханада Тыныштық бір айдан астам уақыт тексеріліп жатқан-ды.

	Соңынан əне барамын, міне барамынмен жүргенде, көмекші шопаны жəне ауырып, ол да аудандық ауруханаға түсіп, Елеу бір қолын екі ете алмай, жіпсіз байланды да қалды. Оның үстіне қолдағы Айгүл мен Майгүлден шыға алмады. Əйтеуір, екі үйлі жанға көмекші шопанның əйелі тамақ істеп, жағдайларына қарасып, əзер төтеп берді. Содан Елеу ары ойлап, бері ойлап: «Қой, болмас, бір күн демалысына екі күн қосып, мұғалімінен сұранып, Жұлдыз ба, Ұлдан ба, əйтеуір, қай қолайы келгені келіп отарды айналдыра тұрсын» деп «Водовоздың» шоферынан сəлем айтты. Бір күн əрі, бір күн бері, жеңешелеріне барып қайтпаса болмайтынын хабарлады. Хабар құлағына тиісімен, Жұлдыз үш күнге рұқсат сұрап, сол күні Еспеге келді де, көкесі осы «Водовозбен» шұғыл облысқа жүріп кетті.

	Бұл майдың жуан ортасы болатын. Ойдағы ел мен қырдағы елдің аяқ-басы жиналып, шаруа бірыңғайға келіп, арқаны кеңге салған тұсы. Қыр төсі құлпырып, ойдым-ойдым боп тұтаса шыққан қызғалдақтан көз тұнады, алуан шөптің жұпар иісі танау қытықтайды. Жан-жануардың кекірелеп, жондарын күн қыздырып, енді қайтып қыс болмайтындай мамырлап басып, бейжай алаңсыз күйге түскен, жайлаудың нағыз кемеліне келіп, беделінің үстем боп тұрған шағы еді. Жас төлдің бəрі өз аяғына мініп, отығып, анасының бауырында асыр салып, шопанның киіз кітапшасының тізіміне де іліккен. Бұрын əр отарда жеті жүз аналық бас болса, енді мұның төрт жүзінің соңында бір-бір қозы ілескен, демек, бұл əр шопанның алдында сегіз жүз бас мал бар деген сөз. Ал қалған үш жүз саулықтың қозысы мен жалпы туған егіздің сыңары сойылып, терісі елтіріге жіберілді. Бойдақ қой өз алдына бағылады. Биыл Елеу Исаев совхоз бойынша тағы да алдына жан салмай, əр жүз аналық саулықтан жүз жетпіс бестен қозы алып, атағы дүрілдеп тұр.

	Жұлдыз жайлау суреттеріне қызыға қарап, күреңді жетегіне алып қырға шықты. Отар шүйгінге тұмсық тіреген, бір орнынан жылжыр емес. «Түнге қалып қалма, жас қозы бұта түбінде жатып ұйқтап қалса, күн жарықта мал соңынан өзі-ақ жүгіріп келеді. Ал ымырт үйіріліп, қас қарайып кетсе, басының ауған жағына безіп, жоғалады. Сондықтан ауыл маңына ерте əкелгенің жөн, жер болса от... Оның үстіне ит-құс бар, сақтанып жүр...» – деп, əкесінің қайта-қайта табыстағаны есіне түсіп, өн бойы дір етіп басылды. «Қасқыр шапты дейін дəл қазір... Отар тас-талқан болып үркіп, қайыру бермей тоз-тоз болып кетсе... Бəрінен де жаңадан құйрық байлап келе жатқан ана кішкентай қошақандарға обал-ау... Олар қасекеңнің бір қылғытқанынан қалмас... Қой, оның бетін аулақ қылсын... Шынымен-ақ бір тұстан сап етті дейін... Мен де іле-шала күреңге міне салып, тебініп қалдым дейін... Қасекең менің жас қыз екенімді «біліп» қойып (үлкен мен баланы тез айыратыны рас) өзіме қарсы ұмтылды дейік... Қолымда қауқар қылар не бар? Қамшы. Жо-жоқ, болмайды екен деп, оң жақ үзеңгімді жалма жан таралғысымен суырып алып... ал кеп... ал»

	Жұлдыздың даусы шығып кетті. Күрең басын жерден жұлып алып, екі құлағын қайшылады. Отардың шеті дыр етіп үркіп басылды. Оны көзі шалып қалып, «шынымен-ақ келіп қалғаны ма?» деген ой оған бірден сап етті. Сосын өзінің аяқ астынан жасаған «ерлігіне» рақаттана мəз болып күлді. Ыңылдап əн салды. Түс əлетінде отарды қаққа жапты (Жаңбыр көп болған жылдары құдық суынан гөрі көбіне отар қақтан су ішеді). Кіші бесіннен отардың тұмсығын ауылға бұрды.

	Жұлдыздың бір күні осылай өтті.

	Екінші күні отарды Кемерге қарай өргізді.

	Кемердің қақ төбесінде бір шөкім бұлт үйіріліп тұрғанын Жұлдыз елең қылған жоқ. Отар ауылдан ұзамай-ақ шүйгінге тұмсық тығып, бір орнынан тапжылмады да қалды. Əдеттегідей қызғалдақты кешіп, қайсысын үзерін білмей, оның үстіне қонған көбелекті қуып кетейін десе, жетегінде күрең бар, жерден басын алмай, жүре жайылып, «пысқырып, түшкіріп» тымау тиген кісідей өзімен-өзі. Мұндай жуас болар ма, шылбыры қолынан талай шығып кетсе де, соңынан ілесе береді, əбден мал баққан кісінің ырқына көндігіп кеткен екен, жануар. Бауырынан арлы-берлі бала өтіп жатса да мыңқ етпейтін, бұрыннан танымал болған соң, иен далада сыр мінез адаммен бірге жүргендей сезінді өзін ол.

	Отар алды манағыдай емес, сырғақтап, бүйірлерін теңдеп алған мама саулықтар, бірлі-екі көсем серкелер оқшау шығып, суатқа бағыт алып, бастап барады. «Суаруға тым ертерек емес пе» деп, Жұлдыз жалма-жан жан-жағына барлай қарап өзімен қанаттас жатқан отарларға көз салып еді, олар да суға ойысқан екен. Малдың алдын қайырмай, соңындағы жарқабақта асыр салған қозыларды үркітіп жіберді.

	Күрең де əбден мөлтектеп, басын шұлғып қойып, Жұлдыздың соңынан самарқау ілбиді. Кенет оң аяғын алға аттай беріп, тартып алды. Үрейленгенінен төбе-шашы тік тұрды. Алғашында аңғармаған екен, бір қара шұбар жылан бұл басып кететін болғандықтан, жан далбасамен алдына түсіп алып сумаңдап барады.

	Жалма жан күреңге ырғып мініп, бұрылып кетті. Талай көріп жүрсе де жүрегі аузына тығылды.

	Күрең құлағын қайшылады. Жұлдыз ер үстіне жөнделіп отырып, алға көз салды. Отар Талды өзенін жиектей қуалап, суға бас қойыпты. Күреңнен қарғып түсіп, ауыздығын алып, тізгінін түріп, шылбырын үзеңгіге қыстырып, бос жіберді. Əуелі айнала төңірегіне «жылан жоқ па» дегендей сақтана қарады. Сосын көк майсаның үстіне құлай кетті. Шалқасынан жатып тұңғиық аспанға жағалай көз жіберді. Бір тұсы меңсіз, енді бір тұсы шарбы майдай... Ана жағы тұтасып Кемердің биігімен астасып, тасыған өзен суындай қап-қара боп қопарыла аударылып, төңкеріліп, барған сайын тұтасып келеді.

	Аспан жерге түскендей, шартпа-шұрт күн күркіреп, найзағай ойнады. Жаңбыр сабалап, бұл ойламаған жерден табиғат қатал мінез танытты. Əуелі жүгіріп барып күреңді ұстап, ер-тұрманын түзеп, ауыздығын салып, бөктердегі плащты киіп, белін шылбырмен бір-екі орап, аяқты үзеңгіге салды. Жеделдетіп малдың соңын жинастырып, айқайға басып үркітіп, əзер дегенде бетін ауылға бұрды-ау!

	Жұлдыз отарды суға құлатып «жұмысым осымен бітті» деп ойлап қателескенін аңғармады. Əлгінде аспанды түгел бұлт торлап, күн көзін тұмшалап, жаңбыр жауғанда барып бір-ақ жүгірді емес пе. Енді «қойдың өзі-ақ ауылға заулай береді, мен соңынан ерем де отырам» деген көңілде жүр. Баламысың деген, қашан ауыл маңына жеткенше жеделдетіп айдай беру керектігін қайдан білсін.

	Жаңбыр төпеп жауып, бірден ақ нөсерге айналды. Мына түрімен бүгін-ертең басылатындай емес. Қойлар ықтасын іздеп, қарайған бұта, қандым-қандымның ара-арасын қуалап, сай-саланы паналап, қайыру бермей, ырыққа көнбей, бет-бетімен жөңкілді. Ортасында шыр-пыр болып, көз жасына ие бола алмай, жаңбырға малшынған Жұлдыз есі шығып, жан дəрмені қалмай күреңге қамшы басып отарды орағытып шапқылаумен жүр. Ондағысы енді бір тұстан қасқыр деген пəлесі тисе, ең соңғысы қалғанша мойнын бұрап тастап кете беретін пəлекет дегенді ескергендегісі бұл.

	Арада қанша уақыт өткенін кім білген, бір кезде сай-саладан көпіршік атып, сарқырап су ақты. Дəл мұндай болады деп Жұлдыз ойламаған-ды. «Мə-ə-ə-ə» деген қозының даусы шыққан жаққа қараса...

	Мəссаған! Бір қозыны тасқын су ағызып барады, аттан түсіп жалма-жан соңынан жүгіргенше болған жоқ, қозы көзден ғайып болды. Енді қозы кеткен жаққа қарай жан ұшыра жүгірді, келсе... Он-он бес қозылы қойдың дəл түбінен арна алған жаңбыр суы, кəдімгі көктемгі тасыған өзендей қақпақыл атып, төмен қарай жөңкілген екен. Қырдың қиыршық бос топырағын су орып, бара-бара ендеп-тереңдеп барады. Мұны көргенде Жұлдыздың жүрегі зу ете түсті, бірден шешімге келді. Қалайда қойларды ол жерден айдап, не сүйреп шықпаса, əлгі қозының кебін құшары анық. Қамшымен бас-көзге сабалағанмен былқ етпеді, мəңгүрт топалаңдар... «Қазір тасқын су шайып кетеді ғой» деп, кіжінгенмен, Жұлдыз түгіл, Елеудің өзі келсе де «ұғатын» емес. Ақыры біртіндеп сирағынан тырмыса сүйрелеп, қырлау жердегі қандымды паналаған топ қойға əкеп қоса берді. Арасы елу-алпыс метрдей-ау, шамасы... Бір-екеуін орта жолға дейін сүйрелеп, енді одан əрі өзі-ақ жүгіріп барып қосылады ғой деп ойлап еді, оған ана топалаң бой бермей қайтып қашып кеткені!.. Қап! Шынашақтай қыз сол жерде отыз шақты бас үшін жанын алып-салды. Қозысын екеулеп сүйреп, «Тұшау-тұшау» деп көріп еді, оған қарайтын енелері жоқ, бəрі жай көзге екен, маңырасып, жамырасып, табысып жататыны.

	Жұлдыз əбден қалжырап, екі өкпесі өшіп, үстіндегі көйлегінің өрім-өрімі шықты (плащты о баста-ақ шешіп тастаған). Тілерсегі тілерсегіне соғылысып, ең соңғы демімен алға ұмтылды... Енді аяқ астынан қызып алған адамдай еліріп, елеуреп азынаған жел бас көтерсін. Талшыбықтай солқылдаған нəзік мүсінді жалмап жұтып жіберердей екпіні қатты. Жұлдыз ышқына кеп бір мама саулықтың сирағына жармасып, сүйретуге əлі кетіп: «Əлі төртеуі қалыпты, бұл не деген жуас мал, өлетінін сезіп, менің соңымнан ере берсе ғой. Тұшау-тұшау-у...»

	Бұл Жұлдыздың соңғы ойы еді, ең соңғы...

	Көзді ашып-жұмғанша болған жоқ, бес қой паналаған қандым, сосын… Жұлдыз... – бəр-бəрі бір-ақ түйдектеліп, жоқ болды да кетті!

	Қыр басында суға шылқып, жермен-жексен боп Жұлдыздың плащы жатты, басын ыққа беріп сол орнында табан аудармай күрең тұрды мүлгіп… ол, бəлки, иесінің қазасын сезіп, азалап тұрған шығар... Əйтеуір, көрші шопандар ат қойып, Жұлдызды іздеп келгенде ең бірінші олар күреңнің қасына келді... Иə, іштері бір жаманшылықты сезгендей состиып-состиып тұрып қалды. Күрең оларға құлықсыз жай басын бұрып қарады да, қайтып сол мүлгіген қалпына түсті.

	– Мына плащтың жатысынан қорқамын, – деп,

	– Маған мына жануардың қарасы ұнамады, – деп,

	– Қой, не тұрыс, тұс-тұсты шолғындап «Жұлдыз» деп айқай салыңдар, бір жерді қалқалап отырған да болар, – десіп, сабаудай-сабаудай төрт салт атты төрт жаққа кетті де, бесіншісі малды түгендей бастады.

	Бір кезде жел сəл саябырлап, жаңбыр пышақ кескендей тыйылған. Жоқшылар қайтып тоқайласып:

	– Ауылға кетіп қалмаса? – деп;

	– Ауылға ат тұрғанда жаяу кете ме? – деп;

	– Ойпыр-ай, Елекеңе не бетімізді айтамыз?! Менің жоғымды білесіңдер, көз қырларыңды салмапсыңдар дейтін болды, – десіп отарды ортаға алып санауға кіріскенде, өкпе тұстан салып-ұрып мылқау шопан жігіт жетті. Өңі сұп-сұр, көзінде іркіліп жас тұр. Қолымен ымдап, бұларға «соңымнан еріңдер» дегеннің ишаратын жасады. «Мынау бір сұмдықты білген екен» деп, аналар аттарына асығыс мініп, тебіне түсті. «Не білесің?» деп, бұлар жамырай сұрасып, үрпиісті. Ол болса басын шайқап, ыммен бірдемелерді айтты келіп, айтты келіп... Сосын басын шайқап, екі иығы селкілдеп, булыға жылады да, атты борбайға бір-ақ ұрды.

	Айтқандай-ақ, оның жорамалы дұрыс болды, Жұлдыздың денесі Талды өзеніне таяу Кемердің етегінен табылды. Сөйтсе, бұл да нөсердің астында қалып қойыпты. Не дегенмен көзін малмен ашқан емес пе, жаңбырдың басылуын тосып, отарын сел жүрмейді-ау деген қаңдымы бар жерге байырқалата тұрған. Содан екі күннен бері Елеудің орнына қызы шығып жүргенін ол сырттай байқаған екен. «Мынау алапатта ол не күйде жүр» деп Кемердің бір шоқысына шығып осылай көз салса... Иə, болған оқиғаның бəр-бəрін бүге-шігесіне дейін көреді, əсіресе Жұлдыздың ең соңғы жанталасқан əрекеттерін кейіннен қағазға жазып бергенде, оны оқып, жыламаған ел қалмады. Шыдай алмай: «Азар болса отыз шақты қой селге кетер, өз басыңды сақта» деп айтпақшы болып атқа қонғанымен, төте жолдың бəрі орылып, тасқын алып өте алмайды бұл бейбақ. Айналып келем дегенше Жұлдыз опат болып кетеді...

	* * *

	Сол түні жаңбырдан соң аспан шайдай болып ашылды. Көп жұлдыздың ішінен бір жұлдыз Еспенің үстіне сорғалап барып, ағып түсті.





7


	Созсаң қол, жайсаң құшақ жетпейтін дарқан дала төсінде қырдың шөбі бусанып, сары ала жаз самалмен толқынданып, құлынның жалындай күлтеленеді де жатады. Көгорай шалғынды қуалап жүре берсең, сағым ойнаған құба жон көсіліп, кеңейіп кете береді.

	Қыр отының ішінде изен, ебелек, жусан шөптері жаз аяғына дейін жауын суына шайылып, ашытқан нандай бұрқырап, бөртіп тұрады.

	Кемерден асқан соң, ол машинадан түсіп қалды да, қойлы ауылдың өкпе тұсынан тіке салды. Енді осы арадан жолбарыстың жотасындай жалданып, екі жұмыр жота жарыса басталады. Кеудесі алшақ керіліп, құлама ылдиы қусырыла жайуаттанып, ара-арасы таяқ тастам қазылған құдық-құдықты қуалай етектеп жол шығады. Əр құдық басы сайын екі жақ жотаның жақтауын қабырғалап жатқан тарамыс жолдар үстірттегі отырған шопандар қонысына алып барады.

	Еспе жайлауына табан тірегеннен-ақ Көлбаевтың ойына əр нəрсе түсіп, алға басқан аяғы артқа кете беріп еді. Ылдилап сай табанына түскен мезетте көз алдынан Жұлдыз кетпей, мүлдем тұрып алды. Анық қай тұс екенін кім білсін, əйтеуір, осы жылғалардың бірінде оның шəкірті – Жұлдыз қайсарлықпен опат болды. Өтіп бара жатқан уақыт-ай! Содан бері де арадан лезде-ақ үш ай өте шығыпты.

	Жүрегі аузына тығылып, өрекпіп кеткен соң, биіктеу бір төбенің басына шығып аялдап, жан-жаққа бой салып қарап еді, ол іздеп келе жатқан отар бұл арадан онша қашық болмай шықты. Жұлдыз қайтыс болғанда, бүкіл класс болып көңіл айтып кеткен еді. Сонда, анау бір оқшау көрінген қарауыл бар болатын, қазір соны бірден шырамытып тұр.

	«Мені көрген соң, Тыныштық жеңгей жылап, Жұлдызды тағы еске түсіретін болды-ау!.. Қайтіп басу айтсам екен, ə... Шіркін, өзі де Жұлдыз десе Жұлдыз еді... Бірінші кластан оқу озаты болып келе жатыр еді. Не қыласың, тағдырдың қаталдығы.

	– Мынау біздің Жұлдызжанның класс жетекшісі ғой, – деген дауыс оның ойын бөліп жіберді. Дауыс шыққан жаққа жалт қараса Елекең – Елеу екен.

	– Ассалаумағалейкум! – деп, қысыла барып қолын алды.

	– Əлікісəлем... Иə, Пірəлі-ау, қайдан жүрсің?

	– Е-е, бір шаруа болып... Ертеңгілік қалаға бара жатқан машиналардың біріне міне салып едім. Сіздің үйге арнап келемін, – деді. Не үшін екенін айтпай, іркілді. Елекең бетіне барлай қарап тұрып-тұрып:

	– Жайшылық па, əйтеуір? Ондағы біздің үйге соқтың ба?

	Балалар аман отыр ма екен?

	– Соқтым, соқтым!.. Дін аман, балаларыңыз жаңа оқу жылына дайындық үстінде... Ал мен болсам, Жұлдызға байланысты келдім. Өзіңіз де естіп жатқан шығарсыз, Талды аудандық Советі атқару комитетінің шешімімен мектептің алдынан Жұлдызға ескерткіш орнататын болды.

	– Ескерткіш! Сонда қалай болады өзі... ес-керт-кіш!

	– Оны уағында көресіз ғой. Совхоздың бір көшесіне Жұлдыздың есімі берілді. Ойтал орта мектебіндегі өзі отырған партасы класс бұрышында мəңгі сақтаулы тұрады. Кезінде өзі отряд советінің председателі болған 6 «а» класы енді Жұлдыз Елеуова атымен аталады.

	– Мен түкке түсініп тұрған жоқпын, ештеңе естіген жоқпын, ат қойғыш болсаңдар тап мына жылғаны «Жұлдыз кеткен» десе болмас па, – деді Елекең түнеріп.

	«Жұлдыз кеткен». «Осы арада опат болған екен ғой...» Денесі түршігіп, табан астында не дерін білмей састы.

	«Жұлдыз кеткен...» «Жұлдыз! Жатқан жерің жайлы болсын, Жұлдызжан!..»

	– Жə, үйге бара бер, шырағым. Тыныштық не дейді, əлі... Мен де отардың бетін бері қайырып тастайын. Сусындай берерсің... – деп, күреңін жамбасқа бір ұрып, тебіне түсті.

	Айтқандай-ақ, Тыныштық жеңгей мұны көріп жылап, қызының қылықтарын есіне түсірді. Артында қалған балаларының қатты қайғырғанын, орнының үңірейіп тұрғанын, көз жасын сыға отырып ұзақ айтты.

	Елекең жұмыртқадай екі үйді қатар тігіп қойыпты. Екі үйге кезек кіріп, екі аралықты үздік-создық апыл-тапыл басқаны бар, томпаңдап зыр жүгіргені бар, ұлы-қызы аралас қара домалақтар сабылысып жүр. Өздерін біркелкі киіндіргенімен, балалыққа тəн қылықтары бір-біріне ұқсамайды. Ана бір домалақ қос танауын қорсылдатып қояды. Кекіл шашы күнге күйгендей сарғыш тартқан. Самайының сорасы шығып, сүйерге жер таппағандайсың. Тете өскен тентектер бір шетінен бүлдіріп киіп жүр. Қой бағып, күн сіңген əкеден де, қора түбінде қойшы болып ойнаған, күн сүйген баладан да күн иісі шығады. Түрулі іргеден соққан салқын самал үй ішін желпіп, кеулеп барады.

	– Сенің кигенің ұлдың ескісі, – деп;

	– Иə, саған, өзіңдікі шығар... – деп;

	– Мазақтай береді, апа, – десіп, аяқ астынан екі «батыр» шекісіп қалып еді, үшіншісі арашаға келіп түсті. Жеңгеніне дөң айбат шегіп, күш көрсетіп, жеңіліп қалғанын жұбатып алып кетті. Бұлардың даусынан бесіктегі сəби дыбыс беріп, қыңқылдады. Оны жалма-жан əлгі «жұртта» қалғаны келіп тербетті.

	Ата-анасы балаларының бұл «жанжалын» елең қылған жоқ. Өз шаруаларын жайлап, жайбарақат жүр.

	– Айналайын, сенің атың кім? – деді бұл қарап отырғанша ермек болсын деген оймен.

	– Майгүл-л...

	– Ана бөпенің аты ше?

	– Жұлды-з-з...

	– Қалай, қалай? – деп елең етті бұл. Сөзі түсініксіз, ары кетсе үш жастан аспайды-ау!.. Осы мезет үстеріне Елекең келіп кірді. Пірəлімен қатарласа шынтақтай жатып:

	– Ол біздің Жұлдыз деген қыз болады. Жеңгең таяуда босанған, – деді жез мұртын сылап. – Осында ат қоямыз деп бүкіл ауыл болып «қырылып» қала жаздаған жоқпыз ба? Ақыры Ұлдан жеңіп шықты (Ұлдан Жұлдыздан кейінгі сегізінші класта оқитын қызы). Мен айттым «Орынбасар» болсын деп, шешесі де келіскен. Ауылдастар: «Əлия Молдағұлова сияқты ерлік жасады, Əлия қояйық» деді, ақыры балалар жағы жеңіп шықты.

	– Ұлдан өте тауып қойған екен!..

	– Неге, бəрібір əрқайсысының өз орны бөлек қой, деп Елекең мұның сөзін жаратпай, бөлді. – «Бір тоқтыға бір түп жусан артық бітер» деген, шырағым. Əр баланың өз несібесі болады...

	– Дұрыс қой, Елеке... Құндыз біле ме?.. – деді əңгіменің ауанын өзгертіп (Ол Алматыдағы мединститутқа түскен-ді).

	– Естірткеніміз жоқ əдейі... Оқуына кедергі жасамайық дедік. Күтіп отырмыз. Бүгін-ертең жазғы демалысқа келу керек. Орталықтағы үйге де білдірмеңдер деп айтып қойғанбыз. Кім біледі, жүрегі сезіп қоймаса болар еді, не болса да көз алдымызға келіп естісе дейміз де... Өзі бауырмал-ақ... Жұлдыз екеуі тете өскенмен бір ұрысқандарын естімедік... Кейінгілері де сол ғой. Тіпті Қуандық, Сүйіндік, Амандықтар да сол, айналайындарым!

	Елекең аузына оралған əр баласының атын атап, түсін түстеп, «Атадан алтау тусаң да, бір жалғыздықтың бары рас... Он үш құрсақтан қалған жалғыз мен ғана. Өлгенше өгіздей өрге сүйреп, мені осы жағдайға жеткізген апам ғой, апам! Апа-ау, Жұлдыз немереңіз біздің маңдайымызға сыймай кетті, қапыда айырылып қалдық. Қасыңда жатыр, «табыстыңыздар» ма? Өзі өлгенмен тіршілікте аты қалатын болды. Өзіңіз көп мақтай беретін мұғалім есіңізде ме? Кезінде əке-шешесімен көрші отырып едім, жақсы кісілер еді, əкесіне тартып туған бала екен» деп аузыңыздың суы құрып айтып отырушы едіңіз ғой... Сол Пірəлі Көлбаев деген ұстазы бүгін арнайы келіп, бір хабар жеткізді. Тыныштық екеуміз қатты ойланып қалдық... Ана жақта балалар да естіп жатса керек... Айналайын үкімет пен партия адал атқарған ісіңді көрмей қалмайды екен, ризамыз! Бірақ не керек, Жұлдызжанның көз алдыңда құлындай ойнап жүргені бізге қызық еді де.

	Айтпақшы, тағы бір немерелі болдыңыз, Жұлдыздың атын жаңғыртып – Жұл-дыз-з койдық...» деген ой ағынымен жатып көзі ілініп кетті.

	* * *

	Түс қайтқанға дейін аспан ашық еді. Суатқа құлаған отар қайтадан өріп, өріске шықты. Тас төбеден шаншыла қадалған күн көзін батыстан желкемденіп көтерілген жел ашық аспан күмбезіндегі ақ жабағы шарбы бұлттардың ара-арасын кіріктіріп, қалыңдатып, тұтастыра жапты. Түксиіп келіп-келіп қаңылтыр шатырдың үстіне тас домалатқандай күңгірлей күркіреген аспан əлемінің өн бойы қақырап, сетінегендей болды да, тасыр-тұсыр жаңбыр жауды.

	Бара-бара құйып кетті де, соңы ақ жаңбырға ұласты. Тыныштық жеңгей балаларын үйден шығармай, құрғақта кіргізіп алған баялышты темір пешке көмейлете тығып, Елекеңе су киімдерін кептіріп, жаңалап беріп тұрды.

	Қатар тігілген екі үйдің ішін бірдей сел суы алып, оған кетпенмен қыршып арықша салып, бағытын өзгертіп, туырлық-туырлықтан сорғалап сары ыс аралас тамшы тамып, оны ішінен құрықпен түрткілеп, іркіліп тұрған өлі суларды ағызып, əбден əуреге түскені. Пірəлі де қарап қалмады, жеңгейдің қолынан жұмысын алып, қолғабысын аяған жоқ. Бір кезде су сарқырағандай болды. Құлағы қағыс естіген шығар деп қалып еді, онысы бекер болды.

	– Бұл не сарыл? – деді жеңгейге. Тыныштық жеңгей күрсінді.

	– Бі-з-дің Жұлдызды жұтқан тажалың... осы, – деп кеудесін қысып келген долы бір күш жас болып көзінен сорғалады. Бұл жердің жаңбыры үнемі қатты болды, сырын білмеген адамға алмағайып, ажалынан үш күн бұрын жуадай солдырады.

	Пірəлі атып тысқа шықты. Мана қорада байлаулы тұрған қарагер атты көрген. Сабалаған жаңбырды елемей, аттың байлауын шешіп алды да, қарғып мініп Елекең жүрген жаққа құйғытып ала жөнелді.

	– Е-е, жайшылық па? – деп, Елекең оның бұл келісінен шошып қалды.

	– Жай... Егер отарыңыз ығып кетеді демесеңіз. Жұлдыз кеткен сайды көріп қайтайықшы, – деді.

	Елекең қой ішінде басын ыққа беріп тұрған күреңге қарай үн-түнсіз жүре берді. Келіскенін біле қойды. Атқа мініп жатып:

	– Тездетіп барайық та қайтайық. Мына топалаңдарға сенім жоқ, ана суға біреуі бастап түссе, қалғаны түгел соңынан еріп, қайыру бермей кетеді. «Қой аузынан шөп алмас...» депті ғой біреулерді. Сонда момындығына бола айтса керек, – деді.

	Жаңбырлы иен даламен Жұлдыз кеткен сайды бетке алып екеуі ат қойып келеді. «Ой, бауырым, ой, бауырым...» деген сөз еріксіз лықсып кеп Пірəлінің көмейіне кептелді де қалды. Бірақ сыртқа шығармауға тырысты.

	Əне-міне дегенше, жетіп-жетіп келді. Денелері қызып қалған жарау аттар ойнақшып, ауыздығымен ойнайды.

	– Міне, бі-з-дің...

	Елекеңнің жүзін жуған көз жасы ма, жоқ, жаңбыр суы ма, əйтеуір, мөлтілдеп тұрып-тұрып үзіліп түсіп жатыр...

	Сарқырап аққан, дөңбекшіген, бүктетілген, ақ көбік шашқан сел суына қарап тұрып жүрегің шіміркенеді. Бір қараған соң қайтып көруге беттей алмайсың. Бұл, бəлки, Жұлдызды еске түсіріп тұрғандықтан да болар. Ат басын тез бұрып, келген іздерімен желе жортып кетті. Екеуі де қайтып бір-біріне тіл қатқан жоқ.

	Бұл аймақтың тағы бір ерекшелігі, сол түні жаңбырдан соң аспан шайдай болып ашылады. Жұлдызды сел алып кеткенде де тап осылай болған еді. Жыпырлаған, жымыңдаған жұлдыздарға еріксіз көзі түсіп, Пірəліге соның бірі Жұлдыздай болып елестеді.

	Ол күн шықпай үлкен жолға түсті де Кемердің құлама құзына дейін келді. Жартасқа шығып, түндегі қонып шыққан үйіне қарады. Елекең қойын енді өргізіп барады екен. Қайырлы таңның шұғыла шуағы түсе ауыл-аймақ жабыла ояныпты. Таңғы дауыс алысқа жетеді деуші еді.

	– А-а-а! А-у-у!

	Заңғар-заңғар жақпар тастар жаңғырықты. Одан соң қимастықпен қолын бұлғады. Елекең де костюмін бұлғады... Бақса, созыңқы отарының соңын үркітіп барады екен ол.





	Оглавление

	1

	2

	3

	4

	5

	6

	7





