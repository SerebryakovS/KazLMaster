	Мəлік Отарбаев

	Ойқазан



	(Ойтолғау)





	Ата ақылын, ана мейірін бойыма сіңіріп, өмір жолын көрсеткен ардақты

	әкем Нұржан Түкешұлы мен аяулы анам Гүлназ Махамбетқызына

	арнадым.





	Бұл кітапқа қаламгер Мәлік Отарбаевтың қоғам, заман, тағдыр туралы ой-толғаулары топтастырылған. Әдеби-философиялық, педагогикалық, психологиялық жағынан ақыл-санаға шуақ түсіретін қысқа толғамдар – оқырманнан ылайықты бағасын алып жүрген дүниелер.

	Адамдар арасындағы қарым-қатынас, өмірлік құндылықтар, асыл сезім, көркем мінез қалыптастыру тақырыптарындағы мәнді ой-көзқарастар қызықты жазылған, тартымды оқылады. Терең ойларға бастайды. Кітаптың ерекшелігі – рухани әлемімізді байытып, Ақиқатты тануға жетелейтіндігі.

	Кітап жалпы оқырман қауымға арналады.





ТАҢҒЫ ШЫҚТАЙ МӨЛДІР ӘЛЕМ




	Көне дәуірде өмір сүрген дана, ойшыл жандардың уақыт көшімен бірге ілесіп, бүгінге жеткен ой-толғамдары біздің сана-сезіміміз бен ақыл-парасатымызға ықпал етіп, ықылым заманнан бергі дүние сырын шертеді емес пе.

	Ендеше, мәңгілік деген ұғымның аспанында Асан қайғы бабамыз айтқан «таза, мінсіз, асыл сөздің» жұлдыздай жарқырап көрінетіні хақ.

	Ендеше, күні мен түні ауысқан сайын жаңасы ескіріп, ескісі тозып, жасы өсіп, қариясы бақиға көшіп жатқан дүниедегі бүгінгі ұрпақтың ертеңгі күнге қалдырар қымбат қазынасы да осы – таза, мінсіз, асыл ой болмақ.

	Ендеше, көне дәуірден келіп жеткен асыл мұраға біздің ғасырымыздың да, келер ғасырдың да ой-қазыналары там-тұмдап қосылып, уақыт көшімен мәңгілікке сапар шеге берері анық.

	Бір қызығы, «ойды ой қозғайды». Ақыл қазынасы жан дүниеңе нұр болып құйылады. Күн шуағына қарай қуана ұмтылған табиғат секілді сана-сезіміңде, жүйке-тамырыңда бір жылы ағыс пайда бола бастағанын сезінесің. Ал содан соң, өз көңіліңде де бір жаңа ой бүршік жарып, гүл болып ашылады. Сөйтіп, дүние түрленіп, құлпыра береді. Өйткені, таза, мінсіз, асыл ойдың бәрі де ізгілікке, имандылыққа шақырады емес пе.

	Содан да болар, дүниежарыққа ой көзімен қарайтын, пікірі орнықты, сөзі салмақты жандарға көпшілік әрдайым үмітпен, сеніммен қарайды. Көне дәуірден бастап, бүгінге дейінгі ойшылдардың, философтардың ой-толғамдарына, шығармаларына деген ықылас-құрметі де ерекше. Ал енді, халықтың өзінің төл туындысы болып саналатын мақал-мәтелдер мен нақыл сөздердің күнделікті өмірімізден алатын орны бөлек, әрине. Сонымен бірге, мерзімді баспасөз беттерінен зиялы замандастарымыздың, қаламгерқауымның,өнерсаңлақтарының ой-толғамдарын көре қалғанда, бірден үңіліп, тездетіп оқып шығуға құмартатынымыз тағы бар. Өйткені, жылт еткен ойдың ұшқыны жан дүниемізге сәуле түсіргенін қалаймыз.

	Міне, осындай бір сәулелі, таза ойлардың тізбегіне кезігіп, республикалық мерзімді басылым беттерінен көрген сайын үңіліп, оқып, зерделеп жүргенімізге біраз уақыт болған-ды. Ол ой-толғамдардың авторы – жігіт ағасы дейтіндей жасқа әлі жете қоймаған, бірақ, ойы терең, білім-білігі өте жоғары жігіт – Мәлік Отарбаев. Мәлік көпшілік оқырманға «Диалог Еуразия» («da» Қазақстан) журналының Бас редакторы, түрік ойшылы Фетхуллаһ Гүленнің «Баян» атты әдеби-философиялық шығармасын түрік тілінен тікелей тәржімалаған шебер аудармашы ретінде жақсы таныс.

	Енді міне, мерзімдік баспасөз беттерінен оның кәусар бұлақтай мөлдіреген ойларын оқып, қиын да қызықты, ұзақ та «Абай жолы – Алланың жолы.

	Хәкім Абай не жазса да, иманның нұрымен, көкіректің көзімен суарды емес пе? Абай атаны білмейтін, танымайтын қазақ жоқ. Бірақ «абайша» өмір сүріп жүргендер аз,» – дейді ол «Абайша өмір сүру» атты ой-толғауында.

	Расында да, солай. Бірақ ежелден белгілі ақиқатты айта отырып, автордың жаңаша түйін жасап, тың көзқарас білдіргенін әуелде аңдамай да қалатын сияқтымыз. Мұндағы ең басты ой – «Абайдың жолы – Алланың жолы» екендігін еске алуда болып тұрған жоқ па. Демек, Алла Тағала жаратқан жарық дүниенің, Алла Тағала берген өмірдің қадір-қасиетін біліп, Алла Тағалаға тәуба етіп, шүкіршілік қылған пенделердің ғана Абай жолына түсе алатындығы және оны түсіне алатындығы ақыл-санамызға толық жетуі керек емес пе.

	Барлық күнә – Алла Тағаланың бар екенін бір сәтке болса да естен шығарып алудан басталады. Абайдың жолы – Алланың жолы екені күмәнсіз.

	«Адамның мінез-құлқы өзгермейді, деседі.

	Адамның мінезі өзгермесе, екі жүз мыңнан астам пайғамбарлар мен милионнан астам әулиелер туар ма еді? Парақтар мен кітаптар түсер ме еді?» – дейді автор толғанып.

	Әдетте, біреуден әбден көңілі қалып, тауы шағылған шақта, көпті көрген көне-көз қариялардың: «Әй, оны қойшы! Көрген-білгені, туа біткен мінезі сол да!..» деп ренжитінін естуші едік. Бұл – әлгі адамға деген үміттің үзілуі, сенімнің жоғалуы сияқты өте ауыр үкім болатын.

	Жалпы, адам бойындағы туа біткен мінез жер қыртысындағы кен сияқты өндіруді, қорытуды, қалыпқа құюды, өңдеуді қажет ететін болса керек. Бәлкім, бұл – өмір бақи жалғаса беретін рухани-шығармашылық еңбек десек те қателеспейтін шығармыз.

	«Ақыл-санасына ілім мен ғылым, көкірегіне сенім мен имандылық қондырған адам өмірге жауапкершілікпен қарайтыны даусыз. Себебі, ол әрбір іс-қимылының есебін Ұлы Сотта беретініне кәміл сенеді», – дейді Мәлік өзінің «Жауапкершілік» атты ой-толғауында.

	Яғни, бұл жауапкершілік адам мінезіне берік қалып іспетті. Өйткені, өмірге жауапкершілікпен қарайтын адам өзінің әрбір іс-қимылын ойланып жасауға, тиянақты, мұқият болуға тырысады. Демек, мінез де қалыпқа түсіп, түзеліп, ақыл-оймен үйлесім таба біледі.

	Ішкі әлеміңде бүршік жарып, гүл болып ашылып, содан соң жеміс секілді пісіп, жетілген ойдың жарыққа шығып, айналаңдағы адамдардың рухани азығына айналғысы келетіні, зер салып, бағамдай білген кісіге, расында да, тылсым сыры бар, қызық құбылыс. Осы ретте, ойдың да жаны бар-ау дейсің. Өйткені, оның да тіршілікке ұмтылып, өмір сүргісі келетінін сезінесің.

	Сондықтан да, Мәліктің жан дүниесінде пісіп-жетілген ойлар қалам ұшына өздігінен ілініп, ақ қағаздың бетіне бірінен соң бірі тізіліп қонып жатқандай болып көрінеді. «Демек, өмір сүруге хақысы бар, халық жүрегіне жол табатын ойлар» екені анық.

	Күнделікті тіршіліктің санаңдағы күл-қоқысына от ұшқыны сияқты лап етіп тиіп, өртей жөнелетін жалын секілді өткір ойлар жан дүниеңді әп-сәтте тазартып өтетінін қапысыз сезінесің. Айталық...

	«Қазақтың Құдайы бір, пайғамбары бір, жері бір, елі бір, мәдениеті бір, тілі бір, діні бір, ата-бабасы бір, анасы бір...

	Сонда бізді не бөледі?» – дейді Мәлік. Осыдан соң-ақ, бізді ішімізден де, сыртымыздан да бөліп жатқан сан-сапалақ, кір-қожалақ, пасық-сасық ниеттер мен көзқарастар, пиғылдар мен мақсаттар көз алдыңнан тізбектеліп өте береді. Олардың мынау таза да тұнық, өжет те қайсар ойдың тұтқынына айналып, шарасыз халде ілбіп бара жатқан сәтін көргендей боласың.

	Біздің бірлігімізді сақтайтын тап осындай таза ой бәріміздің де кеудемізде бұғып жататын сияқты. Бірақ, сол бір қайнардың көзін шөп-шалам, күл-қоқыс секілді әлгіндей теріс пиғылдармен бітеп, жасырып, жауып жүргендер қаншама десеңізші...

	Ойдан ой туып: «Иә, біз осы неге бөлінеміз?», «Не бөледі?», «Кең байтақ жері бар, бірақ, бодандық дәуірінде халқының тең жартысынан айырылған қазақ ұлтының ішіндегі жүздік, тайпалық, рулық бөлінушіліктер неден туындайды?» деген сауалдар жаныңды шырқыратып, намысыңды түйрейді.

	Теріс пиғылдың төркіні – өзімшілдік. Түптеп келгенде, ол атақ, даңқ, байлық, мансап үшін ұлтын да сатады.

	Міне, өстіп, Мәліктің ой-толғаулары санаңды ширықтырып, жаныңды тазартып, еңсеңді көтеріп, биікке көз салуға шақырады.

	«Жас қабілетті кең ортадан тартып алып, тар жолға салып жіберу – еліне жасалған ең үлкен қиянат.

	Қоғамға біртұтас қарай алмайтындар қоғамдық мәселелерді шеше алмайды», – деп жазады Мәлік өзінің «Қиянат» деп атаған ой-толғауында.

	Бұл да оқырманның ой-санасын шетсіз, шексіз кеңістікке қарай жетелейтін ой. Ықыласы түсіп, Алла Тағаланың өзі сүйіп жаратқан Адамның ақыл-парасаты мен білім-білігі қандай деңгейге дейін көтеріле алатындығы Ұлы Жаратушының өзіне ғана аян. Оған Пенденің бөгет болмағы ауыр күнә.

	Жас, ақылды, дарынды азамат Алла Тағаланың елге жіберген ырысы. Ендеше, сол ырысты әлдебір пайдакүнем, дүниеқоңыз, теріс пиғылды пенденің төгіп-шашып өз игілігіне ғана пайдаланбақ болуы, иә болмаса, билігінен бақ тайып, ұят кетіп, келешегі күңгірт тарта бастаған көрсоқыр қоғамның оны бағалай алмай, басынып, қор етуі – болашаққа балта шабу емес пе.

	«Еркін ойлау – ой-сана тәуелсіздігін сақтауға байланысты. Еркіндік «кепілге» берілсе, өмір бойы «ипотекалық» төлемді төлеу керек болады. Мансапқорлыққа құл болған ой еркіндігінен айырылады. Ой-сана тәуелсіз болмаса, өзінің емес, өзгенің қалауынша жыр жырланады», – дейді Мәлік Отарбаев өзінің «Ой бостандығы» деп атаған ой-толғауында.

	Бұл, әрине, мәңгілік мәселе. Кеше де, бүгін де солай болған және ертең де осылай болып қала береді. Мынау фәни дүниенің жалған Әміршісі секілді алдамшы, аяр Мансапқорлық жұмыр басты, екі аяқты пенденің көңілін тез жаулап, өз әмірін бұлжытпай орындауға ұмтылатынына бәріміз де куәміз. Кейде тіпті, «бес күндік» жалғанға қонақ болып қана келген жанның мұнда мәңгілік билік жүргізе алмайтынын және мәңгілік құл болып та қала алмайтынын анық біліп, көріп тұрып, әлгі Мансапқа бас иіп, мәңгілік билік ретінде танып, мәңгілікке құл болуға ұмтылатынына қайран қаласың.

	Шындығында, бұл – өзімізді қорлау емес пе?! Алла Тағала берген өлшеулі ғана ғұмырдың мәнін түсіне алмай, сайтанның соңынан еріп, сайқымазақ болу емес пе?! Міне, осылайша, ойың ширығып, санаңда бір серпіліс пайда болып, таңғы шықтай мөлдіреген ой-толғамдардың бірінен соң біріне үңіліп, қызығып, құмарта бересің.

	Әрбір ой – алыстан қол бұлғап, өзіне қарай шақырып тұрған рухани жаңа әлем секілді. Оның қандай әлем екендігін әуелі оқып, көңілге тоқып, бағамдай білген сәтте ғана анық сезінесіз.



	Нұрғали Ораз,

	Халықаралық «Алаш» әдеби

	сыйлығының иегері

	(«Ана Тілі» газеті. №29/2010 жыл)





ӨМІРДІҢ ӨЗІ – РАМАЗАН





	Ой түбінде жатқан сөз, Шер толқыса шығады.

	Асан Қайғы



	Кейбір бастар ішінде дәнегі жоқ жаңғаққа ұқсайды.

	Ондайлар көп қой. Бір кем дүние.

	Шерхан Мұртаза





Сынақ




	Әркімнің таразыда тартылған өлшеулі өмірі – үлкен сынақ аренасы.

	Кейде тапқан табысымен, кейде жоғалтқан бар-жоғымен сыналады.

	Адамзат бірыңғай тестілеуден өтеді.





Абайша өмір сүру




	Абай жолы – Алланың жолы.

	Хәкім Абай иманның нұрымен, көкіректің көзімен суарды емес пе?

	Абай атаны білмейтін, танымайтын қазақ жоқ. Бірақ «абайша» өмір сүріп жүргендер аз.





Батпақ




	Сенімін жоғалтқан, иманынан айрылған адам үмітінен ажырап жалғыз қалатыны сөзсіз.

	Үмітсіздік ұйығына үйіріп әкететін батпақ сыңайлы.

	«Шаруам бітті!» дегеннің шаруасы бітеді.





Топырақ




	Қайтыс болғандарға «Топырағы торқа болсын!» деп тілейміз.

	«Бақилықтың жаманы болмайды,» – деуші еді Жәмекеұлы Түкеш атам. Топырақтың торқа болатыны сондықтан.

	Топырақтан бай, топырақтан жомарт мына тіршілікте не бар?

	Топырақтан бәрі шығады.

	Әйтсе де, ол әманда ең елеусіз болып қала бермек.





Бата




	Әйтеке бидің «Жаңбырмен жер көгерер, батамен ел көгерер» деген ұлағатты сөзі бар.

	Ел мен жерді көгертетін, жүрекке сенім ұялататын, ақылға парасаттылық қондыратын бұл қандай бата десеңші?!

	Бұл – рухы бар, жаны бар бата; жаттанды бата емес.





Ең құнды туынды




	Дүниедегі ең қымбат туындылардың бірі – П.Пикассоның салған суреті. Мұндай жоғары бағаны сурет галереясында ғана береді.

	Адам – Ұлы Суретшінің ең құнды туындысы. Алайда, бұл туындының да бағасы өзгере бермек.

	Иә, құрамы бір көмірден де алмас туады.





Мінез




	Адамның мінез-құлқы өзгермейді, деседі.

	Адамның мінезі өзгермесе, екі жүз мыңнан астам пайғамбарлар мен миллионнан астам әулиелер туар ма еді? Парақтар мен кітаптар түсер ме еді?





Ниет




	Қытайлықтар: «Желкен қайда қараса, кеме де сол бағытта жүзеді» дейді.

	Амал да ниетке қарай қалыптасады. Түзу ниет салиқалы амалмен толықпаса, ниет етудің қажеті шамалы.





Сенім




	Егер әлемде «сенімді» арқалаған ақиқат болмаса, сондай-ақ, бірде-бір ой-сана «сенімді» ұялатпаған болса, болмыстың қандай мәні бар?





Жауапкершілік




	Ақыл-санасына ілім мен ғылым, көкірегіне сенім мен имандылық қондырған адам өмірге жауапкершілікпен қарайтыны даусыз. Себебі ол әрбір іс-қимылының есебін Ұлы Сотта беретініне кәміл сенеді.





Өмір өрісі




	Адамның алдында екі жол бар: мына тіршіліктегі ажалға дейін жалғасатын жол және ажалдан кейінгі бақилық.

	Мәңгіліктің ырысы дүние өрісінде өседі.





Ізсіз ізгілік




	Шоқтай қызарған темірге тамған тамшының ізі қалмайды. Буланып, ұшып кетеді.

	Кейде жасаған жақсылығың да сондай....





Кедергінің кішісі жоқ




	Кейде көз алдындағы бір ғана саусақ нұр шашқан күнді көрсетпей жасырады.





Құдіреттің қолтаңбасы




	Қолтаңбалар таңбаны басқан иесін айғақтап көрсетеді.

	Жүзі құбылаға қараған мына табиғат Иесінің таңбасын әрбір жәндікте, әрбір өсімдікте көруге болады.

	Оған көкірек көзі қайда?!





Ұлы сөзден ұлағат




	Саңлақ Сайыпқырандардың бірі:

	«Байлық керек болса, қанағат жетеді. Дұшпан керек болса, нәпсі жетеді.

	Насихат керек болса, өлім жетеді...» – деген екен.





Сақтық




	– Құмырсқа жылына бір ғана бүртік бидай жейді екен!

	Осы хабарды естіген Сүлеймен пайғамбар бір жылға құмырсқаға бір бүртік бидай беріп, кішкентай құтыға қамап қояды.

	Бір жылдан кейін қараса, құмырсқа әлгі бидайдың жартысын ғана жепті.

	Сонда құмырсқадан сұрайды:

	– Қане, жылына бір дән бидай жейтінің?

	– Уа Сүлеймен! Ол ырысты Құдайдың өзі беріп тұрған заманы ғой. Ал, енді маңдайыма жазылған ризығым сен арқылы келеді. Жаратушы Ием еш уақытта ұмытпайды, ал сенің ұмытып кетуің мүмкін. Сақ боп отырған халім осы, – депті құмырсқа.





Аласалық




	Жемісті ағашқа тас лақтырады...

	Биіктігіне бойы жетпесе, қайтесің.





Арман




	Балауса балғын балалық шағыңды, туған жеріңді еске алғанда, сағыныш сезімі жүректі ұдайы кернеп жатады.

	Ностальгияның тұтқыны тәрізді сағыныштан сарғайып, жүдегеннен не қайыр?

	Қазақтың мұңы мен зары – кешегі, бүгінгі және ертеңгі күннің арманы мен аңсары.





Артық сөз




	Даурықпа сөз айтып, қасиетті баянды былғап, сөз бұйдаға салатын кісі үнемі біреудін сөзіне өз сөзін және өз ойын қосып айтатыны рас.

	Ал қосып айтқан бөсіп сөйлейді.





Өмірдің өзі – Рамазан




	Он бір айдың патшасы мүбәрак Рамазан айы да келді.

	Иә, өмірдің өзі – Рамазан...

	Арапа күні – мәңгілікке дайындық...

	Ал Рамазан айт мерекесі – мәңгілікке қарай аттану, туған-туыстарға, жақын-құрбыларға қауышу...





Ортақ құндылық




	Бар қазақтың Құдайы бір, пайғамбары бір, құбыласы бір, жері бір, елі бір, мәдениеті бір, салты бір, тілі бір, діні мен ділі бір, ата-бабасы бір, анасы бір...

	Сонда бізді «бөлетін» не?





Қиянат




	Жас қабілетті кең ортадан тартып алып, тар жолға салып жіберу – еліне жасалған ең үлкен қиянат.

	Қоғамға біртұтас қарай алмайтындар қоғамдық мәселелерді шеше алмайды.





Тәрбие бастауы




	Бала тәлім-тәрбиесі ұрықтың аналық клеткаға түскен сәтінен басталады.





Диалог




	Дінаралық үнқатысу – стратегиялық іс-шара.

	Шығыстың бес жұлдызының бірі Жәлаледдин Руми өз сөзінде:

	«Бір аяғыңды орталыққа (имандылықта) нық қада, содан кейін екінші аяғың жетпіс елді араласын...», – дейді.

	Түрлі тұғырнамаларда бас қосқан ел зиялылары, дін басылары қалың бұқараның құбыласы іспетті.





Ғашықтық




	Мәжнүн тәріздес Жарына ғашық болған адамның бірі:

	«Оны іздеп тапсам өзімді, өзімді іздеп тапсам Оны көре алмаймын», – деген екен.





Ғайбат




	Ғайбаттың ұлы – ғайбат, қызы – өтірік.

	Тұқымы – өсек.

	Жауы – хикмет пен үнсіздік.

	Ғайбат айтқан былықтырады. Сауабы күлге айналады.

	Ғайбатты тыңдап-қолдап отырған өсек-аяңға үйір жандар ғайбатшының ауызына бал жағып, соны жалатып, одан әрі бықсытады...





Құлдық сана




	Жұрт арасын жұртқа еліктеушілік ауруы жайлаған.

	Ежелде еврей халқы сиырға табына бастапты. Сөйтсе, зәулім-зәулім пирамида салған көне мысырлықтар сиырға табынады екен. Ежелгі еліктеуші еврей халқы дамыған елдің жетістігіне қарап, осы ауруға шалдығады.

	Мұса пайғамбар бұл ауруды сиырды құрбан ету арқылы емдейді.





Шындық




	Кейде адам баласы өзі лақтырған тастың астында қалады.

	Шындық еш уақытта өтірік бола алмайды.

	Алайда әр шындықты әр жерде айту дұрыс болмас.





Жол




	Жолаушылар көп, жолды білетіндер аз.

	Жолы болмаған адам жолды білсе де, әр уақытта түзу жолға түсе қоймас.

	Жолды білудің қажеті қалмайтын кездер болады, қасында жолсерік болса...





Ораза




	Ораза жақсылықты үйретіп, жамандықтан жирендіреді.

	Кей адам ораза ұстайды, кей адамды ораза ұстайтын көрінеді.





Ынсапсыздық




	Ысырапшылдық ырысты, ашқарақтық азықты азайтады.





Ой бостандығы




	Еркін ойлау – ой-сана тәуелсіздігін сақтауға байланысты.

	Еркіндік «кепілге» берілсе, өмір бойы «ипотекалық» төлемді төлеу керек болады.

	Мансапқорлыққа құл болған ой еркіндігінен айрылады.

	Ой-сана тәуелсіз болмаса, өзінің емес, өзгенің қалауы бойынша жыр жырланады.





Титаниктің тағдыры




	Кемелердің көбісі теңіздің тентектігінен емес, адамның кесірінен батқан.

	Әйгілі Титаниктің тағдыры да...





Үнсіз айқай




	Үнсіздіктің мұңы мен зары...

	Бұл – ауызына құм құйылған бұйығылық емес.

	Бұл – ырықсыздыққа көнбейтін ықтиярымен өзегіне сіңген құндылықтарға бекемдену және тас қараңғылықта сенім мен үміт шырағын жағу ұстанымы.





Мектеп




	Өркениетті қоғамнан, мәдениетті отбасыдан, өнегелі өмірден асатын мектеп жоқ.





Айырылысу




	Қариялар немерелерін сағынды...

	Ұяға қондырған балаларының сүйіспеншілігін сағынды.

	Жауыз жалғыздық оларды да жаулап алды.





Құрбандық




	Жүздеген жандардың шыбындай қырылып, мыңдағандардың қан жылағанына селт етпейтін жандардың Құрбан айттың кезінде қара тұяқ малға жандары аши қалатыны қызық.





Діңгек




	Сеңгір-сеңгір таулар – жер бетінің діңгегі.

	Заманынан озған заңғар зиялылар – қоғамының діңгегі.





Насихат




	Адамзаттың Асыл Тәжінің (с.ғ.с) төрт кеңесі:

	Кемеңді жаңартып отыр, теңіз өте терең.

	Азығың көп болсын, жол ұзақ. Жүгің жеңіл болсын, асу өте биік.

	Іс-амалыңды шын ниетіңмен жаса, бақылаудасың.





Ескерту




	Көпті көрген ақсақалдың мінбеге шығып әкіміне айтқан сөзі:

	«Кім болдым?» деме, «кім боламын?» деп сұра! Бүгінгі жеңісіңмен мастанба, ертеңгі күніңді есептеп, кішіпейіл бол! Әрбір өсудің түсуі бар екенін есте сақта!»





Таңдау




	Адамның өмірі күн шығып, батқандай-ақ.

	Бір ғана таңдау бар...





Азап




	Азапсыз мінәжат жетім.

	Азабы аз, мінәжаты жоқ ой-толғауда қан-сөлсіз.





Бір




	Келген – кетеді, кеткен – қайтып келмейді.

	Қалатын «БІР» ғана...





Ажырату




	Күнә мен қателік.

	Екеуі ұқсас, әртүрлі ұғымдар.

	Осы ұғымдарды толық ұқпағандар имандылық жолымен жүруден тартынады.





Адал азық




	Рухани кемелділік және ұрпақ тәрбиесі ауызға түскен адал азықтан басталады.

	Азықтың адалдығы өзінде ғана емес, қай жолмен келгендігіне де байланысты.





Сөз ұққан су




	Ғылымның тұжырымы бойынша су адамның сөзін ұғады.

	Бұрынғы молдалардың қара суды теріс ағызатыны бекер емес-ау!





Қирату




	Арабтар «әттахрибу әсхәл» дейді екен, яғни «қирату оңай» деген сөз.

	Бір тал сіріңкенің де орманға әл-қуаты жетеді.

	Ал ну орманды өсіру ше?

	Орманшыға оқыстан айғай салуды батылдық деп білетіндер өмірінде қанша ағаш екті екен?





Қаңбақ




	Кейбір адамдар еш нәрсені ойламай өмір сүреді.

	Әлдекімдер тек қана ойлайды, бірақ ойларын жүзеге асырмайды.

	Ойы жоқ адам өзгенің философиясымен ғұмыр кешеді. Жиі-жиі бір қалыптан басқа бір қалыпқа көшеді. Әр ескен желге қарсы тұра алмай қаңбақтай ұшып жүреді. Олар жанына өмір бітпеген тірі өлік іспетті...





Мен




	«Мен»... барлығы осыдан басталып, осымен бітеді.

	Жаратылыс – Жаратушының айнасы.

	Құдай «мен» дегенді адамға берді. Ал, адам «мен» дегенді эгоизмге айналдырды.

	«Мен» Оның аманаты, «менікі» де...





Ой есебі




	Бір данышпан: «Адамды емес, оның ойын есепке тарту керек. Сонда ғана ақиқатқа жетесің!» – деген екен.





Толық адам




	Әулие-әнбиелер адамдардың қатарында адам болуды ғана тілеген.

	«Кәміл адам» атты биікке көтерілген.

	«Мен – әулиемін! Мен – елдің сүйіншіліген пәленшесімін!» демеген.

	Биік мансап – биік жартас.

	Құласаң, оңбай құлайсың.





Деңгей




	Кәміл адамның ішінен көркем ой атқылайды.

	Деңгейі төмен адамның аузын ғайбат, өсек және өтірік желдей еседі.

	«Бауырым-ау!» дейсің, содан соң артынан өсек сөзбен қуырып жейсің.

	Бұл қандай бауырмашылдық?!





Әділетсіздік




	Біреуі тоқ, тоғызы аш жүрсе – әділетсіздік.

	Тоғызы тоқ, біреуі аш болса да – әділетсіздік.





Тарих




	Бүгінгі күніміз – ертеңгі тарих.

	Тарихты жасағандар мен жазғандар ертеңгі күнмен есептеседі.

	Құмға су сіңіп кетсе де, қалдығы құмның бетінде қалады.





Соңғы Нәби




	Пайғамбардан ешкім аспаған да, аса алмайды да.

	Ешкім пайғамбар бола алмайды.

	Ең соңғы пайғамбар Екі Жаһанның Сәруәрі Хазірет Мұхаммед (с.ғ.с) – Жаратушының адамзатқа тартқан ең үлкен сыйы.

	Ол болмағанда, ақиқатты қайдан білер едік? Жаратылыстың тілін қалай түсінер едік?..

	Ал бүгінгі білгіштердің өз-өздерін пайғамбарға теңеулері қалай?

	«Пайғамбар» деген сөз кейбір жағымпаздардыңүнеміқолданыпжүретін сөз тіркесіне айналды.

	«Құдай» дегенді айтпасақ та болады...





Қайта тірілу




	Үш жүз мың түрлі-түсті жәндік қыста жер астына кіріп көктемде тірілсе, адамның ғана жоқ болып кететіні ақыл мен қисынға қона ма?





Құмырсқа қоғамы




	Ешбір саяси жүйенің немесе доктринаның «иләһи жүйеден» аса алмайтыны хақ.

	Иләһи заңдылыққа бағынып, жаратылыс жүйесімен өмір сүру бүгінгі нәпсі-құмар жүйеге өте қиын.

	Мемлекеттік жүйенің ең үздік құрушылары – құмырсқалар...





Шірік шеге




	Еліміздің көкірегіне сан жылдар бұрын қадалған шірік шегені шығару оңай емес.

	Ар-ұждан түбегейлі тазару керек.

	Ал, ұжданның негіздері: зейін, сезім, ерік.

	Жаратылыс мақсатына қарай бет бұрмай, ердің де, елдің де өз болмысын сақтау қиын.





АҚИҚАТТЫҢ АЖАРЫ





Санаулы өмір




	Ақ қағазға алғашқы сөзімді айшықтау да маңдайыма жазылды...

	Соңғы нүктесін қоюға өмірім жетер ме?





Қағбаның қайғысы




	Жержүзінің кіндігі – Қағба да қартайды.

	Соңғы нәбиден кейін қысыр қалды... Күллі мұсылман әлемі тәу еткенімен,

	дін тағдыры талқыланбайды.

	Мұңайып, жалғызсырап тұрған сияқты...





Сылтау




	Сылтауы қосылған күнәнің салмағы ауыр...

	Есеп бергенде, сылтаудың жәрдемі тиер ме?





Рухани дағдарыс




	Өзін-өзі өлтіру көбінде «дамыған» елдерде белең алған...

	Нәпсіқұмарлыққа негізделген еркіндік – нәпсіге құлшылық.





Құдірет қалауы




	Он сегіз мың ғалам Ұлы Жаратушының қалауы бойынша жаратылды...

	Оның қалауына сай өмір сүрмеген құл «адам табиғатын» қалай сақтайды?





Тұзды түс




	Тастұз жалаған жалмауыздар...

	Түстерінде не көреді екен?





Күн




	Күнбатыста күншығыстың құндылығы сақталған...

	Ендеше, күн батыстан шыға ма?





Қара жер




	Құстай қалықтап ұшып, көк аспанды шарлағың келеді...

	Бәрібір қара жердің құшағына жетпейді-ау?!





Бата мен бота




	Ауызы дуалы ағайыннан бата сұраймын деп, бота сұрайды...

	Ботаның өз жаратушысы бар ғой?!





Өмір пәлсапасы




	Мәңгі өмірге мән берген бір бағбан:

	«Бау-бақшамның жемісін елім жесін!

	Жемісімнің ең тәттісі о дүниеде берілсін!» – деп тілепті.





Кім жауапты?




	Жанын малындай сатып, малын жанындай сақтаған ел тағдыры үшін кім жауапты?

	Жермен жексен болған Әйке елінің ішінде де құлшылық еткен тақуа иелері болған...





Ұлттық күнә




	Тәуелсіздік тұсында тіліміздің тежеліп қалуы – ұлттық күнә!

	Күнә артқан сайын күпірліктің жолы ашылады...





Әйнек жан




	Кейбір жандар әйнек іспеттес... Өзгені көрсетеді, бірақ өзін байқат-

	пайды.





Әйел табиғаты




	Сұлу әйел – гауһар тас, ибалы әйел – қазына.





Пейіл




	Адамның қадір-қасиеті пейілдің кеңдігіне байланысты.

	Қадірін түсіне білгенге...





Портрет




	Мұсылманшылықтың бейнесінен гөрі мазмұны маңызды.

	Мұсылманның суретін қалай салып бересің?





Аят




	Құдай құлға жетпей ме?..





Тұлға




	Тәуелсіздік тұсында туған тұлға қаншама?

	Кез келген сала кенен тұлға тілеп тұр...





Аманат




	«Құран» атты кітаптың әрбір сөз-сөйлемі дұрыс ұғынылса екен...

	«Сүннет» атты тәжірибеге қаншалықты мән берілгені де айқын байқалады.





Ұялшақ Дүние




	Сірә, Дүние Тамұққа қарап ұялатын шығар...

	Егер Ұжмақ болмағанда, Дүниенің сағы сынар ма еді, кім біледі?





Шамшырақ




	Қараңғылық болмай, жарық көрінбейді.

	Қараңғылықты сынағаннан не қайыр? Ең болмағанда, балауыз шам жағыл-

	маса...





Арапа




	Рух ораза арқылы дамиды.

	Рамазанға дайындық бүгінгі күннен басталады...





Ғарыштық тәкаппарлық




	Адам екі жүз миллиард жұлдызы бар ғаламат галактикадағы тозаңның түйіріндей жер планетасында орналасқан.

	Кейде әлгі галактиканы өзіміз жаратқандай көкірек соғуымыз қызық...





Қызмет




	«Басқарудың» орнын «қызмет ету» алса, шіркін...

	Перғауын мен пайғамбардың пәлсапасы осы нүктеде айырылады емес пе?





Ақиқаттың ажары




	Қара жолдың бойында төбедегі мазарлар еріксіз көзге түседі.

	Ақиқаттың ажары – өлім.

	Бір күн келер, бір-ақ күн қалар...





Ауысқан мүдде




	Қой терісіне жамылған қасқырлардың мақсат-мүдделері ауысты...

	Бұрынғыдай ет жегенді қойып, шөп жей бастады.





Әлеует




	Адам керемет бейнеде жаратылды. Қажет десең, періштелерден аса ала-

	тын бейнеде...





Биіктік




	Биік мансап талай таланттарды құртты. Құлатпаса да шірітті.

	Биіктіктен түсе білудің өзі «биіктік»...





Қазақтың кіндігі




	Қазақ елінің кіндігі де, серпіні де – ауыл.

	Бүгінгі күннің ауылы ұзақ жылдар бойы қақпаның аузында баласын күтіп отырған қария іспетті.

	Қарияны тәу ету – бір қазақтың ғана емес, бар қазақтың парызы.





Пырақ




	Ақыл – ақиқатқа жеткізетін пырақ. Кейде тізгінінен тартып тоқтатпаса,

	адастырып, алып қашып кетеді...





Екі күн




	Кешегі күн бүгінгі күннен мүлде басқа.

	Кешегі күннің атқарылмаған міндеті де...





Жетім кітап




	Кітап атты терең дүние жетімсіреп, қол қусырып қалды...

	Бәрінен бұрын өз нәпсісіне дәріс етіп оқитын оқырманның саны азайса, амал нешік?





Қажеттілік




	Жұмаққа жету оңай емес... Тозақ та қажетсіз болмаған.





Парасат




	Табихтың жібі үзіліп, моншақтары жан-жаққа шашырап-шашылып кетті...

	Тас моншақтың көзінен жіп өткізуге де өткір көз керек-ау?!





Жұлдыз жан




	Алпыстан асқан ақсақал теңіздің жағасында жатқан жұлдыздарды теріп жүріп, біртіндеп суға қарай қайта жібереді...

	Бұны байқаған жас бала:

	– Ата-ау! Мынау жатқан жұлдыздардың саны көп қой. Ісіңіздің мәнін түсінбей отырмын? Оның бәрін суға тастап қашан үлгересіз. Бәрі бір емес пе? – деп сұрайды. Баланың сұрағына күлген ақсақал бір жұлдызды қолына іліп алып:

	– Рас, шырағым. Жағада жатқан жұлдыз көп. Бәрінің жанын сақтау мүмкін емес те шығар. Бірақ мына жұлдыз үшін өте маңызды! – дейді де суға лақтырып жібереді...





Ғылым ұясы




	Ғылым мен ілім жүрекке қонбаса, сенім-нанымның қалыптасуы екі талай...

	Жүрекке қонған ілім амал жүзінде көрінбек.





Көз жасы




	Көз жасына жуылған жайнамаз да құрғады...

	Көктен құт қонбаса, жер астындағы байлыққа бүйрегің бұрып тұрады-ау?!

	Керім Құдайға жетер мінәжаттың құдіреті сыздаған сезім мен көз жасына байланысты...





Ұлттық философия




	Ұлттық рухымыз тұншығып, философиямыз өзгерді.

	Ой «зат» аясында айналып жүрсе, сана «дін» діңгегінен ажырап қалса...





Жүйе




	«Демократия! Демократия!..» деп жар салғандар...

	Екі жаһанның бақытын тілеген жанға қандай «жүйе» ұсынар екен?





Заманауи талап




	Тәжірибе жинақтау мақсатымен елді сынақтан өткізу – зұлымдық.

	Заман ел мүддесіне қызмет етпесе, жасалған істен не қайыр?





Байлық пен риза




	«Өлі риза болмай, тірі байымайды».

	Расында, солай.

	Артынан Құран бағышталмаса, ізгі амал жасалмаса, өлі қалай риза болады?

	Тірі жан қалай байиды? Егер Құран оқымай, ізгі амал жасамаса...





Жүрекке басылған мөр




	Иудаға ешкім тосқауыл бола алмады. Менмендік пен эгоизмнің құрбаны...





Өтірік




	Өтіріктің кішісі мен үлкені болмайды. Жалғандықпен өмір сүру жар жағасында жүргенмен бірдей...





Терең дүние




	Жүрек мұхитына көз бен құлақ өзендері құйылып ағады...





Мағрифатқа ұмтылу




	Заманынан озған замандастың мінәжаты:

	«О, Жаратқан Ием! Баршаға таныс болғанымша, бәрінен бұрын Сені жақсы біліп танитын адам болсам...»





Күрес




	Қателігін өмірі мойындамайтын адам басқа біреудің қателігін іздейді...

	Әлемді өзгертемін дейтіндер, әуелі өзінен бастап көрсін.





Жағыну




	Жағымпаздықтан да ысырап туатын көрінеді...

	Біреуге жағамын деп, ынсапсыздыққа түседі.





Ниет




	Бір күні құмырсқа қажылық парызын өтеу үшін жолға шығады екен.

	– Мына жүрісіңмен қашан жетесің?

	– деп, құмырсқадан кекетіп сұрайды.

	Құмырсқа:

	– Иә, жете алмайтыным рас. Бірақ, осы жолда өлсем, қам жемеймін, – деген екен...





Ессіз махаббат




	Мәжнүнге не десең де, Ләйласын ойлайды.

	Онсыз дүние де, өмір де бос...





Мәңгілік сезімі




	Көкірегіне мәңгілік сезімі ұялаған адамның көзқарасы мүлде басқа.

	Бұдан бұрын жаратылыспен танысқандай әркез махаббатпен қарап тамашалайды...





Ынсап




	Иманмен бірге ынсап та жоғалды.

	Пайғамбарға жиырма үш жыл қажет еді, ал бізге ше?





Жетістікке жету жолы




	Өзін ғана ойлайтын адамның халыққа пайдасы жоқ.

	Ел үшін жанқиярлық жасалмаса, жетістікке жету қиын...





Биік мақсат




	Жаманның жақсысы болу – ұлттық мінезімізге жараспас.

	Мақсатың жұлдыз болсын, еш болмаса асқар таудың шыңына жетесің...





Шамасыз шақтар




	Шамасы келмейтін шақтар туады...

	Шамасы бәріне келетін Құдіреттің іске қосылатын заманы туған ғой.





Үміт еткен шайтан




	«Үмітсіз – шайтан». Шайтан үміт үзді десек...

	Рақымы Шексіздің мейір-шапағатына шәк келтірмейміз бе?





Сценарий




	Басқа біреуге сценарий жазғанша, өзіңе сценарий жазып көр.

	Сценарийдің басты кейіпкері де өзің болсаң...





Өзімшілдік




	Өз-өзін ұмытпаған өзгені қалайша еске алмақ?





Себеп




	Бейберекеттіктің басты себептері: надандық пен үрей.





Үн




	Сөз салиқалы сұхбатқа, үнсіздік терең ойға айналса...

	Екеуі де естіледі.





Ғылым




	Ғылым кейбір адамдарды ақиқатқа жеткізеді.

	Кейбіреулерді адастыратын көрінеді...





Адал жол




	Жаратылыстан туған еркіндік...

	Өткен шаққа оралып қайта қамалудан не пайда?

	Өмірден толық ләззат алудың жолы – адал жол.

	Арам жолға түсудің қажеті де қалмайды.





Мейрам




	Бала тәрбиесінің тағы бір тетігі – мейрамдар...

	Мейрам – әртүрлі «ресми» іс-шаралардың, әуесқойлықтың көлеңкесінде қалатын күн бе?





Күдікті Ай




	Ай қаншалықты жарық болғанымен бір жағы қараңғы...

	Бір жағы ақ, бір жағы қара болса, кім күдіктенбейді?





Қыспақ




	Бұрын салынған үйлердің пәтерлері өте тар.

	Қазақ көбеймесін дегені ме?





Сәуле




	«Ұйқы – өлімнің бауыры» деседі.

	Қараңғылық пен ұйқы бір-бірінен ажырамайтын ғашықтар сияқты...

	Сұлулық атаулының бәрі қараңғылықта жасырылған.

	Оны күн сәулесі байқатады.





Пәни өмір




	Жүрегім дүрс-дүрс соғады...

	Жүрегімнің әрбір қағуы өмірдің пәни екенін еске салады.





Құдірет кімде?




	Жасыл жапырақ мезгілі келгенде ғана сарғаяды.

	Жаздың аптап ыстығына күймейді. Құдірет жапырақта ма, әлде...





Сенімсіздікке сенім




	Ізгіліктің де, адалдықтың да бастауы – сенім.

	Сенімсіздікке сенген сұм заманнан сақтасын!..





Пенде




	Тұлға пенде болмайды деп кім айтты? Пендешілікті пайғамбар ғана көтер-

	мейді...





Иманның жартысы




	Тазалық ең лас жерден басталады...





Ит пен шибөрі




	Бұрын керуен өтсе, ит үретін.

	Қазір үретін ит қалмаған. Шибөрілер ториды...





Керемет




	Күніне үзбей бес уақыт құбылаға бет бұру...

	Қазіргі заманда бұдан асқан керемет бар ма?





Қолдағы шоқ




	Қазіргі заманда иман – қоздағы емес, қолдағы шоқ.

	Қолға ұстасаң, қолың күйеді. Ұстамасаң, имансыз қаласың.





Сыншы




	Бұрын сыншылар тұлғаның туындысын сынға тартқан.

	Қазіргі «сыншылар» тұлғаның туындыларын емес, оның төңірегінде туған өсек-аяңды ғана сын садағына алатын болды...





Күлкі




	Комедиялық фильмдегі «ұжымдық күлкіні» түсіну қиын.

	Күлуге мұршаң келмейді. Бірақ «осы жерде күлу керек!» дегендей арғы жақтан бір топ адамның күлкісін естисің де күлмегенің үшін бір шама кінәлі болғандай сезінесің.

	Күштеп күлдіреді.

	Өміршең тақырыптарды көтеретін жиындардың дәл осылай өтетіні шынымен-ақ күлкілі.





Жел




	Шілденің шыжыған күнінде де Сібірдің салқын желі есіп тұрады.

	Жақсыны жаман, жаманды жақсы деп білетін заманның лебі...





Уақыт таңбасы




	Кеңестің кезінде «алуды» үйрендік, қазіргі кезде «ала беруді».

	«Беретін» кезең қашан туады?





Кім қарыздар?




	Құдай үшін жасалған жақсылықтың жауапсыз қалмайтыны аян.

	Құдай үшін жасаған жақсылығыңа Құдай қарыздар болып қала ма?





Текетірес




	Текетірес арқылы қалыптасқан елдің келешегі күмәнді.

	Жапония батыстық ағымға қарсы тұрып дамыды. Енді қазір батысқа қарай ағып бара жатқан сияқты...





Ұстаз




	Бейіт басындағы тас...

	Екі жаһанның сабағын береді.





Адамның қадірі




	Алтынның қадірін зергер біледі, ал адамның қадірін ше?





Неке мен теке




	Неке уақытша болмайды, неке мәңгі-бақи.

	Текеге ұқсамайтынымыз содан...





Ұрпақ




	Балалы болу – үлкен бақыт.

	Бала – аманат әрі сынақ...





Көлеңке




	Мәңгілік пен фәни...

	Ұзақ жолдың бойында тұрған кәрі талдың көлеңкесі...

	Көлеңкеге қызығып кеткісі келмейтін жолаушы ұзақ жолдың қызығынан айырылып қалмай ма?





Амалсыз ой




	Амалымнан қолдау көрмеген ойыма жаным ашиды.

	Мұндай ойдан ой балаласа да, пайдасы шамалы-ау...





Сабырлылық




	Зиялылықтың басты ерекшелігі – сабырлылық.

	Ал сабырлылықтың қайнар көзі – имандылық.





Есеп




	Мына бес күндік өмірдің өзінде әр нәрсенің бір есебі болса...

	Біртұтас өмірдің де есебі болады деген сөз.





Шама




	Әрбір сынған әйнек бөлшектерінде бір ғана күннің сәулесі бар.

	Әрбір жан өз дәрежесінде «күн нұрын» қабылдайды...





Кері таңдау




	Имандылықтың кең кеңістігінде өмір сүру мүмкіндігі бола тұра...

	Тар да тайғақ жолды таңдау ақылға қонбайды.





Ерікті араластық




	Шынайы бауырмалдық ерікке сүйенеді.

	Бір биеден туған ала-құла құлындар да сынақтан өтеді.





Сөз ысырапшылары




	Кейде үнсіз отырып, шынайы құрметімізді сақтауға мәжбүр боламыз...

	Баянның қадірін түсінбейтін сөз ысырапшыларына бірдеме айтқаннан не пайда?

	Өмір сүру қақысын бермеуге кімнің қақы бар?





Паранойя ауруы




	Кейбір «жансыз» жандарға паранойя жұға бастады.

	Ыңғайына қарай құбыласы ауыса береді, ауыса береді...





Бақталастық




	«Әлемді басқара аламыз!» деп көксейтін әлсіздер бір-бірін иттей талап жатады...

	Өзін баға алмай жүрген нәпсінің жеке құлдарына «аманатты» табыстауға бола ма?





Кедей әкім




	Тауарих бетінде бір шаһардың ең кедей адамы – сол қаланы басқарған әкімі болған.

	Тарих қайталана ма?





Өкіл




	Әркім өз-өзін «ұлт өкілімін» деп сезінсе...

	Көптеген ұлттық мәселелер шешімін табар еді.





Қауіп




	Ұлы Құдірет құлдың көлеңкесінде қалса...

	Құл үшін бұдан асатын қауіп жоқ.





Мәңгі ләззат




	Қамшының сабындай мына өмірдегі ләззаттар да пәни.

	Пәни ләззат үшін қылмысқа дейін баратын пенде мәңгі ләззатты көрсе, не істер екен?





ЖАЛҒЫЗДЫҚТЫҢ ЖОЛЫ





Ібілістің ілімі




	Гете сөзінің соңында: «Бұл әңгіме өз мәресіне жеткен жоқ; кім женді, Фауст па, әлде Мефистофель ме, ол белгісіз...», – деп еді.

	Адамға (ғ.с) мойынсұнбаған Ібіліс әртүрлі кейіпте көрінді.

	Бүгінгі күннің бас сценарийін жаратылыстың ең алғашқы сәтінен бастап жазды.

	Сол Ібіліс кейде доктрина мен идеология жүзінде ықпал етіп отырды.

	Кейде саясаттың шекпенін жамылып, тіршілік иелерін қақтығыстырып жүрді.

	Әзәзілді мақтап, онымен мақтанғандай жазылған ғибратты әңгімелерді Ібіліс ұнатса керек...





Ерік




	Жамандыққа жамандықпен жауап беру – жауыздық.

	Ғайбатқа ғайбатпен жауап беру – ғаділдік туғызбаса да, ғадауат туғызары хақ.

	Достық пен бауырмашылдықтың жалғасы «ерікті» қарым-қатынасқа байланысты.

	Сабырлылық ақыл мен сезімге салмақ түсіріп, қиын кезеңде ғана өз белгісін көрсетеді.





От түскен жер




	Дуалы ауыз данышпанның бірі:

	«Менменшіл адам: «От түскен жерді күйдіреді», – дейді.

	Әркімге жаны ашитын адам: «От жан-жақты күйдіріп жандырады», – дейді.

	Ал кәміл адам: «От қай жерге түспесін, мені де күйдіреді», – дейді» – деп айтыпты.





Тура жол




	Кейде күн, кейде ай тұтылады...

	Кейде жаратылыстың мәніне үңілмей, ақиқаттың ажарын ажырата алмай жүресің.

	Кей-кейде жаратылыстың арғы жағын көріп, жұмақтың жазирасында періштелермен қол ұстасып, қыдырып жүргендей ғұмыр кешесің.

	Қай жағдайда болмасын «тура жолды» сақтаған абзал.





Сырқат




	Тырнақ астынан кір іздейтін «аурулар» періштені кездестірген сәтте қалай да бір қате табары сөзсіз.

	Өзгелерден кемшілік іздейтіндер өз кемшіліктерін көре ме?





Сурет




	Бала – ата-ананың түскен суреті.





Кемелдіктің кілті




	Жаратылыста жалғандық байқалған емес; байқалмайды да. Себебі ол иләһи хикметке қарама-қайшы.

	Ізгілік пен бар жақсылықтың бастауында кемелділіктің кілті – шыншылдық жатыр.

	Жалғандық пен шыншылдықтың арасын қақ ортасынан жарып өтетін тағы бір қасиет – үнсіздік.





Санасыздық




	Адам баласы оқудың арқасында «санасыз маймылдан» Саналы Адамға айналған-мыс. Олай болса, оқымайтын адам неге қайта маймылға айналмады? Табиғат жаңылған ба?

	Ұлы Сана өзінің сүйікті Сана Сәулетшісіне (с.ғ.с) әу бастан «Оқы!» деп бұйырған жоқ па еді?

	Мәселені қайта-қайта күрделендіріп отырудың мәні қанша?





Жамау




	Қағазға түскен дүние – тасқа басылған таңба.

	Болашаққа мұра, келешекке аманат.

	Үлкен жауапкершілікті талап ететін киелі сөз әлемі...

	Ендеше, қисынсыз жазуларға ұлылардың қайталанбас ұлағатты сөздерін жыртық жейдеге жамау салғандай тоқи беру қиянат емес пе?





Биік міндет




	Жүз мыңнан астам пайғамбарлар «жақсылықты үйретіп, жамандықтан жирендіру» мақсатында жіберілді.

	Бұдан асқан міндет болғанда, онда олар сол міндетті атқаруға келер еді-ау...





Дүниеқоңыздық




	Байлыққа байлансаң, байлықты баға алмайсың.





Жаратушымен саудаласу




	Нәпсіқұмарлықтың ықпалында жүрген кейбір бейбақтар өмірдің «шындығына» шыдай алмай сылтау іздеумен әлек...

	Ең болмағанда, жоқтан бар қылған Жаратушымен саудаласуды доғарса екен?!





Шың




	Батыста жаңадан дүниеге келген туындылардың бәрі Шығыс үшін «жаңалық» емес; жаңалық болмаған да. Ғылымның іргетасы Шығыста қаланған-ды.

	Иә, ғылымның дамуы арқасында «шыңға» жететіні сөзсіз.

	Ата-бабаларымыз шығып үлгерген әлгі «шыңға» біз неге шыға алмай келеміз?





Жағымсыз сөз




	Кейде жағымсыз бір ғана сөз, он ізгі амалды жойып жібереді.





Жалғыздық жолы




	Үнсіз қалған сәтте жалғызсырағандай боласың...

	Жалғыздық үнсіздіктің нәтижесі ме? Жо-жоқ, сірә сөзің естілмей, жа-

	найғайыңа ешкім жауап бермесе, жалғыздық туатын шығар. Ал, жауапсыз сөздің жаңғырығы естілсе ше?

	Әр нәрсені көріп тамашалайтын көз, еститін құлақ, ақиқат тамған сана, ғашықтықпен күйген сезім қалай жалғыз болады?

	Жан дүниеңе ақиқат кәусары әлі де әбілхаяттай құйылып жатса, онда ол «рухани еркіндік» емес пе?

	Жалғыздықта еркіндік бар ма?

	Көк пен Жер саған қызмет етсе, қалай жалғызсың?

	Жалғыз Жаратқанның заңы – жалғыздық емес.

	Алайда, бес күндік өмірдегі ең үлкен сынақтың бірі – жалғыздық жолы.





Қатесіз адам




	Шайтанға күнә тағу қиын емес. Басқаны кінәлай беру оңай.

	Қатесіз адам табу мүмкін бе?

	Өзгені қорғап, өзінді тергеп отыратын уақыт келер ме?





Ұғым




	«Шығыстық» ұғымдарды «Батыстық» ұғымдар арқылы түсіну қиын. Қарама-қайшылықтар көп.

	Батыстық ұғымдардың негізінде «бөлінушілік» орын алған. Шығыс ұғымдары «топтастырушы» мінезде қалыптасқан.

	Кіндік қаны шығыста тамған жанға Шығыс мәдениеті мен әдебиетін Батыстық ұғымдар арқылы түсіндіру ақыл мен қисынға қаншалықты қонады?

	Бұны ойлатын «зайырлы» сана бар ма?





Көз




	Екі көзіңмен кәдімгі затты көресің. Көкірек көзіңмен (егер көре алсаң)

	әлгі заттың мән-мағынасы мен рухын тамашалайсың.

	Қай көз соқыр?





Бесік




	Бесік тербетудің өзі үлкен мәдениет.

	Баланы бесікке тамтұмдап байлап, жай ғана жатқызып, ұйықтата бергеннен не пайда?

	Ал, тербетуге мүлде жарамайтын төрт бұрышты темір төсектер бала тәрбиесіне не бермек?





Көз бен құлақ




	Керең құлақ өзін ғана естиді.

	Соқыр көз ше? Өз-өзін көре ала ма?





Әділетсіз дүние кем




	Алпауыт империялардың көбісі ішкі қиянаттың кесірінен қираған.

	Нәпсіқұмарлықтан арыла алмаған әлсіздіктің сатқындығы ма, әлде арсыздық пен намыссыздықтың кесірі ме, не болмаса екіжүзділіктің зияндығы тиген бе, кім біледі?

	Әділет орнамаса, қарама-қайшылықтар еш уақытта азаймайтын сияқты...





Өзімізді сақтау




	Ел қатарында жүреміз деп едік, аяғымыз кесілді.

	Қолымызды көтереміз деп едік, қолдан да ажырадық.

	Бұрыннан сал болған санамыз қайта оянып еді, ол да уланып барады.

	«Басқаны» қойшы, өз болмысымызды сақтап «өзіміз» болсақ, жанымыздан айырылып қаламыз ба?





Саяси сана




	Саяси сана сіңісіп кең қанат жайған пайдақор ортада ізгі ниет пен салиқалы амалға да күмәнмен қарайды.





Ортақ тіл




	Жержүзіне ортақ тіл – адамгершілік.

	Бұл «шетелдік» тіл емес. Дегенмен осы тілде көбісі сөйлемейтін сияқты. Кәдімгідей көне тілге айналып барады.

	«Практика» болмаса, қиын-ау осы...





Оян қазақ!




	«Оян қазақ!» ұранының рухы – ғапылдықтан ояту; қайта тірілтіп, өз болмысына оралту; шындық пен жалғандықты, қараңғылық пен жарықты ажырату; «ұлттық тамырдан» арам қанды ағызып тазарту; өзің үшін ғана емес, барша қазақ үшін жан қию...





Өлшем




	Тәннің «өлшемі» рухқа қарай өзгереді. Тән тазалығы да...





Есептен бұрын есеп




	Асқар таудан асқан күнә мен қателіктерімді есептегенімде...

	Ата-бабаларымдай шынайы мұсылман бола алмағаныма өкінгенімде...

	Өмір салтымның «қазаққа» жараспағандығын түсінгенімде...

	Іштей азаптанып жылаймын.

	О, Жаратқан Ием! Мендей пақырға жар бола ғой!





Сенімсіздер




	Қиратқанда, ешкіммен ақылдаспайтын адамдар бірдеме жасақтап құрастырғанда, кеңес сұрай қалғаны көкірекке ешқандай сенімділік ұялатпайды.





Шынайы сүйіспеншілік




	Жүрекке шынайы сүйіспеншілік пен махаббат ұяласа, жауыздық пен дұшпандық шынайы «мәнін» жоғалтады.





Рухсыздық




	Жаттанды сөздің жаны жоқ.

	Ал жансыз сөз қалай жан бітірмек?





Ғалымсымақтардың ісі




	Қазақ және ислам философиясы туралы сөз еткенде, «ориентализм» елегінен өткен «жат» элементтерді қайта-қайта кіргізіп, ұлы ойшылдарымыздың ой-пікірлерін әрбір «ағымға» ыңғайландырып жазу – ұлттық емес, «қиянатшыл» ғылымның, дәлірек айтқанда, ғалымсымақтардың іс-амалы.

	Мұндайда Хәкім Абай әртүрлі ағымдардың құралына айналмақ...





Хақ




	Әділдік – хаққа сүйенетін жол. Құқық – әділдіктің қорғаны.

	Шынайы әділдік әркімді қақына қарай бағаламақ. Ендеше, әрбір «тепе-теңдік» әділдікке жеткізбеуі мүмкін.

	Иләһи әділдік пен адамның әлсіз әділдігі арасындағы айырмашылық осы болса керек.





Шек




	Жүрек пен ақыл құстың қос қанатындай...

	Үнемі ақыл қанатымен ғана ұшсаң, құрғақ қиял мен күмәнге жетесің.

	Ақыл өмір мен өлім сырларын толық аша ала ма?

	Иә, «әрбір нәрсені затта ғана іздейтін адамның ақылы көзге түсіп кетеді. Көз болса, руханиятты көрмейді». Расында да, «ғылымсыз дін ақсақ, дінсіз ғылым соқыр».





Тасборан




	Иса пайғамбардың кезінде ел-жұрт қылмыс жасаған бір адамға тас лақтырып, жаза бермекші болады.

	Парасат иесі пайғамбар елдің алдына шығып: «Бірінші тасты өмірінде күнәға кірмеген біреу лақтырсын!» – дейді.





Әдептілік




	Бір кезде садақа берген кісі алған кісіге айтқан екен:

	«Жаратқан Ием жарылқасын! Сізге мың да бір рахмет. Мен мына өтелмеген борышымды не істеймін деп жүрдім. Қандай үлкен жауапты істі атқарып үлгердім. Өліп кеткенімде, не болар еді? Мені құтқарғаныңыз үшін алғысымды айтамын...»

	Беретін қол алатын қолдан әрдайым жоғары бола бермейді.

	«Беру» мәдениеті қалыптаспаса, «алу» мәдениеті қалай қалыптасады?





Тәубе




	Құрғақшылық кезі еді. Мұса пайғамбар қауымды жинап алып, Құдайдан жаңбыр тілеу үшін шығады. Дұға оқиды. Бірақ жаңбыр жаумайды.

	Сонда Мұса (ғ.с):

	– О, Жаратқан! Жаңбыр тілеңдер деп едің... Жаңбыр жаумады ғой? – деп сұрайды.

	– Араларында күнәқар біреу бар,

	– дейді Ұлы Жаратушы. Пайғамбар күнәқардың кім екенін сұрағанда, Рақымы Шексіз:

	– Мен Саттармын – құлдарымның күнәларынжасырушымын.Пашетпеймін. Барлықтары тәубеге келсін, сонда әлгі күнәқар құлым да тәубеге келетін болады, – деген екен.





Мәдениетсіз мәдениет




	Кейбір тұлғаларды ұлықтаймын деп, өзге тұлғаларды мұқатып отыру қай мәдениетке жатады?





Мәдениетсіз мәдениет




	Кейбір адамдарды жақтаймын деп, басқаларды жамандау шарт па?

	Мұндағы ақ пен қараны салыстыру қисыны – «мәдениетсіз қисын».





Ер тілегі




	«Күнәмнің кесірінен елім азап көрмесін!..»

	Бұл – менменшілдіктен арылған, жасату үшін жасай білген ердің тілегі. Мұндай ердің мойнында қыл арқан шірімейтіні айдан анық.

	Себебі, бұл – сөзде қалатын тілек емес, іс жүзінде көрініс табатын тілек; қара қылды қақ жаратын әділ әміршінің іштей есептесуі...





ТАБАНҒА КІРГЕН ШӨГІР





Қазақ отбасы




	Қазақ отбасының кейіп-келбеті өзгерді...

	Бұл өзгеріс сәулет өнерімізге де әсер етті.





Жетім




	Ата-анасыз өскен бала – жетім.

	Ал, әке-шешесінен тәрбие көрмеген, ұлттық болмысты бойына сіңірмеген, ата-баба салтынан алыстап нәпсіқұмарлықтың жетегінде жүрген бала жетім емес пе?

	Соған қарағанда, әкесіз жетімнен көрі, тәрбиесіз жетімдер озып тұрған жоқ па?





Кім тәрбиеші?




	Баланың тәлім-тәрбиесіне бар күш-жігерімізді саламыз...

	Шынтуайтқа келгенде, кім кімді тәрбиелеп жатыр?

	Бала ма, әлде біз бе?





Сүйіспеншіліктен ажырату




	Бала кімнен қорқады? Ашулы әке-шешесінен бе?

	Әке-шешесінің сүйіспеншілігінен ажырап қалудан ба?





Ұзақ ғұмыр




	Өмірдің қаншалықты қысқа екенін білгің келе ме?

	Ендеше, ұзақ өмір сүріп көр.





Өмір




	Өмір балалық шақпен ғана басталмайды...

	Өліммен де аяқталмайды.





Өмірдің құны




	Бақытқа толы сәтіміз қанша?

	Осы тұста жазушы Анардың хикаясы еріксіз еске түседі...

	«...Ауылдағы мазарға ұзағынан қарады. Әрбір бейіт басында үш жыл, бес жыл, алты жыл, тоғыз жыл деген жазу бар. Ауыл тұрғындарынан сұрайды:

	– Мынау балалар зираты ма?

	– Жоқ, шырағым. Мұнда жатқан, жалғанның қызығын көріп кеткен ересек жандар.

	– Ал мына келте цифрлардың мәні не? – деп сабырсыздана сұрайды әлгі адам.

	– Еее... Бұл – жалпы ғұмырындағы бақытқа толы өткен санаулы уақыт қой, қалқам...»





Гандидің кеңесі




	Дуалы ауыз Гандидің күрес жүргізген кезі еді.

	Мұсылмандар мен индуистердің арасында қақтығыс шығады. Қақтығыс салдарынан бір индуист бала қаза табады. Ақыр-аяғы қаралы хабар баланың әкесіне де жетеді. Ашулы әке мұсылман бір баланы өлтірмекші болады. Ганди әлгі адамды шақыртып, біреудің кінәсіз баласын не себептен өлтіргісі келетінін сұрайды.

	– Мынау жауыздар менің балапанымды өлтірді. Ендеше, мен де бір мұсылман баласын өлтіріп, кегімді аламын, – дейді әлгі ашулы адам. Оқыс оқиғаның мәнін ұғып, замандасын жұбатқан Ганди тарих бетінде мәңгілікке қалған мына сөз-кеңесін жеткізеді:

	– Біреудің баласын өлтірсең, балаңды қайтарып алмайсың. Саған бала қажет пе? Онда сол мұсылманның бір баласын алып асыра және тәрбиелеп ал!





Кімге не жарасады




	Балаға – балалық, қарияға – даналық...

	Ал, әміршіге әділдік, ғалымға кішіпейілдік, байға қамқорлық жарасады.





Қайнар көз




	Бісміллә – ізгіліктің бастауы... Әлсізге әл-дәрмен, күшсізге күш-қуат.

	Әсіресе, жас отбасы үшін сарқылмас қайрат.

	Неге осы қайнар көзден пайдаланбасқа?





Болашақ




	Көшеде қайыр тілеп жүрген жастардың тағдырына кім жауап береді?

	Алақан жайып тұрған соң көмектескің келеді, әрине.

	Сөйте тұра келешегіне зиян тиіп қалмай ма деп қорқасың...





Табанға кірген шөгір




	Бір журналдың мұқабасында шыққан жазу:

	«Баламыздың табанына кірген шөгір – өзіміздің еккен яки уақытында жұлынбаған арам шөптерімізден».





Балапан




	Ер жетпеген бозбалалар – күйеу жігіт, бой жетпеген қыздар – келін атанып жатыр. Пәнидің пәлсапасын пайымдай алмаған, жаман мен жақсыны парықтай білмеген, сондай-ақ, ата-аналарынан тәлім-тәрбие алып үлгермеген жастарымыз тәуекел деп, ұяларынан ұшып кетіп жатыр...

	Маңдайға жазылған ырыс келер, әлбетте.

	Алайда, әр нәрсеге балаша қарайтын «балаларымыз» балаларын қалай тәрбиелейді екен?

	«Өзің баласың, бала саған не керек?» деген осы да.





24 алтын




	Адам баласы бес-ақ күн өмір сүру үшін жаралған ба?

	Өмірдің мақсаты жан-жануардай жан бағу ғана ма, әлде толық адамдай өмір сүру үшін қызмет ету ме?

	Күніне берілетін жиырма төрт алтынның қадірін білсек, шіркін...





Сыйлыққа милықтан қарау




	1926 жылғы Нобел сыйлығы Бернард Шоуға бұйырды.

	Әлемге әйгілі жазушы:

	– Осы сыйлық басыма пәле болды ғой... Былтыр қолыма қалам ұстамай, ештеңе жазбаған едім. Кім біледі, бәлкім сол үшін сыйлық берген шығар, – деді.





Балалық




	Ойын баласы ереже бұзып, заңға қарсы шыға ма?

	Әлбетте, бала балалығын жасайды.





Ие




	Масаның асқазанын жаратқан, адамды да жаратты емес пе?

	Ал адамның жаратушысы күнді де, жерді де, ауаны да, суды да жаратқан ғой. Олай болса, күн мен жердің иесі – ғаламның жаратушысы.

	Бәрінің Иесі біреу.





Жас пен қария




	Жастың жақсысы мен жайсаңы – қариялар сынды жаратылыстың мәнін ұғып, оның арғы жағын пайымдаған, жастықтан туатын әуесқойлыққа бой ұрғызбай өмір сүрген жас.

	Ал, қарияның жаманы мен сорлысы – жастарға ұқсаймын деп, әуесқойлық пен нәпсіқұмарлығын ту еткен, қартайғысы келмей құтырып жүрген қария.





Жанқиярлық




	Жасату үшін жасап жүрген асыл жандар жоқ емес бұл әлемде...

	Қас қарайған сәт. Мұғалім бекеттің қасында орналасқан әженің үйінде қонатын болды. Басқа барар орын жоқ. Әже ұзақ отырды. Қонақ дегбірсіздене сұрады:

	– Әже, сіз қай уақытта жатасыз?

	– О, шырағым, соңғы пойыз өткен соң жатамыз. Қазір жарықты сөндіруге болмайды.

	– Неге болмайды?

	– Пойыздан түскен жолаушылар адасып қалар.

	– Сонда осылай күніге кеш жатасыз ба?

	– Құдайға шүкір, қырық жыл болды.





Егілткен екі ауыз сөз




	Заманының заңғар жазушыларының бірі өз туындысында былай жазады:

	Адамзат тарихында адамды о бастан жылатып жүрген екі-ақ ауыз сөз:

	«Мен тоқ болсам, болды; басқасы аштан өлсе де, шаруам қанша».

	«Жайлы рақатым үшін көп әуреленуің керек; сен пісір, мен жеймін».





Бұлтарыс




	Бір күні түйеқұстан сұрапты:

	– Әй, түйеқұс! Осы сен түйедей құс емессің бе? Неге жүк тасымайсың?

	– Мен құспын. Қайдағы түйе? Құс ештеме көтермейді, – деп міндеттен құтылған болып көкірегін көтеріп, екі қанатын қағып-қағып жібереді. Бәрі-баршасы оның құс екенін байқап қалады. Ал, сауал таусыла ма?..

	– Ендеше, құс болсаң, неге ұшпайсың? – деп сұрайды. Түйеқұс тіс жармайды. Не дерін білмей дал. Ойбай-ау, тағы қалсам, мыналар бірдеме арқалатып қояр ма деп, қаша жөнеледі.

	Артынан аңдыған аңшылар ізін тауып, жақындай беріп қараса, түйеқұс басын құмға тығып, жасырынбақшы болған екен...





Бір баға




	Ырыс-тағамның қымбаты мен арзаны таусыла ма?

	Жұтқыншақтан өткенде, бәрінің бағасы бір.





Асатаяқ




	Мұса пайғамбарға асатаяқ бекерден-бекер берілген бе?

	Бұл шексіз рақым кәусарынан әбіл-хаятты ағызатын «асатаяқ» қой.

	Біреуге ол – қалам, басқаға күрек болар...





Нәпсі




	«Нәпсім жақсылыққа апармас» деп жазды ақын...

	Өз нәпсісін тәрбиелей алмаған өзгені қалай тәрбиелейді?





Бағыт




	Кей адам күнге қарай жүреді.

	Ал кейбіреуі көлеңкеге қарай...





Бос қиял




	Мына өмір қай уақытқа дейін жалғасады?

	Ертеңгі күнде не болады?

	Келешек дегенің қараңғы; ештеңе де көрінбейді.

	Алдап отырған сол баяғы «бос қиял» – бес күндік дүниеде мәңгі-бақи өмір сүрем деген ой.

	Сонда, осы дүние үшін жаралғанбыз ба?





Жапырақ




	Ағаш – дүние тіршілігі.

	Жапырақтар – тіршілік иелері адамдар.

	Кейбір жапырақтар сарғайып, ажырап түсетін көрінеді. Ал кейбіреулері сарғайғысы келмей, көгере бергісі келеді. Бірақ, ақыр-аяғы қыста үсіп кетеді...



	Әлем иесіз бе?



	Кітап авторсыз жазыла ма?

	Портрет суретшісіз салына ма?

	Ауыл-аймақ әкімсіз басқарыла ма?

	Ғимарат сәулетшісіз соғыла ма?

	Ал мына әлем ше? Оның Иесі кім?





Саясат




	Пайдақор саясат аш жүрген жануар іспетті...

	Жақындай қалсаң мейір-шапағат танытпайды, қайта тәбеті ашылып жегісі келеді. Тісіне ілініп қалсаң, тістің ақысын сұрап жағаңнан алады.





Дюманың даналығы




	Оқырманның бірі Александр Дюмадан сұрайды:

	– Жақсы қартайған екенсіз?

	– Иә, оңай болған жоқ... Бүкіл өмірімді сол үшін жұмсадым ғой, – депті.





Үкінің үкімі




	Құс тілін меңгерген Сүлеймен пайғамбар бір күні үкімен тілдеседі:

	– Неге арпа-бидай жемейсің? – деп бастайды пайғамбар.

	– Адам пайғамбар соның кесірінен жұмақтан шығарылған жоқ па еді? – дейді құс.

	– Неге су ішпейсің?

	– Нұх пайғамбардың қауымы сол суға батқан жоқ па еді?

	– Не себептен күндіз ұшпай, түнде ұшасың?

	– Күндізгі уақытта адамның жасаған жамандығы мен зұлымдығына куәгер болғым келмейді. Адам берер есебін ойламай, бүгінгі күнімен өмір сүреді. Ұлы Құдіреттің заңына бағынбайды. Мен мұндай сұмдықты көргім келмейді...





Қайырлы бала




	Пайғамбар да бала тілеген...

	Тілесе де, «қайырлы» бала тілеген.





Мұрагер




	Балаға байлық қажет пе?

	Әрине, балаға бәрінен бұрын тәлім мен тәрбие қажет.

	Бұдан асатын мұра жоқ.

	Не болмаса, бала ненің мұрагері?





Бал мен бала




	Әбу Ханифа ғұламаның өмір сүрген кезі еді...

	Бал жесе, қызара бөртіп ауыратын бала «жеме!» дегенге қарамай, балды жей береді екен. Баланың әке-шешесі имамның алдына келіп:

	– Уа имам! Мына балаға бал жеме десек те, бал жей береді. Не істесек екен? – деп сұрайды. Имам:

	– Бұл баланы маған қырық күннен кейін алып келіңдер, – дейді.

	Қырық күннен кейін алып келсе, имам:

	– Бал жеме, – деп кеңес береді. Бала тұрып, әкесіне бал жемейтіндігіне уәде береді. Осы оқиғаға куә болған жұрт сұрайды:

	– Ұстаз, бір-ақ күнде бір ауыз сөзбен шешілетін мәселені неге қырық күн күткізіп қойдыңыз?

	Имам баланың әке-шешесіне қарай бұрылып, былайша жауап берген екен:

	– Сіздер балаңызды алып келгендеріңізде, мен бал жейтін едім. Егер жасаған нәрсемді жасама деп кеңес еткенімде, кеңесім нәтижесіз қалар еді. Сондықтан балдың тәнімнен қырық күнде шыққанын күтіп, содан кейін насихатымды жасадым.





Бақсыз бақша




	Ер балалар мен қыз балаларды бірге жатқызып жүрген бала-бақшалар қандай мәдениет қалыптастырмақшы?

	Ар-намысты сақтау сабақтары осы күннен басталмай ма?

	Әйтсе, ұятты ұятсыздан бала да ажырата алады емес пе?





Кім болсаң да, кел!




	– Кел, кел! Кім болсаң, ол бол, кел! Тәубеге келіп, берген уәдеңді бұзсаң да, бәрібір кел! Қай жолда адасып жүрмесең де, келе ғой! Бұл жол үміт үзген жандардың жолы емес. Ғұмыр аяқталмаған болса, үміт оты сөнбеді... Кел, шырағым! Кел! – деп әрбір жанды шақырған Мәуланаға бір адам келіп, – Сенің осы сөзің бар ғой... Немене, осы бәрін шақырасың да жатасың? Қойсаңшы! – дейді. Әлгі адамның осы сөзіне қарап күлімсіріген Мәулана:

	– Олай болса, сен де кел! – деген екен...





Мықтылар




	Әр кезеңнің толқыны – жастар. Қашан да бұрынғы жастар қазіргі жас-

	тардан мықты болған ғой. Кейінгілер де қазіргілерге қарағанда, әлсіз болатын сияқты.

	Мықтылар тарихқа аманат па?





ОЙ НАМЫСЫ





Жүрексіз жастар




	Өмірден гөрі өмірдің арғы жағын, дүниеден гөрі ақыретті ойлаған иманды ақсақалдың жаны жасармаса, қартая қоймас. Жасарған жанымен жастарға үлгі болып жүреді. Мұндай қариялардың құрметіне басымызға ырыс-нығметтің жауып тұруы заңдылық.

	Ал жүрексіз ұл-қыздардың кесірінен қарттар үйіне ығыстырылған қариялардың көз жасынан басымызға не түсер? Беймәлім.

	Бәле түспесе екен. Зындан дегенді білмеген қазақ қарттар үйінің не екенін де білмеген ғой...

	Иә, сақалына қырау түсіп, бір аяғым мазарда, бір аяғым базарда деп жүрген адамды қария дейміз ғой.

	Ажалы жақындаған жасқа не дейміз?





Ой намысы




	Ахмет Байтұрсынұлы: «Мен халқымды той тойлауға емес, ой ойлауға үйрете алмай жүрмін» деген екен.

	Ой тілден, тіл де ойдан еш уақытта ажыраған емес.

	Ой мен сөздің ұйытқысы – арман мен қиял.

	Намысы жоқ ойдан не шықпайды?

	Әуесқойлық та, нәпсіқұмарлық та шығады.

	Әрбір сөзді зергерше таразылау, сөзді ысырап етпеу, тілді сақтау – «ой намысынан» басқа не болуы мүмкін?





Қашан тірілеміз?




	Заман шынымен өзгерген бе? Заман өзгерсе, өлім неге өлмейді? Өзгерсе қоғам өзгерер.

	Дегенмен, әлі де тірілердің ішінде «тірілмегендер» бар.

	Ойланатын кез өтті... қашан тірілеміз?





Хикмет




	Әлсіздікте әл, күшсіздікте күш сақталған жоқ па?

	Жұмыртқаны жарып шыққан сары үрпек балапан қажет кезде, өз анасын иттің ауызына жүгіртеді.

	Жылаған бала емшек бергізбей қоймайды.

	Әлді әлсізге, күшті күшсізге қызмет етеді. Ендеше, шамасы көпке келе бермейтін пенденің «адам» атты ұлы мәртебеге көтерілуінің хикметі неде?





Ит пен қуыршақ




	Баланың қолында – қуыршақ, қарияның жетегінде – ит.

	Екеуі де адам үшін тілсіз.

	Екеуі де ашуланбайды. Ұрыс-керістен аулақ.

	Бала қуыршаққа, қария итке аманат.

	Баланың әке-шешесі мен қарияның бала-шағасы қайда?

	Сүйіспеншілік қайда?





Тірі өлік




	Ағаш қурамаса, жеміс береді. Адам жеміс берсе, өмір сүреді.

	Адам – бәрінен бұрын рухани тіршілік иесі.

	Руханиятқа соқпай өткен ғұмыр бос. Әйтпесе, тығырыққа тіреле береді, тіреле береді.

	Ойы өзгермеген, сезімі оянбаған адамның тірі өліктен қандай айырмашылығы бар?





Пайдақор пәлсапа




	Пайдақор пәлсапаның арқа тұтатыны – қуат, мақсаты – пайда, өмір салты – талас, міндеті – нәпсіқұмарлық. Бір ғана ләззатқа бола, төмендікті қабыл етеді. Кішкентай пайдаға бола, аяқты сүйіп өтеді. Өзін ғана ойлайды. Ешкімге сенбейді. Өзгеге пәле тілейді.

	Сонда оң мен солына қарап, алды-артын ойламай ма?





Ғаріптік




	Оқылмаған кітап – ғаріп.

	Сана-сезімге қонбаған сөз – ғаріп. Туған жерінен айырылған жан – ғаріп.

	Адам қай дүние үшін жаралған? Мына жалған қу дүние үшін бе? Ендеше кім ғаріп?

	Олай болса, неге бұл дүниенің сонша әуресі көп?

	Жо-жоқ, о дүние үшін жаралған шығар.

	Онда кім ғаріп емес?





Мәнсіз өнер




	Бір адам патшаның алдына шығып өнер көрсетеді екен.

	Белгілі қашықтықтағы тік тұрған иненің көзінен жіпті лақтырып жіберіп өткізеді. Бар өнері осы.

	Өнерін тамашалаған патша сұрайды:

	– Қанша уақытта меңгердің?

	– Қырық жыл, – дейді әлгі өнерпаз.

	– Ендеше, мына адамға қырық алтын беріндер! Содан соң қырық мәрте дүре соғындар! – деп бұйрық береді. Мұны естіген сол жерде отырған жұрт сұрайды:

	– Неге қырық алтын бердіңіз?

	– Өнерді бағалау керек. Сол үшін қырық алтын бердім.

	– Неге қырық мәрте таяқтап жазаладыңыз?

	– Ешкімге пайдасы жоқ өнер үйреніп, өмірін босқа өткізгені үшін, – деп жауап береді патша.





Иләһи сауал




	Кітап қалыңдығымен өлшенбейді. Сапасыз сөзде салмақ жоқ.

	Жаны жоқ жазу жалған.

	«Жүзегеасырмаған, сана-сезімелегінен өткізбеген дүниелеріңді қалай тілге тиек етіп айтасыңдар?»

	Бұл – иләһи сауал.





Менмендік




	Менменшілдік қаншалықты кішіпейіл болса да, тәкаппарлығын қоймайды.

	Бәрі өзіме ғана қызмет етсін деп тілейді. Өзгені адам құрлы көрмейді.

	Өзімшілдіктің тамырынан қып-қызыл қызғаншақтық қаны ағып жататыны рас. Яғни зұлымдық жасауға бір табан жақындайды ғой.

	Шынтуайтына келгенде, жер-жаһан да, дүн-дүние де, мал-мүлік те Өзгенікі емес пе?





Жапырақтың көлеңкесі




	«Жауратқан – жапырақтың көлеңкесі...» – дейді ақын Төреғали Тәшенов. Кішкентай ғана жапырақтың көлеңкесінен салқындық сезіледі.

	Кейде өзімшілдіктің аясында атқарылған іс-амал тұтас ақиқаттың ажарына көлеңке түсіріп жатады.

	Менменшілдік те адалдық пен ізгілікті көлеңкелеп жасырады емес пе?





Емнің егесі




	Іріңдеп ауырған тамағым түнімен ұйықтатпады.

	Түйір тұрмақ сілекейді жұтқызбайды. Ауыртады. Дәрігер дәрі ішіп күтінуден басқа шара жоқ деді...

	Әншейінде шамасы бәріне келетін адамның кішкентай ісікке ойбайлайтыны қызық.

	Ем қайда?

	Қауқарсыздығымды сездірген Ұлы Құдіретте ме?

	Адамның қажеттілігі бітпес. Сол шексіз қажеттілікті кім береді?

	Адамның жауы бітпес. Оны кім қорғайды?

	Иә, ауруды кім берсе, емді де беретін сол ғой.





Дін




	Діннің өмірде орын алуы өмірдің дінге қарай қалыптасуына байланысты.

	Өміріміздің дінге деген көзқарасы қандай?





Шынайы дос




	Мәселенің бәрі «мен» дегенде жатыр. Көркем мінез қалыптасқан жағдайда, «мен» дегеннен зиян келмейтін шығар.

	Мінездің ауысуы оңай емес.

	Мінезді орта қалыптастырмай қоймайды.

	Қазір көркем мінезді достар қайда? Дүниесіне дәмеленген, атағына қызыққан емес, екі жаһан бақытын тілеген, тілеп қана қоймай, мәңгі азапқа душар болмасын деп қолынан тартатын шынайы достар қайда?

	Жұмаққа кіргенде де, әуелі досын кіргізіп, содан соң өзі кіретін достар қайда?





Бүгінгі үнсіздік




	Жан-жақты үнсіздік жаулаған сияқты.

	Қан тамырға сіңіп кеткендей...

	Бұл баяғы «ашық» үнсіздік емес, «жасырын» үнсіздік.

	Үндемей жүргендердің өзі үнсіз екенін байқатпайтын «ішкі» үнсіздік.

	Үнсіз жүрген адамға үніңді шығарсаң, түсінбейді. Тіліңді көрсетсең ренжиді.

	Жазып берсең, оқымайды. Өзгеге де оқытпайды. Өзі жазады бірақ үнсіз жазады. Жазған жазулары да үнсіз. Жаттанды. Ешкім оны оқымайды.

	Осы «ішкі» үнсіздік уақытқа ғана табынады. Қазіргі құбылыстарға немқұрайлы қарайды.

	Үнсізге мылқау болсаң, жарайсың. Дегенмен қалай үнсіз қаласың?





Мән




	Ізгілікке қызмет жасалмаса, сонша уақыт жұмсап, жүйкені тоздырудың мәні неде?

	Имандылыққа қызмет жасалмаса, адам болудың мәні қандай?

	Екі жаһан бақыты үшін қызмет жасалмаса, өмір сүрудің маңызы не?





Мейір




	Жапонияда бір шал үй салады.

	Үйдің сыртқы қабырғасына қаңылтыр қағып қояды. Қаңылтырға қағылған бір шеге сол дуалдың арасымен өтіп бара жатқан кесірткенің аяғын іліп алып дуалға қадалады.

	Сонымен алты ай өтеді.

	Қаңылтырдың жоғары жақтағы шегесі сөгіліп ашылады. Үйдің иесі қайтіп қағып қоймақшы болады. Қаңылтырды жаба бергенде, кесірткені көріп қалады. Ашып қараса, аяғы шегеге ілінген сол баяғы кесіртке.

	«Ойбай-ау, мына шегені мен алты ай бұрын қағып едім ғой. Бұл қалай өмір сүрді екен?» – деп ойлайды шал. Басын ішке қарай сұғып қарайды. Сөйтсе, екінші бір кесіртке ауызындағы тамағын арқалап дуалдың шетімен келе жатыр екен...

	Кіріптар мен кембағалға көмек көрсетуді қайдан үйренген десеңші?





Шатасқан философ




	«Если гора не идет к Магомету, то Магомет идет к горе».

	Философ Фрэнсис Бэкон Қожа Насырдың «Пальма маған келмесе, мен оған барамын», – деген сөзіне қарап өзгерткен деседі. Философ өз кітабында:

	«Мұхаммед халқына тауды жылжытуға уәде береді. Бірақ жылжыта алмайды. Сонда Мұхаммед: «Амал жоқ. Егер тау Мұхаммедке келмеймін десе, онда Мұхаммедтің өзі тауға бару керек,» – дейді. Сөйтіп Мұхаммедтің өзі тауға барады,» – деп жазады.

	Философ мырза Хазіреті Мұхаммедтің мұғжизаларынан хабардар болды ма екен?

	Айды екіге бөлген Ғаламның Рақым Нұрына тау қалай бағынбай қалады?





Халық қалаулысы




	«Сіздер қандай болсаңыздар, солай басқарыласыздар», – дейді пайғамбар.

	Рас, елді басқарып жүрген халық қалаулылары елдің ішінен шығады.

	Елдің ішінен шықпаса, халыққа қалай жаны ашиды, қалай елім деп езіледі?





САРАҢ САДАҚА





Жақсы ой




	«Жақсы сөз – жарым ырыс» дейді қазақ.

	Жақсы сөз жақсы ойдан туады. Жақсы ойды жетектеп-жетелейтін – ізгі ниет.

	«Дұрыс пиғылмен қарайтын жақсы ойлайды, ал жақсы ойлайтын өмірден ләззат алады». Тамаша айтылған сөз.

	Сірә, жаман ойлап нәтижесін көргеннен көрі, жақсы ойлап қателескен дұрыс шығар...





Дәмету




	Бүкіл мәселе біреуден бірдеме күтуден не дәметуден басталады-ау...





Ізденіс




	Адам баласы өзгенің жан дүниесін біліп тануы мүмкін. Ал өзінің ішкі дүниесі туралы бірдеме айтуға қиналады.

	Өмір бойы өзін ғана іздейді.

	Кейде басқаны тану арқылы өзінің кім екенін ұға бастайды.

	Үнемі шынайы жүзін көрсететін «айнаға» зәру сияқты...





Екіталай




	Әкімі әділ елдің бейбақ болуы қалай?

	Байы жомарт елдің жұтаң болуы екіталай.

	Әйелі арлы елдің намыссыз болуы қалай?

	Ғалымы тақуа елдің адасуы екіталай.

	Кедейі сабырлы елдің аш көз болуы қалай?

	Жасы тәубешіл елдің бақсыз болуы екіталай.





Жүрек құлақшасы




	Жүректің тілін түсінетін көкірегі ояу жандар көбейсе екен, шіркін...

	Күні бүгінге дейін ақылды құлақпен ғана тыңдап келдік... баяғы жартас – сол жартас.





Қателескен адам




	«Қатесіз дос іздесең, доссыз қаласың,» – дейді бір данышпан.

	Адам қателеспесе, адам бола ма? Бәрі қателеседі. Ал, қателескендердің жақсылары мен жайсаңдары – қателіктерін мойындаған, тәубеге келіп жарылқау тілеген жандар.

	Біреудің кемшілігін айта беруден жақсы нәтиже шықпайтыны бесенеден белгілі.

	Жарылқаудың кімге бұйырары беймәлім...





Кімді алдап жүрміз?




	Басқалардың алдап жүргені жетпегендей, енді өз-өзімізді алдай бастадық.

	Кейде жарық күнге қарап, балауыз шамды көргендей өкінеміз.

	Ал кейде шамға қарап, күнді көргендей қуанамыз.





Баланы бала деме!




	«Баланы алдап қойсаң, ештеме етпес...» деген түсінік бар.

	Қоғамның келешегіне қауіп төндіретін түсінік. Бала бәйтеректің көшеті іспетті; қалай егіп суарсаң, солай өседі.

	Егер бала алаяқтық, жалған, өтірік сынды жағымсыз мінез-құлықтарды «көркем мінез» деп қабылдаса, ертеңгі күнде өтірікті шындай, ақсақты тыңдай қылмай ма?





Шүкіршілік




	Алғыс айта білген шүкіршілік те ете алады.

	Шүкіршілігі жоқтан алғыстың шығуы екіталай...





Жүзім сабағы




	Иә, адам қураған жүзім сабағына ұқсайды. Бойында жүзімдей жеміс берер қасиеттер өзінен емес, Өзгеден берілген.

	Ендеше, өркөкіректенетіндей несі бар?





Бой мен ой




	Кейбір бойы қысқа жарбиған бос кеуделер көпшілікке көріну үшін аяқтың ұшымен тұрып бойын ұзартады.

	Ал кейбір ұзын бойлы науша кісілер көптің бірі болып белдерін бүгіп иіледі...





Дін мен адам




	Дін адамға қарай емес, адам дінге қарай қалыптасады.





Пәни мен бақи




	Батар күнге құл болмас, Ақыл-ойға салынған.

	Арға тартқан тұл болмас, Жар балына малынған.





Қос қанатты үміт




	Үміт өткен қайғы-қасіретті әлсіретіп, келешекке қарай жайбарақат ұшуға дем береді. Егер үмітке арман-қиял қанаттары бітсе, жаратылыстың алыс түкпірлеріне дейін жетіп қалары сөзсіз.

	Мінәжаттан қуат алса, онда оны тоқтату мүмкін емес.





Хазірет Омар




	Асқат Құрманғалидың баласы дүниеге келгенде, Хазіреті Омарға ұқсасын деген ниетімен азан шақыртып, атын «Омар» деп қойыпты. Атына ылайықты болсын!

	«Сіздер қиямет күнінде өз есімдеріңізбен және әкелеріңнің аттарымен шақырыласыздар. Олай болса, есімдеріңіз мәнді де әдемі болсын», – дейді пайғамбар.

	Әйтпесе, мәні жоқ, мағынасыз есім қою балаға обал емес пе?

	***

	Хазірет Омардың алдында үнемі екі балауыз шам болады екен. Біреуін мемлекеттік жұмыспен отырғанда жағады. Ал екіншісін жеке жұмыстарын жасағанда...

	Қара қылды қақ жарған әділ Омардың адамзат тарихындағы орны бөлек. Рас, ол басқарған елдің ішінде әділ әкімдер аз болмаған. Қалай әділ болмайды, әділ еттің ақ семсеріндей жарқылдаған Омарды көргенде?





Сенсіз жете алмаспын!




	«Өзіме ғана сенемін, өз күшіме ғана сенемін» деген ұғымды сөздік-лұғатымызда кездестіру қиын. Біз тәуекелшіл халықпыз. Бізде Ғаламның Иесіне деген толық сенім бар. Сондықтан шамамыз келгенше күш-жігерімізді жұмсап тірлігімізді жасаймыз, ал нәтижесін «Ұстай ғой қолымнан О, Жаратқан! Сенсіз жете алмаспын!» – деп, тәуекел етіп тілейміз.

	Иә, тасты жаратқан тауды да жаратқан жоқ па?





Мәнді минут




	Мәнсіз мың жыл өмір сүргеннен гөрі, мәнге толы бір минут ғұмыр кешкен абзал-ау...





Рақымдылық




	Қателік қаншалықты ауқымды болғанымен, иләһи рақымдылықтың көлеңкесінде қалып қалады.





Әлем Кітабы




	Ғаламның ішіндегі бары мен баршасы

	– Хақ ақиқатын көрсетіп тұратын айна.

	Адам сол ұшы-қиыры жоқ ғаламның бір бөлшегі.

	Мейлі ол суретші немесе аудармашы болсын, Жаратушының туындысы

	– «Әлем кітабынан» кейбір ақиқат жолдарын көшіріп алған жағдайда қалайша «жараттым» дей алады?

	Хәкім Абай: «Жұрт та, мүлік те – бәрі Құдайдың өзінікі», – демей ме?

	Ендеше, «мен» дегенің қайда сыяды?..





Жан есебі




	Бұрын жасаған қателіктің кесірін әлі тартып жүргендей боласың.

	Кім біледі, ол да жақсы шығар. Жиі-жиі қамшылап тұрады. Маза бермей тәубеге келтіреді. Жолға түсіреді. «Жан есебі» деген осы шығар.

	Әлбетте, есептің де ЕСЕБІ бар...





Күн шуағы




	Ұзақ өмір сүргісі келмейтін жан бар ма?

	Азапқа душар болған елдер жойылмастан бұрын, әуелі ішкі дүниелері әлсіреп «қираған» жоқ па екен? Әйтпесе, неліктен азап тартады? Табанға кірген шөгір – адамның өз қателігі. Сірә, өмірдің баянды болуы ішкі дүниенің кемелденуіне байланысты шығар…

	«Күннің» бір-бір шуағынан ұстап өз ішкі дүниелері мен айналасына сәуле түсіріп жүрген қаншама жандар бар десеңші...

	Өкініштісі, кейбір ақыл иелері шуақтың қайдан түсіп жатқанын білмейді. Сірә, көкірекке шуақ толған соң, өз-өзін «күнге» теңеп, өзіне не өз күшіне сене бастаған болар, кім біледі.

	Ал,«күнді» білмеу–«жарық» ештемені білмеумен тең.





Суретшіге сүйіспеншілік




	Сурет галереясында жүріп, шеберлікпен салынған суреттерге көрермені мән бермесе, суретшінің ренжитіні сөзсіз.

	Ендеше, «ғалам» атты галереяда жүріп, шексіз құдірет және өнермен салынған «табиғат», «адам», «зат пен оқиға» атты суреттерге мән берілмесе, Ұлы Суретшіге құрметсіздік болмай ма?





Баян




	СӨЗ жүректің жырына, көңілдің күйіне айналса,

	БАЯН болып естілмек.





Тақуа




	– Ең биік жандар кім?

	– Олар тақуа иелері.

	Бұл – иләһи өлшем.





Махаббат




	Жаратылыстың мәйегі – махаббат. Көңілдің кілті – сүйіспеншілік.

	Адам баласы әлемдегі әрбір тіршілік иесімен тығыз қарым-қатынаста өмір сүреді. Бұл – адамның табиғаты.

	Сондықтан адамға берілген сүйіспеншілік сезімі өзгелердікіне ұқсамайды. Ол дүниені өзінің мүлкіндей жақсы көреді. О дүниедегі Жұмақты бау-бақшасындай сүйеді...

	Бірақ, оның сүйген әрбір жан иесі тұрақтаушы емес. Жанға азап беретін де осы. Дегенмен, егер мәңгілікке жетелейтін сүйіспеншілік сезімі пәнимен шектелмесе, мұндай азапты адам тартпас-ау.

	Иә, мәңгілікке ұмтылған адам сүйіспеншілікті көкірегімізге қондырған, адамзатты махаббатпен жаратқан Рақымы Шексіздің құрметіне сүйетін болса, махаббат сезімі күшейіп мәңгі-бақи жалғаса бермек...





Бостандық Мүсіні




	Кейбір адамдар кітап оқыса, ештеме білмегенін біліп, ары қарай оқи береді. Ал, кейбіреулері бірдеме оқи бастаса, Америкадағы «Бостандық Мүсініне» айналып, тәкаппарланады.





Зиялылық




	Зиялылық – адамзаттың шалдыққан «сырқатына» диагноз қоя білу қабілеті.

	Өзегіне даналық біткен зиялылықты қайраткерліксіз елестету мүмкін емес.





Бір тамшы су




	Су тамшысында теңіз жасырылған сияқты...

	Бір-ақ мәрте берілетін өмір бір ғана сәтте жасырылған жоқ па? Ысырапшылдықтың ең үлкені уақытқа жасалған қиянат екенін біле бермейміз.





Жетім кітап




	Сан-алуан кітап шығып жатыр. Сана өзгерсін, сезім оянсын, ой қозғалсын, тіл дамысын... деген мақсатпенен жарық көріп отыр.

	Күткен нәтижеге жетіп отырмыз ба?





Баян




	СӨЗ жүректің жырына, көңілдің күйіне айналса,

	БАЯН болып естілмек.





Зейін ластығы




	Кейде өзгелердің «іс-әрекеті» ойды шаршатады.

	Ой қалай шаршамайды, өзгенің іс-амалына «тергеуші», ал өз ниет-амалына «қорғаушы» болса?

	Зейін ластығы деген осы шығар...





Жалғандық




	Жалғандық ізгілікке қызмет ете алмайды.

	Ізгілікке жалғандық араласса, қиянат болары сөзсіз.





Бір төбе




	Әркімге жаға білу – ешкім жете алмайтын бір төбе.

	Кім біледі, пайғамбарлар да бәзбіреулерге жақпады ғой...





Қай бір күнде...




	Қай бір күнде, достан опа кетпесе, дұшпан ынсапты болса...

	Қай бір күнде, ой шоқ болып қызарса, жүрек оттай лауласа...

	Қай бір күнде, жаман жақсыға айналса, кемелділік тоқтамай бой алса...

	Қай бір күнде, шөл далада гүлдер өссе, тікен табанға батпаса...





Сараң садақа




	Ырыс шүкіршіліктен туады. Яғни Шексіз Шүлен Таратушыға деген шүкіршілік.

	«Мал-мүліктің шүкіршілігі – зекет. Зекет (садақа) малды азайтпайды, керісінше көбейтеді. Қан тапсырған адамның қалайша қаны тазаланып жаңаратын болса, солайша дүниесі жаңарады...», – дейді ғалымдар.

	Ал сансыз нығмет жеткізіп отырған Рақымға садақаның мөлшері қанша болады екен?

	Иә, ең болмағанда, «қырықтан бірі – зекет» дейді ғой.

	Дегенмен, санап жату ұят-ау.

	Кім біледі, сірә «сараң садақа» деген осы шығар...





Хақ ризалығы




	Хақ риза болса, болды.

	Әкем тұрмақ Әлем өкпелеп кетсе де, қам жемеймін...





Ауру




	Өзінің шығармашылығына ғашық болған рухы сырқат аурулар бар.

	Мұндайлардың қайбір туындысы өзгеге өзіндей әсер етіп отыр екен?





Операция




	Иләһи самал еседі...

	Оны сезе білетін жасымықтай жүрек қайда?!

	Кейде «жүрегіме «операция жасау» керек пе?» деп ойлаймын...





Ескерткіш




	Бір ауылдың әкімі тоқсан толғанып ақсақалға айтса керек:

	– Ақсақал ақша берсең, сенің де ескерткішіңді орнатамыз!

	– Мен тірі жүргенде, торғайға төбемді былғатпаймын, – деген екен ақсақал.





ӨМІРСІЗ ӨЛІМ МЕН ӨЛІМСІЗ ӨМІР





Кітаптың кейпі




	Оқылмаған кітап – су жаңа кітап.





Кешірім




	Кешірсең, кешірілесің!

	Кешірім қара тасты да жұмсартады.

	Кешірім – иләһи көркем мінездің белгісі.

	Күнәға белшесінен батқан құлына жазасын беруді асықпайтын Рақымы Шексізден үнемі кешірім тілейтініміз сондықтан.

	Жақсылық пен жамандық теңеспейді. Дегенмен, жамандыққа қарсы шыға алатын бір ғана күш бар. Ол – жақсылық.





Ибалы ит




	Тәрбие көрген ит қасқырдың жегенін жей ме?





Жылтыр жүрек




	Сорғыш қағазға не жазғың келсе, қай қаламмен жазам десең де бәрі жазылады. Ал жылтыр қағаздың жөні бөлек.

	Оған сия жұқпайды. Кейде сияланып былғанады.

	Кейбір «жылтыр» жүректерде әлі күнге дейін күндей жарық, айдай анық ақиқаттар орын таппайды.

	Қырық оқып, қырық тыңдап болса да, қабылдамайды. Өкіншті-ақ...





От




	Отқа табынғанды от күйдіре ме?





Шипа




	Рухани сырқатқа шалдыққан жанға шипа болған бір шумақ өлең:

	Жаратқаннан жасырма мұң-зарыңды, Құрғақ шөлге келер көктем бір күні.

	Қара ниет, таяз ой бүгін ғана қарымды, «Көкек келді!» деп естілер жан үні...





Сыйластық




	Адамды сыйлау – Аллаға құрмет.

	Өзі сияқты ойлайтындарды ғана сыйлау – менменшілдік.





Ана




	Егілген дәнектің енесі – топырақ. Топырақтан жаралған адамзаттың анасы – Хауа.

	Иә, ана жеті қат-қабат аспанды асып, жұмақты табанының астында жасырады.

	Бұны бүгінгі әйел біле ме?





Нәсіпсіздер




	«Күйген жүрек» атты кітапта пайғамбардың бір хадисінде айтылғандай, Ұлы Жаратушының ризалығын көздемеген құлдар үш нәрсеге қол жеткізіп, үш нәрседен ажырап қалады екен:

	«Кейбір адамдар үнемі әулие жүректі достарымен араласады, биік тұлғалармен бірге жүреді, бірақ оларға әлгі ағзам жандардан еш нәрсе жұқпайды.

	Кейбір адамдар кез келген істі соңына дейін аяқтайды, тіпті нәтижесін көріп жемісін жейді, алайда жасалған іс-амалдың әу бастағы ниеті Хақ ризалығынан басқа болғандықтан, одан «ықылас» атты мәртебеге шыға алмайды, сауапқа бөленбейді.

	Кейбіреулердің іс-амалдарында ылғи да бір хикмет байқалып тұрады, әйтсе де, шынайылылық болмаған соң, «сыддық» атты дәрежеге жете алмайды, сауап жазылмайды.»





Соғыс іс




	Өмір дегенің «алғашқы» мен «соңғының» арасында...

	Батқан күннің қайта шығатынына кім кепілдік бере алады?

	Әрбір істің соңғы іс болуы мүмкін екенін естен шығармаған жөн шығар, кім біледі.





Майлы жілік




	Ақын Саят Қамшыгердің:

	«Бұл күндері іздеп жүрмін аңсаумен, Сол кездегі Саған ғашық өзімді...» – деген өлең жолдары балаусадай балбыраған, жан дүниесі былғанбаған, балдың ішінде «балды» тапқан балалық шаққа жетектеп жеткізеді. Сонсоң, әлгі алғашқы сезімді сағындырып іздетеді; қандай жағдай болмасын, өмір атты қысқа-ұзақ жолда үміт отын еш уақытта сөндірмеу керектігін аңғартады... және мына бір оқиғаны еске салады:

	Бір ит күн құрғатпай қоқыста тамақ іздеп жүреді екен.

	Сондай бір сәтте көкірек көзі ояу әулие итпен тілдесіп сұрайды:

	– Ештеме таппағаныңмен күніге осы жерге келуінің сыры не?

	Құйрығын бұлғаңдатып тұрған ит:

	– Бұрын осы жерде бір майлы жілік тапқанмын, – депті.





Ағаш




	Ағаш – баланың бесігі, мазардың есігі.

	Ағаш – азықтың қасығы, табиғаттың асығы.

	Пайғамбар – ағаш, ғалымдар – Оның бұтағы...





Жаралы жүрек




	Жаралы жүрегіммен,

	Жаратқанға жалындым.

	Жолатпады Жарға «мен»,

	Жалғыз жолдан жаңылдым...





Не үшін?




	Мына жалғанға адам не үшін келеді?

	Келген екен, онда не үшін кетеді?





Қырсықтық




	Қырсық мінезге, қыңырлыққа күнді де көрсетсең, күннің бар екенін мойындамас...

	Бір күні бір аңшы дос-жараңдарына:

	– Мен мылтығымды қолыма алсам болды, бірде-бір құс ұшырмаймын, – деп мақтанса керек. Содан достары бір мылтықты тауып әкеліп:

	– Ал енді кәнігі көзіңді, асқан мергендігіңді көрейік, – деп береді екен.

	Обалы не, «тисе терекке, тимесе бұтаққа» деп, ұшып бара жатқан көк мойын көгала үйректерге қарай атады. Біреуін де түсіре алмайды. Ұят болғанда қалай! Сөйтсе мақтаншақ аңшы сасқалақтап, екі алақанын жайып алады дейді. Оны көрген достары да алақандарын ашып алып:

	– Ойбай-ау, мынаған не болған? Ата-бабасын еске алып дұға оқиын деген бе? – деп күбірлеседі. Сөйтсе, осалдығын еш уақытта мойындамайтын қырсық мінез аңшы аспанға қарап:

	– О Жаратқан! Құдіретің қандай шексіз десеңші, өлген үйректерді де ұшырады екенсің ғой! – деп таңғалғандай кейіп танытыпты.





Сөз қадірі




	Сөз қадірін түсінбеген адамның сөзі қалай қадірлі болмақ?





Өсек пен Есек




	Өсек пен есекке таңғаласың. Екеуі де қанша «ауыр» жүк көтереді, десеңші...

	Иә, әрбір ой мизанда таразыланады. Сөз де сұраусыз қалмас.

	Ал өсектің ауыр жүгін көтерген «есектің» тұлпар болғанын кім көрді?





Өмірсіз өлім мен өлімсіз өмір




	Хаққа асық асыл жанның жұмбақ үнмен тілдесуі:

	– Не тілеп отырсың? – деп сұрайды жұмбақ үн.

	– Өмірсіз өлімді, өлімсіз өмірді тілеймін.

	– Өмірсіз өлім мен өлімсіз өмір деген не?

	– Өмір сүрмейтін өлім – өзім мен өзгелерден асуым; өзгенін жан дүниесінде көрініс таппайтындай әуестігіммен өлуім. Енді, өлмес өмірге келсек, ол

	– Жаратқанның қалауымен, әмірімен тірілуім; мұндай өмірде өлім мені таба алмас.





Сенбейді!




	Кейде ізгілікке ғана ұмтылған ісіңе ешкім сенбейді.

	Омартаға бал жиып жүрген бал арадай бейбіт «үйшіктер» салып жанталасқаныңа иланбайды. Неге? Сақтық «параноя» сырқатына шалдыққан ба? Беймәлім.

	Дегенмен, әркім өз «терезесінен» сығалап қарайды; сенің сенген нәрсеңе сенбейді; бағалаған нәрсең өзің үшін ғана құнды болып қалмақ; пәниді ғана мақсат еткен Хақ ризалығы дегенді түсінбейді; екі жаһан бақыты дегенге иланбайды; бейбітшілік, отансүйгіштік, жанқиярлық сынды ұғымдарға «утопия» деп қарайды...

	Осы тұста, «ынсап қайда?» деп айғай салғың келеді. Асылында, кім ынсапсыз? Сендіріп иландыра алмаған өзің бе, әлде өз «терезесінен» ғана қарайтын басқасы ма?





Өлең




	Күллі Әлем – Өлең.

	Самал Желі – Әуен.

	Ақыны – Хақ.

	Батасы – Ақ.





Шам




	Зұлмат қараңғылықта жанған балауыз шамнан артық жарық жоқ.

	Күн шыққан соң шамды ешкім керек қылмайды.

	Әрбір кездің өз қажеттілігі болады деген осы шығар...





Ғаділдік




	Тас орнына дәл түспесе, орнынан қозғалады.

	Әділ – зәлім, зәлім де – әділ бола алмайды.

	Зұлымдық зұлматтан туған ба?





Шындық




	Көздің түр-түсі өзгерсе де, көз жасы өзгермейді.

	«Менің білгенімді білгендеріңде, аз күліп көп жылар едіңдер!»





Сабақ




	Құдыққа құлаған құрдымға құр кетпес.





Рухани тәуелсіздік




	Бұрын жастар «ел тәуелсіздігі» үшін күресетін; қалай егемен ел болсақ деп, жұдырықтай жұмылып жанталасатын; бұл сол кездің қозғаушы күші болатын. Ал бүгінгі «қарыны тоқ, қайғысы жоқ» жастардың алдында қандай мақсат-мұрат тұр?

	Рас, қазіргі қоғам ел болашағын ойлап, халыққа шынайы қызмет ететін азаматтарға зәру; ел мүддесін бірінші қатарға қойып, екі жаһанның бақытына жетелейтін жанқияр жандарға мұқтаж.

	Демек бүгіннің қозғаушы күші – «рухани тәуелсіздікке» жету.





Иманнан жоғары не бар?




	Мешіттің алдында бір аяғы мен бір қолы жоқ, көзі соқыр мүгедек бір шал таспих тартып отыр екен. Күбірлеп айтып отырған тілегі анық естіледі:

	– О, Жаратқан! Маған беріп отырған ырыс-нығметіне мың да бір шүкір!

	Қасынан өтіп бара жатқан біреу «шүкір» деген сөзін естіп, шалдан сұрайды:

	– О, ақсақал-ау! Сіз мына мүгедек хәліңізбен анау қайыршылар сияқты қайыр тілеп тұрған жоқсыз. Қай нығметке шүкір етіп отырсыз?

	– Ұлым-ау! – деп, дауыс естілген жаққа қарап сөз бастаған шал:

	– Алла маған жүрек берген жоқ па? Берді. Сол жасымықтай жүрегіме күннен де жарық иман нұрын салған жоқ па? Салды. Бұдан асқан бақыт бар ма? Мына жалғанда менен бақытты жан жоқ. Сен соны білесің бе? – деп жауап қайтарады әлгінің сөзіне аз да болса ызаланып. Содан соң, қария сөзін жалғастырды:

	– Әй, балам! Иманнан жоғары не бар? Мына шыбынның қанатына татымайтын дүниеде қайбір нығмет иманнан асады? Ең үлкен нығмет – жүректегі иман. Егер Алланың рақымы тиіп, кешірер болса, мендей жарымжанның о дүниедегі жағдайы бұдан да жақсы болмақ!





Беу, өмір-ай...




	Ешкімге жүк болмай, жақсы қартайып кетсем екен деп, кейде іштей тілейсің. Қартайғысы келмейтін құтырған кәрі-құртаңды көргеніңде, басқа не сұрайсың?

	Жас кезінде небір асуларды асып, небір биіктікке жеткен, «елім-ай!» деп езіліп қызмет еткен, ал жасы ұлғайып қартайғанда, ешкім керек қылмайтын жалғыз басты қарияға айналған адамды көргеніңде, не ойламайсың?

	Беу, өмір-ай...





Бәсекесіз жарыс




	Бақталастыққа құрылған бәсекелестік дамуды бәсеңдетеді.

	Бізге қажеті – ортақ мүддеге ұмтылған бәсекесіз жарыс.





Уақыт




	Бес күндік өмірде табысқа жету үшін білім алып он бес жыл арнаймыз.

	Ал, мәңгі өмірде бақытты болу үшін қанша уақыт жұмсаймыз?





Деталь




	Кейде детальдер негізгі мәнді ұмыттырады.





Ұлылық




	Ұлы Құдірет кейде үлкен істерді әлсіз жандарға, кішілерге жасатады.

	Ұлылық деген осы емес пе?





ЕСКЕНДІРДІҢ ЖЕҢІЛІСІ





Ұмтылыс




	Өмірге ұмтылған өлімді ұмытпайды.





Мінсіз кітап




	Сын садағы өтпейтін жалғыз туынды

	– Әлем кітабы.





Бір-ақ сағат




	Өмір күннен-күнге, жылдан-жылға жалғасады...

	Жаратылыстың мәнін ұғуға бір ғана сағат берілсе, арғы жақта ақталар сылтау қалмас.





Ұлы көш




	Қабірдің қақпасы әзелден бері ашық, еш уақытта жабылмаған. Жора-жолдас, туған-туысқан мазарға дейін шығарып салады...

	Ары қарай не болары жалғыз Жаратқанға мәлім.





Тоқтық




	Дүниеге қанағат қажет, ал руханиятқа – тойымсыздық.

	Асқазан толғанда, жүректің қарыны ашады.

	Жүрек толғанда, көзден жас ағады...





Хикмет пен ой




	Үнсіздік ой-толғауға, көзқарас ғибратқа, сөз хикметке айналса, шіркін.

	Иә, хикмет ойдың құрсағында, ой үнсіздіктің сандығында сақталған сияқты...





Ләйлі мен Мәжнүн




	Ләйлі Мәжнүннің, Мәжнүн де Ләйлінің ізімен жүрген-ді.

	Шынайы ғашықтыққа кенелген Ләйлі Мәжнүннен, Мәжнүн де Ләйліден бас тартты.





Тағдырға тас лақтырма!




	Басымызға қиындық түскен кезде «пәленшенің кінәсі, түгеншенің қателігі болмағанда» демей, «қай кінәмнің кесірі тиді екен?» деп өз-өзімізді есепке тартқан дұрыс. Әйтпесе, «жазмышты» қаралап жатудын пайдасы жоқ. Ал «мен кінәлі емеспін, менде ешқандай кінә жоқ, болған да емес» деудің өзі кінә.

	Иә, сонау жиырмасыншы ғасырдың басында «Мұсылман жұрты сан ғасырлар бойы елге, дінге, мәдениетке қызмет етті. Ендеше, неге осы кезде мұсылмандар әртүрлі бәле-бәлекетке душар болып, қан жылайды? Соншалықты қасірет шегетіндей не жасады?» деген сауалдар еріксізқойылды. Бүгіндеосысауалдардың көкейімізде жүргені сөзсіз. Сондықтан да шығар, кей уақытта «ғарыштық» әділдікті ұмытып, тағдырға тас лақтырып жатамыз.

	Шынтуайтына келгенде, кім кінәлі?

	Сондай қиын-қыстау кезеңде, елінің имансыздық батпағына батып бара жатқандығын көріп, жанның бар дауысымен шырылдаған заманының ойшылы Саңлақ Сайыпқыран әлгі сауалға былайша жауап беріп еді: «Жаратқан Иеміз бізге жиырма төрт сағат ішіндегі бір сағатын құлшылықты атқару үшін берді. Ал біз не істедік? Жалқауландық. Соның нәтижесінде Ұлы Құдірет бес жылда жиырма төрт сағат бойы тауқымет тартқызып, құлшылық жасатқандай болды. Жылына бір ай ораза ұстаңдар деп бұйырған жоқ па еді? Нәпсімізге жанымыз ашыды. Ақыр-аяғы бес жыл бойы аш жүріп ораза ұстағандай болдық. Содан соң, ырыс-нығмет ретінде берілген мал-мүліктің зекетін беріңдер деді.

	Сараңдық жасадық. Ақыры басқаларға салық төлейміз, қарызымызды өтейміз деп бейберекетсіздікке ұрындық, бес жыл бойы зекет бергендей болдық...»

	Иә...

	Нәтижесіз қалмайтын іс-амалдардан бас тартпай, біздерді бізден де жақсы біліп танитын күллі әлем Иесінің бұйрығына мойынсұнып, екі жаһан ғұмырын азапсыз өткізуге не жетсін...





Оқырман




	Кейбір оқырман кітапты ұнатады, ал кейбіреуі кітап оқуды ұнатады.





Киім




	Кейде киім адамды қысады.

	Кейде адам киімді кереді.





Елім деп езілген Ердің зары




	«... Көз алдымда ғаламат өрт бар. Алауы сонау аспанға дейін жетеді. Өрт ішінде ұрпағым, балаларым күйіп барады. Иманым тұтатылған, ол да жанып отыр. Әлгі отты өшіруге, иманды құтқаруға жанталасамын.

	Жол-жөнекей біреу аяғымнан шалып құлатқысы келеді. Аяғым оған тиіп кетіпті. Оның дәл қазір қандай маңызы бар? Әлгі ғаламат өрттің қасында мына түймедей нәрсенің қандай мәні бар? Тар ой, тар көзқарас...

	Мен елімнің иман саламаты үшін ақыреттік өмірімді де қидым. Жүрегімде Жұмаққа деген махаббат та, Тозаққа деген қорқыныш та жоқ. Егер қасиетті Құранымыз жер бетінде иесіз қалса, Жәннатты да қаламаймын. Мен үшін ол жер зындан болмақ. Елімнің иманы саламатты болса, Жәһаннамның алауында жануға ризамын. Себебі тәнім лапылдап жанған сәтте көңілім гүл-гүлістанға айналмақ...»





Жамандық пен жақсылық




	Жамандық пен жағымсыздық қанатын неғұрлым кең жайса, соғұрлым жақсылық пен ізгілікке қажеттілік туады.





Қысымшылық




	– Менің ғана айтқаным болады!

	Бұл – өзіне көлеңке түсіргісі келмейтін, кең қабілетті тарылтқысы келетін, өзінен басқасын менсінбейтін үрейшіл әміршілердің бұйрығы.

	Қысымшылық кез келген қабілетті көрсоқыр қылады.





Қамқорлық




	Жан-жануарды аялау – имандылықтың белгісі.

	Адамзатты ардақтау – тақуалықтың белгісі.





Ескендірдің жеңілісі




	Әсілінде, ұлы жеңіс – рухтың жеңісі.

	Бұл – қару-жарақ пен күш-қуаттың жеңісі емес, тән мен нәпсіқұмарлықтың жеңілісі.

	Нәпсінің тұтқынына түскен адам «Ұлы Ескендір» де болса, жеңілген деп есептеледі.





Тілек пен ауру




	Жақсы ой – жүрек-жарды тілек. Жақсы ойдың «мөлшері» сақталмаса, шамадан тыс мадаққа айналады. Ал мадақ мойын сындырады...

	Жаман ой – психологиялық ауру. Өзін ғана ұнататын адам, өзгені жақтырмайды.





Асыру және кемсіту




	Кейде құны жоқ туындыны құранды қадірлегендей жоғары бағалаймыз. Кейде аса құнды туындыға мән бермей, оны дүниеге алып келген тұғыры биік тұлғалардың беделін түсіріп жатамыз.

	Орта жол қайда?





Ләтипа сезім лүпілі




	Ақын Дәулетбек Байтұрсынұлының

	«Ләтипа лүпілі» атты өлеңінде мынадай жолдар бар:

	Ләтипа – сезім мың талшық тарам жіңішке,

	Көктемдей көркі көңілді мизам жібітсе.

	Періште қиял пернесін тағып әрлейді,

	Ән қағып қанат, аунақшып толқыр жыр іште...

	Иә...

	Жүрек – тиек. Ләтипа сезімі – ішек.

	Әлемдегі әртүрлі уақиға мен құбылыстар – шертпек.

	Әлемдегі бір уақытта үндесіп шыққан түрлі-түрлі дауыстар мен дыбыстарды адам үшін жөнге салып қойған жоқ па реттеп?..





Не үшін бөліндік?




	Ешкім өз қалауымен қазақ, қырғыз, өзбек, орыс... болған емес. Құдірет қалауының арқасында қазақ қазақ болып, қырғыз қырғыз болып дүниеге келді.

	Парасат иесі Ганди Джиннаға жалынып: «Джинна, елді бөлгенше, менің мына басымды екіге бөліп ал!» – дегені есімізде. Бір анадан туған бауырлар Пәкістан мен Үндістанға бөлініп, бір-бірімен соғысып жатыр.

	Бұдан кім не тапты, кім не жоғалтты? Ешкім жікшілдікке, топқа бөлініп, бір-бірімен қақтығысып, қырылып кетсін деп жаратылған жоқ. Керісінше, бір-бірімен таныссын, қоян-қолтық аралассын деп тайпа-тайпаға бөлінді.





Ортақ тіл




	Әркім әйтеуір бір тілде сөйлейді... Алайда күллі адамзатқа ортақ «адам-

	гершілік» тілде сөйлейтіндер көп емес.

	Ортақ тілді жақсы меңгерген Иса пайғамбардың апостол-хауарилері Шығыс Рим империясын отыз жылда «христиан» тілінде сөйлеткен жоқ па еді?





Егер адам адасса...




	Адам баласының адасуы – өзгенің райынан тайып бұзылғанына ұқсамайды.

	Адам адасса – дүн-дүниенің тәртібі бұзылады.





Адамдық болмыс




	Адамбаласы–ой-толғанысының,сана-сезімінің, ниет-пиғылының тереңдігіне қарай адам болмақ.

	Егер адам баласы ішкі сезімі мен рухани құндылығын тәндік, заттық нәрселерменен шектесе, онда ол адамдық жолын, адамдық ғұмырын, адамдық көк-жиегін тарылтып жібереді.

	Адам періштеден аса алатын биік болмыста жаратылған.

	Кейде тар ой, тар көзқарас адамдық болмысыңнан алыстатып жібереді...





Белсенді үміт




	Кемелденуді тежейтін, дамуды тоқтататын кесел – үмітсіздік.

	Күрке тауық қандай «белсенді» сабырлықпен балапан басып шығарады?!

	«Белсенді» үмітпенен бес күндік өмірді өткізгенге не жетсін?!

	Иә, тіршілік белсенділік арқылы жүреді.





Тура жол




	Тура жолға түсу – Тәңірдің қалауы, ал оны талап ету – әрбір тіршілік иесінің міндеті.





Жақсылықты тілеу




	Иә, «Ұлы Құдірет беруді қаламағанда, қалауды да бермес еді».

	Жақсылықты тілеуден әсте жалықпау керек.





Келешекке қиянат




	Өмір бойы теңіздің тұзды суын ішкен кейбір бейбақтар өсіп келе жатқан жаны кіршіксіз таза ұрпаққа тұзды су ішкізіп, өкпесін күйдіріп отыр...

	Мұндай бейбақтар рухани кемелділіктен гөрі тәндік, заттық кемелділікке қарай итермелейді. Болмайтын істі, болмайтын мәселені намысқа қадап, қақтығысқа жол ашатын нәрселерге байлап қояды. «Біз бұл өмірге күліп ойнау үшін келдік. Мәңгілікпен санаңды уландырып неғыласың», – деп жалған философия бойынша өмір сүруге шақырады.

	«Келешекке қиянат» деген осы шығар...





Өмірлік қағидат




	Адамзаттың ішінде адам болу – көркем мінезді ту еткен кемелдердің басты қағидаты.





Ескерту




	Ауылды су басып кетіпті... қала зіл-заладан қирапты... табанға шөңге кіріпті...

	Соқыр, керең, мылқау бұдан не ұқсын?

	Мұндайға өзінен басқасының барлығы кінәлі. Себебі оның ақылы құлақта, көзде не тілде орналасқан.





ОЙ ҚАЗЫНАСЫНЫҢ МАРЖАНДАРЫ




	Бұрын оқырман Мәлік Отарбаевтың есімін «da Қазақстан» журналының Бас редакторы және аудармашы ретінде білетін. Кейінгі кезде оның төлтумалары республикалық басылымдарда жиі жарық көре бастады. Атап айтсақ, Мәліктің қаламынан «Өмірдің өзі – Рамазан» («Қазақ әдебиеті» газеті), «Ой намысы» («Айқын» газеті), «Табанға кірген шөгір» («Ақжелкен» журналы), «Жалғыздық жолы» («Ана тілі» газеті), «Сараң садақа» («Президент және халық» газеті), «Ақиқаттың ажары» («Жас қазақ» газеті), сондай-ақ, «Өмірсіз өлім мен өлімсіз өмір» деген тақырыптарымен әлденеше толғаныс топтамалары жарық көрді. Өзім қадағалап оқып жүремін. Мұны құлағы түрік, көзі қарақты оқырман да аңғарса керек.

	Тақырыптарынан-ақ белгілі болып тұрғандай, бұл ой-толғамдардың мазмұнын адамның ішкі сенімі мен оның өмірінің экзистенциалдық мәнін анықтаумен қатар, оның сыртқы өмір сүру тәртібін де айқындайтын руханилық пен мәдениеттің рөлі, адамның әлеуметтік өміріндегі діннің орны, қоғамдағы имансыздық және сана мен ойлаудағы ақтаңдақтар, рухани құндылықтардың өзгерісі мен бағалануы секілді бүгінгі өмірдегі өзекті мәселелер құрайды. Туындының жанрын афористік деп сипаттауға болады. Дидактикалық сарын да жоқ емес. Ең дұрысы – жас жазушының әдеби-философиялық ой-толғамдары десек болады. Автор өзінің көркемдік-эстетикалық көзқарас-ұстанымдарын білдіретін ой-толғамдарымен қатар, белгілі ғұламалардың өмірлерінен, олардың тапқыр ойлары мен сөздерінен там-тұмдап үзінділер келтіреді, оларды өзінің ой қазанында қайнатады. Адамзаттық ақыл-ой қазынасының інжу-маржанын теріп, өз көңіліне жаққан түйінді ойларды тағылым ретінде тани білу де рухани ізденіс үстіндегі адамның өмірлік ұстыны мен шығармашылық ұстанымын білдірсе керек.

	«Сенімін жоғалтқан, иманынан айырылған адам үмітінен ажырап жалғыз қалады, ал үмітсіздік тұңғиыққа тартып әкететінбатпақсыңайлы», – депжазады Мәлік Отарбаев. Иә, ізгілік өзінің бастауын күмәннан емес, сенімнен алады. Сенім мен имандылық адамның Құдайға деген ұмтылысын білдіреді. Ол адамның өзінің ерікті күш-жігерімен қатар, Құдіреттің берген нәсібі мен сыйлығы арқылы болады. Сенімсіз «рухани кеңістікке» кіру, имансыз адам мәселесін шешу мүмкін емес. Сенім болмыстың терең де тұңғиық заңдарын өз бойына шоғырландырып тұрғандай, ал сенімсіз оларды ұғыну мүмкін емес. Кез келген кілтпен құлыпты ашу мүмкін еместігі сияқты, сенім болмайынша таным мен мағрифатқа жетудің жолы тарс жабық.

	«Жүрекке шынайы сүйіспеншілік пен махаббат ұяласа, жауыздық пен дұшпандық шынайы мәнін жоғалтады», – дейді жас жазушы. Иә, «тірі адамның жүректен аяулы жері бола ма?», – деп Абай атамыз айтқандай, сенім мен мейірімділік жүректерге тура жол тартып, ондағы өшпенділікті өшіреді. Иманды адам әртүрлі жамандықтардан, тәкәппарлық пен өзімшілдіктен, өшпенділік пен кекшілдіктен, өтірік-өсек айтып, ғайбат сөйлеуден, қатігездік пен ызақорлықтан, ашу мен күйгелектіктен, арамдық пен әділетсіздіктен тыйылып, барлық жақсылықтарға, сүйіспеншілік пен бауырмалдыққа, қайырымдылық пен мейірімділікке,шыншылдықпенақиқатқа, бейбітшілік пен кешірімге, қанағат пен сабырлылыққа, адалдық пен әділетке ұмтылады. Ал адам жүрегіне жақсылық пенізгіліктенжақыннебар. Иә,«Жаратылыстың мәйегі – махаббат, көңілдің кілті – сүйіспеншілік» дегенде автор осы ойды меңзеп тұрғандай. Имандылықтың адамдарды ортақтастырып, өзара түсіністік пен ізгілікке шақыратын тұсы да осы. Кезінде Абайдың заманындағы «өтірік, өсек, мақтаншақ, еріншек, бекер мал шашпақ» сияқты әрі дарақылық, әрі анайылық жаман әдеттер бүгінгі қоғамды да ен жайлап отыр. Ал мұның астарында адамгершіліктен, иманнан теріс айналудың жатқанын аңғару соншалықты қиын да емес.

	Біздің қоғам, ең алдымен өзге мәдениеттің экспансиясы барысында тарихи тамырдан ажыраудың негізінде жойыла жаздаған, талай ғасыр бойы дәстүрлі қоғамды реттеп келіп, салт-санадан берік орын алып келген ұлттық құндылықтарға, рухани салауаттылыққа мұқтаж.

	«Табанға кірген шөгір» топтамасынан осы ойды аңғаруға болады. «Ата-анасыз өскен бала жетім. Ал әке-шешесінен тәрбие көрмеген, ұлттық болмысын бойына сіңірмеген, ата-баба салтынан алыстап, нәпсіқұмарлықтың жетегінде жүрген бала жетім емес пе? Соған қарағанда, әкесіз жетімнен гөрі, тәрбиесіз жетімдер озып тұрған жоқ па?», – дейді автор.

	«Баланың табанына кірген шөңгені өзіміз уақытында жұлмаған арамшөптен болады» деп түйіндейді.

	«...Намысы жоқ ойдан не шықпайды? Әуесқойлық та, нәпсіқұмарлық та шығады. Ой тілден, тіл де ойдан еш уақытта ажыраған емес. Ал, ой мен сөздің ұйытқысы арман мен қиял. Әрбір сөзді зергерше таразылау, сөзді ысырап етпеу, тілді сақтау – «ой намысы» болмағанда не?» Немесе, «...өсек пен есекке таң қаласың. Екеуі де қанша «ауыр» жүк көтереді десеңші... Иә, әрбір ой мизанда таразыланады. Сөз де сұраусыз қалмас. Ал өсектің ауыр жүгін көтерген «есектің» тұлпар болғанын кім көрді?». Иә, осы қанатты сөздер кімнің де болсын жігерін жанып, намысын қамшылап, шынайы адамгершілік тұрғыда өмір сүруге шақырып тұрғандай.

	«Өлең сөзге әркімнің бар таласы» демекші, Мәліктің ақындыққа жақындығы да байқалып қалады:



	«Батар күнге құл болмас,

	Ақыл-ойға салынған.

	Арға тартқан тұл болмас,

	Жар балына малынған»



	– деген өлең жолдары ырғақты ұйқасымен де, терең мазмұнымен де үйлесім үлгісін танытады. Бұл тіркестер «Алла деген ар болмас, ардың жолы тар болмас» деген халық аузындағы қанатты сөздермен үндесіп тұрғандай. Сондай-ақ,



	«Әкімі әділ елдің бейбақ болуы қалай?

	Байы жомарт елдің жұтаң болуы екіталай.

	Әйелі арлы елдің намыссыз болуы қалай?

	Ғалымы тақуа елдің адасуы екіталай.

	Кедейі сабырлы елдің аш көз болуы қалай?

	Жасы тәубешіл елдің бақсыз болуы екіталай,»



	– деген өлең жолдарынан даналықтың дәмі білінеді.

	Мәлік Отарбаев «Ақиқаттың ажарында» деп аталатын топтамасында былай дейді: «Ғылым мен ілім жүрекке қонбаса, сенім-нанымның қалыптасуы екіталай... Жүрекке қонған ілім амал жүзінде көрінбек». Немесе: «Ұлттық рухымыз тұншығып, философиямыз өзгерді. Ой «зат» аясында айналып жүрсе, сана «дін» діңгегінен ажырап қалса...». Иә, Ислам дінімен астасып жатқан дәстүрлі қазақы құндылықтар бұзылып, нарықтық қатынастарға иек артқан батыстық құндылықтар өмірге еніп кетті. Еліміздің бет-бейнесі, оның әлеуметтік және ұлттық құрамы адам танымастай өзгерді. Нәтижесінде халық даналығының қорғасындай түйіні – мақал-мәтел қорының басым бөлігін құрайтын ынтымақ пен бірлік ортайып, мәдени плюрализмнің астарынан алауыздық пен араздық бой көрсетіп жатыр. «Алшыораздың алты ұлы, атқан оғын таба алмай, жер сабалаған күннің» кері келді. Елімізді мекендейтін басқа ұлттарды айтпағанның өзінде, оларға үлгі, қамқор болатын жөні бар қазақтардың өздерінде бірегейлік жетіспейді. Өз дәстүрі мен тілінен, өз мәдениеті мен тарихынан жеритіндер мен шала қазақтардың тұтас бір буыны қалыптасты. Басқа елдің тәжірибесін қайталау, өзге құндылықтарға еліктеу басым болып отыр. Өзгенікінің бәрі жақсы, тек өзінікі емес. Тарихи өзіндік сананың орнына жатқа жалтаңдайтын уланған сана, кеңестік дәуірден қалған жағымпаз санадағы құлдық вирустың қалдықтары сақталып отыр. Осы орайда марқұм Ақселеу Сейдімбектің мына бір сөзі еске түседі: «Еліктеудің шын аты – қайталау. Рухани сұғанақ болған ел, біріншіден өзінің болашағынан айырылса, екіншіден өзгенің асылын малшылайды». Әркім, мейлі ол ұлт немесе халық, ақыры соңында жекелеген адам болсын, өзіне тән ерекшеліктерімен (мінез-құлқымен, ділімен және дінімен) дараланбай ма, танылмай ма?! Міне, осының бәрі қазіргі қазақтың дамуына кедергі болып отыр. Яғни қазаққа «Мен» дегізерлік өзіне оралу, бірлік пен бірегейлік, ішкі рухани сұхбаттастық жетіспей жатыр. Жас жазушының ой орамдарынан осыны оқуға болады.

	Әрине, біз Мәлік Отарбаевтың шығармашылығын асыра бағалап, дәріптеуден аулақпыз. Белгілі бір тар тақырыпты ғана қамтымай, мазмұны жан-жақты сипатта болғандықтан, өзіндік ойларымен қатар, аяттар мен хадистер, өзге ғұламалар мен ойшылдардың тағлымдары, даналық үлгідегі мысалдар келтірілгендіктен, сондай-ақ аракідік күнделік жанрына жақын сырлар да жазылғандықтан бұл топтамалардың жанрын дәл анықтау оңайға соқпайды дедік. Бұқаралық баспасөз беттерінде жарияланған бұл туындыларды таза көсемсөз не болмаса, таза философиялық еңбекке де жатқыза алмаймыз. Бұл топтамалардан, әдетте кез келген жас қаламгерге тән болып келетін сентиментализм мен максимализмді де аңғаруға болатындай. Дегенмен, оның көктей шолып өткенде шашыраңқы болып көрінетін бүкіл ой-толғамдарын берік етіп ұстап тұрған өмірлік өзек бар: ол – «адам қайтсе қалады адам болып?» деген мәңгілік сауалға жауап іздеу. Олай болса, біз болашағынан мол үміт күтетін жас қаламгерге әдебиет айдынындағы қадамына құтты болсын айтып, өрелі ой-тамшыларың ұғымтал көкірек пен жіті көз оқырманның рухани игілігіне айналсын дейміз!



	Бақытжан Сатершинов,

	философия ғылымдарының кандидаты

	(«Айқын» газеті. №151/2010 жыл)





	https://t.me/kzkitap





