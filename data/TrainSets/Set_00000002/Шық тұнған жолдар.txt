Бірінші бөлім. Сүрлеу

ЖҰМБАҚТАС

Бозамық Айдың сәулесі

көгілжім су бетінде сынып,

Айнакөлдің тұңғиығына телмірген

Жұмбақтас...

Мұнартқан жағалауда

мүлгіген тыныштығымды

бұзған жалғыз мен емес,

Уақыт дауылы ұйтқып соқса да

ақын жанарын құрғатпас.

Қатыгездік пен Ұлы мейірімнің

мәңгілік су бетіндегі суреті –

Үзілген тамырларым мен жабылған

түйсіктеріме бастар жалғыз із...

Мүмкін, тасжүректерге айналып,

тас дәуірлерге аяқ басқанда

Біз тұрған жағалаудан біржола

кетіп қалдыңыз.

Дауысым құмығып айқайлағаныма

ғасырлар өтсе де,

Арылу қайда?!

уақыт пен замана дуасынан...

«Тассың!», – деп талмаусыраған үнімді

жұтып көк иірім шүңеті,

Сұлбамды сіміріп,

Тұман бүркейді шұбатылған...





ЖАЛҒЫЗДЫҚ

Көшелер кірлеген,

Шаршаған көшелер...

Маңдайдың сорындай ауыр,

Бұтақ та бүрлеген, қиялшаң үміттей

Саусағын созады сәуір.

Сен мені қай жаққа апара жатырсың,

Жұтылған соқпақ?

Күңгірт түн ішінен бөрі боп ұлиды...

Жоғалған ауыл.

Түнімен түс көрем, түйсігім байланған,

Құм басқан даланың есірік желі...

Біреуге жолықтым,

Дүдәмал тілімде күмілжіп сұрадым сені.

Ұмыт боп барамыз...

Айтпайды олар да тебіреніп

екеуміз жайлы,

Адасқан ақылдың біз емес соңы.

Жаныммен жүдедім

мәңгілік махаббатымды

Санамнан қуып,

Соңымнан ергені сормаңдай күдік.

Есен бол енді!

Ертеңгі аманатыңды кеудеме сақтап,

Жалғызға айналған

жақындарымның соңынан

барамын қуып…





ЖАҢА ЖЫЛ

Уақыт мұнарасының жанынан

өтіп бара жатып,

Ғұмырымның көктем, жаз,

күз, қыс маусымын –

Жылжыған жыл деп білгем.

Қабағыма тұрса да мейірімсіз

мезгілдің тырнағы батып,

Маған жат ғадет қаныма сіңген.

Бір күн өтсе жылайтын

бабамның уайымы ұмытылған,

Ертең базарды кезіп

бағалы сыйлық іздеймін,

Тер саулаған маңдайымды сүртіп.

Тамағымды кенеп салатыным да

былтырғы ән,

Кесілген шыршаны көтеріп

келе жатып бір түп.

Майя мәдениетін жерге

көмгенімде тепкілеп,

Өмір сүргім келетін өзге өркениет жасап...

Календарьдың соңғы бетіндегі нүкте.

Ертең үрей толы 2012-ге де қош айтамыз,

Уақыт үшін үйренбегеміз бармақ тістеп...





ЕСТЕЛІК САЗЫ

Талып естілген музыка әуеніне арбалған,

Сені қара жол бойынан күткелі...

Уақыт аунады.

Биыл көктемде көк жүзі мұнартып,

Шалғайдан көз жасың

жаңбыр боп саулады.

Ұзақ жыл естілмеген скрипканың сазы,

Айтылмайтын естеліктерімнің де

жүзін әжім торлады.

Дымқыл ауаны тескен ағаш

бұтақтарына тесілдім,

Бәлкім, мен әлі де байырғы

шытырман жолдамын.

Артыма бұрылып қарамағалы қашан...

Ескі үйдің терезесінен

мұнартқан аумаққа көз тастап...

Бүгін тасадағы ғажайып мекеннің

есігін аңдамай аштым,

Ұмытылмайтын ескі әуеннің

желігі бастап...





ҚАҢҒЫБАС ЖАРЫҚ

Көзімді сығып күрсінуіме иланды жалған,

Жаңбырын төгіп

Жасағанға айтты жалыққанымды.

Қызығы кетіп

сайтан сандалған қирандылардан,

Емге іздеп жүрмін

іңір боп кеткен жарықтарымды.

Шашылып кеткен

шуақтарыма түн келіп тағы,

Аузын ашады арам нәпсісін алдына салып.

Өкініш болды-ау,

тірілгеніміз бірге өліп барып,

Сөкпегем сені!

Тіміскіленген қаңғыбас Ж арық...





ОРАЗА

Бір ұрттам қара суды аңқам кеуіп

Қадірін біліп, қанып ішпегелі қашан?

Мені илеген шебер қолдың табы қалған,

Дымқыл топыраққа маңдайымды басам...

Үркер төбеден ауғанда

тәуекел еткен бұрынғылар,

Еріндері кеберсіп күнді батырып...

Сам жамырап, жұлдыз кірпігін қаққан шақ,

Тұр бізді

Ұлы ғибадаттың шәрбат – дәмі шақырып...





СЕГІЗІНШІ МАРТ. АЛМАТЫ. ТҮН

Боп-боз дүние...

Соншама сұлу болар ма бұл түн?

Жалғыздығымдай бәрібір қатал.

Өлі тыныштықты құшағына алып,

Сүттей жарық Ай мұнарға батар.

Баянсыз сұлулыққа неге байландым?

Үн-түнсіз мұңға батып...

Қай жерде отырып еске алдың?

Раушан гүлін иіскеп...

Менен де, өзіңнен де алыстап бара жатып.

Көп жылдар бұрын кешірген сезімнің,

Езілтер тұсы бар ма еді тағы?

Құтыла алмаспын қашып,

Түн парағына бір өлең жазып...

Кешірші мені!

Жылжыған жылдар,

Сарғайған хатыңды жадымда сақтар...

Анама бір шоқ гүл сыйлап қайтам,

Жабырқау сәтімді мейіріммен жасқар.





ЗАУАЛ

Қып-қызыл аспанның жиегі сөгіліп

қара жер төсіне төгіліп шашырар,

Шаң борап самиян далада

меңіреу ажалдың есігі мөңіреп ашылар.

Ананың бүлк еткен құрсағын

құрсаулап шөккенде нән тұман

бурадай бұлқынып,

Үрейге малтығып түс көрем түнімен

тұлымы тұлданған құбыжық ұл туып...

Шілдеде шық тұрған жалбызды жағалау

у тұнған тамшысын қалтырап ұсынар,

Бабадан тәбәрік күмістен пиала

қарғыстан қақырап,

быт-шыт боп шытынар...

Е-е-е... таңғы газеттер сөйлейді:

«Халыққа төнетін ешқандай,

ешқандай қауіп жоқ...»,

Ұмытқан ұятын ауызда әмір жоқ...





ТЕРЕЗЕ СЫРТЫНДАҒЫ КӨКТЕМ

Бүгінгі Ояну:

Мың жылғы ұйқыдан тұрғандай зіл батпан!

Алақай!

Көктем тұр –

Терезе сыртында дір қаққан.

Тым жақын арамыз,

Кеңістік қабырғалармен бөлінген,

О, Ұлы Бостандық!

Шексіздік симфониясын тыңдатқан.

Жұқалтаң Әйнек...

Өлім халінен де ауыр сезілген...

Менің сезу түйсігімнің түйісі.

Қол созым жерде

Жұпар Әлемнің —

Раушан гүліне айналған исі.

Мен – сені сүйемін, Көктем!

Алысқа апара жатқан жолдарды құшып,

Жапыраққа айналар жанымның –

Алпыс екі тамырын иітіп...





АНТ

Бұл тұман сейілер,

Зарыққан сапарға сені іздеп шығайын.

Көкжиек сімірген –

Көп тарау, көк иірім жолдарым.

Сыбыры сиқырлы әуеннен сұрайын,

Түнектен жүрекке нота боп

жайылар қолдарың.

Жолдарым қуантар,

Уағдалы сағатта.

Ақ қырау жүргінші таңдайын жібітер.

Жанымның мәрмәрі шашылған параққа.

Сол кермек тамшыны ақ қайың бүрінен

Кім ішер?

...Күтуге келеді сол ару бүгінде,

Ертерек есейген һәм мұңлы дидары.

Сұп-суық жел есер,

Ормандар ән салар уілдеп,

Еске алып антымды

Сертіме иланып...





КЕРТОЛҒАУ

Мәңгілік тоқтап қалған

уақыттың демін сезіну –

Қаншалық азап болса да,

Керемет, ғажап!..

Өмір мен өлім үзігіндегі Ұлы сағыныш –

Бәлкім ол біз айтып жүрген

Обал мен сауап.

Қою орманға сүңгіген жалғыз аяқ жолдың,

Жалбызы бұрқырап түйсікке ұратын...

Әттең, сол аумақты қанша шарласам да,

Баяғы таңғы шапақпен жүзіңді жуасың.

Тоқтап қалған.

Мәңгілік тоқтап қалғаны рас,

Жанарда қатқан сарғыш тартқан

жапырақ дірілі.

Өтіп барамыз... кімді, қайда қалдырып...

Қолымда үзіліп түскен уақыттың бұрымы...

Таң бозынан оянып

бір шумақ өлең арнадым,

Кірпікке байланған тамшыдай зілмауыр.

Құсы да сайрамас жасыл көшенің,

Еске алып өмір сүретін –

Мәңгілік тоқтап қалған бір дәуір...





МҰНАР

Қайдан естілді,

Жүректі тілген құс қанатының суылы?

Жырақта қалған

Орман – күлкінің үздігіп жеткен уілі.

Ұмытуға оңай...

Обалы кімге?

Ойымнан шошып өксідім,

Мұнар қаланың еңсені басып

ләйліткен қызыл іңірі.

Саған тартатын сүрлеуді таппай...

Кір басқан жүрек жуынар,

«Кел-кел» деп қойып келеке етші...

Есігіңді іштен іліп ал.

Таныс көшеден ән салып өтер

сал-сері жігіт шаршаған,

Сұлбасын сүйреп көне көшеден

Ілбиді байғұс ғұмыр – Ар.

Терезең мұнар,

Жаңбыр себелеп...

Көрінбес дала әйнектен,

Еске алcаң еді.

Биылғы көктем,

Айтшы, сен айтшы, қай көктем?!

Есен болыңыз...

Жым-жылас түнге кіріптар Ұлы сапарлар,

Жанымның жауһар жапырағын

дүр-дүр сөйлеткен...





ТЕРІСБҰРАУ

Домбыра құлағын бұрап

теріс бұрауға түсірген,

Таңдайдағы әнің де

жүректі шытынатар еді.

Бассыз көмілген бабаның

моласы қобыздай аңырар,

Жасыңды кім сүртер?

Қаптаған қара құрттың жемі.

Қайырылған қайран ел

кермек тамшыңмен толған,

Ұлы Ертіс Мұзды мұхиттың

қас-кірпігісің ағарған...

Тасаттық беріп қарагердің кекілін қиып,

Қанша қария күбірлеп...

Сан ұрпақ жаңарған.

Ешкім де енді ақ иық баптап,

Айыр өркеш түйені

шөгеріп шом жасамайды.

Кәрі жартаста сүзіскен... тарихтың табы –

Ол да бір қайыры жоқ

қатпары қалың қайғы...





ЕСКЕ АЛУ

Көгілдір экран бетіндегі жазу...

Көп жылдардан соң

Жым-жырт аула ішінде отырып,

Өткенді еске алу –

Алғашқы махаббат азабын

Жар төсегінен шошынып...

Не деген ауыр еске алу еді бұл,

Жанымның өзегіне байланған.

Жыл сайын көктем келсе де құлпырып.

Сен де мені көрерсің

кішкентай қол айнаңнан,

Әжімдеріңді аңдаған кезде күрсініп...





ТҰТЫЛУ

(Т. Таңжарыққа)

Алматы көшелерін кезген

жалаңаяқ жастықтың

Ағарған шашы қылаулап...

Қап-қара суреттер мен күрсіністерге толы,

Ғасыр қалтарысында қалған

бейбақ Отанның тұрғындары –

Мың бөлшек,

Кісі танымастай өзгерген өңі.

«Қожыр таулардан қошқар мініп келген»

Әй, қайран қауымның соңы.

Бырт-бырт үзілген домбыра ішектері,

Шанағын сары жел – уайым кезіп.

Сазына елітіп мың жылғы...

Сағынышқа айналған...

Алып шаһарда басталған

мағынасыз жорық.

Іштік. Ж едік.

Қалтыраған саусақтарымызбен

картаны шашып

Бал ашқан сығандай «ғайыпқа» сеніп...

Ауылда бір дос бізді еске алыпты,

Тұп-тұнық көз жасын төгіп...

Ұмыт болған-ды әлдеқашан,

Жанашырлықтың соңғы тамшысы...

Сол досты еске алдым бүгін

Көшкен жұрттай құлазып,

Ж үзімде тұтылып жұқарған

Айдың жартысы...





КҮЗ

Сұрғылт аспанның құрсағын

қақ жарып шұбырған керуен,

Тоқтап қалған сағаттың

ауыр үнсіздігін есіме салып...

Басқан ізімнің өрмекші торын

тоқыған тым ескі жолағын көріп,

Отырмын енді баянсыз романтика жайлы

күңгірт естелік жазып...

Көшпенді екенімді санамда жаңғыртқан

әрбір құбылыс қуантар,

Олар аттанып барады тағы...





Екінші бөлім. ІЗ

АҢСАР

Жыр жазып отырам кейде,

Мәңгілік махаббат жайлы.

Қобыздың тілінде сөйлер,

Көкжал жанарындағы қайғы.

...Құстардың қанаты талған,

Сезеді жазира – мезгіл.

Құмдарға көз жасы тамған,

Жаңбырлы маусымдай кез бұл.

Тозақтың отындай шарпып,

Даланы күйдірер аптап.

Толқында қауырсын қалқып,

Жағаны жайлайды батпақ.

Теңізге көз салып шалқар,

Күтесің...

Телміріп нені?

Жағалау тұңғиық тартар,

...Теңіздің сұп-суық желі.





МЫҢ ЖЫЛҒЫ ҰЙҚЫ

… Моласындай бақсының,

Жалғыз қалдым тап шыным.

Абай.

Мың жылғы ұйқыдан тұрып,

Уілге үн қосқан дала.

Жүрегін қасірет буып,

Маң басып келеді дана…

Қараша желімен ұшқан,

Жапырақ – жалғанның сиқы.

Мезгілсіз жүйкені қысқан,

Не деген айықпас ұйқы.

Мұңына хакімнің ауыр,

Желп етпес нас басқан сана.

Атадан бір туған бауыр,

Бәрібір…

Жалғыздық ғана.

Жалғыздық – құдірет тегі.

Бұйырмас пендеге басқа.

О, ұлы сахара елі,

Айналдың қап-қара тасқа.

Тіліңді кәлимаға елтіп,

Күрсінді, күңіренді абыз…

Ғасырдың түнегін серпіп,

Тағы бір отқа май тамыз.

Орнында оңалар жұрттың,

Білмеймін…

Бар тағы несі.

Баяғы

О, өңкей қырттың,

Басып тұр бабатай десі.





ҚҰЛАГЕР – ҒҰМЫР

(Ілияс Жансүгіровке)

«Хұсни ғаламның құс жетпес...» қиыры,

Күңіренген көкжалдың көксеген үйірі…

Бөрілі байрағы желбіреп жол алды,

Оғлан ұланы Тәңірге сиынып.

Қара жол баяғы қалпында мүлгиді,

Тым ұзақ тартып ең шер толы бір күйді…

О, неге босады,

Даланың жүйкесі?

Кәрі жартас бетінен тамшылар сырғиды.

Тамшылар боялып жапырақ ніліне,

Түсімде ақсөңке сүйекке сүрінем...

«Самұрық ұя сап, балапан түлеткен,

Бәйтерек қалайша түбінен шіріген?».

Үркітті кімдерді

Ойыңның салмағы?..

Сол жылы өшкен шам ұзақ жыл жанбады.

Құлагер сүрінген далада мертігіп,

Ақсады аңдаусыз Алаштың арманы…

Жарасын жасырып жалайтын күн ұзақ,

Жаралы бөлтірік тау қарап ұлымақ.

… Далалар төсінде Құлагер – Қазақты,

Елестер қуады қолына құрық ап.





УАҒДА

Жанарда жасын боп сөнген,

Хұсни дидарың ғайып.

Қабірдей сұп-суық бөлмем,

Түн жылар шаштарын жайып.

Есігі ашылар кімнің,

Бұл жерде жоқсың ба әлде?

Желегі жыртылған жылдың,

Айналдық қуарған тәнге.

Терезе алдында тұрып,

Сары түске боялған шырағдан.

Үзілген тамшыдай тұнық,

Қайда сол айнымас уағдаң?

Елеске айналар бәрі,

Бұл көңіл елікпес әнге.

Тым ұзақ қаңтардың таңы,

Қалғимын естанды халде.





МАҚАТАЕВ КӨШЕСІ. САЯБАҚ

I

Өтірік күлетін, өтірік жылайтын,

Жәдігөй жандарға жайың жоқ ұнайтын...

Өлеңге айналған өмірдің өзегі,

Парақтар бетінен халімді сұрайсың.

Кітаптар ашылып...

Алдымда мың сауал,

Тып-тыныш бөлмемді ауыр мұң тұмшалар.

Өлең боп сөйлеген өзімнің ауылым,

Уа, шіркін!

Қыпша бел, қыналы қырқалар...

Жоғалтқан жоғымды һәм асыл мүлкімді,

Жылқысы жусаған Аталы жұртымды.

Мәңгілік сағыныш кейпінде сөйлеткен,

О, Мұқа!

Мен сені сағынам біртүрлі...

Аспанды жаңғыртқан дауысым құмығып,

Ащы Күн аптабы бидайдай қуырып.

Көшеңді үн-түнсіз кеземін кезеріп,

Алматы. Көк базар. Машина шуылы...

II

Көше бойлап өтіп жатыр адамдар,

Аз жүрсеңіз...

Аядай бір алаң бар.

Сол алаңда патша да емес, құл да емес,

Ақын отыр!

Қараңдар!

Ақын отыр белгісіндей киенің,

Салқын қарап,

Сәл таянып иегін.

Салқын кезең мұздатқандай жүрегін,

Салқын кезең сыздатқандай сүйегін.

Ол тас мүсін...

Жыламайды, күлмейді,

Кештеу келген марапатты білмейді.

Маң-маң басып Майгүл қызын жетелеп,

Мақатаев көшесімен жүрмейді.

Жанымды жеп сұрғылт күннің реңі,

Шұбырған ел...

Байғұс қанден үреді.

Кеше сені келеке еткен көп тобыр,

Салқын бақта серуенде жүреді.

Өлмес ақын аспандаған атағы,

Бұл қалада Күн тұманға батады.

Шойынжолды тасырлатып баяғы,

Трамвайлар кетіп бара жатады...

Не жазылып, сызылмаған бұл маңдай,

Тас мүсінде табы қалған сыр бардай.

Қайран ақын Майгүл қызын сағынып,

Теміржолға әлі қарап тұрғандай...





АЛМАТЫ. ОЙЫНХАНА

Аспанның ағылған бозқырау тамшысы,

Жапырақ бояуын мезгілге тонатқан.

Жалынсыз жанарлар көшеде шарпысып,

Адамдар осылай өздерін жоғалтқан.

Таппайсың қаланың

Көңілі қай маңда?

Кешқұрым тәкаппар сұлулар жол алар.

Талыққан нәресте саусағын жайғанда,

Дәніккен құмарпаз үйіне оралар.

Оралар үйіне...

Миында көше әні,

Қоп-қою түтінге тұншыққан мас ұлдар.

Кім енді кімдерді қай жақтан тосады?

Рулетка секілді айналған ғасырлар.

...Тағылым қаншама біз оқып бітірер,

Ертең де басылмас шаһардың аптығы.

Сарғайған жүзіңе уақыт түкірер,

Тәніңді ұлы жер қойнына тапсырып.

О, ұлы даланың оғылан ұланы,

Сіз маған өзге елдің қаласын айтасыз.

Ол жерде осылай құбылғыш шырағы...

«Некесіз тойлардан би-билеп қайтасыз».

Алматы – Лас-Вегас – Алматы.





БЕЙТАНЫС ҚАЛА

Бейтаныс қалада,

Сені аңсап езілем жан ана.

Үстімде көнетоз киімдер,

Қолымда ескірген чемодан.

Көшеде көп жалау ұрандар,

Жадымда жауапсыз сұраулар.

Тастанды баладай тағдыры,

Мен және бейшара сығандар.

Жапырақ жығылып жолыма,

Тағдырдың үзіліп оғынан.

Жыл құсы барады аттанып,

Көз алмай қараймын соңынан.

Ұшуға жетпейтін дәрмені,

Арманым бар менің.

Қоржыны тоналған міскіндей,

Мүсәпір хәлдемін.

Бейтаныс қалада,

Сені аңсап езілем, жан ана.

Көшеді көп бұлттар көсіліп,

Шіркін бір тама ма?!

Ащы бір өксікке қақалып,

атсам да үрейге маталып.

Мен сенен безбеймін,

Атажұрт, атажұрт, атажұрт!





АЛАҢДАҒЫ ОЙ

«Қалың елім қазағым»,

жасқа толып жанарым,

Үрей билеп есірген сұлап жатыр алаңым.

Желтоқсанның желіккен

желі сүйіп тұр үнсіз,

Еркіндіктің еңсегей

көкке асылған жалауын.

Шашын жайып жылайды

бір елестің сұлбасы,

Азаттығымды аңсаған көк бөрінің тұлғасы.

«Жеті басты жалмауыз

жерге кіріп кеткен» – деп,

Мінбелерден сөйлейді ауық-ауық бір басы.

Ұл-қызымның төгілген обалы мен сауабы,

Елдігімнің ертеңге айтар жалғыз жауабы.

Талықсыған бір үнді естіп жатып оянам,

Қобызымның кетеді мұңға толып шанағы.

Мұһмін болып туылып,

кәпір болып шоқындым,

Жатырында жалғанның

жәдігөй боп жетілдім.

Күнім үшін күлік жеп

алаңғасар күн кешпей,

Атой салып алаңда өлмегеніме өкіндім.

«Еркек тоқты құрбандық»

екендігін ұғынбай,

Бас сүйек пен қан ішкен

ғасырларда туылмай.

Ділім тозып, тіл шайнап,

өз-өзімнен жерідім,

Өртке оранған кешегі

рухыммен жылынбай.

…Құтылғаным осы ма

баста қарғыс құрсауым,

Мен отырмын тастағы

тарихыма мұң шағып...





АПАМНЫҢ МОНОЛОГІ

Құлыным-ау,

Тірісің бе келші үйге,

Ұлан-асыр той боп жатыр көрші үйде.

Иір-қиыр жолдар жатыр жоғалып,

Қасіреттей қара тау тұр мелшиген.

Сұрай-сұрай мен олардан жалыққам,

Құстың үні қуантпайды талыққан.

Көктем сайын көкке қарап жүруші ем,

«Шағанғолға» шашылғанда мамық таң.

Құстың үні қуантпайды аққулар,

Жылы жаққа жылжып кеткен ақ қыздар.

Қыз мінезді қыстың сайқал төсінде,

Алтай жайлы аңыз айтып жаттың ба?

Құлыным-ау,

Сағындым ғой келші үйге,

Ұлан-асыр той бап жатыр көрші үйде,

Төмен қарап өтті әлсіз жымиып,

Бәлкім сол қыз сен сүйген.

Ол да аңсайды-ау, көргісі кеп көп ойлап,

Мен сияқты меңдеп жүрген

О, бейбақ!

Күлдір-күлдір кісінейсің түсімде,

Бұлдыр-бұлдыр үнің жетер жел айдап.

Сен түсімде жанарыңа жас толып,

Ж үресің ғой бір ақылсыз басқа еріп.

Қасиетті жерден көрем қайтейін,

Тұрсың удай мас болып.

Құлыным-ау,

Сен өмірге келгенде,

Әбілхаят ана сүтін емгенде,

Бойыңдағы билеп жүрген жындардан

Ал басқасын бергем мен.

Құлыным-ау,

Құлыным-ау, Құлыным,

Жақсылықтың жасап жүрмін ырымын.

Ертең тағы қарап тұрам жолдарға,

Көзін сығып күмілжиді бүгінім.





БОЗДАҚ

(Жаңаөзен қасіретінің бір жылдығына)

Жолға қарап жоқ іздеп

жанарынан жас ағар,

Көкірегіне шер қатқан ата менен апа бар.

Қан мен жасы көк мұздың

қатқан қанжар ұшына,

Желкемдегі жетім ай

Желтоқсан деп аталар.

Қарашығыма қамалып қасіреті зілмауыр,

Обалынан өртеніп

отқа оранып тұрды ауыл.

Маңдай тері тамшылап

өмір кешкен бейбаққа,

Қалай қанжар сілтеді

есі аусысқан бұл бауыр.

Қабырғасы қақырап, ақ сауыты сөгілген,

Қаны аз ба еді қазақтың

қара жерге төгілген.

Ертең жайлы аңыз бен

әфсананы малданып,

Сақ-сақ күліп иенде ойнап жүрміз өліммен.

Көрсетті оны кешегі

жаңаөзендік жақыным,

Ойлауға да кей сәтте жетпесе де батылым.

Өтірікпен қамалы қабат-қабат қоршалған,

«Жұмақтың» ішінде өмір сүрдік аһ ұрып...

Кейуана көз жасын

ұрттап ішкен қоғамның,

Тек сериал көретін көрермені боп алдым...

Еміс-еміс қыстығып жылаған бір үн жетер,

Қорқынышты түс көріп,

ұйықтап жатқан болармын...

Бассыздыққа бағынбай

арпалысқан аумақ бұл,

Қурайы да әрбір тал сырын

айтып сарнап тұр.

Шаһит кешкен жазықсыз

жандарды, Алла, жарылқа,

Жарылқай гөр Раббым,

жарылқай гөр Алла Уакбар!





АЛТАЙДЫ АҢСАУ

Алтайдың қысы тым ұзақ,

Алтайдың қысы тым басқа.

Қиялдан тұлпар мініп ап,

Шегесің сапар бір басқа.

Әулие ақпас шоқылар,

Қарайды сұсты ғаламға.

Өзінен өзі оқылар,

Бір сыр бар осы заманға.

Аңсайды бәлкім алғашқы,

Аңқау да адал тұрғынын.

Сағынған шығар зар жақты,

Зарлығы менен Мұңлығын.

Буазып бұлттар бұйығып,

Тастарға анау жас тамған.

Көк жалқын отқа сиынып,

Алтайда тірлік басталған.

Алтайдың түні тым басқа,

Алтайдың түні кіл ертек.

Ол жерде кешер мұң басқа,

Дәуірді ұмытып тым елпек.





ҰЛЫ ЖЫР

(«Елім-ай» дастанына)

Жазира жапан түз

жамылған кежім – жыр,

Тарихым қашалған тастарға көгілдір.

Күн түбін жаңғыртқан тұлпардың тұяғы,

Жұп-жұмыр әлемді айбатым кезіп жүр.

Тамырым тараған көк мәрмәр тастардан,

Бұтағым бұлдырап көрінер аспаннан.

Қаны мен жасына қауырсын суарып,

Еһ, есіл бабам-ай!

Хұсни хат жазған.

Орманбет өлгенде, Он ұлым бүлгенде,

Дұшпаным дүбірлеп, ат ойнап іргемде.

Көлікке қос артып еңіреп ел көшті,

О, жалған!

Ес кетіп, бақ ауды бізден де.

Омбыдан ойқастап ышқынған қара жау,

Қу қонбай құлазып мұнартқан жағалау.

Ежелден дұшпанның көз сұғы сұқтанған,

Самұрық қанаты

талатын далам-ау.

Шығыстан ысқырып жебесі қалмақтың,

Жел қуған тағдыры жазылып қаңбақтың.

Мұсылман баласы Қоқаннан не қайыр?

Қай жақта Хиуа, Түрікпен ардақтым?..

«Құл көнді, Құдайдың салғаны осы» деп,

(Расы қазақтың өзіндей досы жоқ).

Ел көшті ағайын, туғаннан айырылып,

Ел көшті бөлінбес іргесі сетінеп.

Азабын арқалап ауған ел ақтабан

Алқакөл сұлама, ақ түтек ақ боран...

«Елім-ай» ақтарам...

Сөйлейді ғазиз жыр:

«Қазақтың көз жасы көлкіген хат болам».

Оқимын үздігіп,

Үңіліп өткенге,

(Көп сырым тұр анау –

Туымда көкпеңбек).

Сорасы сорғалап қазақтай қай жұртта,

Зар айтып Қаратау басынан көшкен жоқ.

Көшкен жоқ... Қара тау басынан нар құлап,

Қу томар сүрініп құлан жал арғымақ.

Қайыңды идіріп сүт – сөлін сауған ел,

Құзғынды қуантты сүйегі саудырап...

«Елім-ай», «Елім-ай»,

«Елім-ай», «Елім-ай»!..

Боздасам бозарған кетердей еріп Ай.

Қожекем жырлаған запыран заманды,

Жазмышқа жазудан сақтай гөр,

Е, Құдай!





ҚАН

(Қ. Аманжолұлына)

Борбай еті борша боп

боздай көшкен ел едік,

Жылай-жылай нұры да

тайған жәутең көз едік.

«Қарным ашып»,

қабырғам қайысқанда Құдай-ау,

Арса-арса арқа етті жемегенім жөн еді...

Білер дейсің кім оны?..

Қанда кеткен қарғысты,

Тұңғиыққа тартады-ау

таңдайдағы «дәм» күшті...

Жиырма жыл ойнадым

қос қолымды көтеріп:

«Ұшты, ұшты, арба ұшты,

ұшты, ұшты, арба ұшты»...

Сол көтерген қолымның

қан саулайды сыртынан,

Бір үрейлі түс көріп

жатқандай-ақ бұлқынам...

«Қасым бала не білер» деп

көсілген көкемнің,

Қан көремін, о, тоба,

қан көремін ұртынан...





ҚАРАТАУ

О, Қаратау! Бұлдыр-бұлдыр, бұлыңғыр,

Ойым – ақшам, кеудемде ауыр іңір жүр.

Тас көтеріп тамыр жеген түсіме,

Бабаларым ауық-ауық кіріп жүр.

Қоғамыма көңіл қалды өкпелеп,

Шөп күркемді тіктім саған шеткерек.

Пенделердің пейілінен түңілгем,

Маған анау тобырлардан жоқ көмек.

Күздің айы сыңсығанда құс үні,

Қалтыратып қарашаның үсігі.

О, Қаратау! Саған сүйеп басымды,

Есіме алам баяғы ауыл түтінін...

Ауыл қалған, алақаны апамның,

Еске түссе еңсемді ауыр басар мұң.

О, Қаратау! жан жарасын жанымның,

Сенің жақпар жартасыңа қашармын.

Селеу қырдың селтеңдейді ақ шашы,

Күрсінеді күннің көзін тат басып.

Мен түсімде сенде жүрем ғасырдың,

Ортасынан ақ боранын ап қашып.





АЛТАЙ

Көрмегелі көп болды-ау ақ қарыңды,

Төбеме төңкеріп ап аспаныңды.

Е, Алтай!

Есім кетіп еңіредім,

Түсімде тас қып құшып тастарыңды.

Кірпігіме қонатын қылау ұшып,

Ақ сүңгі тал кеп тұрған жылағысы.

Толастамай жауатын торғайбас қар,

Тонға оранған апамның шылауышы.

Бәрі,бәрі есіме түсті бүгін ,

Көктен талып жеткенде құстың үні.

Қалш-қалш етіп тұр ме екен тас обалар,

Бетін жұлып алтайдың үскірігі,

«Қарашада қар жауар қатырлаған,

Батыр жігіт Алтайдан ат ұрлаған...».

...Иен қыстау, бөрі үні, әже ертегі,

Найзағай жыр кеудемде шатырлаған.





САҒЫНЫШ

Жыл құстары есен-сау келдіңдер ме,

Қанатыңды сылатып торғын желге.

Біздің туған өлкені көрдіңдер ме,

Қанаты жоқ сергелдең менмін жерде.

Сендерге құсап ұшуға жоқ амалы,

Аман ба екен бабамның молалары.

Көздеріңе түсті ме көкке шығып,

Көрші қыздың бұлғаған орамалы.

Тамсандырған табиғат тағылымы,

Сағыныш қой пенденің ауыруы.

Соңдарыңнан көз салып тұрды ма екен,

Ана жүрек – арылмас қамырығы.

Жылдар жылжып жүзінен, ай алыстап,

Қара дөңде қалқайып таяқ ұстап.

Әкем байғұс оңаша отыр ма екен,

Азан-қазан байырғы бая – қыстақ.

Сен өткенде көгімнен керуенім,

Елімді аңсап еріксіз егілемін.

Қабырғама қайысқан қанат бітіп,

Мен бір күні аспаннан көрінемін...





ТҮРКІСТАН ҚАСІРЕТІ

Арқасына төгіліп ай бұрымы,

Түркістанның түгемес қайғы, мұңы.

Қызыл-жасыл көшелер қылғытады,

Тым әсершіл жүректің әйдік үнін.

Ауыр ойды арқалап қорғасындай,

Көлік сыйған жүремін жолға сыймай.

Ақ жауыны тағы да төпелеп тұр,

Қаңғып жүрген ақынның көз жасындай.





СЫРЛАСУ

(Жұмекен Нәжімеденовке)

«Ауырлығы табыттай, жеңілдігі көбіктей»,

Қалай айтсам сырымды

сізше ешбір кемітпей.

Шымыр-шымыр өлеңнің

тереңіне шым батқан,

Ауыр-ауыр өлеңнің асқарынан тіл қатқан.

Туған жерім туралы

айтсам бе екен сізге ұқсап,

Сағынышым сан жетпес,

қасіретім мың батпан.

Жетер ме оған желге ұшқан

жапырақтың дәрмені,

О, өлеңнің өрт ұлы мен де сендей халдемін.

Тербет күрп-күрп күй шалып

салқын жүрек от алсын,

Таңдайыңда талықсып

аспандасын ән – көгім.

«Туған жерің қандай жер?», –

деп сұрайтын жоқ пенде,

Сіз айтпақшы аспаны әп-әдемі көкпеңбек.

Оспан жүрген ой-қырды

опасыздар жағалап,

Азан дауысы аспанға ап

ата жұртқа жеткем мен.

Таңдайыма тас батып,

азуыммен от шайнап,

Сейіл құрдым сергелдең

күндеріммен көктайғақ.

Сіз аңсаған кеңістік көтерілген аспанға,

Сіз аңсаған бостандық

көкке асылған көк Байрақ.

Бірақ тәубе қылатын

жоғалғандай сопылық,

Ойланамын оңаша «Айнабұлақта» отырып.

Тілсіздігін көрсетті тілін шайнап ағалар,

Дінсіздігін көрсетті дінқарындас шоқынып.

Толқи-толқи Каспийдің тұнығында лайлар,

Аққан қан ба, алып жер

астындағы мұнайлар?

Әні сіңген аққудың аспанында Батыстың,

Айналып жүр қомағай

қанға құмар құмайлар.

Бір мұңыма бір мұңым кетіп жатыр ұласып,

Бүгін алып шаһарда болса да,

әттең, күн ашық...





ҚҰСА

Қанатынан хат жолдадым, соңғы хат,

Құстар саған жеткізеді... жол жырақ.

Ішім толы құсалықтан құтылмай,

Нән шаҺарда сенделіп жүр сорлы бас.

Ай сәулесі төгілгенде іңір кеп,

Бір әуенді қайталаймын күбірлеп.

Самайымды сылап тұрған секілді,

Сенің нәзік саусақтарың дірілдеп.

Мені аяшы,

Айдың асыл бекзаты,

Бокалымда тұнып тұрған көз жасы.

Бәлки сорлы қайыршының қолында,

Құлқынына қимай тұрған соңғы асы.

Маған ауыр бұл мезгіл,

Қалды артымда қара ноқат – сүрдек жыл.

...бұрыштағы шағын шарапханада,

Ішкіш досым іздеп жүр.

Маған ауыр....

***





Сорлы құстар қайтыңдар

Сорлы құстар қайтыңдар,

Сарыала қаздар сағынышымды айтыңдар.

Быт-шыт боп кетті

көкірегімдегі күн – елес,

Быт-шыт боп кетті

қарашығымдағы ай тұлғаң.

Көзімде мұңды, көкірегімдегі дертімді,

Кеудеме сақтап күрсіндім айдай көркіңді.

Сұлбасыз, сұрсыз сұр тұмандардың ішінен,

Сұрқыңды көріп қол ұсындым.

Елес екенбіз, қақырап кеткен қабырғам.

Қос шырақ тағып маңдайға інжу-лағылдан.

Жаралмышымның жазуын оқып аларсың,

Сағым жылдардың

сары жапырақтарына жазылған.





ОРАЛУ

Оу, құлыным!

Неге кірдің түсіме?

Тым алыста қалып ең ғой кісінеп.

Дейсің бе әлде: «Бұлдыр-бұлдыр даланы,

«Буырқанып бұлтқа айналып ұшып өт».

Ұшар едім, ондай салым жоқ менде,

Бар болғаны аңсау, шаршау өткенге.

Жүгенімді салдырлатып, сақа іздеп,

Қотыр таймен құстай ұшып кеткем мен...

Қоныс шалғай, қиыр шетте қара жол,

Шарап ішіп той тойлайды тамам ел.

Көзім жұмып, мызғап кетсем түсіме,

Өмірімнің сонау балғын шағы енер.

Құр сүлдерін жете алмайды сүйрелеп,

Көздеріне қара шыбын үймелеп.

Оу, құлыным! Сағым дүние – сайтан қыз,

Көлбең қағып, көз алдымда билемек.

Ән салады, бірде шашын жаяды,

Кімге тұрған,

Еһ, дүние баяны?!

Шыбық мініп шығып кеткен пақырдың,

Келе жатар қолында асатаяғы...

Әлсіз жанар... Ай жүзіне қадалып,

Қара түннің қабағынан қан ағып...

Талмаусырап жеткен жетім дыбыстар,

Шашқа қонған ақ қылаудай ағарып...

Келдіңіз!





ЕЛЕС

(Оралхан Бөкейге)

Алтайдың шыңындай тым асқақ,

Түсімде тұлғаңды көрдім мен.

Беймаза өмірден жырақтап,

Сен ашқан есікке ендім мен.

Мақтан ғып тәкаппар тұлғаңды,

Жұрттарға сыр айта бастадым.

Жамылып жыртылған жылдарды,

Алтайға апарып тастадың.

Сағыныш зары ма, не екен бұл?

Алтай боп сенің тіл қатқаның.

Жұлдызын жоғалтқан мекен бұл,

Соры да тауындай қап-қалың.

Кетем деп қолыңды создың да,

Жүрекке ұялап ұры мұң...

Күннің де қызылы солғындап,

Кісінеп қалды артта құлының.





АНА

Ана!

Ағарған әр тал шашыңнан

өзімнің қайғымды көрем,

Ж ұрттан жасырып төгілген жасың –

ақ қырауға айналып.

Шырылдап көкжиек сімірген

буалдыр тұманға енем,

Дәрменсіз қанаттарым байланып...

Есімде ежелгі ауыл... кекілімді

Күн қақтап ертегіге елітер,

Қаңқу сөздерден алыс сол

мекен түсіме кіреді дәйім.

«Жанашырларымның» «жақын тартқаны»

жанымды өртеп,

«Алаңдатыпты...»

аңдаусыз адасқан жайым...

Арқалап жүрсем арылмас борышым

қалыңдап барады жылмен,

Иенде бүгілдім таңылып өсекке.

Кеше гөр мендік жастықтың

жамалы кірлеп,

Үнсіз күрсініп сапар шегесің

немере жетектеп...





ӨЛІАРА

Күн күліп саумал сәулесін,

Ғаламға мынау шашады.

Қысқарып жансыз көлеңке,

Таусылып тауға қашады.

Шаншып ап таулар тұманды,

Бүк түсіп ұйқы құшады.

Сыңсытып баяу бір әнді,

Мамырлап құстар ұшады.

Дірілдеп нәзік тал басы,

Мейірге шомып ып-ыстық.

Жаңбырдан соңғы аз ғана,

Дәриға-ай, бейғам тыныштық.





БЕСІК

«Кім екен?» – деп сұраса ақын деген,

«Жауап таппай қиналған

пақыр», – дер ем...

Кім екенін көреді-ау бір күндері,

Сәл сарғайып кетсе де жасыл дене.

Пенде болып сайтаннан от алсақ та,

Рухымды тоздырмай топастарша.

Мен жанымның бөленсем бесігіне,

Жер аспанның ақынын босатқан шақ...

Солай саған сыйлаймын сірі жанды,

Мәңгілік сөнбеу үшін ұлы жарық.

... күреңіткен күн бүгін бұлтын орап,

Бесігімнің басында тұрып алды.





ОЯНУ

Сағыныш кейпінде,

Сап-сары тауларды көремін –

түс қой бұл.

Ол енді өлең боп оянар,

Азабын көтерер жер ұлы.

Сорым да бес елі арқамнан түспей жүр,

Өңірім ып-ыстық тамшыға боянар.

Обалын көтеріп мойныма,

Бір ұзын жол шұбар, нәресте жетектеп.

Түбінде сұрайды ол расын,

Ауырлық қалпымен түн келер,

Оу, қанша қорғасын кеш өтпек,

Рухым жаза алмай құлашын...

Ап-ауыр ойлардың

Теңіздей тереңі батырып,

Дәл бүгін шық тұнған жолдарға

Жапырағым шашылып,

Тұрғаны – ғасырлар қойнауына кетер ізім,

Шық тұнған жолдар – мәңгілік тақырып!..





