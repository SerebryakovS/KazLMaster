І бөлім





ЕЛІМНІҢ ЕРЛЕРІ ЕҢСЕЛІ




	О не деген, Бостандық, арман едің!

	Қыран болсам, арманым бар ма менің.

	Ана-Жердің арқасын тынықтырып,

	Мен де осылай аспанда самғар едім.



	...Біздер мына дәуірменен бірге өстік,

	Қарап соның қабағына күн кештік.

	Уақыттың үніменен тілдестік,

	Уақыттың көшіменен бір көштік.



	...Бұл дәуірдің бетін біздер ашқанбыз,

	Болашаққа солай қадам басқанбыз.

	...Біздер - әлі жан баспаған асқармыз,

	Біздер - әлі жазылмаған дастанбыз.



	Мұқағали





ЕЛБАСЫ ЖОЛЫ




	(«Елбасы жолы» киноэпопеясының «Менің балалық шағымның аспаны» және «От өзен» фильмдері серияларын көргеннен кейінгі алғашқы әсер)





1.АСПАНҒА ҒАШЫҚ БОЛҒАН БОЗБАЛА




	...Шайдай ашық көк аспан. Көкжиегінде сол көк аспанға шаншылған көк найзалы алып мұзартты жоталарын әппақ, ақ шаңқан қар басқан асқар Алатау. Шіркін, барлық жер де дәл осындай еш жерге ұқсамайтын ерекше көрікті көркімен тамсантып, жерге тамып кетердей боп мөлдіреп тұратын зеңгір көк аспанының аясында кербез ғана көсіліп жатса ғой, шіркін! Жаныңды тербеп, жанарыңды сұқтандырып, жұтындырған таңғажайып керемет сол сұлу бейнесімен әр уақытта да көз тартып тұрса ғой дейсің. Міне, алдағы болашағын Көк Тәңірінің өзі жарқын етіп жаратқан Сұлтан атты бір қызыл шақа балақан жер бетіндегі жұмаққа бергісіз дәл осы арада дүниеге келген екен ғой...

	Фильм басталғаннан-ақ басқа дүниені ұмытып, әлдебір терең сезімдерге енгендей ерекше күйге түскеніңді байқамай да қаласың. Толқи, шалқи көре отырып, терең ойға да батасың...

	...Иә, бұл кәдімгі нағыз өмір. Бірақ, тағдыры таудай талап пен ұшқырталантын қоса, бірегей етіп берген, болашағын да өзгелерден гөрі ерек өзгешелеу, тіпті күрделірек те етіп жаратқан пенделік ғұмыр.

	Фильмнің басында кейіпкеріміз әлі де кішкентай сәби. Әлі өзіндік кәдімгі адами көзқарасы да қалыптасып үлгермеген, мүлде бейкүнә шарана. Тек өзіне ерекше ыстық ықыласпен, аналық мейірімі мен күнделікті қорегін ғана беретін жанында жүрген cүйікті анасы мен әкесінен басқа нені білсін ол. Тіпті, ол әлі тәй-тәй басып та көрген жоқ қой.

	... Міне, енді сол күнге де жетті. Сөйтсе, өзі күнде көріп жүрген әкесі мен анасындай болып мынау қара жерде өз табанын басып, қадам жасау да бір ғанибет дүние екен-ау! Қызық! Өзін айнала қоршалаған көп адам мұның екі аяғына ала жіп байлап алып, енді соны қайшымен қайтадан қиып жатыр. Мұның да мәнісін жете біліп, сезінбесе де ол әлденеге кішкене кеудесін қуаныш керней, айналасына масаттана, арсалаңдай қарап, алға қарай әуелі бір, сосын тағы да екі-үш қадам жасап көрді ол. Айналасындағы жұрт оған жапатармағай мәз-мәйрам болып жатыр. Осы салтанатқа арнайы келген данагөй ата, абыз Асан ақсақал бата беріп отыр:

	- Айналайын, атаның баласы болма, халқыңның баласы бол! Бір үйдің баласы болма, көп үйдің панасы бол! Бір үйдің атасы болма, көп үйдің санасы бол! Халқыңның қамы бол, маңдайдағы бағы бол! Өзіңе кәміл бол, еліңнің шамы бол! Өркенің өсіп, еліңе елеулі, халқыңа қалаулы сүйікті де көрнекті ұлы болғайсың! Бақытты бол, жарығым! Жолың нұрлы болсын, айналайын! - деп жатыр басқалар да.

	- Бұл Назарбай бидің ұрпағы ғой, жолы ашық болады екен, - дейді енді біреулер.

	Үлкендердің шын ықыласымен берген баталары әрқашан да қасиетті, әрқашан да киелі ғой. Осынау болашағы әлі де бұлыңғыр кіп кішкене ғана сәбидің енді бір он, жиырма, тіпті отыз-елу жылдан кейін тағы да қандай тағдырдың жетегінде боларын кім болжап білді дейсің...

	Осы бір қасиетті балақанның өмірге келуі де құдды бір ертегі дерсің. Мұның ата-анасы көпке дейін бала сүйе алмай жүрген-ді. Ақыл айтушылар қасиетті Райымбек бабаның зиратына барып тәу етіңдер деген екен. Бұлар үшеуі зират басында жеті күн түнейді. Сол күні анасы түс көреді. Түсінде ол терең теңіздің түбіне сүңгіп жүріп, балдағы күмістелген ескі бір мылтық тауып алып, оны өзімен бірге су бетіне алып шығыпты. Түс жорыған көріпкелдер мұны жақсылыққа жорып: «Е-е, қасиетті ұл бала табады екенсің. Оның өмірі ұзақ та әрі күреске толы болады екен!» деп еді.

	Шынымен де анасы содан кейін бала көтерген. Оны қолына алғаш көтеріп алған әжесі:

	- Кетіңдер енді, бала менікі, - деп, оны бірден-ақ өзіне меншіктеп алды.

	- Құлынымның жолы болады екен. Жарығымның жолы ашық екен, - деп еді сонда асыл әже.

	Содан бастап жас Сұлтанның өмірі осынау жасыл жұмақтай болған Үш Қоңыр жайлауында өткен еді...

	Бір күні қыстың күнінде қатты боран болып, кеше ғана құлдыраңдай жүгіріп, алаңсыз ойнап, шапқылап жүрген төрт-бес жасар Сұлтан кенеттен қалпақтай түсіп, ойда жоқта суық тиіп ауырып қалмасы бар ма. Ата-анасының шыр-пыры шығып, оған барынша бәйек болып-ақ жүр. Ал, ол сандырақтап жатып, кенеттен «мама, менің алма жегім келеді» демесі бар ма. Бұл тілек сол бойда-ақ екі етілмей, бұлжытпай дәлме дәл орындалған-ды. Ол үшін таудың асуынан асып, Шаповалов атты орыс купесінің ауылына да баруға тура келді. Алайда, ауылға келгенше толық бір дорба тәтті алманың үйге жеткенше дорбаның тесігінен бір бірлеп далаға түсіп қалып, тек біреуі ғана қалғанын көрмейсің бе. Бірақ, Сұлтанға соның өзі де жеткілікті екен.

	Сұлтан сол алманың әсерінен бе, әлде әжесінің арқасын ерекше маймен сылағанынан ба, әйтеуір теп тез-ақ жазылып кетті.

	Біздің қазақ ежелден «баланы - жастан» деп тәрбиелеген ғой. Әбіш әкенің де әрбір әңгімесі оған сабақ іспетті. «Аспанға шарықтап ұшқан ақиық қыран да өзі биікке шығып, самғағанымен оның да көлеңкесі жергетүседі. Сондай-ақ, айналасына шапағатын тигізген адамның да артында аты қалады» деп ұлағат беріп үйреткен еді ол баласына. Соның бәрі де жас ұланның зердесіне мықтап өшпестей болып жазыла беріпті ғой.

	Міне, енді оған сүйікті әжесі де әдемі бір ертегі айтып отыр:

	- Бір батыр жігіт жапан далада аң аулап жүр екен дейді. Келе жатса, оның алдынан кездескен үлкен бір бәйтеректің басындағы ұядан самұрық құс балапандарының жерге құлап түскенін көреді. Батыр оларды қайтадан көтеріп алып, ұясына салыпты. Сол кезде осы балапандарды жеу үшін терекке өрмелеп шығып бара жатқан бір алып айдаһар жылан батырға тап береді. Батыр еш ойланып та тұрмастан дереу қынабынан қылпылдаған өткір қылышын суырып алып, айдаһарды сол бойда-ақ бірден турап өлтіріп, балапандарды құтқарып қалыпты. Сол кезде, кенет көк аспанды қою қара бұлт жауып, қатты ысқыра жел тұрып, дүлей нөсер жаңбыр жауа бастайды. Бұл алыстан балапандарым ең болмаса осы жолы аман ба екен деп, асыға ұшып келе жатқан алып самұрық құстың қанатынан тұрған алапат дауыл мен көзінен аққан ыстық жасы екен. Ол келе сала балапандарының дін аман екенін көріп қуанып, енді «жауыздық, сірә, дәу де болса осыдан келіп жүрген болар-ау» дегендей қаһарланып, батырға қарай тұра шүйлігіп, оны жұтып қойыпты. Сонда оның балапандары шырылдап: «Оны неге жұттыңыз, бізді жауыз айдаһар жыланнан құтқарып қалған сол еді ғой» деп, батырды босаттырыпты ...

	Осы бір ұлағаты терең әңгіме де кейін елу-алпыс жылдан соң өз болашағына қарай әбжіл барыстай асқақтай атылатын Қазақ елі дейтін қасиетті мемлекет астанасының қақ төрінен орын алатын таңғажайып Бәйтерек мұнарасының салынуына ойтүрткі болсын дегендей осынау зерделі жас өреннің есінде мәңгі бақи өшпестей болып қалып қойған еді...

	Бұл екі ортада ел өмірінде нендей оқиғалар да өтпеді дейсің-ау. Әуелі қанқұйлы сұрапыл соғыс салды әлекті. Тұтқиылдан жау қатері төнген сонау батыс аймақтардағы түрі де, діні де бөлек біраз халық майданнан қашық жерлердегі ең қауіпсіз ауылдарға босып келіп, мейірбан да мәрт қазақ жұртының шынайы ыстық ықыласы мен айқара ашылған кең құшағынан алаңсыз пана тапқан еді. Сондай бірнеше жүздеген отбасы осынау ең алыс түкпірдегі тып-тыныш қана жатқан алып Алатау бөктеріндегі Үш Қоңыр аймағына да келіп қоныстандырылған-тын.

	Ой, осынау бір жер түкпіріндегі моп-момақан ғана қараша ауылға кімдер келіп, кімдер жиналмады дейсің-ау. Бұл елдің халқы осы жерге көшіріліп келген көптеген орыс, балқар, шешен, неміс деген ұлттың адамдарын тұңғыш рет көрген еді ...

	Бір күні ауылға жаңадан тағы да бір сондай жұпыны жанұя көшіп келді. Қап тауын мекен еткен балқарлар екен. Өздері әбден жабырқау, киімдері жыртық, аш-құрсақ, балалары да тым жүдеу. Аянышты-ақ. Әбіш әке оларды бірден-ақ «біздің үйден дәм татыңдар» деп өзімен бірге ертіп әкелген. Қарындарына «ауыл қонған» оның «шиборбайлары» көп ұзамай-ақ ауыл балаларына қосылып, ойнап та кеткен.

	Осы бір көңілсіз оқиғаны есіне алған сайын мұның сол кездегі сұм саясаттың аз ұлттарды мүлдем түпкілікті жойып жіберу үшін қолдан жасаған зымияндық әрекеті екенін Сұлтан кейін ғана ұққан-ды…

	Соғыс та бітті-ау. Көпшілік жұрт енді өз қолдарындағы мылтықтан құтылғанша асық.

	- Бұл мылтық біздің ағаларымызға ажал, ал өзімізге азаттық болып келіп еді. Енді ол мылтықтарды үкіметке тапсырыңдар, ал найзасын алып қалып, одан орақ жасаңдар, - дейді үлкендер.

	Қолы шебер ұста өзінің қолдан жасап алған шағын көрігін қыздырып, әлгі найзаның біреуін шоқтай балқытып, әп сәтте-ақ қол орақ соғып шықты. Оны Сұлтанға ұсынып жатып:

	- Мә, сабын өзің-ақ жасап ала ғой, - дейді күле сөйлеп. Оның кейпі «енді осындай істі жасауға, сірә болашақта өзің де үйреніп қаларсың» дегендей қалып танытқан сыңайлы еді. Бірақ, осынау елден ерек зерделі жас өреннің болашақта бұдан да гөрі күрделірек дүниелермен айналысып, өз туған елінің келешегіне зор ықпалы болатын бастаулардың басында жүретінін ол қайдан білсін.

	... Сұлтан жастайынан аса еңбекқор, түйінді, ерекше зерделі болып өсті. Соның бәрінде де оған ең алдымен қарапайым шаруа әкесі үлкен өнеге болған еді.

	Міне, әкесі айналасы атшаптырым ауланың ішінде қапыла жер қазып, әр түрлі жеміс ағаштарын бірінен кейін бірін отырғызып, көшеттер егіп әуре болып жүр.

	- Әй, Әбіш не істеп жүрсің-ей сен? - деп сұрайды одан былай-былай өтіп бара жатқан кейбір адамдар таңырқай тұра қалып.

	- Бақ орнатып жатырмын, - деп жауап береді ол жай, жайбарақат қана, өз жұмысын тоқтатпастан, тіпті оларға көз де салмайды.

	- Ол өскенше ғой сен бұл өмірде мүмкін болмайтын да шығарсың. Несіне құр босқа әуре болып жатырсың? - дейді оған кейбіреулер сенбегендей дүдамал қалыппен күле сөйлеп.

	- Мен болмасам, менің ұрпағыма қалады. Бұл ағаштар ертең үлкенбәйтерек болып өсіп, бал татыған жемістерін бере бастамай ма? Сол кезде оның көлеңкесінде біздің, тіпті сен екеуміздің де балаларымыз бен немерелеріміз саялап отырып, шай ішпей ме екен? - дейді бұл күлімсірей, масаттана қарап.

	Кейін, шынында да, осынау жер бетіндегі таңғажайып жұмаққа бергісіз тамаша бақтың ішінде алманың неше бір түрлі сорттары, апорты да, алмұрты та, шабдалысы мен алшасы, тіпті қып-қызыл боп бал татыған шиесі және басқа да неше түрлі жеміс ағаштары иісі мұрынды жара сыңси самсап тұратын болған. Бейне бір дәл бүгінгі қазақ елінің көп ұлтты, әр тараптан жиылған алуан түрлі халқы тәрізді еді.

	Бір өкініштісі сол, бірнеше жылдан соң Кеңестік державаның шаш ал десе, бас алатын солақай саясатын орындаушы атқамінер жандайшаптары келіп: «Артық дүние-мүліктерің мен малдарыңды және артық жеміс ағаштарыңды енді бұдан былай үкіметке өткізулерің керек» деген әпербақандығынан кейін қатты ыза болған бағбан әке бүкіл жеміс ағаштарын кесіп, тып-тыйпыл етіп отап тастаған еді. Күні кеше ғана самсап тұрған қалың шырайлы бақтың орнында енді соқиып жалғыз тал ғана қалыпты.

	- Ал, ала бер енді, өзің санап ал, - дейді қайран ағаштарын кесіп болып, іші қыз-қыз қайнай, ызалана ентіге дем алып тұрған бағбан әке...

	... Сұлтанның жанында оның әрі ең бірінші жанашыры, әрі панасы, ыстық пен суықтан да, дүлей жел мен қатты нөсер жауыннан да, тіпті адамнан да қорғайтын үлкен қамқоры - алып анасы, әжесі бар. Ол тұрғанда Сұлтанның маңына ешкім де батылы барып жолай алмайды, тіпті анасы мен Әбіш әке де. Олардың оны сүюге де, айналып-толғануға да еш хақы жоқ. Ал, зәуіде бір мезгіл олардың біреуінің еміреніп жақындап кеткенін байқап қалса болды, айбарлы әже:

	- Әй, менің баламда шаруаларың болмасын. Керек болса, өз балаларыңды өздерің туып алыңдар! - дейді ол ерекше зілмен, айналысып отырған ісінен басын да алмастан.

	Сөйтіп жүргенде Сұлтанның да басынан алғаш рет бір күрделі сынақ өтті. Әлде бір мерекенің кезінде қазақтың ежелгі салт-дәстүрі бойынша өткен аламан бәйгенің кезінде Әбіш әке оны тұңғыш рет сол алапат сынға салып еді. Онысы да бекер болмады. Ол мінген жүйрік сәйгүлігі жеті жасар жас өренді еш ұятқа қалдырмады әйтеуір, топты жарып, жарысқа жіберілген бүкіл аттардың алдында қара үзіп, алдымен келді. Бұл Сұлтанның өз өмірінде ылғи да алда болып, ылғи да топ бастауының тек бастамасы ғана болатын.

	Дегенмен, бәрі бір күнде бола қоймайтыны да белгілі ғой. Қанша дегенмен де әлі баланың аты - бала емес пе? Алғаш рет мектеп табалдырығын ашқан шәкірттерінің аяқ алысын байқап, сынап көрмекші болған мұғалім апай оларға түрлі сұрақтарын қойып отыр:

	- Қане, кім қандай өлең, қандай тақпақ біледі, кім айтар екен? Қолдарыңды көтеріңдерші! - дейді ол.

	Балалардың бәрі де бірі қалмастан жапатармағай қолдарын көтеріп жатыр. Тіпті, Сұлтан да көтеріпті.

	- Қане, Сұлтан, сен айта қойшы тақпағыңды.

	Сұлтан орнынан жайраңдай ұшып тұрды:

	- Ана қырдың басында Тойбай отыр, беті қызыл қатынды қоймай отыр, - дейді ол еш бір шімірікпестен.

	Балалар ду күліп жіберді. Мұғалімнің өзі де шыдай алмай езу тартты.

	- Сұлтан, саған кім үйретті бұл өлеңді?

	- Әкем үйретті, - дейді ол, ешбір саспай-ақ. Әбіш әкенің осындай бір әзілдері де қалмайтын.

	... Осылайша уақыт шіркін де зулай өте беріпті ѓой. Шөп шабу кезінде сүйікті әжесі де кетті өмірден. Сүйікті әжені еске түсіретін оның жіп иіретін ұршығы мен бір иірім жібін ғана сипап отырған Сұлтанның жанарына үйірілген мөлдір тамшылар жерге тырс-тырс тамып жатыр... Енді бір шамада Сұлтанның өзінің де қалайша есейіп, ересек жігіт болып қалғанын да байқамай қалғандаймыз. Ол әр кез де алда, әр кез де жеңімпаз. Өз қатарлары ішінде көкпар да оныкі, гүл-гүл жайнаған қыз-қырқындар да cоның маңында. Енді ол өзіндік көзқарасы қалыптасқан, арманшыл бозбала. Білмегенін білуге ұмтылған, жетпеген жерге жетуге құлшынған жігіті гүлі, өз қатарларының ішіндегі дүдүлі. Ол, енді, тіпті сонау төбесіндегі зеңгір көк аспанның өзіне ғашық болғандай күй кешуде. Көк аспанның төрінде еш қаймықпай-ақ сұңқар құс тәрізді болып ойнақ салатын саңлақ ұшқыш болуды қалайды ол. Сол үшін де күн сайын көк төбенің биігіне шығып алып, ашық көк аспанның аясында әлсін-әлсін өз планерін ұшырып, соған да дымы қалмай мәз болып жүреді. Бірақ, сол арманы түскіріне оның қолы жете қояр ма екен, сірә?

	...«Жетесің!» дейді оған тек кілең бестіктермен ғана толтырылған аттестатын көрген бойда онымен тирдің ішінде кездесіп, алғаш рет танысқан ұшқыш офицер. Сұлтан өзіне мергендіктің қыры мен сырын өзінше барынша үйретпекші болған оның өзін тирдегі әрбір атқан нысанасын еш мүлт жібермеген тамаша мергендігімен-ақ таң қалдырып еді.

	-Қарай көр. Сен «Ворошилов атқышы» екенсің ғой өзің!

	-Мұндай бестіктермен, мынандай қабілетпен қайда бармауға болады, ә? Кел! - деген әлгі ұшқыш офицер оған барынша шын ниетімен риза болып.

	Осы бір үлкен сеніммен айтылған қолпаштау сөз оны сол арманның ең ұшар биігіне қарай сол бойда-ақ бірден шарықтатып жібергендей болды. Сол алып ұшқан арманшыл көңілдің жетегімен ол ұйықтап жатып керемет бір тұс те көрген...

	...Айнала толған бір оттай жанған қып-қызыл, қызылды-жасылды гүлдер екен дейді. Дәл өзінің көңілін кернеген әппақ арманындай болған әппақ ақ боз арғымаққа мініп алып, биікте самғай ұшып келеді екен дейді ол ...

	Алайда осынау алып ұшқан асқар арманды да әкенің бір ауыз сөзі су сепкендей етіп басып, алып-ұшқан жүйрік көңілін пәс етіп тастамас па екен ертең?

	-Қарағым, - деген Әбіш әке ертесіне, - сенің алдыңды бөгейін деген еш ойым жоқ. Бірақ, өзіңнің қазақ еліңнің бір мекеніне өз туыңды тіксең, қай әкенің де арманы сол ғой. Қалай дегенмен де көк темірге мініп алып, көкке ұшам деген ойыңды мен қостамаймын. Не істесең де өз еліңмен бірге болғаның жөн емеспе? - деген еді әкесі. Бірақ, үзілді-кесілді «бармайсың» деп, тыйым да салмаған.

	Ал, ауылдың ақсақалдары да бар ақылдарын айтып баққан-ды.

	- Бала ата салтымен ата-анасымен бірге болуы керек қой, құдай оны ата-анасына тірек болсын деп жаратты емес пе? - десе, енді біреулері:

	- Сұлтан эколог болсын, ол да жақсы мамандық, - дейді.

	- Сабақтары математикадан кілең бестік көрінеді, мұғалім болса да жаман емес қой.

	- Ал, мал баққан ұят па екен. «Ақылды адамның беті көп жарық, малсыздың беті көн жарық» деген, - деп, оны ауылға қалдыруға тырысқан еді бірқатар ақсақалдар.

	Сөйтіп, жастайынан үлкеннің сөзін жерге тастамай, үлкенді сыйлап өскен Сұлтан ұшқыштық оқуға түсе тұрса да ондағы құжаттарын ақыры қайтып алып тынған еді.

	... Со-о-дан кейін де көп заман өткен…

	Ал, бүгінде Қазақстан дейтін іргелі алып мемлекеттің Тұңғыш Президенті - Елбасы болған, өз елін ғасырлар бойғы аңсаған арманына жеткізіп, тәуелсіз ел қатарына қосқан бұл адам баяғы ұшқыштық арманының биігіне шықпаса да ел мәртебесін биіктететін асыл мақсаттарын арқаланып, зәулім биікте самғап келе жатқан үлкен ұшақтың ішінде мемлекеттік шаруамен айналысып отырды. Ол - бүгінгі сүдіні ашық көк аспанның өзіндей, көгінде қанатымен алтын күнді арқалағандай, биікке самғай көтере алып ұшып бара жатқан қыран құсы бейнеленген қасиетті көк байрағын желбіреткен бақытты қазақ елінің, Қазақстан Республикасы дейтін мемлекеттің Тұңғыш Президенті - Елбасы Нұрсұлтан Әбішұлы Назарбаев еді.





2. ҚҰРЫШ ҚАЙНАРЫ




	Жарық сөніп, кинофильм басталған бойда-ақ кинотеатр залында отырған көрермен жұртшылық бірден демдерін ішінен алып, тыныштала қалғандай болды...

	...Әуелі көк майсалы, жасыл шалғынды кең байтақ әсем алқап көзге шалынды. Сосын қыры мен сайы қатар жарысқан сұлу өлке менмындалай жөнелді. Бүкіл өн бойы масаты кілемдей жайнай құлпырып, ерекше жұпар ауасы тынысыңды кеңейтетін кәдімгі әйгілі әнге айналған атақты Үш Қоңыр жайлауы осы болар-ау. Төбесінен төнген асқар Алатаудың өр бейнесі ар жағынан асқақтай көрінеді.

	Бұл бір кереметтей ұлы көрініс еді. Бірақ, тіпті дәл осындай ең заңғар деген алып жоталы тау шыңынан да кең даланың осындай ұлылығын еш пайымдау мүмкін еместей.

	Иә, бұл ара ұдайы әппақ қар жамылып, асу бермес сансыз биік шатқалдары зеңгір аспанмен таласып тұратын, көгілдір мұзарт шыңдары найзадай көкке шаншылған алып Алатаудың көркем баурайы екен. Көгінде ақиық қырандар ғана қанат қағатын, кең әлемге сол биіктен тек солар ғана билік құратындай әсер беретін таңғажайып өзгеше өлке еді бұл. Ендеше, бұл үлкенің ұландары да неге ғана осал болсын-ау. Қазақ айтқандай «Тау баласы тауға қарап өседі, таудың ұлы тау тұлғалы болады» деген осы болар, сірә.

	Сол бөктерде асау жылқыларын ұршықша үйіре қайырған әкелі-балалы екеу - Нұрсұлтан мен Әбіш көрінеді.

	Адам еңбекпен есейеді. Еңбек адамды шынықтырады, өсіреді дейтін еді ғой ата-бабаның ұлы қағидалары. Өмірдің қат-қабат қыры мен сырын да білгізетін сол еңбек қой. Не бір ғұлама ғылым да, тәжірибе мен тағылым да сол еңбектен табылады емес пе.

	Міне, «бұлақ көрсең, көзін аш» деген, Әбіш әке де өз соңынан ерген ұрпағына, бар үміті, өмірінің жалғасы, бауыр еті - баласына сол ілімді іс жүзінде көрсетіп тұр. Тау етегіндегі жап-жалтыр жартастардың арасынан жарқырай бұрқ-сарқ қайнап, жарып шығып, бұлқына атқылап жатқан кәусәр бұлақтыњ суы қандай салқын да мөп-мөлдір еді. Әбіш қарт бұлақ атқылап жатқан жердің түбінде оның көзін бітеп жатқан ұсақ тастарды екі қолымен бірдей олай да былай көсеп, екі жаққа қарай ысыра аршыңқырап жіберіп еді, бұлақ суы одан сайын ытырыла атқылап, тап-тар тұзақтан сытылған жыландай иретіле, төмен қарай құлай, бұраңдай жөнелді. ұрттап қалсаң, тісіңді жарып кететіндей сап салқын сумен бетін шылаған бозбала жігіт - Нұрсұлтан енді бір сәтте бұлақ суына еңкейе беріп, ондағы ешбір ылғалсыз жайраң қаққан өз бейнесін көрді. Кеудесін кернеген әлде бір қуаныш, әлде бір толғаныс сезіміне бөленген ол енді жүрегі атқақтай түсіп, зеңгір көк аспанға қарай жанарларын тіге шалқалай жата кетті.

	Жас өркеннің кеудесін әлде бір шаттық пен көл-көсір тебіреніс сезімі бірден билеп алғандай еді. Сол тебіреніс енді оны алыс қияға жетелей жөнелген ұшқыр арманға да ұласқандай болды...

	...Көздері ілініп кеткен екен. Арман қанатына мінген бозбала жігіт тағы да баяғы кезіндегідей есік пен төрдей ақ боз арғымақпен әуеде емін-еркін көсіле самғап келеді екен дейді. Сонау биікке қарай қалықтай ұшқан ол сол бір сәтте өз ойы мен арман-қиялының да соншалықты ұшқыр боларын өзі де сезді ме екен, сірә? Тіпті сезсе де, сезбесе де өзінің болашақ асыл келешегіне деген оның ынтық көңілі де дәл сол жолы қанаттанғандай еді-ау!..

	Сол арман-қиялы ақыры оны сол алыс қияларға қарай қоймай алып ұшқан да екен. Сөйтіп, ел ертеңі саналған, болашақ темір балқытатын Теміртау қаласында алып Домна құрылыстарын салуға шақырған Отан Ананың шақыруымен ол да сол ұлы ортадан бір-ақ табылыпты.

	Қандай істің де бастауы қашан да оңай болған ба. Көк ала лай шалшықпен аяқ алып жүргісіз қалың ботқа-батпақта, терең қойнау ішінде қайыспай жұмыс істеп жүрген кілең өндірдей көк өрім, қылшылдаған жас жігіттердің қалың ортасында тағы да барлық қайратын жұмсай, жайраңдай білек сыбана кіріскен жігерлі де өз ісіне деген берік сенімді Әбішұлын көреміз. Сол ортада, тепсе темір үзетін не бір сайдың тасындай қылшылдаған қарулы жігіттердің арасында бір өзі гүл, бір өзі дүлдүл дерсің оны.

	Теміртау жас. Теміртау әлі балаң. Алайда, оның жері қандай құнарлы! Терең қойнауы қандай бай еді! Тек соны игере білу ғана керек еді. Ал, ол үшін жарқылдаған жастық жалын мен орасан зор қажыр қайрат қажет екен. Тек сол ғана ма екен? Тереңбілік пен білім де керек екен оған. Сол терең білім мен білікті меңгеруге және мол тәжірибе де алу үшін сонау алыстағы туысқан Украинаға, Днепродзержинск қаласына жіберілген ондаған жалын жүректі жігіттердің арасында да тағы да Нұрсұлтан жүрді. Қай жерде де адал жүріп, анық басатын, қазақ және орыс тілдерінде емін-еркін сөйлеп, кім-кіммен де теп-тез-ақ тіл табыса кететін ол әр уақытта да өз жолдастарының сенімді серкесі, көш бастаушы көсемі іспетті еді.

	«Ел мақтаған жігітті, қыз жақтаған» деген нақыл сөз де бар ғой. «Тілі бөтен болса да тілегі бір, жүзі бөтен болса да жүрегі бір» Украинның оқымысты ғұлама ғалым ұстаз ағалары қазақстандық жастардың арасынан осынау ойы да, сойы да биік, аса ерекше алғырлығымен айқыра көрініп жүрген жас өренді неге ғана мақтамасын. Көруге көз тоятын көрікті де көркем ұланды қыздар неге ұнатпасын. Бірақ, ертегідей болған сол күндер де көп ұзамай-ақ артта қалады-ау. Алыстағы қазақ елін жете бағалай, біле алмай, жүрегін кернеген асыл махаббаты үшін батыл қадам жасауға жасқанып, ере алмай қалған Люда сұлу да енді жадынан біржолата өшіп, ұмытылар ма екен?

	Міне, тағы да Теміртау. Бірнеше жылда-ақ «сұлу қыздай сыланып, жарау аттай түлеп үлгерген» кешегі Теміртау енді адам танымастай болып ілезде-ақ өзгеріп те кетіпті. Көрікті көшелерінде жүрген жастар енді:

	Жарқырайды Теміртаудың оттары,

	Түн таңырқап, көкжиекке тоқталды.

	Самаладай нұрға толы жас қала,

	Жас қалада қыз-бозбала топтары, -

	деп ән шырқайды. Содан соң тағы да:

	Нұрлы Нұра даласы,

	Міне, бүгін қарашы.

	Жас ұландай жайнап өскен,

	Теміртаудың қаласы! - деп, кең аспанды асқақтата жігерлі әнге бөлейді олар.

	...Бірнеше автокөліктер легі қоршалай ілескен, Астанаға қарай ентелей зымырап келе жатқан, бір шекесінде жаңа Қазақстанның көгілдір жалауы желбіреген арнайы үкімет автокөлігінің артқы орындығына жайлы жайғасқан қазақ елінің Тұңғыш Президенті - Елбасы Нұрсұлтан Әбішұлы Назарбаев осынау бұл күнде ертегі тәрізді ғана болып еске түсетін сол бір қайталанбас, қайта оралмас жастық шағын еске алғандай болып, қалың ой тұңғиығына шомылып отыр.

	Иә, бәрі де күні кеше ғана сияқты еді-ау. Әсіресе, алып Домна пешінен алғаш рет құрыш балқыманы ағызған күн...

	...Домна пешінің әбден кемеліне келіп, қызып алғаны соншалық, тіпті маңына еш бір адам да жолай алмастай мүлде төзгісіз, тым ыстық көрінген. Алғашқы балқыманы ағызу құрметібірден жас кенші, Украинадан күні кеше ғана оқып, тәжірибеден өтіп келген Нұрсұлтан Назарбаевқа жүктелген болатын. Қазір оныњ құлағында украиндық сүйікті ұстазының әр сөзі балғамен ұрғандай болып жаңғырығып тұрды. «Кенші балқыманың әбден кемеліне келгенін көрмей тұрып-ақ жан-жүрегімен сезіне білуі қажет» деп еді сонда оған ғұлама ұстазы. Міне, ол қазір дәл сол ұрымтал сәтті айқын сезініп-ақ тұр. Ол ұзын темір «сырықты» қолына алды.

	- Нұрсұлтан, ұр-р, ұр-р! - деп айқайлауда оның жанындағы кенші достары. Ол асықпай баппен, бірақ бар қайратын жиып, құлаштай тұрып сілтей бастады.

	- Бір!

	- Екі!

	- үш!

	Сол сәтте көзді ерек шағылдыра алғашқы балқыма да төмен қарай сырғып ала жөнелген-ді. Кеншілердің аса қуанышты ырду-дырду айқай-ұйқайымен араласа ентелеген қып-қызыл отты өзеннің ыстық ағыны енді айналасына ұсақ жұлдыздарын шашырата түсіп, жарқырай жөңкіле бастаған-ды. Бұл бір аса ерекше, қайталанбас терең тебіреністі сәт болатын. Сол сәт бүгін де Нұрсұлтан Әбішұлының әлі күнге дейін көз алдынан еш кетер емес.

	Әрине, кейбір «әттеген-ай» дегізер жайлар да болмай қалмаған еді-ау.

	Бірде Теміртауға кенші баласын көруге алыстағы Үш Қоңырдан Әбіш ақсақал келген-ді. Алып Домна құрылыстарын көріп, шектен шыққан таңырқауын жасыра алмаған қарт әке бір жағынан өз бауыр еті баласының осындай кереметтей бір алып құрылыста «маңызды» қызмет атқарып жүргеніне масаттанғандай да сыңайы бар-ды.

	Иә, дәл сол күні еді-ау! Қатты қызған алып пештердің біреуі кенет ойда-жоқта буырқанған асау жалынын аспанға ата, гүрс ете қалғаны. Әбіш ақсақал баласы үшін жан ұшыра оған қарай жүгіріп жүрсе, ал Нұрсұлтан қатты жарылыстан жапа шегіп, алаулаған отқа оранып, жанталасып жатқан жолдастарын құтқаруға ұмтылыпты. Сөйтіп жүріп, өзі де қатты зардап шегіп, өлімнен қалған.

	Осындайда кейде әділетсіз, оспадар шешімдердің де қапталдасып қатар жүретінін қайтерсің. Кеңестік жүйенің «әпербақан машина-сының» ықпалымен кәсіподақ комитетініңжарылыстан қатты зардап шегіп, мүгедек боп қалған кеншінің мүддесін қорғап, оған дереу жақтаушы болып ара түсудің орнына оны өз еркімен қызметінен босануға үгіттеп, жұмыстан заңсыз шығарып жіберілгені Нұрсұлтанның зығырданын қатты қайнатқан еді. Ол мәселені көтеріп, қалалық партия комитетіне дейін де келген. Осы жерде оған алғашқы өсу «баспалдағы» да ұсынылған-ды. Ол әлі де өзінің қылқандай жастығына қарамастан, бірден екі шынығып, ширай түскен білікті де өткір коммунист, нағыз жігерлі маман ретінде қалалық партия комитетінің өнеркәсіп бөліміне басшы болып тағайындалады. Енді ол бұдан былай ұжым мүддесі үшін күресуде өзінің де шешуші даусы болуына қол жеткізген еді. Оның зор сенім мен жауапкершілікті серік еткен қызмет бабындағы алғашқы өсу жолы осылай басталған болатын.

	Иә, Теміртау! Оның жігерін ұштаған да, оны заңғар биіктерге қарай ұмтылдырып, талпындырған да, қалықтап шырқай жөнелсе қанаты талмастай етіп оған кереметтей қуат берген де осы Теміртау, кеншілерортасы дер еді.

	Бір кезде өзін алғаш рет алыс қияға қанаттандырып ұшырған Үш Қоңырда жүрген шағында асқар таудыңбиіктігіне тәнті болып, осынау ұшар шыңдарға ғана ғашық болғандай күй кешсе, енді көкжиегіне көз де жетпейтін алып даланың кеңдігіне ғашық болғандай еді. Сол алып даланың қақ төсінен бүгінде Астанадай әсем, айшықты, ақық қала пайда болған-ды. Ол да мұның өзінің төл перзенті болатын. Оныњ ұшқыр қиялы мен аса алысты болжай білетін терең саясатының бірегей жемісі еді.

	Осы Теміртау қаласында ол алғаш рет өз ошағын да құрды. Оның алғашқы сәбиі де осында дүниеге келген-ді. Украинада дәріс берген оның көреген ұстазы бір кезде оған: «Сен өз еліңе барған соң ең болмағанда министрлер кабинетін басқаратын боласың!» дегені бар-ды. Бұл күнде сол сүйікті ұстазының сол бір көрегендік болжауына да кейде оның таң қалып, тәнті болатыны бар.

	...Міне, Елбасы мінген автокөліктер легі Астана қаласына да келіп кіріп, енді қала орталығындағы ең көрнекті алаңға қарай, сол алаңның нақ ортасында биік етіп тұрғызылған Елорда ғимаратына қарай бет түзеп келеді. Енді бір сәтте кең сарайдай мұнтаздай кабинетіне енген кең мадайлы, құрыш тұлғалы Президент - Елбасы Нұрсұлтан ӘбішұлыНазарбаев терезеден Астана қаласының көрсе көз тойғысыз сұлу келбетіне сұқтана көз тігіп, қарап тұрды. Бұл ол шеті мен бұл шетіне көз де жетпейтін, ұшқан құстың қанаты талатын, әбжіл барыстай тек алға ғана ұмтылған Қазақстан дейтін алып мемлекеттің АСТАНАСЫ еді. Бұл қазақ ұлтымен ежелден біте қайнасып, БІР ЕЛ, БІР ТАҒДЫРға айналған жүздеген ұлт пен ұлыс мекен еткен ұлы елдің, бұл күнде әлден-ақ ертегіге бергісіз аңызға айнала бастаған АСТАНА қаласы болатын.

	Бұл осынау ұлы елдің өлшеусіз бақыты!

	Бұл барша қазақ елінің маңдайына біткен жалғыз тағдыры болатын.

	Елбасы жүріп өткен бүкіл жол - бүкіл қазақ елін де бақытқа, алыс болашағына қарай сеніммен бастаған ұлы өркениет жолы іспетті десе де болар еді!

	«Менің балалық шағымның аспаны» және «От өзен» деп аталатын екі фильмнен тұратын «Елбасы жолы» киноэпопеясын көргендегі біздің алғашқы алған шынайы әсеріміз, міне осындай болған-ды.





БЕКЗАТ БОЛМЫС




	Өмірде өзіндік орны болған, жүрген ортасында әр кез де сыйлы болған, ал өмірден өткен кезінде бұл жарық дүниедегі орны ойсы-рай ортайып қалатын бір адамдар болады. Кезінде партия, Кеңес органдарында жемісті қызмет істеп, соңына өшпестей өрнекті ізін, бедерлі өнегесін қалдырған сондай бетегелі, белгілі адамдардың бірі Жұмаш аға Нақпаев еді. Мен ол кісімен бір аппаратта, бір мекемеде, бір кеңсенің ішінде бірге жүріп қызмет істемесем де өмірімде жауқазын жас шағымнан-ақ елеулі әсері болған бұл ағаны әрдайым да қадірлеп, қастерлеп, есте тұтамын. Оныңда бір жөні бар еді.

	...1969 жылдың желтоқсан айыныњ ортасында Кењес Армиясы қатарынан оралѓан мен енді қайда қызметке орналассам екен деген оймен аудандық білім беру бөліміне хабарласқан едім. Ондағылар мені «сіздің мамандығыңыз бойынша қазірде ешбір мектепте де орын жоқ» деген сылдыр жауаппен бірден шығарып салды. Бірақ, оған қинала қойған мен жоқ едім. Себебі, мен бұған дейін-ақ әбден бауыр басып алған «үйреншікті қызмет орным» бар болатын. Ол - Қызылқоға аудандық «Коммунизм туы» газетінің редакциясы болатын. Осында мектепті бітіре сала-ақ оқуға кеткенге дейін бір жыл корректор болып қызмет істеп кеткенім бар. Сонымен қатар, Алматыдағы оқуымнан әр жыл сайын жазғы демалысқа келген кезімде де корректор болып қызмет істеп, біраз ақша тауып қайтатынмын. «Алтын шыққан жерді белден қаз!» дегендей, салып ұрыптағы да сонда келдім. Мамандығым бойынша жұмысқа бармауыма толықтай сылтауым бар. Ол білім бөлімін-дегілердің «ешбір мектепте де Сіздің мамандығыңыз бойынша бос жұмыс орны жоқ» деген әлгі жауабы.

	Редакцияда бұрыннан етене таныс болып қалған «бастығым» Ізни Нұрқасымов ағам мені бірден-ақ қуана қарсы алды. «Аппаратта әдеби қызметкер деген бос тұрған бір штат бар еді. Егер Жұмекен рұқсат берсе, сені соған қабылдайын» деді ол. Жұмекең деп отырғаны аудандық партия комитетінің идеология жөніндегі екінші хатшысы Нақпаев Жұмаш ағай болатын.

	Жұмаш ағаны мен бұрыннан да білетінмін. Сол кісінің ұдайы қамқорлап, қадағалауымен осы редакцияның жанынан бұрынғы кезде «Жас әдебиетшілер бірлестігі» дейтін құрылып, жұмыс істегені есімде. Оның бас қосуларында жаңадан қалам тербеп көрініп жүрген кілең шетінен көк өрім жас талапкер қыздар мен жігіттер өздерінің әлі сиясы кеуіп те үлгермеген жауқазын өлеңдерін жарысып тұрып оқитын. Әсіресе, Сұлушаш Ғұмарова, қазіргі белгілі жазушы Марат Мәжитов, тіпті біздің кейбір мұғалімдеріміз Сәрсен Мұратов, Кенжеғали Қаюпов сынды ағайларымызға дейін оған үзбей қатынасып, жаңадан жазған шығармаларымен таныстырып тұратын. Бірлестіктің осындай бас қосуларына кейде Жұмаш ағаның өзі де келіп қатынасып жүргенін көретінмін. Төралқа столында отырған сол кездегі аудандық газет редакторы Теңдік Жауыров ағаның жанында оның шаштары бұйралана бұрқырап, кейін қарай желбірей төгіле түсіп, кескін-келбетінен бір ерекше ғұламалық қасиет шашырағандай болып отырушы еді ол. Сөйтсем, ол аудандық партия комитетінің екінші хатшысы екен.

	Ізекеңол кісімен дереу хабарласып, маған: «ал, балам, алатын болдым, екінші хатшы рұқсат берді» деді. Менің қуанышымда шек жоқ. Себебі, бұған дейін корректор ғана болып қызмет істеп көрген мен енді тағы да сол орынға қабылдаса да риза болатын түрім бар еді. Ойда жоқта мен бірден-ақ «творчестволық қызметкер» болып шыға келдім.

	Әуелгі кезде жай бір хабарлар, хат қорыту, сосын кішігірім мақалалар ғана жазып жүрдім. Бірақ, мен өзімше оған қанағат-танбайтынмын. Өзімше үлкен әңгіме, суреттеме, новеллалар тәрізді әдеби бірдеңелерді жазғым келетін. Тиіп-қашып, анда-санда шағын «бірдеңелерді» жазып та жүрдім. Ойыма келген әлде бір сәл нәрседен көңіл тербетерліктей бір дүниелер шығарғым-ақ келеді. Ізни аға оларды өңдеп, жариялап та жүр. Өзім кеше ғана солдаттық өмірден келгендігімнен де болар, ара-тұра солдаттық өмірді де «шығармама» арқау етіп қоям. Бір күні «Шекараның арғы жағы мен бергі жағы» деген тақырыпта өзімше бір шағын «новелла» жазып, демалыс күнгі нөмірге жарияладым. «Новелламда» өз ойымша қасыма Динго деген итімді ертіп алып, шекараны күзетіп жүрген кезімдегі ой-қиялымды көрсетпекші болғам. «Иә, біздің елде бәрі де тамаша. Өмір де тамаша. Кең жеріміз де әдемі. Адамдарымыз да жақсы. Ал, ана шекараның арғы жағында қалай екен? Мен оның дәл өзіміздікіндей аспанын да көріп тұрмын. Бір жағы кең жазыққа ұласқан дәл өзіміздіңжердей таулы-тасты қыратын да көріп тұрмын. Бәрі де тым ұқсас қой. Ал, ондағы өмір қандай екен?» Өзімше осылай деп қиялымды өрбіткен секілдімін. Менің ойым - «бізде бәрі де тамаша жақсы, ал ана жақта олай емес» дегенді ишараттау еді. Кеңестік идеологияның әсері ғой.

	Келесі күні мені «райкомға, Жұмаш Нақпаев ағай шақыртып жатыр» деп хабарлады. Редакциядағы кейбір қызметтестерім маған: «сені райкомға өсірейін деп жатқан болар» деп көңілімді одан бетер алып-ұшыртып қойды. Келдім. Есік алдындағы хатшы әйел ішке кіріп, мәлімдеп шықты да маған «кіре бер» деді.

	Кірдім. Кең де жарық, мұнтаздай тап-таза кабинеттің іші бірден-ақ менің мысымды басып сала берді. Бірақ, Жұмаш аға жылы шырай-мен қарсы алып, алдындағы орындықты нұсқап, отыруымды сұрады. Қолында аудандық газеттің кешегі менің«новеллам» жарияланған соңғы санын ұстап отырғанын көріп, жүрегім қылп ете қалды. Хатшы мен жайында қысқаша сұрап, жай-күйім туралы әбден біліп алды да келесі әңгімесін менің «новеллам» жайында өрбітіп әкетті. Сөйтсем, менің «керемет ой-қиял» дегенім оншалықты керемет емес екен. Менің айтайын деген ойым екі ұшты мағына беретін көрінеді. Менің новеллам бойынша мен анау арғы бет жақты аңсайтын сияқты болып көрініппін. Хатшы қатты дауыс көтермесе де жаймен ғана түсіндіріп бергенініңөзі-ақ менің«кругозорымды» едәуір кеңітіп тастағандай болды. Содан бастап, өзімнің әрбір жазған дүниелеріме екі шұқып, бір қарап, кәдімгідей жауапкершілікпен қарай бастаған едім.

	Кейін білсем, ол кісінің өзі де үлкен журналист екен. Осы аудандағы аудандық газетте алғаш редактор да болып жасаған көрінеді. Ол кісі жайында баспаханада жасайтын Мәру дейтін газет басып шығаратын апамыз: «Жұмаштың өзі де жақсы журналист, редактор болып жасаған адам ғой. Қарамағындағы қызметкерлерін ақырып-жекірмей-ақ өте жақсы үйретіп отыратын еді» деп айтып жүретін. Сөйтіп, мен де Жұмекеңніңалғашқы сондай тәлімді мектебінен өте бастағандай болдым. Содан бастап, Жұмекең де мен үшін үлкен ұлағатты ұстаз, өмірдегі тәрбиешім тәрізді бола бастады. Біздің әрбір жазған материалдарымызды ол кісі әрдайым да түп-түгел оқып шығып, жақсысын жақсы, нашарын нашар деп ескертіп отырудан еш жалықпады.

	Шынымен де Жұмаш аға өзі осы салаға басшылық жасайтын болғандығынан ба, әйтеуір газет ісіне өте көп көңіл бөлетін-ді. Біздің кейбір материалдарымызды талдағанда ол жілікше шағатын. Ол кісінің кабинетінен шыққанымызда біздің біліміміз едәуір кеңейіп, көзіміз ашылып қалғандай болып сезінуші едік.

	Жұмекең біздің газетке ара-тұра «идеологиялық жұмыс және партия комитеттерінің міндеттері» жайында өзі де мақалалар жазып тұратын. Әдетте газетке жарияланатын үлкен бастықтардың мақалаларын редакция қызметкерлері өздері дайындап беруші еді ғой. Ал, Жұмаш ағай олай етпейтін. Ол өз мақаласын өзі-ақ бірнеше ақ бет қағазға машинкамен тап-таза етіп бастырып, редакторға беріп жіберетін. Ал, машинкасыз берген жағдайда да қарапайым жазу үрдісінің өзі де әрдайым да күлгін түсті сиямен әп әдемі етіп, төгілтіп тұрып жазып беретін.

	Бірде ол облыс бойынша Мысыр еліне баратын үлкен делегацияны бастап барып қайтты. Келгеннен соң ұмытпасам, «Сфинкстер елінде» деген тақырыппен ғой деймін, үлкен мақала жариялады. Ол бізде де, облыстық газетте де қатарынан бірнеше нөмірге суреттерімен айқырып тұрып берілді. Біз ол мақаланы қайта-қайта бас алмай оқып шығып, алғаш рет Мысыр елі туралы да, сол Мысыр жерінде қалың елді аузына қаратып, сұлтандық құрған өзіміздің Беріш әулетінен шыққан Бейбарыс атты сұлтанның болғаны жайында да үлкен мағлұмат алған едік. Мен өз басым Жұмаш ағаның үлкен журналистік шеберлігін, терең білімі мен дүниеге деген кең көзқарасын сол жолы әбден нақты танып, шыныменен де тәнті болған едім.

	Жұмекең жиналыстарда асықпай, аспай-саспай жай сөйлейтін. Оның басқаларға көп ұқсай бермейтін бөлекше салмақты табиғаты мен болмыс-бітімінен, бекзат тұлғасынан ерекше бір тереңдік, көрегенділік, тіпті қасиеттілік те байқалып тұратындай еді. Мен кейде ойлаушы едім, сол бір біздің еліміздің өз алдына ел болып, тәй-тәй басқан ең таңсәрі шағында Алматы қаласындағы жоғары оқу орындарынан білім алған дәл осы ағайлар ғана нағыз білім кәусарынан әбден қанып, сусындап шыққан екен ғой деп.

	Жұмаш ағаның осындай терең тәлімді тәрбиесі мен қамқорлығын көріп, өзіне ұстаз тұтқан адамдар жалғыз мен ғана да болмаспын деп ойлаймын. Олай дейтінім, ол кісіні әлі күнге дейін Қызылқоға елі аса қадірлеп, қасиеттеп, үнемі есте сақтап келеді. Бізге, Қызылқоға еліне қаншама басшылар келіп, қаншама басшылар кетпеді. Алайда, солардың жуан ортасында Жұмаш аға Нақпаевтың орны тым ерекше бөлек болып көрінеді де тұрады. Кейіннен Жұмекең қызмет бабымен көрші Мақат ауданына жұмысқа ауысып кетті ғой. Біз әр түрлі жағдайларда кездесіп қалып жүрдік. Кездескен сайын ол жып жылы сәлемдесіп, «мен үлкенмін, сен кішісің» деп жатпай, елдің амандығын сұрап, шүйіркелесіп тұратын. Сонысының өзінен де оның аса қарапайымдылығы, елден ерек ақыл-парасаттылығы мен адами қадір-қасиеті айқын аңғарылып тұратын еді. Ол кісінің біздің елден жырақ жерде, басқа ауданда тұратындығына дақарамастан, біздің жазған оны-мұнымызды да еш те бірін қалт жібермей, көзден таса қылмай оқып жүретінін де байқайтынмын. «Қалай, бірдеңе жазып жүрсің бе, қарағым? Өткенде бір мақалаңды оқып едім. Жаман емес екен. Кітап шығаратындай ретің бар ма?» деп сұрағаны да бар-ды бірде менен. «Анда-санда ғана материал жазып жүргенім болмаса, кітап шығарам дейтіндей мен ең болмағанда үлкен журналист емеспін ғой» дегенмін мен оның сұрағына. «Неге, журналист болмасаң да әдебиетшісіңғой» деп еді ол сонда маған, «әдебиетшісің ғой» деген сөзге ерекше мән бере сөйлеп. Шынын айтқанда, Жұмекеңнің сол бір сөзі маған ойдай түрткі болып еді. Содан бастап-ақ әр жылдардағы өмірге келген, жергілікті тарихи оқиғаларды арқау еткен «осы қалай» деген дүниелерімді жинақтай бастаған едім.

	Менің Жұмаш ағаны өзіме жақын тартуыма себеп болатын тағы бір жайды да айтпай кетуіме болмайтын сияқты. Ол - Жұмаш ағаның жан жары әрі өмірлік серігі Сұлуқия апай еді. Ол кезде Қызылқоға ауданының орталығындағы Миялы селосында жалғыз ғана орта мектеп болған. Сол мектепте бізге қазақ тілі мен әдебиеті пәнінен сабақ берген Мурзиева Сұлуқия апайдыңәсерінен де біз, сірә, әдебиетке көбірек жақын болған шығармыз деп ойлаймын. Сұлуқия апайымыз оқушыларын өте жақсы көретін. Дауысын көтеріп, айқайлап ұрсу дегенді ол кісі, сірә, өмірі білмеген де болар-ау деп ойлаймын. Осы апайымыздың әсерінен де сол мектептен дәріс алған Балмағамбетов Тілеш, Тұрғалиева Оңай, Ғұмарова Сұлушаш атты шәкірттері дәл сол кездің өзінде-ақ өздерінің алғашқы өлеңдерімен баспасөз беттерінде таныла бастап еді.

	Осындайда еш уақытта да бұлтартпайтын бір шындыққа тағы да еріксіз көз жеткізгендей боласың. Ол мынау жалған ғұмырдың мәңгілік еместігі. Осындайда кейде өз өміріңнің көгіне нұрлы сәулесін түсірген осындай адамдарды іздейтіндігің. Бірақ, олар бұл фәниде жоқ. Сол өте өкінішті-ақ еді. Көңілің қалаған кезде сол адамдармен еркіңше сөйлесіп, тілдескің, тіпті өз көңіліңдегі қаптаған, көптеген қалың сұрақтарыңмен бөліскің-ақ келер еді. Бірақ, олар енді қайтып сенімен кездеспейді. Сондай адамдардың қатарында Жұмаш аға Нақпаев пен Сұлуқия апай да біздің мына жарқын дүниемізде жоқ болғандығынан да біздің бүгінгі мына өміріміз де соншалықты орта болып тұрғандай болып көрінеді кейде маған.

	Жұмекең, Жұмаш аға Нақпаев қай жерде қандай қызмет орнында істесе де ол кісі өзіндік ой өрнегі қалыптасқан елеулі ізін қалдырған адам болды. Ол партия мен Кеңес қызметінің ғана еңбегі сіңген биік тұлғалы ардагері болып қойған жоқ, тілінен бал тамған, қалың оқырман қауымдыбірнеше мағы-налы да мазмұнды тарихи еңбектерімен тұшындыра білген, қаламы қарымды майталман журналист ретінде де, өзінің тұнып тұрған аса әсерлі де өрелі ойы мен жан-жақты пәлсапасы өріліп тұратын терең білімді, байсалды жазушы деңгейіне көтерілген ғұлама абыз болып та баршаға танылды. Ол өз жанұясының да биік бәйтеректей қамқоршысы, тірегі болды. Ол өз соңынан ерген ұрпақтарының да кеудесіне өз жүрегінің өшпес жылуын құйып, асқан мейірімі мен ақыл-парасатын да еге білген, тәрбиелеп қалыптастырған ұлағатты әке ретінде де есте қалды.

	Сонымен қатар, Жұмаш ағамыздың әр түрлі жылдарда жарық көрген бірнеше кітаптары да бұл күнде қалың оқырман жерлестеріміздің сусынын қандыратын құнды дүниелер ретінде бағаланады. Солардың ішінде 1997 жылы жарық көрген «Дақпырт пен дәйектер» және сол жылы жарық көрген «Тұрлан», 2000 жылы шыққан «Құрандағы пайғамбарлар туралы әңгімелер», 2003 жылы шыққан «Іңкәр дүние», 2004 жылы өңделіп, жетілдіріліп қайта жарық көрген «Құрандағы пайғампарлар туралы әңгімелері» және басқалары қазіргі кезде облыс тұрғындарының әр үйінде де кітап сөрелерінде ең бағалы орнына ие болып тұр.

	Иә, қазақ айтса, айтқандай «Батырдың аты өшпейді, ғалымның хаты өшпейді» дегендей өз жерлестерінің жүрегінде Жұмаш аға Нақпаевтың да есімі ешқашан да солғын тартпайды, ол өзінің ерек болмысымен, ұлағатты да бекзат тұлғасымен әр уақытта да жадымызда жылдар бойы жарқырап тұра беретін болады десек артық айтқандық бола қоймасы анық.

	Атырау қаласы,

	2015 жылғы 14 наурыз





САТТАР ЕРУБАЕВ ТУРАЛЫ ЕСТЕЛІКТЕР


	Талантты жазушы, ақын Саттар Ерубаевтың қайтыс болғанына биыл 80 жыл



	1972 жылы сол кездегі Торғай облысының Торғай селосында тұратын Бейсенбай Ералин деген бір қарт журналиспен кездесіп, әңгімелесудің орайлы сәті түскені бар. Мені әсіресе, қызықтырған бір жайт - ол кісінің 1933 жыл мен 1940 жылдардың аралығында бұрынғы «Лениншіл жас» газетінде жұмыс істеп, бірқатар белгілі адамдармен бірге қызметтес болғаны еді. Олардың ішінде 23 жасқа енді ғана толатын нағыз көк өрім шағында өмірден ерте өтіп кеткен аса талантты да еңбекқор жазушы Саттар Ерубаев та болған екен. Сол әңгіме есіме түсіп, биыл осынау ұлы тұлғаның қайтыс болғанына 80 жыл толатынын да ескеріп, қарт журналиспен болған сол бір қысқа сұхбатты қалың оқырман қауымға ұсынуды жөн көрдім.

	- Бейсенбай аға, еліміздің сонау таңсәрі шағында «Лениншіл жас» тәрізді талай талантты жастарды тәрбиелеп, қанаттандырған ұлы ортада не бір белгілі де беделді адамдармен бірге қызметтес болған екенсіз. Сол бір кездерден есіңізде қалған қандай қызықты жайларды еске алар едіңіз? Әсіресе, жазушы Саттар Ерубаев туралы есіңізде қалған оқиғалар бар ма?

	- Саттар Ерубаев қайтыс болғалы бері қаншама жылдар өтті. Ол 1914 жылы дүниеге келіп, 1937 жылы өмірден өткен еді ғой.

	1933 жылдан 1940 жылдың қазан айына дейін мен де Алматы қаласында Кеңес Армиясы қатарынан оралғаннан кейінгі бірінші қызметімді алдымен cол «Лениншіл жас» газетінен бастаған болатынмын. Онда мен әуелгі әзірде студент жастар бөлімінің бастығы болып қызмет істеп жүрдім. Менің әдеби қызметкерім кейін белгілі жазушы әрі дрматург ретінде елімізге кеңінен танымал болған Әлжаппар Әбішев дейтін ағаларың болды. «Лениншіл жас» газетінің сол кездегі редакторы Несіпбай Манашев дейтін адам еді. Ол өзі мінезге өте бай, қарамағындағы адамдарға иі тым жұмсақ кісі болатын. Біраз уақыттан соң ол кісі басқа қызметке ауысып кетті де оның орнына «Лениншіл жас» газетіне редактор болып Темірбеков Зарап деген басқа азамат келді. Оның Несіпбайдан көп айырмашылығы бар-ды. Яғни, ол қызметкерлеріне өте қатал, аса тәртіпшіл де талапшыл адам болды. Әсіресе, кабинетіне бөлім бастықтарынан басқа адамдарды көп қабылдай бермейтін. Өзі өлкелік комсомол комитетінің бюро мүшесі болғандықтан ба, әйтеуір өте үстем, беделді адам еді. Материалдарды екі шұқып, бір қарайтын. Мен өз қарамағымдағы Әлжаппардың жазған және қорытқан кейбір материалдарын сол Зарап Темірбековтің алдына талай рет апарып, талай рет өткізе алмағаным бар. Кейде ол материалдың үстін мүлде шимайлап, айқұш-ұйқыш сызып тастап беретін, ал кейде оны ортасынан қақ айырып, жыртып лақтыратын. Соған қарамастан, кейін Әлжаппар үлкен жазушы болып кетті ғой.

	- Ал, бұл газетке өзіңіз қалай келген едіңіз?

	- Менің «Лениншіл жас» газетіне келуіме төмендегідей жағдайлар себеп болды. Баршаға белгілі аса көрнекті де әрі үлкен ғұлама ғалым, академик Сақтаған Бәйішев екеуміз оған дейін Алматыдағы қазақтың жеке дара атты әскер полкында бірге қызмет істеген едік. Ол санитарлық бөлімде фельдшер болды да, мен штабта писарь болып қызмет істегенмін. Сондықтан да, басқа әскерлер үнемі де далада әскери ойындар ойнап, ақ тер - көк тер болып жүргендерінде біз Бектұрғанов дейтін тағы бір писарь жігіт үшеуміз полктың клубында біресе рояльда ойнап, біресе скрипканы сыңсытып, бірге жүріп, жақсы таныс болып, достасып алған болатынбыз. Ал, Сақтаған мұның алдында «Лениншіл жаста» редактор болып қызмет атқарған екен. Өзі сол кезде Алматының Марксизм-Ленинизм институның филиалына, ал сосын одан кейін жоғары партия мектебіне оқуға алында да мені Несіпбай Манашевқа ертіп әкеліп, «осы жігіттен жақсы журналист шығады» деп, редакцияға орналастырып кетті. Ол кезде редакцияда Несіпбай Манашевтің орынбасары, жаңылмасам, Әбділдә Тәжібаев болды-ау деймін. Біздермен бірге сол кезде Қасым Аманжолов, Жұмағали Саин, Әнуәрбек Ипмағанбетов, Қасым Құрманбаев, Әбіш Байтанаев(Амантай Байтанаевтың туған ағасы) деген жігіттер де бірге қызмет істеді.

	- Саттар Ерубаев та сол кезде Сіздермен бірге қызмет істеді ме?

	- Иә. Бір айта кететін жайт, Әбіш Байтанаев пен Саттар Ерубаев және Кочетков деген орыс жігіті үшеуі бала күндерінде бір детдомда бірге тәрбиеленген жігіттер екен. Бұл жайында кейде өздері де жиі-жиі еске алып, «біз Шәуілдір ауданы детдомының түлектеріміз» деп айтып жүретін. Ол кезде біздер бәріміз де сүр бойдақ болдық. Ортамыздағы жалғыз ғана үйленген адам «Октябрь балалары» газетінің редакторы болып істейтін Шаяхметов Ораз деген жігіт еді. Саттар сол Ораздың үйінде жатып қызмет істеді. Біз - Әбіш, Әнуәрбек үшеуміз олардың үйіне жиі қонақ болып, қыдырып барып тұрдық. Сол шақта «Айман-Шолпан» спектаклінің жаңадан ғана қойылып, әлі қызығы басыла қоймаған кезі-тін. Соның әсерімен менің скрипкада қостауыммен Әбіш пен Саттар бірі Әлібек, екіншісі Арыстан болып ән салып, қимыл-қозғалыстарына дейін келтіріп, әбден күлкіге кенелдіріп, уақыт өткізіп жүруші едік. Ораз бен оның жұбайы да бұған ерекше мәз болып, кәдуілгідей спектакльдің өзін көргендей болып, күлкіге батып жататын.

	Саттардың бір әдеті үй ішінде ылғи да өте жеңіл-желпі күйде, жұқа киімімен отыра беретін. Әсіресе, жаз айлары кезінде үнемі де үстел жанында труси-майкамен ғана отырып, жазуын жазып отыратынын ылғи да көретінбіз. Біз оған:

	- Мұның не, Саттар-ау? Ойда-жоқта үйге қыздар кіріп келсе қайтесің? Онда да осылай отыра бересің бе? - десек, ол:

	- Ойға сыймаған нәрсе бойға да сыймай барады. Одан да не де болса еркіне салып, бос қоя берейін де, - деп күле жауап беретін еді ол.

	Оның осылайша бойын зор шабыт билеп, жазу үстелі үстінде бірінің үстіне бірі кимелеген ой тасқынына берілетін сәттерін біз оның талпақ танауының үсті тершігенінен-ақ біле қоятынбыз. Ол жас та болса аса терең ойлы, көп нәрсені өте жете білетін және оларын жеріне жеткізе талдай да алатын, философиялық қиялдарға өте бай, мейлінше зерек те тым аңғарымпаз жігіт еді. Біз онымен қатар құрбы-құрдастары әрі достары ретінде жиі әзілдесіп, риясыз көңілмен ойнап-күліп жүрдік. Сонымен қатар, оны қатты сыйлайтынбыз да.

	- Саттардың не бір таңғажайып өлеңдері мен әңгіме, публицистикаларының қалай туындағанына оқырмандардан бұрын ең алдымен Сіздер куә болған екенсіздер ғой? Солай ма?

	- Иә, солай десек те болады. Өйткені, Саттардың жазу үстелі қашан көрсек те үнемі де дода-дода болып, бірінің үстін бірі басып, бұрқырап жататын қағаздарға лық толы болатын. Ол шынында да жоғарыда айтып өткеніндей ойына келген сан түрлі қиялдарының бірін жазып аяқтамай жатып, екіншісін бастап, арасында оларын бірінен кейін бірін бізге де оқып беріп отыратын еді. Олары әр кезде әр қилы болып келетін. Яғни, оның қаламынан туындап жататын дүниелердің бірі өлең, бірі поэма, енді бірі проза болып жатушы еді. Оның басына келген соны ойлары үнемі де бірімен бірі араласып, Саттарды «қатты қыспаққа алып жатқандай» болып көрінуші еді бізге. Оның кейбір аяқталмаған дүниелерін көргенде:

	- Ойбай-ау, мынауың әлі аяқталмаған ба? - деп таң қалған біздерге ол:

	- Енді қайтейін, шабыт дегенің тасқын судай тасып, бастырмалата келіп қалған сәтінде мен де оларды сол бойда-ақ қағазға түсіріп үлгеріп-ақ қалғым келеді. Ал, олар қас қылғандай бірінен соң бірі сарқырап құйыла береді, құйыла береді. Сондықтан да, мен де олардың бірін шала-пұла бастай түсіп, оны аяқтамай жатып екіншісіне көшіп, қағаздарым бірінің үстін бірі баса береді, баса береді. Тіпті, кейде төсектен ұйқылы ояу тұра салып та қағазға жармасамын. Сонда да олар таусылмайды. Дегенмен, әйтеуір қалай етсем де аяқтауға тырысып, ойлаған ойларымды жүзеге асырып қаламын. Қайткенде де жазып қаламын, - дейтін марқұм.

	- Біз Саттар Ерубаевты әрі ақын, әрі қаламы жүйрік жазушы ретінде жақсы білеміз. Ал, журналист ретінде қандай еді ол кісі? Сол кездегі не бір ығай-сығай жазушы, ақындармен де жиі араласатын ба еді?

	- Ол кезде Алматыдағы «Еңбекші қазақ», «Лениншіл жас», «Октябрь балалары» газеттерінің редакциялары бәрі бір жерде, бір ғимаратта, бір біріне өте жақын орналасқандықтан да олардың партия, комсомол және кәсіподақ ұйымдары да бірге болған еді. Сондықтан да, «Еңбекші қазақ» газетінің редакторы Лепесов Сұлтанмен және ақын Ғали Ормановпен бірге ол да, біз де талай рет жиналыстарда бірге болып, әңгімелерін де тыңдаудың сәті түсіп жүрді. Сол шақта Саттардың бірнеше жазушыға арнап, олардың фото суреттерімен қоса әр қайсысына түйдек-түйдек сын жазған, газеттің бір бетін тұтас толтырған мақалалары да «Еңбекші қазақ» газетіне шығып тұратын. Содан бастап Саттардың беделі де өсіп, мерейі де биіктеп, Алматы қаласының әдеби жұртшылығына әбден танымал болып алды.

	Саттар ол кезде «Лениншіл жас» газетінің әдебиет және өнер бөлімін басқара жүріп, сонымен бірге Қазақ педагогикалық институтында да қоса жұмыс істеді, студенттерге сабақ та берді. Саттар жас жағынан мененкөп кіші болғанымен де білімі жағынан біздің қай-қайсымыздан да әлдеқайда көш ілгері болатын. Бірақ, соған қарамастан ол еш уақытта да жолдастарының алдында не иығын көтеріп, өркөкіректеніп, немесе менменсіп, айрықшаланып көрген емес. Керісінше мейлінше өте қарапайым да аса кішіпейіл және тіпті киімді де тым жұпыны киінетін. Біз оған:

	- Сен неге осы Сәкендер (Сәкен Сейфуллин) құсап әдемі киінбейсің? Ақшаң жетпей жүр ме, әлде? - десек, ол біздің сауалдарымызға тек күліп қана жауап беретін де қоятын.

	- Сыртқы қабықта тұрған не бар дейсің. Әңгіме іштегі парасатың мен білігің жеткілікті болса болды емес пе, - дейтін еді ол.

	Саттар сол кездің өзінде-ақ өзін аурудың қатты мазалап жүргенін жиі айтатын. Үстелінің үстінен үнемі де графинге толтырылған арақ та үзілмеуші еді. Сірә, ол мұны жанын жегідей жеген сол бір жаман ауруының қоздырғыштарын өлтіруге көмектеседі деп ойлады-ау деймін. Соған қарамастан, ол көп кешікпей 1937 жылдың жазында, маусым айының 2-ші жұлдызы күні 23 жасқа енді ғана толатын әлі де көк өрім шағында, нағыз қыршын жасында дүниеден озды. Қазақ әдебиеті мен бүкіл қазақ интеллигенциясы жаңадан өсіп, қалыптасып келе жатқан аса үздік талантты да қадірлі адамынан, біз аяулы дос, жолдасымыздан айрылған едік. Әбіштің айтуынша оның артында аңырап жалғыз ғана анасы қалыпты дейтін.

	Саттардың өлеңдері де, әңгіме, пулицистикалары да өте ерекше болатын. Оның «Менің құрдастарым» атты аяқталмаған романы мен «Мәңгілік өмір туралы жыр» дастаны, басқа да ұзынды-қысқалы шығармалары қандай оқырманды да мүлде толқытпай қоймайтын керемет үздік туындылар болатын. Жас та болса ол сондайеш уақытта да өлмейтін де, өшпейтін де тамаша туындыларын қалдырып кетті. Тек өзінің ғана өмірден еп ерте өтіп кеткені өте-мөте өкінішті болды!

	1972 жылғы 10 мамыр

	Арқалық қаласы.





ДӘУЛЕСКЕР


	(Тума талант, дарынды дирижер, дәулескер домбырашы, марқұм Сиғуат Уәйісов туралы эссе естелік)



	Адамның бар қадір қасиетін бір көргеннен-ақ жете танып біле бермейтініміз рас қой. Әрине, мұны жұрттың бәріне бірдей айтылған нағыз шынайы пікір деуге де болмас. Шындығында кейбір адамдардың елден мүлдем бөлек, ерек екендігі алғаш көргеннен-ақ бірден танылып, айқырып көрініп тұратындары да бар ғой. Сондай өзгеше адамның бірі және бірегейі өз ісінің керемет майталман маманы, дарынды ұйымдастырушы, дәулескер домбырашы, туа бітті талантты дирижер, ал бәрінен де бұрын тамаша адам - марқұм Уәйісұлы Сиғуат ағамыз болатын.

	1962 жылдың мамыражай қоңыр күзі еді. Қызылқоға ауданындағы біз оқитын орта мектепте сол жылдан бастап аудан өміріндегі тамаша жаңалық болып табылған бір жай - алғаш рет ағылшын тілі пәнінің оқытыла бастауы еді. Мұғаліміміз Алматы қаласындағы шет ел тілдері институтын сол жылы ғана бітіріп оралған, жасы әлі жиырма беске де тола қоймаған Уәйісов Сиғуат дейтін азамат екен. Бір қарағанда сәл көкшілдеу тәрізді болып көрінетін шағыр көздері адамның өңменінен өтердей болып жарқырай жанып, өртердей от шашып тұрған, тығыншықтай денелі бұл жас жігіт әп дегеннен-ақ біздің сүйіктімізге айналып үлгерген-ді. Ол келісімен-ақ біздің мектебімізде неше түрлі қоғамдық үйірмелердің жұмыстары бірден-ақ жанданып сала берді. Тұла бойы өнер мен жігерге тұнып тұрған осы бір ақ құба әдемі жігіттің білмейтіні әсте мүлдем жоқтай болып көрінді бізге. Бірде ол өз мамандығына сәйкес мектеп бөлмелерінің бірінде ағылшын тілінің үйірмесін өткізіп жатса, енді бірде мектептің спорт залында жоғарғы кластың ересек балаларының басын құрап, бокс өнеріне де үйретіп жататын. Оның өзі де бокстан тамаша спорт шебері екенін біз кейін ғана білген едік. Соның әсерінен бе, мектептің осы қалай деген оқушыларының бәрі де ылғи да оның жанынан табылып, ұдайы топылып жүретін болды. Бірақ, бұл да аз еді. Көп ұзамай-ақ ол әуелі мектептің, ал содан соң бүкіл ауданның домбырашылар оркестрінің бірден бір ұйымдастырушысына және тұрақты дирижеріне айналған-ды.

	Сиғуат ағамыз 1938 жылдың 24-ші қаңтарында Атырау облысының Махамбет ауданындағы Есбол ауылдық Кеңесіне қарайтын 11-ші ауылда, руы Себек Беріш Уәйіс атты қарапайым ғана шаруаның от басында өмірге келіпті. Жастайынан күй өнеріне қатты әуес болған осы бір пысықай қағылез бала мектеп қабырғасында жүргенінің өзінде-ақ осы өңірдегі белгілі күйші Зәмзәм Ещанованың ықпалымен домбыраға деген ерекше іңкәр әуестігін одан әрі табандылықпен ұштап, күшейте түскен екен. Сөйтіп, мектепте оқушы балалардан ұйымдастырылған домбырашылар оркестрінің белді мүшесі, ал содан соң келе-келе талантты домбырашы да болып шығыпты.

	1957 жыл болатын. Сол жылы облыс орталығындағы тұңғыш рет ашылған музыкалық училищенің директоры, жергілікті композитор Сейілхан Құсайынов ағамыз басқарған Дина Нұрпейісова атындағы оркестрдің құрамымен бірге ол да алғаш рет Алматы қаласында ұйымдастырылған республикалық байқауға қатысқан көрінеді.

	Қазақта "жолы болар жігіттің жеңгесі шығар алдынан" деген белгілі мақал бар емес пе? Дәл сол жылы ол Алматы мемлекеттік педагогикалық шет ел тілдері институтының ағылшын тілі факультетіне оқуға түскен кезде де оның алдынан тағы да қазақтың атақты дәулескер күйшілері Қали Жантілеуов, Ғилман Әлжанов, Әзидолла Есқалиев, Мұхамеджан Елемесов және Ғинолла Смағұлов тәрізді біртуар тұлғалар кездеседі. Атақ-жөндері аңызға айналған мұндай адамдардың тікелей өздерінен неше түрлі күйлерді үйрену осынау дарынды жастың бағын одан әрі де құлпыртып, аша түскендей болады. Институт қабырғасында өткен барлық шараларда да Сиғуат аға өзінің ғаламат күйшілік өнерімен институт ұжымын да, қала маңындағы басқа тыңдарман қалың жұртшылықты да ұдайы тәнті етумен болады. Осылайша Сиғуат ағаның өнер өлкесіндегі алғашқы өрлеу баяны сәтті жалғасып, өрлей түскен еді.

	Сиғуат аға 1962 жылы жоғары оқу орнын бітіріп Қызылқоға ауданына келген кезде ол барлық жағынан да толық дайын, орындаушылық қабілеті зор, шеберлігі әбден жетілген, репертуар қоры да молайған, сегіз қырлы, бір сырлы нағыз атпал азаматқа, бармағынан бал тамған күйші, дәулескер домбырашыға айналған өнерпаз болатын. Сиғуат ағаның арқасында Қызылқоға ауданы он жылдан астам уақыт бойы ұдайы үзбестен облыс орталықтарында өткен неше бір өнер байқауларында үнемі де алдан көрініп, жүлделі орындарды иеленумен болады, әр жыл сайын ауданның да атын аспанға әуелетіп, асқақтатып жүреді.

	1978 жылы Сиғуат Уәйісов облыс орталығындағы №7 кәсіптік техникалық училищесіне ағылшын тілі пәнінің мұғалімі болып жұмысқа ауысқан-ды. Қай жерде жүрсе де өзінің қасиетті домбырасын ұдайы да жанынан қалдырмай, өзіне әрдайым да сенімді серік етіп жүретін дарынды жігіт мұнда да келе сала училище оқушылары арасынан бірінен бірі өткен әр түрлі жастағы өнерпаз деген балаларды іріктеп алып, домбырашылар үйірмесін ұйымдастырған-ды. Бірнеше айдың жүзінде-ақ ол сол бір кішігірім үйірмені де ел таныған шағын оркестрге айналдырып, дүркіретіп атын да шығарады. Тіпті, бара-бара қала мен облыс басшылығы бірден бірге белгілі бола бастаған бұл оркестрді жақын маңайдағы ауылдарға да апарып концерт қоюға, ал содан соң шет елдерге де жіберуге шешімдер қабылдай бастайды. Сөйтіп, 1989 жылдың жазында республика оқу-ағарту министрлігі ұйымдастырған көркемөнерпаздар байқауынан жиырма оқу орнының ішінен бірінші орынды ойып тұрып жеңіп алған бұл оркестр көп ұзамай Молдавия республикасының астанасы Кишинев қаласынан да жүлделі болып оралуға қол жеткізеді. Бірнеше жылдан соң Сиғуат Уәйісов сол оркестрімен шет елге, Венгрия мемлекетіне де сапар шегеді. Осынау қылқандай балалар мен жауқазын гүлдей құлпырған өрімдей жап-жас қыздардан құралған шағын оркестр ойнаған қазақтың ғаламат күйлері мен ежелгі ұлттық әндері туысқан венгр халқын да кереметтей шаттыққа бөлейді. Айта берсе, соның бәрі бүгінде кәдімгі бір таңғажайып ертегі деуге де болар еді.

	Сиғуат аға өзі қызмет істеген осынау жиырма шақты жылдың ішінде ағылшын тілін жанына серік еткен сандаған шәкірттерімен бірге өзі сияқты қасиетті домбыраның қос шегінен неше түрлі құйқылжыған күй маржандарын төгілдіре білетін шебер домбырашы өнерпаздардың да бірсыпыра легін тәрбиелеп шығарған еді. Яғни, сол кезде жоғарғы оқу орнының студенті болған Түсекенов Қажымұқан, облыстық мәдени ағарту училищесінің мұғалімі болып қызмет істеген Жолаев Мәлік, осы училищенің автокран машинисі болған Жұмағалиев Сайын, сондай-ақ бұл күнде Алматы қаласында қазақтың Құрманғазы атындағы мемлекеттік ұлт аспаптар оркестрінің белді домбырашысы болып жүрген Сейтенова Қарлығаш сияқты жерлестеріміз Сиғуат аға қалыптастырған сол бір атышулы оркестрдің негізін қалаған бірден бір өнерпаздар болатын. Оркестр орындаған нөмірлерді Қапезов Болат есімді азамат баянмен, Жаңыл және Гүлнәр атты қыздары қобызбен сүйемелдеген кезде қандай шығарма да түрленіп, құлпырған үстіне құлпыра түседі екен. Оркестрдің репертуарындағы Құрманғазының "Серпер", Дәулеткерейдің "Көрұғылы", Төлеген Момбековтің "Бозінген", сондай-ақ Сейілхан Құсайыновтың "Мерекесі" мен Сыдық Мұхамеджановтың "Шаттық Отаны" сюитасы күйлері үнемі де жиі орындалып, барған сайын олардың ел алдындағы беделі арта түседі. Ол №37 училищеде де, түрік азаматы Элмаз басқарған Қазақ-Түрік лицейінде де осындай таңғажайып алмастай өткірлігімен, ерек еңбекқорлығымен, бірегей дарынымен, тамаша талантымен дараланып жүреді.

	Бұл күнде Сиғуат ағаның көптеген шәкірттері мен сол кезде оның өзімен бірге сахна төрінің талай рет гүлі болған домбырашы әріптестері артта қалған сол бір ертегі күндер жайлы сәт сайын сағына еске алып, тәтті сезіммен әңгіме қылып отыратын кездері де бар.

	- Ол бір таң қаларлықтай жан жақты адам еді ғой. Сол бір 1957 жылдың өзінде-ақ әрі композитор, әрі домбырашы, сонымен бірге керемет ұйымдастырушы Сейілхан Құсайынов ағамыздың ең алғаш рет Дина Нұрпейісова атындағы оркестрін құрған кезі болатын. Ол кезде домбырашыларға ешқандай да жалақы төленбейтін, бәрі де қоғамдық негізде еді.

	Байқауларға дайындалу барысында сол оркестрге Сиғуат Уәйісов те шақырылып, қатыстырылып жүрді. Сейілхан аға оркестрге қай аспаптың үні жетіспесе, Сиғуатты сол жерге отырғызып қоятын. Сәкең бірде бас домбырада, бірде барабанда, тіпті енді бірде примада да ойнап отырушы еді, - дейді Сиғуат аға туралы қазіргі облыстық ардагерлер қоғамының төрағасы, сол кезде жоғары оқу орнының студенті болған домбырашы Қатимолла Ризуанов ағамыз.

	Әдетте спортшыға спортшы, өнерпазға өнерпаз адамдар ғана үнемі жақын жүреді ғой. Кезінде Сәкеңнің ұйымдастырған оркестріне қатысып, сонымен бірге өзі де спорт шебері атанған және палуан ретінде өзі де талай рет олимпиадалық жарыстарға қатысып, бірнеше рет жеңімпаз да болған Ақмырза Батырқайыров ағамыз да Сәкеңнің жан жақтылығы туралы әлі күнге дейін тамсана айтады.

	- Сиғуаттың жүрген жері ылғи да құдды бір думанмен бірдей болушы еді. Ол барлық жерге де үлгеріп жүретін, барлық істі де "қопарып" жүретін. Ол кейде ағылшын тіліндегі бірқатар кітаптардан қысқа-қысқа әңгімелер мен үзінділер де аударып, жергілікті газеттерге де жариялап тұратын. "Менің негізгі арманым журналист болу еді ғой, шіркін-ай!" дейтін еді кейде ол сәл ғана өкінгендей сыңай білдіріп.

	- Ал, өзі кейде сөз араларында әр түрлі мақалдар мен мәтелдерді де жиі қолданатын. Әсіресе, қазақ еліне кеңінен мәшһүр, қазақтың қайтпас-қайсар асқан батыр ұлы Бауыржан Момышұлы атамыз бен атақты композитор Ахмет Жұбановтың біз естімеген мақалдарын жиі айтып жүретін. Әсіресе, кейбір әзілдеген шақтарында "Бақаның бақытынан сұңқардың соры артық" деген сияқты мақалдарды жиі айтып, әзілдеп жүретінін естуші едім, - дейді Ақмырза ағай.

	- Бірде мынадай бір тамаша әрі Сиғуаттың да біздің оркестріміздің де мерейін өсірген бір қызықты жағдай орын алды. Бізбен қатар Жамбыл облысынан келген оркестр өз әншілерін қостай алмай ойда жоқта қиналып қалған еді. Байқау концертінің бағдарламасы бойынша нөмір қалай да орындалуы керек болатын. Сол шақта оларды мұндай қиындықтан біздің оркестріміздің құтқаруына тура келді. Сәкең әнді біздің оркестрімізге тез арада үйретіп, біз әншіні ойдағыдай сүйемелдеп шыққан едік. Міне, біздің Сәкең сондай тамаша адам болатын. Қандай қиындықтан да ол тез арада жөн тауып, жол таба білетін, тамаша маман, ұйымдастыру қабілеті өте зор, жан жақты адам болған еді.

	Иә, бұл күнде Сиғуат аға арамызда жоқ. Бірақ, оның өзі өмірде болмаса да ол кісіні әр уақытта да жақсы сөздерімен еске алып, ол туралы кейінгі ұрпаққа әрдайым да айтып, жеткізіп жүретін інілері мен қарындастары, домбыра десе ішкен астарын жерге қоятын саңлақ домбырашы шәкірттері бар. Солардың бірі бұрын №37 кәсіптік техникалық училищесінде оқып жүрген кезінде Сиғуат ағаның оркестрінде ойнаған Махметов Тұхпатолла мен қазіргі Алматы қаласындағы Құрманғазы атындағы мемлекеттік оркестрдің домбырашысы Сейтенова Қарлығаш есімді қарындасымыз. Олар да дәулескер домбырашы, туа бітті дарынды ұйымдастырушы әрі дирижер ағамыз жайында жақсы сөздерін үнемі де айтып тауыса алмайды.

	- Ағайымыз кейде бізге өте қатал, тым талапшыл адам болып көрінетін еді. Өзі нота танымайтын. Бірақ, соған қарамастан, қандай күйді де алдымен өзі тез үйреніп алып, сосын бізге, оркестрге үйрететін. Ал, білмейтін күйі болса, оны нота білетін адамға тартқызып алып, одан әуелі өзі үйреніп, содан кейін ғана оны бізге үйрететін. Кейде тез ашуланып, тез қайтатын. Жасыратын не бар, біз кейде ол кісіні жете түсінбей қалатын кезіміз де болушы еді. Сөйтсек, ол біз үшін, біздің болашағымыз үшін шыр-пыр болып жүреді екен ғой. Оны біз қайдан білейік. Енді біз - "шіркін-ай, Сиғуат ағамыз қазірде біздің ортамызда болар ма еді. Дәл сол баяғы кездегі әзілқой күніндей жігерлі де ақжарқын қалпымен өз шаңырағының ортасында алтын діңгегі болып отырар ма еді!" - деп армандап, аңсаймыз, - дейді олар.

	Иә, мұндай тамаша адам оңайлықпен естен шығар ма? Бірақ, уақыт шіркін кейін қарай айнала алмайды. Өткен дүние қайтып оралмайды. Қазірде біздің санамызда тек сол бір тамаша адам туралы тәтті естеліктер ғана бар. Ол ешқашан да жоғалмайды. Сиғуат аға да сол естеліктермен бірге, оны білетін, оны қадірлеп сүйген адамдардың жадымен бірге жасай береді.

	Атырау қаласы





ДИНА ЖЕҢГЕМ




	Кейде бір қараптан қарап отырып, терең қиялдарға беріліп, ойға батып кететінім бар. Сонда сонау бір алыста қалған баяғы балалық бал дәурен шақтарым есіме түседі. Құлағыма әдемі бір ән сазы шалынғандай балқи күй кешем.

	Келеді Қараторғай қанат қағып,

	Астына қанатының маржан тағып.

	Бірге өскен кішкентайдан сәулем едің,

	Айрылдым, қапияда сенен нағып.

	Қараторғай, ұштың зорға-ай,

	Бейшара, шырылдайсың-ай

	Жерге қонбай-ай-ай-й, - деп шырқалған керемет бір мақпал дауыс менің көңілімнің биік көкжиегінде ұзақ уақыт бойы қалықтап тұрып алады. Бұл баяғыда қайтыс болған марқұм Дина жеңгемнің даусы еді.

	Ол кезде ауылдар өте сирек орналасқан, әр жерде бір-бір үйден ғана қоныстанған бейдауа шақ болатын. Күнде кешке қарай қазіргі аудан орталығы Миялы селосының батыс жақ бетіндегі Тайсойған шағылының шеткі етегі болып табылатын бір жағы еспе қызыл құм, екінші жағы екі-үш шақырымдай жердегі Ойыл өзеніне дейін созылып жатқан, ортасында жайылып жүрген ірі малдардың өзі де көрінбей кететін көкарай шалғынды көл Жаға деп аталатын ауылға мал келіп, әрбір үйдің айналасындағы абың-күбің шаруашылықтар cәл бір саябырлаған сәтінде бәріміз Ізімағамның үйінің жанына келіп, жинала қалатынбыз.

	Сәлден соң Дина жеңгем үйден пате-фон деп аталатын бір шағын-дау қара шомаданды алып шығады. Сосын оның қақпа-ғын ашып жіберіп, жанындағы тесікке әлде бір қисық ақ темірді (кілті көрінеді) тығып жіберіп, бұрап-бұрап алады да шомаданның бетіне жалтыра-ған жұп-жұқа дөңгелек қара пластинканы салып, оның үстіне төменгі жағында шеге тәрізді инесі бар, бір жағы сол қара шомаданның шетінен ирелеңдей, бұрала шығып тұратын шоқпар тәрізді жал-тыраған ақ темір домалақты әлгі қара пластинканың үстінеқоя қояды. Сол кезде әлгі қара пластинка шырық көбелек айнала жөнеледі де шомаданның бір жағындағы қып-қызыл өңеш тәрізді болып көрініп тұрған (маған солай болып көрінетін еді) жерінен жан дүниеңді тебірентіп келіп, әдемі бір ән саулай бастайтын.

	Патефон деп аталатын құдірет осы еді. Ал, Дина жеңгем болса, патефонда шырқалған не бір керемет әндерге қосылып алып, бірінен соң бірін жалғастыра түсіп бірге төгілтіп келіп отыратын. Дина жеңгеммен бірге оның туған сіңлісі Зине апамыз да қосыла шырқайтын. Сол кезде үйдің айналасына сол маңдағы ауылдың барлық үлкені мен кішісі, тіпті кіп-кішкене біздерге дейін - Аралбай, Чапай және мен тәрізді балалар да топырлап отыра қалып, есіміз кете ән тыңдап, аузымызды ашып келіп отыратынбыз. Айналадағы жұртқа сол жерде бір кішігірім қызықты концерт өтіп жатқандай болып көрінетін-ді. Тыңдап отырған кемпір шешелеріміз бірі ұршықтарын иіре, бірі тігіп отырған істерін қоя салып, еріндерін бір сылп еткізіп алып: «ой, осы мың болғыр Дина келіннің дауысын-ай, айналайын! Тамылжытуын қарашы!» деп оған қатты ырза болып отырушы еді. Одан кейін Кенен атамыздың «Көк шолағы» жалғасатын:

	Астыма мінген атым көк шолақ-ты,

	Жалы жоқ, құйрығы жоқ, шоп-шолақ-ты.

	Ей қыздар, қойшысынбай өлеңіңді айт,

	Қасыңа келіп қалдым, құдашалап-ой-о-ой, а-а-а-а,

	Гегегай геккай геккай, геккай геккай, гей-гей-гөк,

	Арам қатқыр көк шолақ,

	Жамандатқыр көк шолақ.

	Мені құртқан көк шолақ.

	Олай жүрші көк шолақ,

	Былай жүрші көк шолақ,

	А-а-а-а-а-а, а-а-а-ай.

	Дина жеңгем әрбір әнді де патефондағы әншінің мақамынан еш айнытпай, нақышына келтіре, құйқылжытып келіп төгілткен сайын оның үшкірленген жұп-жұқа қаймақтай еріндері әдемілене түсіп, бет әлпеті ерекше нұрланып, албырай сұп-сұлу болып кететін-ді. Біз көздерімізді Дина жеңгемнің әдемі жүзінен алмай аузымыздың суы құри отырып, жалықпай тыңдайтынбыз. Бұдан кейін Жамал Омарова апамыздың «Өр Алтайы», сосын «Шилі өзен», «Жетісу» әндері жалғасады. Естен кетпестей керемет бір қызықты шақ болатын сол.

	Ізім ағам мен Дина жеңгем екеуі соғыс аяқталған жылдары үйленіпті. Соғысқа дейін де екеуі бір біріне өлердей ғашық болған деседі. Екеуі де жас, бірі сылқыған сұлу қыз бен бірі көздің жауын алған еті тірі, тепсе, темір үзетін зіңгіттей бозбала жігіт болған екен. Ол шақ Кеңес өкіметі жаңа жаңа ғана аяғынан тік тұра бастаған таңсәрі шағы болса керек. Екеуі енді бірер жылдан соң ғана үй болып, шаңырақ көтерерміз деп армандап жүргендерінде қарғыс атқыр соғысы түскір басталып кеткен ғой. Содан соғыс біткенше екеуі - бірі қан майданда тілерсектен қан кешіп, жан алысып, жан берісіп, еліміздің тәуелсіздігін сақтау үшін соғысып, бірі ауылда сіңірі созыла еңбек ете жүріп, сарғайған сағыныштың зардабын тартады. Жігіт болса да алыстағы жат жерде, қар жастанып, мұз төсеніп, қақаған қатты суықтарға төзіп, бораған оқ пен оттың өтінде жүрді ғой. Ал, Дина жеңешем болса, сағынышымызды басамыз деп, ауылдағы басқа да сондай өзі қатарлы бірқатар қыз-келіншектерге ілесіп, үнемі темекі шегіп жүріпті. Өкінішке орай ол осы бір керексіз әдетін әбден еті өле үйреніп кеткендіктен Ізім ағам елге оралған соң да қойып кете алмады. 1979-шы жылы оның ажалына да сол жетті. Оның есесіне Ізім ағам бұл бәлекетті өле өлгенше еш аузына да алған жоқ.

	Қайсы бір күндері үлкендер соғыстың алғашқы басталған кезіндегіауыл ішіндегі дүрбелең жағдайларды еске алып, әңгімелеп отырушы еді. 1945 жылдың сол бір 22 маусымы күні бұлар отырған Жасқайрат ауылына да «соғыс» деген елдің үрейін ұшырған суық хабар дүңк етіп жеткен екен. Радиодан мемлекет басшысы Иосиф Виссарионович Сталиннің өзі сөйлепті. Фащистік Германия ешқандай да алдын ала хабарламастан Кеңестер Одағының жеріне бақайшағына дейін мықтап қаруланған орасан зор армиясымен басып кіріпті. «Біздің ісіміз әділ, сондықтан да жеңіс бәрібір де түбінде біздің жақта болады. Біз жеңеміз!» депті көсем.

	Осындай жұбаныш сөздерге де қарамастан қалың бұқара халық бірден қатты дүрлігіп қалған көрінеді. Майданға алғашқы лекпен жігіттер де аттана бастайды. Солардың қатарында бір ауылдың бас көтерген бүкіл ел азаматтары, солардың ішінде ағайынды - Ізім Өтешұлы, Мұқан Жұмалыұлы, Әубәкір, Қатеп, Сыдиық, Әмір, Салық Ахметұлдары, Теңел Тәуенұлы, Мәди Темірханұлы, Жаңайбай, Жақып Торқабайұлдары, Өткелбай, Түгелбай, Құмар Бәйжеұлдары және Тәжмағамбет, Ізмұқанбет, Қайырқұл Жақсылықұлдары да бар еді. Ештеңеден де алаңсыз әдеттегіше жайбарақат қалықтаған Ай астында, қалың бұйра құмның етегінде оңаша кездесіп, бірі жылап, бірі жұбатқан екі жас әлдеқандай бір беймәлім белгісіз болашақты нақты айқын болжай алмаса да «әйтеуір сол бір соғыстан кейін аман-есен кездесуге жазсын» деген игі тілекпен қоштасқан екен. Содан екеуі соғыс біткенге дейін үзбей хабар алысып, амандық білісіп тұрыпты.

	Біз кейін білгенімізде Дина жеңгемнің бір керемет ерекше өнері болды. Ол «бес ине», «бір ине» тоқу өнері болатын. Түйенің жұмсақ шудасы мен ешкінің түбіт жүндерінен қолғап, шұлық, мойын орағыш дегендерді ол әп сәтте-ақ әп-әдемі етіп тоқи қоятын. Сол өнерді ол сол бір қиын қыстаулы соғыс жылдарында үйреніпті дейді. Талай рет майдандағы жауынгерлерге арнап әлсін-әлсін қолғап, шұлық дегендердің бірнеше бумасын тоқып, жіберіп тұрған екен. Және де ол ауылдағы бір топ қыз-келіншектерді де осы іске ұйымдастырып, осындай игілікті іске жетекші де болған дейді. «Талай мәрте Еуропаның қытымыр қысының неше бір аяусыз қысқан нағыз сақылдаған сары аяздарында да Дина жеңгелеріңнің қолымен тоқылған жып-жылы шұлықтары мен қолғаптарының арқасында суыққа шыдас беріп, аман қалдық қой» деп күліп айтып отырушы еді Ізім ағам кейінгі жылдарда.

	Есте қалған тағы бір жайды да айта кетейінші. Менің әкем соғыста жүрген шағында жасы ұлғайып кетуіне байланысты Жұмалы атамыз ауылда қалған болса керек. Сондықтан, әкем ауылға жазатын хатты да сол кісіге жіберіп тұрыпты. Мынау сол хатта өлеңмен жазылған текстінің есте қалған кейбір жолдары:

	... Аманба Муса, Қадір қарақтарым,

	Отанның біз асындық жарақтарын.

	Жұмеке, Сізге арнап тапсырамын,

	Балдардың ашықтырма тамақтарын ...

	Ізім ағам соғыста төрт жыл бойы үздіксіз болған көрінеді. Өмірі кісі өлтірмек түгілі мылтық та атып көрмеген жап-жас өндірдей жігіттерді қолбасшы Жуков бірден қарусыз-дымсыз бораған соғыс өтіне салып жіберіпті. Әлі ештеңе көріп те үлгермеген талай-талай қыршын боздақтар сол нөпірдің ішінде өлім құшқандары есепсіз болған деседі. Алласы жар болған болар, сол астан-кестеннің ішінен де Ізім ағам аман қалып жүріпті. Арасында екі-үш рет әр түрлі деңгейде жараланып та қалады. Тіпті, бірінде өлім аузынан да қалған дейді. Елге келгеннен кейінгі өзінің айтуы бойынша бір күні қазіргі Украина жерінде толассыз күркірей ағып жатқан дәл Днепр өзенінің жалпақ жағасында жау бекінісіне қарай кезекті бір үдере шабуылдап шыққан дивизия құрамында жүгіріп бара жатқан сәтінде ол дәл кеңірдегінен тиген оқтың әсерінен өзеннің жарқабағына қисая жабысып өскен бір жуан теректің үстіне құлап, жапырағы аса қалыңдау өскен бір бұтағына ілініп қалыпты. Абырой болғанда күре тамыры аман болған ғой шамасы, оны сол бойда көріп қалған медсанитар жауынгерлер дереу құтқарып қалып, жақын маңдағы емдеу бөліміне жеткізген екен. Сөйтіп, Алла тағаланың құдіретімен ажал тырнағынан да аман қалған Ізім ағам туған ауылына да дін аман-есен оралып, жүрегінде ең алғашқы махаббат отын тұтатқан Динаcымен де қауышуға тағдыры жазған екен.

	Соғыс жеңіспен аяқталысымен-ақ іле-шала соғыс зардабынан әбден «шаршап», шашырап қалған шаруашылықтарды орнына тұрғызып, қайта қалпына келтіру мақсатындағы қатты қарбалас қауырт жұмыстары басталып кетеді. Ол кезде елдегі болып жататын әрбір жаңалық та сол бүкіл ауылдың көз алдында өтетін-ді. Әлгі айтып өткен Жаға деп аталатын жерден бір жағынан соғыстан омырауына бірнеше медалдарын тағып оралған жиырмадан енді ғана асқан батыр солдат, енді колхоздың фермасына басқарушы болып тағайындалған мығым денелі қайратты қара торы жас жігіт Ізім ағам, екінші жағынан қос бұрымы тілерсегін ұрғылаған, бойшаңдау келген, талдырмаш та әп әдемі аққұбаша сұлу Дина қыз шығады екен. Елдің бәрі де ол екеуіне сырттарынан қызыға көз тігіп, жанарларын суарып қала беретін көрінеді.

	Дина жеңгем осы Қызылқоға ауданының Жасқайрат өңіріндегі, бұрынғыша айтқанда он бесінші ауыл деп аталатын Қамысты көл аймағында Беріш руының Қаратоқай Шіндіке, оның ішінде Бабақ деген бөлімінен шығатын ежелден елге белгілі әулеттер Айдарғали және Әбу-Салых деген екі немере ағайынды кісінің кішісі Айдарғалидың жанұясында 1927 жылы өмірге келген үйелмендей-сүйелмендей толықсып өскен екі қызының үлкені екен. Шешесі Есенқыз, ал үлкен әжесі Ақ Ару дейтін осы елге ежелден белгілі, елдің айтуы бойынша әсте тегін сөйлемейтін, орнықты мінезді, өте салмақты, әруақты адам болыпты. Оның руы да Беріш, оның ішінде Есенғұл көрінеді. Қамыскөл ауылында қаз бен үйрек өсіріп, басқа жұртқа қарағанда біршама күйлі тұрыпты. Әбу-Салыхты кейін бұл аймақтың адамдары өздерінше оңайлатып Әбсалық деп атап кеткен дейді. Ол кісі де аса ірі, сүйекті, өте бір тау қозғалмаса, қозғалмайтын, ерекше салмақты адам болған екен, жарықтық. Шет жағасын біз де ептеп көріп қалдық. Елдің айтуынша, оның інісі Айдарғали да сондай ауыр мінезді, денелі ержүрек кісі екен. Ол осы өңірден көппен бірге соғысқа аттанғанынан сол күйі елге қайтып оралмай қалыпты. Ешбір хабар-ошары да мүлде болмаған көрінеді. Соғыстан аман-есен оралған басқа жерлестерінің айтуына қарағанда олар бірден-ақ қолбасшы Жуковтың бұйрығымен өздерінше «Тайфун» деп атаған атақты операцияның негізінде Воронеж және Ржев майдандары түбіндегі кескілескен, нағыз өлім мен өмір беттескен қиян кескі алапаттың ортасына, тіпті көпшілігінің қолында қарулары жоқтығына да қарамастан айдалған көрінеді. Сол бір алапат айқас, сұрапыл ұрыстың кезінде ол бірден-ақ қаза болып кеткен сыңайлы.

	Соғыс аяқталар қарсаңда менің әкем денсаулығына байланысты 1944 жылдың аяғында, ал Ізім ағам 1945 жылы Жеңісті көріп барып елге келген екен. Көп ұзамай-ақ менің әкем немере ағасы болғандықтан Өтеш атам мен Талшын шешемнің жұмсауымен Айдарғалидың үйіне құда болып түсіп, Ізім ағама Дина жеңгемді алып беріпті. Бұл кезде Айдарғали әулетінің үлкендері Әбсалық пен Мұстафа дейтін ағалары ғана болған көрінеді.

	Дина жеңгем біздің ауылға ұзатылып келгеннен кейін елдің бәріне де аса жағымды, сүйкімді келін бола біліпті. Өтеш атамыздың үйіне алғаш келін болып түсісімен-ақ ол ежелгі ата-бабамыздың қанына сіңген қасиетті дәстүрімен қайныларының бәріне де олардың әр түрлі мінез-қылықтарына қарай шетінен түрліше ат қойып шығады. Және де оның қайныларына қойған аттары өте қызық болады екен. Бұл бір жағынанқайны мен жеңге арасындағы жарасымды әзілге де лайық болса, ал екіншіден қайныларының мінез-қылықтарына да, бейнелеріне де өте сай келіпті. Бұл атауларды кейін мен де жиі естіп жүрдім. Яғни, ол Торғай ағамды «Шырақ» деп атаса, менің үлкен ағам Муса тәтемді «Үндемес қайным» деп, Кәдір ағамды «Алаңкөз қайным», Ізбасар ағамды «Қара ауыз» дейтін-ді. Муса тәтем шынында да несие көп сөйлей бермейтін кісі болса, Кәдір ағам тым шапшаң мінезді, тез ашуланғыш адам еді. Ол үнемі де тез кейіп, тез сабасына түсетін. Мені декейінірек оқушы кезімнен жергілікті газетке жиі-жиі хабар-ошар, кейде өлеңсымақтарымды жазып, әуестеніп жүретіндігімнен «жазушы қайным» деп атандырған-ды. Өзі ойыншыл, әзіл-қалжыңға да еш уақытта беріспейтін, тілге де мірдей шешен, өмірі ренжу дегенді мүлде білмейтін, өзгеше кеңпейілді адам еді. Одан кейінгі жеңгелерім де кейін сол кісінің ұлы жолын үстанды.

	Жеңгеміз қайныларымен әзіл-қалжыңға мірдей болса, жасы үлкен абысын-ажын дегендерге тым пейілді, ілтипатты еді. Ешкімді де әсте атымен атау ол кісінің мүлде әдетінде болмаған. Бірін абысын, бірін жеңеше деп атаса, ал енді біреулерін ақ шешей деп атайтын. Еш уақытта да ешкімнің де алдын кесіп өтпепті.

	Дина жеңгемнің елден ерек шапшаңдығына да жұрт аса таң қалушы еді. Әсіресе абысындары. Бізде жыл сайын ауыл-ауыл болып, жазға салым жапатармағай жайлауға көшетін әдеті ғой. Бұл кезде келіндердің де «өнерлерінің» бір көрініп қалатын шағы болса керек. Яғни, жайлауға келе сала кім бұрын өз киіз үйін теп-тез тігіп ала қояды. Сол келін жұрттың да зор мақтауына ие болады екен. Ал, бұл жағынан Дина жеңгей еш уақытта да ешкімге есе жіберіп көрмепті. Сондықтан да, Өмірзақ әулетінің бүкіл келіндері өз үйлерін қайткенде де одан бұрын тігіп алуғатырысып, іштей жарысатын көрінеді. Осы жолы да Дина жеңгейден ешкім озып кете қоймапты. Сонда ең болмаса дәл осы жолы осы бір жас келінінен өз үйін бұрын тігіп, елдің бір көзіне түсермін-ау деп дәметкен жас абысыны Мәрпуға тағы да Дина келіннің алға түсіп кеткенін көріп, өз үйін толық тігіп болған келініне қарап тұрып дауысын қаттырақ шығарып оған қарап ренжи сөйлеп:

	- Аттан қалма, байталым, аттан қалма байталым, шап, шап, шап! - деп санын шапалақтай ызасын білдірсе керек.

	Өзінен кейін қалып қойғанына абысынының қатты ренжіп қалғанын сезген жеңгей оның көңілін орнына түсіру үшін:

	- Ренжи көрмеңіз, абысын-ау. Мен енді ғана Сізге көмектесуге барайын деп жатыр едім ғой. Сіздің үйдің көшінің де келіп қалғанын мен байқамай қалыппын, қазір ғана байқадым. Ренжи көрмеңіз, - деп шамшыл абысынының ренішін басқан екен.

	1946 жылы болса керек. Бірде колхоз ұжымының бір жиынында соғыс кезінде тылда жақсы еңбегімен көзге түскен бір топ әйел адамдарға 1941-1945 жылдардағы Ұлы Отан соғысы кезіндегі ересен еңбектері үшін «Еңбектегі ерлігі үшін» медалімен марапаттапты. Сонда сол аумақтағы жергілікті ауылдық Кеңес атқару комитетінің төрағасы мен колхоз басқармасының төрағасы Қойшекен деген кісі ферма басқарушысының әйелі болғасын ба, әлде алдындағы жазуында солай бірінші болып тұрды ма екен білмеймін, (жеңгемнің бұрынғы қыз кезіндегі тегі Айдарғалиева болса керек) әйтеуір бірінші болып медалды алуға Дина жеңгемді шақырған ғой. Сонда Дина жеңгем шошып кетіп, азар да безер болыпты дейді:

	- Ойбай, нағылдейді бетім-ау, медалды бірінші маған бергені несі. Алдымда абысындар мен ақ шешейлер бар емес пе? Ұят-ай, абысынға беріңдер, ақ шешейге беріңдер, ол кісілер тұрғанда мен бұрын алмаймын, - деп, басқарма басшысының шақырғанына бармай қояды. Бұл медалдардың жоғарыдан арнайы жарлықпен атаулы келіп тұрғанын ол қайдан білсін. Оқу-тоқудың да кемдеу кезі еді ғой. Кеңес атқару комитетінің төрағасы:

	- Ай, тізімде олар да бар. Бұл сіздердің, немесе біздің қалауымызбен берілетін нәрсе емес қой, жоғарыдан арнайы жарлықпен, үкіметтің өзінен келіп тұрған медальдар ғой. Осында бәрің де соғыс кезінде жан аямай, ер азаматтарыңның орнына бүкіл қиындықты өз иықтарыңмен көтеріп, еңбек еттіңдер емес пе? Үкіметтің марапатына барлығың да түп-түгел лайықсыңдар тегі, - деп азар түсіндірген екен оны.

	Ол шақта Кеңес өкіметі кезіндегі «біреуі барлығы үшін, барлығы біреуі үшін» дейтін моралдық кодекске адамдар бір кісідей жан-тәндерімен, шынайы жүректерімен беріліп жұмыс істеген кезі ғой. Қолдарына ешқандай ақша да алмастан, тек еңбеккүн деген кітапшаға ғана жазылған есеппен жұмыс істеп жүрсе де ұжымдық шаруашылықтың әрбір мүшесі бір бірімен сондай тығыз ынтымақта болатын. Соның бір дәлелінің шет жағасын мен өзім де көріп қалдым десем де болады.

	1951 жылдың күзі болатын. Дәл қай ай, дәл қай күн екені қазір есімде жоқ. Мүмкін, қарашаның кезі болар, сірә, білмеймін. Сол күні таңертеңгі мезгілде күн кәдімгідей жайма шуақ, жып-жылы болып тұрған-ды. Біздің үй ол кезде қой бағатын. Мен алты жастағы ойын баласымын. Біздің үйдің кімдермен көрші отырғаны да дәл есімде қалмапты қазір, тек Қайролла және Жұпар деген ерлі-зайыпты малшылар ғана есімде бар. Әйтеуір бір екі үйдің менімен қатарлы балалары бар екенін ғана білем. Өйткені, біздің «жұмысымыз» екібастан тек ойын ғой. Сол күні таң ата жалаң аяқ, жалаң бас, көйлекшең ойынға шыққанбыз. «Асық» па білмеймін, «шүлдік» пе, әйтеуір ойынның қызығына әбден беріліп жүргенбіз. Бір мезгілде сәскеге қарай күн ала бұлтты бола қалды. Жел де тұрып кетті. Іле-шала жаңбыр да жауа бастап, ол көп ұзамай-ақ дүркірей төпеп, қатты нөсерге айналды да соңы жапалақ қарға ұласып кетті. Нағыз алай-дүлей боран басталған еді. Әп әсем болып ойнап жүрген біз амалсыздан үйді-үйімізге «қашуымызға» тура келді. Мынандай аса үскірік, бір жағынан өңменіңнен өткен өткір жел, әрі жаңбыр мен одан кейінгі бетке соққан қарлы боранның әсерімен қойлар бірден ыға бастапты. Әуелі үйдің адамдары - менің шешем Сәбилә, апам Ағорын және сол кезде 24 қана жастағы аға шопан болып жаңадан тағайындалған тәтем Муса, үшеуі жүріп, бірнеше шиден ықтырма жасап көріпті. Әрине, шидің жайы белгілі ғой, қатты желдің екпінінен қайта-қайта құлай береді және арасынан жел де көктей өтеді. Одан қойға қандай ықтысын, пана болсын. Әкем соғыстан қатты аурулы болып келген адам. Ол кісіден ешқандай қайран жоқ. Манағы көрші малшы атай Қайролла мен Жұпар шешеміз де малдарымен бір жағына қарай ығып кеткен көрінеді. Малдары бөлек-бөлек болып, қайыру бермей жан-жаққа сырғыған. Ізім ағам бұл кезде ферма бастығы. Бүкіл мал үшін бірден бір жауапты адам сол. Атына мініп ол да өз малшыларына көмек беруге асығады. Сонда үйдегі шиеттей балаларын, түрт жасар Аралбайы мен екі жасар Чапайын үйге қалдырып, Дина жеңгем де үйде отырып қала алмапты ғой. «Қой, қайнаға болса, аурулы адам, «Үндемес» қайным жалғыз өзі малынан айрылып қалар. Абысын мен ана он бес жасар қызданне қайран, не көмек болар дейсің. Мен де барайыншы» деп біздің үйге шауыпты. Бәрі бір қора қойымен бет алды далаға қарай жосып бара жатқан, қайыру бермей ыққан қойдың бір жағынан ол да қайырмалай бастайды. Соның арқасында Құлпейіс сорына қарай бет алып бара жатқан қойдың бетін сәл де болса бұрып, төртеуі жүріп, малды бір үлкен шұңқырға жеткізіп, паналатуға үлгерген екен. Ал, өкінішке орай әлгі Қайролла деген көршіміздің қойлары екіге бөлініп кеткенінен оңалмаған. Бір бөлігімен Қайролла атай өзі, екінші бөлігімен Жұпар шешеміз бірге кетіпті. Сол Жұпар шешеміз соңынан ерген бүткіл қойлары түгелімен манағы айтқан Құлпейіс сорына барып құлайды. Әбден үсіп-шашыраған қарт шешейді келесі күні іздеушілер әрең деп тауып, ауылға әкелгенін білдік. Ал, сорға құлаған бүкіл мал түп-түгелімен қырылған еді. Біздің үйдің малдары ғана Дина жеңгемнің көмегінің арқасында дін аман қалған екен.

	Дина жеңгем менің Муса тәтеммен түйедей құрдас еді. Яғни, ол да жиырма төрт жаста екен. Біздің осы күнгі заманда жиырма төрттегі зіңгіттей жігіттер әлі де бала болып жүрген жоқ па? Ал, Дина жеңгем сол кезде Ізім, Торғай және Ізбасар ағаларымның анасы Талшын Анамыздың орнын басып, әулеттің үлкен Анасындай болып қалған екен. Өтеш атамыздың шаңырағына ең алғашқы түскен үлкен келіні ретінде ол ата-енесі өмірден ертелеу өтіп кеткендіктен де енді кейінгі қайныларын бірінен кейін бірін аяқтандыру жөніндегі бүкіл жауапкершілік те енді оның мойнына ауған ғой. Ізім ағам екеуі ол міндеттерін кейін абыроймен түгел орындап та шыққан еді.

	Талшын шешемізді мен көргенім жоқ. Бірақ үлкен адамдардың айтуынша ол кісі қара торының аса әдемісі, нағыз адайларға тән адуынды мінезді, бірақ орнымен ғана сөйлей білетін, сабырлы кісі екен. Әкесі ежелден осы өлкеде өсіп-өнген ауыл-аймаққа кеңінен белгілі Тәзіке Адайдың Сәркесі, бергі жағы Шажабай деп аталатын атадан тарайтын Ілияс дейтін адам екен. Қазіргі Қызылқоға ауданының орталығы Миялы селосының Мақат бетіндегі ұзын жолдың бойында он төрт шақырым жерде тұрған Шажабай соры сол кісінің атымен аталыпты. Шажабай атамыздың бейіті де сол жерге қойылған көрінеді. Кейінгі жылдарда Шажабайдың тікелей ұрпақтары сол араға белгі қойып, түнек салғанын да білеміз. Өйткені менің шешем Сәбилә мен Мұқан, Сахи, Жаңбырбай ағаларымның анасы Зиба шешеміздің де арғы аталары сол кісіден тарайды деп естігем. Яғни шешелеріміз бәрі бір бірімен әрі туысқан, әрі немерелес адамдар көрінеді. Яғни біздер бір бірімізбен әрі туысқан, әрі туған бөле де болып келетін көрінеміз.

	Жоғарыда айтып өткеніміздей Дина жеңгемнің әкесі Айдарғали соғыстан хабарсыз кеткен дедік қой. Есенқыз шешей үйінде жалғыз Зине атты қызымен ғана қалыпты. Дина жеңгем оларға ұдайы көмектесіп тұратын еді. Ол кезде әлі қатты қартая да қоймаған ол кісі әнебір көп көмекке қатты зәру де емес-ті. Дегенмен, көрші болып, қатар отырғандықтан да кейде балаларға қарап келген сайын ол Ізім ағамның кіші баласы, өте сүйкімді де аса пысық болып өсіп келе жатқан Чапайды көбірек айналып-толғанып жүреді екен. Осыны байқап қалған Дина жеңгем бір күні сол жайды отағасына әңгіме қылып айтыпты.

	- Мамамның осы Чапайға мейірімі қатты түсіп жүрген сыңайлы. Баласы жоқ, жалғызілікті адам ғой. Осы баланы соған берсек қайтеді,- дейді. Ізім ағам әуелі біраз ойланып қалады. Кейін ол өзі сүйіп қосылған жарының көңілі үшін оның тілегіне қайшы келгісі келмей көніп, әшейінде аса қатал болып көрінетін Ізім ағам зайыбының өтінішімен Чапайды енесіне бала қылып берген екен. Сондағы Есенқыз шешеміздің қуанышын ауыл адамдары айтып жеткізе алмайды.

	Чапай демекші, оның есімін де қойған Дина жеңгеміздің өзі көрінеді. Чапай өмірге келген кезінде оның есімін Ізім ағамның өзі жеңгемізге қойдырған екен.

	- Аралбайдың атын мен қойдым ғой, енді мына баланың атын сен өзің-ақ қойсаң қайтеді, - дейді кеңпейіл аға.

	- Мен қойсам, осы Кеңес өкіметі орнаған кезінде соған орыстың Чапай дейтін бір керемет батыр кәмәндірі өз әскерімен көп еңбек сіңіріпті деп, көп әңгіме қылып, айтып жүретін еді ғой. Осы баламызды сол батырдың атымен атасақ қайтеді, ә? - дейді жеңгем.

	- Ол Чапай емес, Чапаев қой.

	- Мейлі, солай-ақ болсын.

	- Несі бар, атасақ, атайық онда. Бірақ, біз оның есімін білмейміз ғой. Әлде Чапаев дейміз бе? - деп күледі ағам.

	- Жоға, Чапай дейік.

	- Иә, солай екен ғой. Чапай десек, Чапай дейік онда, - деп келісе кетеді Ізім ағам.

	Чапай шынында да кейін өсе келе өте пысық болып ер жетті. Егер ол оқу оқып, бір мамандық пен тым тәуір білім алғанында одан үлкен білімді, қызметкер адам шығуы да әбден мүмкін еді. Есейген соң өскемендік Гүлбану дейтін бір әдемі қызға үйленіп, екеуі Арқалық қаласында оншақты жылдай тым жақсы үй болып тұрған-ды. Гүлбану екеуінен Эльмира және Айдын атты екі бала өмірге келген-ді. Ал, өзі ойда жоқта бір ауру жапсырып алып, содан жөппелдемеде қайтыс болып кетті.

	Дина жеңгем өте бір аржайы, керемет мейірбан адам болатын. Мен өсе келе Ізім ағамның үйінен шықпайтынмын. Әсіресе, демалыс сайын жиі баратын едім. Қашан барсам да жеңешемнің күрең шайы әзір тұратын. Әзіл әңгімелері екібастан ғой. Адамның жақсы көрген адамын жиі-жиі көргісі келіп тұратын әдеті ғой. Мен де сол жеңгемнің түрлі-түрлі әңгімелерін қайта-қайта есту үшін-ақ бара беретінмін.

	- Әй, жазушы бала, мен туралы қашан кітап жазасың осы? - деп әзілдеп қарсы алушы еді ол әрдайым да мені.

	Сірә, 1950-ші жылдардың аяқ шамасы болса керек. Ол кезде кейбір шағындау колхоздардың біріктіріліп, ірілендіріліп жатқан тұсы болатын. Аудан басшылары «Коммунизмге жол» («Путь к Коммунизму») колхозының ба екен, әйтеуір бір колхоз басқармасының бұрынғы төрағасын ол кезге дейін аудандық басшы органдардың бірінде басшы болып қызмет істеп келген жаңа бір адаммен ауыстырмақшы болған екен. Ал, мұнда колхоз басқармасының бұрынғы төрағасы осы ауылдың өз азаматы, руы Тоғызбай Ысық Отаралиев Қазыбек дейтін жас жігіт еді. Ол да 1927 жылы туған, еті тірі оқыған адам еді. Ауылдың өз тума перзенті болғандығынан ба, әлде әуелден де болмыс-бітімі сондай ма, әйтеуір адамдармен өте тіл тапқыш оның жұмсай білетін, өткірлік қасиетін ел қатты сыйлайтын-ды. Осы жайға байланысты колхоз жұмысшылары арасында бірден ыбыр-күбір әңгіме көбейіп, гулеп кетті. «Біздің басқармамыздың не кемшілігі болды екен? Тым жақсы-ақ қызмет істеп жүрген адамды қозғамаса болмай ма екен? Жібермейміз оны» деп ел қоғадай жапырылады.

	Жиналыс өтетін күн де келіп жетеді. Ол күнде ел адамдары тәртіпке бағынғыш-ақ. Жиналысқа колхоз жұмысшыларының бәрі дерлік жиналады. Райкомның өкілімен бірге келген орташалау бойлы бұрын көп көзге түсе қоймаған, біршама салмақты көрінген қара торы, әдеміше жігіт ағасы төралқа орындығының екінші жағына барып жайғасады. Отырысы тым мығым, тегі осы орындыққа түпкілікті отырып қалатындай қалпын білдіреді. Екінші жағында Қазыбек. Ол да ежелден салмақты мінезді, тау қозғалмаса, қозғалмайтындай болып ол ешбір сыр білдірмейді. Екеуі бейне бір таразының екі басы тәрізді болып әсер қалдыратындай еді. Жиналысты райкомның өкілі өзі ашыпты.

	- Жиналған халайық, біз бүгін колхоз басқармасының жаңа төрағасын сайлау үшін жиналысқа келіп отырмыз. Басқарманың бұрынғы төрағасы Отаралиев Қазыбектің басшылығымен біраз жұмыстар атқарылғанын біз де жақсы білеміз. Алайда, өздеріңіз де білесіздер, ол әлі де болса тым шикі, өте жас. Ал, колхоздың алдында үлкен міндеттер тұр. Өздеріңіз де түсінуге тиіссіздер, партияның саясаты бойынша ұжымды саяси тәжірибесі мол, сыннан өткен білікті, ысылған адамдар басқаруы тиіс. Сол талаптың тұрғысынан да біз бүгін осы кезге дейін аудандық партия комитетінде басшылық қызметте болған Өмірбаев Өтеш деген азаматты Сіздің колхозға басқарма төрағалығына сайлау үшін алып келіп отырмыз. Баршаңыз да түгелдей мені қолдайсыздар ғой деп үміттенемін, - деп аяқтайды өкіл өз сөздерін.

	Осы кезде Дина жеңгем шыдай алмай орнынан ұшып тұрып, сөзге араласа кеткен екен.

	- Ай, саяси-маяси деп күл-білтелейтін несі бар осы. Колхозы-мыздың жағдайы жақсы ма, жақсы. Колхозымызды осындай тәуір жағдайға көтеріп жеткізген Қазыбек пе, Қазыбек. Халық оған риза ма, риза. Ендеше, бізге басқа біреуді басқарма қылып әкелудің не қажеті бар? Ешкімнің де керегі жоқ бізге. Қазыбегіміз өзімізге жарайды. Және де мені мына халық та түгел қолдайды деп ойлаймын. Солай емес пе, жұртым? Ай, Ізім, Қайролла, айтсаңдаршы сендер де бірдеңе.

	- Қолдаймыз, қолдаймыз. Әрине, қолдаймыз. Неге қолдамасқа, - деп жұрт та шу ете түсіпті.

	- Дина келін дұрыс айтып отыр, бізге басқа жақтан бөтен біреуді әкелудің түк те қажеті жоқ, шырағым. Қазыбек баламыз да жастығына қарамай жұмысқа әбден төселді. Ол қандай қиын кезде де халықты іске жұмылдыра біліп келеді. Оның қолынан бәрі де келеді. Сондықтан да Қазыбекті қозғамай-ақ қойған жөн, - деп сөзге Қаратоқай Беріш Қитасов Жұмағали дейтін ақсақал араласады.

	- Жә, шуламаңдар енді. Мәселе бұлай шешілмейді ғой. Сайлау өткізуіміз керек. Мен аудандық партия комитетінің атынан колхоз басқармасының төрағалығына Өмірбаев Өтештің кандидатурасын ұсынамын. Қане, дауысқа саламын, кім қолдайды?...

	- Тоқтай тұрыңыз, тоқтай тұрыңыз, біздің де ұсынысымыз бар емес пе? Біз колхозымыздың басқармасы төрағалығына бұрынғы Қазыбек Отаралиевті ұсынамыз, ендеше.

	Райком өкілінің жымысқы қулығы бұл жолы жүзеге аспай қалған сыңайлы. Енді амалсыздан ол басқарма төрағалығына ұсынылған екі кандидатты да талқылауға ұсынуға мәжбүр болады. Жиналыс осылайша үш күнге созылған. Үш күнде де колхоздың ұжымы бірауыздылық танытып, басқарманың төрағалығына Отаралиев Қазыбекті қолдап көнбей қойған. Осылайша ең нағыз шынайы демократия дәл сол күндерде өзінің бірегей қуат-күшін көрсеткен екен.

	Райкомдық өкіл енді басқа амалға көшеді. Ол Қазыбекті оңаша бөлмеге шақырып алып, төрағалықтан бас тартуға оның өзін үгіттей бастапты.

	- Қазыбек, сен түсінсейші, бұл райкомның тапсырмасы ғой. Оған қарсы келуге болмайтынын өзің де білесің. Енді айтсайшы, мына жұртыңа, қойыңдар деп.

	- Ай, маған не қыл дейсің енді. Көпке топырақ шашасың ба? Олардың қалауы солай болса, мен қайтейін. Мен емес қой оларды ұйымдастырып отырған.

	- Дегенмен де сен оларға түсіндіріп айт. Сен, әрине, колхозды жаман басқарған жоқсың. Біраз табыстарға да қол жеткіздің. Дегенмен, алда әлі де жаңа биіктер тұр. Партияның жаңа саясатын орындауымыз керек. Сол үшін де райком колхозға осы кезге дейін партия қызметінде болып, әбден ысылған мол тәжірибелі кадрды әдейі жұмсап отыр емес пе? Бұл ойыншық емес қой. Халқыңа осыны әбден түсіндіріп айт.

	- Жарайды, - деген Қазыбек енді мінбеге өзі көтеріледі.

	- Ай, халқым! Мен сендерге, Сіздердің мына маған деген терең, риясыз ықылас-пейілдеріңізге шын жүрегімнен шексіз ризамын. Райкомның мына менің орныма ұсынып, әкеліп отырған адамының еш те бір жазығы жоқ. Ол да партияның солдаты. Сіздер, әрине, оны жақсы білмейтін болған соң қарсы болып отырған шығарсыздар. Ол да істің жайын жақсы білетін азамат. Күні кешеге дейін ол аудандық партия комитетінде жауапты қызметте болды. Енді бүгін сол партияның жұмсауымен ол осында келіп отыр. Партия қайда бар десе, ол сонда барады. Ал, сол партия не айтса, біз де оны ешбір қалтқысыз, қылаусыз орындауымыз керек емес пе? Біздің мына қой үстіне бозторғай жұмыртқалаған өмірімізді күні кеше құрып берген де сол партия емес пе? Алдымызға мал салды. Үстімізге үй тікті. Кешегі қанқұйлы фащистік Германияның әділетсіз соғысында да біз Сталин мен сол партияның даналық басшылығының арқасында ғана түпкілікті жеңіске жеттік. Сондықтан да, біз партия сөзін сыйлауымыз керек емес пе? Ендеше, оның ұсынысын да жерге тастамауымыз керек. Мен сендерге шексіз рахмет айтамын. Енді колхозымыздың басқармасына жаңа төраға етіп мына адамды сайлаңыздар. Мен сендерге ренжімеймін, - деп, ерекше толқи сөйлеген Қазыбек мінберден түсіп, өз орнына қарай беттейді.

	Ол орнына отырысымен райком өкілі де созалаңдай түсіп барып, орнынан қайта көтеріледі. Жұрттың алдында өзінің беті қайтып, жүрексініп қалғандай түрі бар. Ол көпшілік енді қайтып қолдар ма екен, әлде тағы да қолдамай қояр ма екен дегендей, бір сәт үнсіз қалыпты.

	- Меніңше Қазекең (бұп тұп-тура өзінің көз алдында беделі бірден өсіп кеткен Қазыбекті ол енді «Қазекең» деп атап қалғанын өзі де аңғармай) өте ұғынықты етіп айтып жеткізді-ау деймін. Сонымен, жаңа кандидатураны қолдаймыз ба енді? Қане, қол көтерейікші.

	- Жарайды, өзі келісіп қалыпты ғой, түге. Оған зиянымызды тигізіп жүрерміз енді. Қолдасақ, қолдайық, - деген жұрт басылып қалғандай.

	Бұл жолы онша қатты ықыласты бола қоймаса да біраз адам қол көтеріп, райком өкілінің адамын қолдап дауыс береді. Сонда да өз пиғылдарынан танғысы келмеген бірнеше адам әлі де өз қолдарын көтермей қалыс қалып, қасарысып отыр еді. Олардың бірі Дина болатын. Сөйтіп, үш күнге созылған колхоз еңбекшілерінің жалпы жиналысы ақыры үшінші күні ғана райком өкілінің «жеңісімен» аяқталған екен. Сол күннен бастап көпшілік Дина Айдарғалиқызының аудан өкілі алдындағы турашылдығын танытқан өткір мінезін көпке дейін жыр қылып айтып жүріпті.

	- Ай, құрдасым-ай, сенің іскерлігің мен өткірлігіңді айтып, қаншама қорғаштап бақсам да, өзіңді қолдаған мына халқыңды өкілдің алдында өзің жер етіп, жығып бердің-ау. Мұның жарамады енді, жарамады, - деп Дина жеңгем де Қазыбекке деген өкпе-ренішін көпке дейін баса алмай жүрген екен.

	1963 жылдары аудандағы барлық колхоздар сегіз аймақ бойынша қайтадан ірілендіріліп, совхоздар болып (яғни кеңестік шаруашылықтар болып) қайта құрыла бастады. Бұл кезде Қазыбек ағамыз да басқа қызметтерге ауысқан. Жоғарғы органдардың бірінде үлкен басшылық қызметте жасайтын бір кездегі курстасы, жандай досы әрі құрдасы Сағидолла Құбашев ағамыз оны өзіне арнайы шақыртып алып, жаңадан құрылып жатқан басқа бір кеңестік шаруашылықтардың біріне директорлық қызметке жібермекші болған да екен. Алайда, оған аса қатты разы болған мәрт жүректі Қазыбек ағамыз шын жүрегінен рахметін білдіріп, бұдан былай өз ауданында, өз туған өлкесінде бұрынғы қызметінде жүре бергісі келетінін айтып, келісім бере қоймапты. Көп оқуы болмағандықтан Ізім ағам да бұл кезде әуелі пошта тасушы, ал кейіннен аға жұмысшы болып қызмет істеп жүрген-ді.

	Кейінгі жылдарда Дина жеңгем ұзақ уақыттар бойына үнемі де уақытпен санаспай, ыссыға күйіп, суыққа тоңа жүріп, ертелі-кеш тыннымкөрмей жасаған еңбегінің салдарынан денсаулығы күрт нашарлап, үйде жиі-жиі жатып қалатынды шығарды. Сонда да ол төтеннен жабысып алған қатыгез ауруға қапелімде бірден беріле қоймай, оқта-текте болса да үй шаруашылығымен айналысуын еш қалдырмап еді. Сол кезде де оның тума-туыстармен арадағы қарым-қатынасы әрдайым да сол бәз баяғы күйінде, ағайынды ұйыстырушы, ұйытқы қалпынан еш айнымады. Оны елдің бәрі де сондай ізгі ниеті мен ерекше мейірбан мінезі үшін шын көңілдерімен қатты қадірлеп жақсы көретін.

	Бірде ол, сірә, жабысып алған ауруы өзін әбден қатты меңдетіп, мүлде әлсіретіп бара жатқанын сезді-ау деймін, балаларына айтар соңғы өсиет сөзін арнап еді:

	- Е, қарақтарым, біз бұл күнге дейін не көрмедік. Ата-бабаларымыз да, күні кешегі әке-шешелеріміз де жағалай жыртық үйде күн кешіп, байдың малын бағып, еш қызық көрген жоқ еді. Жаңа үкімет орнаған кезде де ел ішінде оба, шешек, холера дей ме, әйтеуір не бір сұрқия неше түрлі ауру-сырқаулар орын алып, айналамыздағы көптеген жақсылар мен жайсаңдарды қынадай қырып кетті ғой. Германиямен болған қантөгісте де талай боздақтар қыршындарынан қиылып кетті. Сол қырғыннан әйтеуір әкелеріңнің елге аман-есен оралды. Оған да шүкіршілік дедік. Естіп отырсыңдар, біз бұл өмірден ешқандай да қызық көрмедік. Енді ғана қой үстіне бозторғай жұмыртқалаған тыныш заман орнағандай болып, енді ғана адам бола бастап едік, шырақтарым. Бүкіл өміріміздің қалай зу етіп өте шыққанын байқамай да қалыппыз. Қолыма алғашқы келінім түсті. Алдымызда азын-аулақ ірілі-ұсақты мал да ұстай бастап едік. Бірақ, оның бәрі де өздігінен келген жоқ. Ол біздің осы күнге дейінгі көрген қиындығымыз бен әкелерің - Ізім екеуміздің белшемізден батып жүріп жасаған еңбегіміздің жемісі еді. Бірақ, ата-бабамыз айтқандай «бай бір жұттық, батыр бір оқтық» деген бар емес пе еді. Еңбек етіңдер, қарақтарым, тыныш өмірлеріңнің қадірін біліңдер. Сосынғы айтарым, қолдарыңнан келгенінше оқып білім алыңдар. Әлгі кейбіреулер сияқты болмай, «ащы судан алты қадам» аулақ жүріңдер. Қай адам да мәңгі өмір сүрмейді ғой. Ертең біз де кетеміз. Егер, сендер жақсы болып жүрсеңдер, ол жақта біз де қабірімізде риза болып жатарымыз анық. Осы сөзімді әрдайым да есте сақтап, миларыңа тоқып жүрсеңдер деймін, - деп еді қайран жеңгем. Бұл оның өз балаларына айтқан ең соңғы өсиет, аманат сөзі екен.

	«Үміт ең соңынан өледі» деген бар ғой. Ол көп ұзамай денсаулығын қаратып, тексеріліп қайтуы үшін Атырау қаласына, облыстық ауруханаға барып қайтты. Қызылқоға сияқты алыс аудан үшін Атырау мен екі араның жолы тым ауыр. Денсаулығы кем, дімкәс адам үшін мұндай үш жүз шақырымдай жерге кедір бұдыры көп, нашар жолмен қатынасу қайдан да оңай болсын. Сондықтан да, тілімді қайтармайды-ау деген бір басшы ағалармен сөйлесіп, бір бес кісілік жеңіл УАЗ автокөлігін сұрап, алып берген едім. Жолшыбай Доссор поселкесінде тұратын бір жақын ағамыздың үйіне кідіріп, шай іштік. Біраздан бері қатты ауырғаннан әбден қажып, әлсіреп қалса да жеңгем бұл жолы да тым жарқындық танытып, аса көңілді де сергек қалпын танытып отырып еді. Алайда, әбден айрылмай, мықтап жабысып алған қатыгез сырқат ақыры оны жеңіп тынды. Облыстың қараған ең білікті деген дәрігерлері де «темекіні тым көп тартқаннан өкпесі мүлде кеуіп, дем алысы қиындаған, ауруы тым асқынып кеткен екен, қолымыздан келмейді» депті. Содан ауылға қайтып келгеннен кейін көп ұзамай қайран Дина жеңгем о дүниелік болды.





ДОСАН





1.Кітапханашы




	1956 жылдың қоңыр күзі болатын. Менің мектептің үшінші сыныбына күшкен мезгілім. Бұған дейін Қазбек деп аталып келген қазіргі Қызылқоға ауданының Аққора елді мекеніндегі Қамыскөл бастауыш мектебінің бірінші және екінші сыныбында алғашқы әріп танытқан ұстаздарым Ағила Нұрышқызы мен Жайылғанов Көбен ағадан оқыған мені енді үшінші сыныпты Миялыдағы, ол кезде Климент Ефремович Ворошилов атындағы (кейін Надежда Константиновна Крупская атындағы деп аталды) орта мектептен оқысын деп шешкен үлкен ағам Муса мені осындағы селоныңқазіргі Водстрой деп аталатын ең қия шетіндегі биіктеу жеріне салынған, руы Адай Хан деген кемпірдің үйіне әкеліп жатқызған еді. Бұл үйдің ер азаматтары жоқ. Сірә Хан кемпірдің де, оның қызы Жазиманың да ер азаматтары соғыста қаза болып, елге қайтып оралмай қалған болса керек. Үйде тек Хан кемпір мен Жазима және оныњң Раушан атты жалғыз қызымен үшеуі ғана тұрады екен. Үйлері екі ғана бөлмеден тұратын тым жұпыны да шағын. Раушан да мен баратын мектептің жоғарғы сыныбында оқитын көрінеді.

	Менің бүкіл киімім үнемі де үстімде жүреді. Аяғымда бәтеңкем де жоқ. Бүкіл күз бойы қар жауып, қыс түскенге дейін мектепке жалаңаяқ барам. Неге олай жүресің деп сұрап жатқан да ешкім жоқ. Жоқшылық кез ғой. Сондықтан болар. Ал, менің өз ойымша бұл қалыпты жағдай. Ол күнде ауа райы да қазіргідей емес, жылылау ма, білмеймін. Әйтеуір,тоңбайтын секілдімін. Немесе, тоңғанымды сезбейтін де болармын сірә, баламын ғой. Дүние дегеннен тек жалғыз ғана қампиған, өзімнен де үлкен бір сөмкем ғана бар. Оның да іші ылғи да тып-тығыз болып, оқулық кітаптарым мен дәптерлеріме үнемі толады да жүреді. Ал, мен тұратын үй мен мектептің арасы бірқыдыру жер, шамамен үш-төрт шақырымдайға жуықтап қалады десем де болатын шығар, сірә. Сондай қашықтықтан мен мектепке күнде таңертең ерте тұрып алып, жаяу барам. Енді қайтем? Ол кезде екі ортаға қатынайтын көлік те жоқ. Сондықтан да,таңертең ертелеу тұрып алып, өзімнен де үлкен ап-ауыр сөмкемді сүйретіп, мектеп қайдасын деп тартып отырам.

	Мектеп дегеніміз сонау Қазбектегіге қарағанда біршама үлкен, бір-бірінің арасын аласалау, ақталмаған тас аулалармен жалғастырып, саман тастан салынған ұзынша үш-төрт үйден тұратын шағын ғана ғимарат екен. Мектептіңдиректоры ол кезде Жолдықайыр Дөшкенов, оқу ісінің меңгерушісі Арықбай Қонаров деген ағайлар көрінеді. Бізді, яғни үшінші сыныпты осы Арықбай ағайдың, зайыбы Шошақова Ғайни деген апайымыз оқытатын болды.

	Ғайни апай өмірі дауысын көтеріп көрмеген, ұрсу дегенді білмейтін керемет бір жайлы адам екен. Бала болған соң біз қайбір тып-тыныш отырамыз. Сонда әлсі-әлсін шулай жөнелген біздерге апай ақырын ғана «тыныш, тыныш, жай-жай» деп қана жаймен ескертетін еді. Кейін бізге ол кісінің жұбайы Арықбай ағай да жағрафиядан сабақ берді. Дауысы әлі күнге дейін құлағымда тұр. Тақтаның үстіне жер шарының үлкен физикалық картасын іліп қойып, карта бойынша сабақ түсіндіргенде дем алмастан өте ұзақ, демі таусылғанша созып сөйлей беруші еді.

	Мектепке қарай келе жатып, жолшыбай талай-талай жерлерден өтем. Ол кездегі Миялы селосы дегеніміз қазіргідей тып-тығыз орналаспаған. Әр жерде бір үй. Әр жерде бір-бір тал, бірен саран ғана терек. Жол бойында «Селомызды жасыл же-лекке бөлейік!» деген төрт бұрышты әдемі сурет салынған биік тақта қағулы тұрады. Колхоз басқармасының кеңсесі де дәл осы мен жүретін жолдың бойында қалады. Біршама жер жүргеннен кейін орта жолдың шамасында кішкене ғана кітапхана үйі қалады. Соның жанынан әлденеше рет өткен сайын көңілімде әлде бір қызығушылық сезім пайда болатынын сезем. Олай дей-тінім, жастайымнан Муса тәтемнің көптеген жыр кітаптарын өлеңдетіп, зудыратып оқығанын көп тыңдағанымнан болар деп ойлаймын.

	Шынын айтқанда тәтемнің көп білімі де жоқ. Бар болғаны төрт-ақ сыныптық қана еді. 1927 жылы өмірге келген ол 1941 жылы соғыс басталып кетуіне байланысты 1929 жылы туған Кәдір ағам екеуі одан әрі оқи алмай қалған көрінеді. Сөйтіп, қабырғалары қатып, буындары бекімей жатып ол екеуі тілерсегі майыса жүріп, колхоздың қара жұмыстарына араласып кеткен екен. Соған қарамастан, тәтемнің сол кездегі латын қаріптерімен жазылған «Исатай-Махамбет», «Қобыланды батыр» және «Алпамыс», «Қырық қыз» деп аталатын жырлар мен түрлі ертегі, хиссаларды мүдірмей оқитыны мен үшін таң қаларлық еді. Содан ба, әйтеуір мен де сол бір «сары ауыз балапан» кезімнен-ақ кітапқа ерекше құмар болып өстім. Бірақ, бұрын-соңды ол үйге кіріп көрмегендіктен біразға дейін жүрексініп жүрдім. Дегенмен де, бір күні ақыры жүрексінуімді қызығушылығым жеңді. Жолшыбай кітапхана жанынан өтіп бара жатып, ақыры бұрылып барып, әлгі кітапхана үйіне де кірдім-ау.

	Кітапхананың ішінде ескілеу ғана шағын столдың жанында жасы отыздар шамасындағы балдаққа сүйенген, бір ағы жоқ кітапханашы ағай отырды. Жасы отыздарда ғана болса да ол маған едәуір кексе тәрізді болып көрінді.

	- Иә, бала, жай келдің бе? - деді ол маған таңырқай қарап.

	- Кітап алып оқиын деп едім, - дедім мен болар болмас қана үнімді шығарып.

	- Кітапты оқи аласың ба өзің? - деп сұрады ол маған енді бұрынғыдан да гөрі таңданысы ерекше күшейе түсіп, сенер-сенбес түрмен, - нешінші класта оқисың?

	- Оқи алам, үшінші класта оқимын - деп жауап бердім мен.

	- Үшінші класс дейсің бе? Жыртпайсың ба? Бізде кітапты жыртуға болмайды. Өйткені, басқа үлкен адамдар да оқып тұруы үшін кітаптар әрдайым да тап-таза күйінде мұқият сақталып тұруы тиіс, - деді ол маған әлі де шүбәлі түрмен күмандана сөйлеп.

	- Жыртпаймын, оқып болған соң тап-таза күйінде қайтып әкеліп тапсырамын, - дедім мен, - кітапты бермей қалар ма екен деген қорқынышым да жоқ емес.

	- Фамилияң кім?

	- Әубәкіров.

	- Қалтаңда ақшаң бар ма өзіңнің?

	- Иә, бар.

	- Қанша сомың бар?

	- Бір сом.

	Шынында да оқулық сатып аламын деп Муса тәтемнен алған ақшамнан қалған бір сомым бар болатын.

	- Ендеше, сол ақшаңды маған бересің, егер кітапты жыртатын болсаң, онда бір сом ақшаң менде қалады. Ал, егер жыртпай бүтін, таза күйінде әкелсең, онда ақшаңды өзіңе қайтып беремін, - деді кітапханашы ағай.

	Мен қалтамнан бір сом ақшамды шығарып, ағаға ұсындым. Кітапқа деген құмарлығымның әсерімен ол кісі менен қанша ақша сұраса да беретіндей түрім бар еді. Ол ақшаны столы үстіндегі әлдебір дәп-тердің арасына салып қойды да маған қарап:

	- Ал, енді қалаған кітабыңды ал, - деді.

	Мен көп алысқа ұзамай-ақ, сөреден Миклуха Маклайдың жұқа мұқабалы «Айдан түскен адам» деген кітабын алатынымды айттым. Кітапханашы ағай кітапты қолымнан алып, журналына әлденелерді жазып, толтырды да маған кітапты қайтып беріп тұрып:

	- Ал, енді кітапты жыртпай әкеліп тапсыратын бол. Келгесін түсінігіңді сұрайтын боламын. Жақсы оқысаң, болашақта да кітап беріп тұрамын және ақшаңды да өзіңе қайтарып беремін. Ал, түсінігіңді айта алмасаң, онда енді қайтып кітап бермеймін, - деді ағай маған нықтап тапсырып жатып. Мен кітапты алғаныма қуанышым қойныма сыймай оны сөмкеме сала салып, далаға шыға жөнелдім. Осылайша Ұлы Отан соғысының ардагері, кітапханашы Иғалиұлы Досан ағамен алғаш рет танысқан едім.

	Миклуха Маклайдың кітабы маған өте ұнады. Оның папуастар еліне шеккен сапары мен үшін өте таңғажайып ертегіден бір де кем болған жоқ. Бір екі аптаның ішінде мен оны оқып тауысып, кітапханаға тағы келдім. Қуаныштымын. Қуанышты болатын себебім, кітап жыртылған жоқ. Бүтін күйінде алып келіп отырмын. Ішке кірсем, Досан аға әдеттегісіндей столының жанында әлденені оқып отыр екен.

	- Иә, бала, кітапты оқыдың ба? Жыртқан жоқсың ба?

	- Оқыдым, жыртқан жоқпын.

	- Әкеле ғой.

	Құдай мені дәл осы жерде әбден ұрды. Кітапты сөмкеме салып, үйден алып шыққанымда ол дін аман, сап-сау болатын. Жоғарыда айтып өткенімдей, сөмкемнің ішінде бүкіл оқулықтарым мен дәптерлерім әрең сыйып, іші тып-тығыз болып, түгел сықалып тұрған болатын. Солардың арасынан әзер деп суырып алып шыққанымда кітаптың соңғы мұқаба беті сөмкемнің ішінде қалды да қойды. Досан ағаға не дерімді білмей мен аңырдым да қалдым.

	Дәл осыдан кейін нақты не болып, не қойғаны менің есімде қалып жарымапты. Досан аға маған ұрысты ма, әлде ұрыспады ма, әйтеуір ол жағы менің мүлде жадымда жоқ. Есімде қалғаны тек кітапханашы ағаның баяғы менің бір сом ақшамды өзіме қайтарып бергені. Және сол кезден бастап менің кітапханадан кітап алып оқи бастағаным.

	Кейінгі жылдарда мен мектепті тәмәмдап, Алматы қайдасың деп, оқуға тарттым. Досан аға да басқа қызметке ауысып, сауда саласында жұмыс істеді. Оның жалғыз ұлы Нәсіпқали да біздің өкшемізді қуып, менен кейінгі сыныпта оқып, мен оқыған мектептің он бірінші сыныбын бітірді. Содан кейін Ташкент қаласынан темір жол институтында оқып, одан темір жол қызметінің инженер-механигі мамандығын алып шықты. Ал, мен басқа мамандық ала тұрсам да, кітапқа деген жақындықтың әсерімен журналистиканың жолына түстім. Газет қызметінде де, аудандық партия комитетінің аппаратында да, әкім және аудандық мәслихат пен оның басшылық қызметтерінде де түрлі жұмыстар істей жүріп, мен жазудан еш уақытта да қол үзген емеспін. Бірақ, қайда жүрсем де, Досан аға менің есімнен бір сәт те шыққан емес. Оның мені кітап оқуға баулыған, кітаппен дос болуды тағылым еткен ағалық, ұстаздық өнегесі әр уақытта да менің көз алдымда сол баяғы мейірімді жүзімен, кескін келбетімен елестейді де тұрады. Әсіресе оның кітап туралы:

	Білімнің қайнар бұлағын,

	Өнердің тасқын теңізін.

	Кітаптан оқып ұғады,

	Бар адам ғылым негізін, -

	деген бір өлеңі менің әлі күнге дейін есімде.





2. Жауынгер




	1944 жылға қарай Кеңестер Одағын бір жылға да жеткізбей басып аламыз деп қиялдаған фащистік Германия әскерлері өздерінің әуелгі шыққан «үңгіріне» қарай тырым-тырақай қашқан күйі зытып бара жатқан беті еді. «Басқа елден кем емеспін ғой, уақыты болғанда әскер қатарына мен де шақырылып, елді қорғауға қатысу азаматтық борышым ғой» деп ойлап жүрген, әлі он сегізге де дұрыс толып үлгермеген Досан Иғалиұлы бұл кезде ауылдағы шаруашылық жұмыстарының нағыз белортасында жүрген кезі болатын. Ал, ауылдағы жұмыс оңай емес-ті. Мұнда қолға ешқандай да ақша берілмейтін, тек қағаз бетіндегі жазбаша еңбеккүн дейтін ғана жазылып қойылатын еді. Жас болса да жан аямай еткен еңбегінің арқасында оның еңбеккүні аз да болған жоқ.

	Соғыста жүрген ағаларының орнында ол да тым ерте тұрып, кеш жатып, шалғымен шөп шапты, оны шөмелеледі, одан соң қыстақтарға тасыды. Ыстыққа күйіп, суыққа тоңа жүріп, мал да бақты, құдық та қазды, тіпті малшылар үшін тұрғын үйлер де салды. Ал, тәртіп өте қатал еді. Талап бойынша олар жылына ең кем дегенде 188 еңбеккүннен табуға міндетті болатын.

	Сөйтіп жүргенде шақырту қағазы бұған да жетті. Ал, бұған дейін Сталиннің пәрмені бойынша: «Біз Жеңіске жетудеміз. Енді еліміздің болашағы үшін жастарды сақтап қалуымыз керек. Сондықтан да, енді бұдан былай алдыңғы шепке жастар жіберілмесін» депті деген әңгіме шығып жүрген. Соған қарамастан, бұл жолы да Мақат аудандық соғыс комиссариатынан кілең қылқандай он сегіздегі жастарға шақырту қағаздары келіпті. Көрсетілген күні миялылық Төлеп Жұмағалиев, мұқырлық Қайырғали Асанбаев, сағыздық Дидар Сақтағанов, жанкелдиндік Нұрсұлтан Аманғалиев және Досан Иғалиев «майдан қайдасың» деп аттанып кете барды. Соңдарынан «бұларды енді қайтып тірі көреміз бе, жоқ па» деген сары уәйіммен ата-аналары мен ағайын туғандары көздерін жасқа шылап қала барды.

	Майданға дейін олар соғыс өнерін Челябинск қаласы маңындағы Оңтүстік Орал дивизиясы құрамына кіретін 365-ші атқыштар полкінде үйреніп, бірінші үйренуші батальонының құрамында кіші командирлер дайындайтын алты айлық курстан үйреніп, ауа райының барлық жағдайларында да әдіс амалдар мен ату құралдарын қолдануды игерді. Ауылда жүрген шақтарында әр үйдің де «қарағым, шырағымдары» болған олар соғыстың аса ауыр да қатал тәртібіне бірден-ақ дағдыланып, ұстаның көрігінде балқытылып, қайта құйылған, шынықтырылып суарылған болаттай болып шыға келді.

	Көп ұзамай-ақ, ақпан айында ұрысқа түсетін күн келіп жетті. Сол кезде Досанның дене бітімі 18 жаста болғанына да қарамастан, нағыз 25-тегі тепсе темір үзетін зіңгіттей жігіт тәрізді болып көрінетін еді. Ол Аманғалиев Нұрсұлтан екеуі Польшаның Варшава қаласы түбінде болып жатқан сұрапыл ұрысқа бірден-ақ кірісіп кетті. Бүкіл жол бойы бұрынғы бейбіт қалалар мен ауылдардағы соғыс салған жарақаттар мен бүліншіліктерді өз көздерімен көріп, бойларын ашу-ыза мен кек керней келген олар қорқу дегенді еш білмеді. Бірінші Беларус майданының 120-сыншы дивизиясына қарайтын 336-шы Суворов және Александр Невский орденді Қызыл Тулы гвардиялық атқыштар полкінің құрамында соғыса отырып, Досандар Польша елінің Познань қаласының түбіне дейін жақындап келді. Дәл осы жерде Досан бұған дейін жұбы жазылып көрмеген жерлесі Нұрсұлтаннан көз жазып қалды. Ол алғашқы орыс кезінде-ақ қаза болып кетті ме, әлде жоқ па, одан хабары болмады. Кішкентай кезінен бірге келе жатқан досынан айрылу оған өте ауыр соққы болып тиді. Екеуі бір біріне сонау мыңдаған шақырым қашықтықтағы туған ел мен жердің көзіндей болып көрінетін еді. Енді сол тіректен де, сол көзден де айрылған Досан үшін бұл өте ауыр болды.

	Алдыңғы шеп дегеніміз ұрыс майданының өмір мен өлім беттесіп, арпалысып жатқан нағыз қайнаған өті көрінеді. Оның үстіне Досандардың ұрысқа кіріскен жері біресе ну орманды, біресе тегістік алқап, біресе өзен мен егістік жерлер болып, одан жаяу басып өту оңай болмады. Сол күні күн де өте жаңбырлы болған. Ашық аспан астында жаңбырдан қорғанатын еш пана да жоқ еді.Ұ¦йқысыз өткізген түндер, аштыққа шыдаған күндер, де сонда кездесті. Осы қиындықтардың бәрін де жеңе отырып, Кеңес әскерлері Польшаның Познань қаласын жаудан босатып, Германияның жоғарғы Франкфурт қаласын басып өтіп, фащистердің ең соңңы ұясы - Берлинге де жақындап келген еді. Берлинге дейін енді бар болғаны 17 ғана шақырымдай жер қалған болатын.

	Кезекті бір шабуылдау кезінде Досан взводының дәл алдынан жаудың бір бронды транспортерін алдына салып қалқалап, бес машинаға тиелген екі жүздей әскері шыға келгенін көрді. Оған «бұл қайдан шықты» деп таң қалып, қарап тұратын уақыт жоқ еді. Бұлар бірі граната лақтырып, басқалары автоматтан оқ жаудырып әп сәтте-ақ басқыншылардың тең жартысын жойып, қалғандарын қаруларымен қолға түсіріп те үлгерді. Осы ұрыста әлі балаң жігіт Досанның ерекше қимылы жас та болса тым қағылездігімен көзге түскен-ді. Осы ұрыс кезінде тек оның өзі ғана жиырма шақты жау әскерін аяусыз жер жастандырған болатын. Командирі оның осы ерекше ерлігі үшін сап алдында алғыс жариялады. Ал, кейін ол үшінші дәрежелі Даңқ орденімен марапатталды.

	Соғыс құрбандықсыз болмайды деген де рас екен. Досан соғысқа қатысқалы бері аз ғана уақыттың ішінде бірнеше ондаған жолдастарынан айрылып та үлгерген-ді. Кейде бұған бұл «ажал араны қалайша мені айналып өтіп жүр» дегендей бір ой келетін. Тағы бір кескілескен ұрыстың аласапыран сәтінде ол өзінің оң жағынан өте бір жойқын жарылыстың болғанын көзі шалып қалып еді. Содан кейінгісі есінде жоқ. Есін жиғанда өзінің әлде бір жыра тәрізді жерде қатты қансырап жатқанын бір-ақ білді. Атыс әлі де жүріп жатқан болатын. Жан жағынан зу-зу етіп, ысқырынған оқ дыбыстары толастар емес. Бұл «енді тағы бір қаңғырған оқ келіп тиіп, өлтіріп кетпесе жарар еді» деген оймен жер тырмалай тырмыса түсіп, қалтарысқа қарай жеткісі келген. Оған еш мүмкіндігі болмады. Әсіресе, оң аяғы зілдей. Қозғалған сайын жерге қаны сорғалай із қалдырып келеді. Енді бір сәтте тағы да көзі қарауытып кеткен. Тағы бір көзін ашқанда өзін бейтаныс санитар солдаттың арқалап алып келе жатқанын бір-ақ білді.

	Осылайша аса ауыр жараланған Досан Иғалиұлы Берлинге 17 шақырым ғана жер қалғанда Жеңіс күнін Берлинде тойлауға жете алмай госпитальға түскен болатын. Жарақаты өте ауыр болды. Дәрігерлер оның оң аяғын қаншалықты сақтап қалғысы келгенімен де, әбден қансырап, снаряд жарқыншақтары жұлып кетіп, мылжаланып қалған аяқты қалпына келтіру мүмкін болмады. Ақыры олар аяқты кесіп тынған еді.

	Досан Иғалиұлы осылайша бір госпитальдан бір госпитальда емделумен жүріп, елге 1946 жылы ғана, бір аяғын жат жерде құрбандыққа қалдырып, оралған болатын.

	Үшінші дәрежелі Даңқ, бірінші дәрежелі Отан соғысы және «Еңбек Қызыл Ту» ордендері мен бірнеше медальдардың иегері, батыр жауынгер, гвардияшы Досан Иғалиұлы елде де өзінің алғыр еңбегімен көзге түсті. Жасы ұлғайғанға дейін Қызылқоға аудандық тұтынушылар қоғамы саласында жемісті еңбек етіп, халықтың орынды құрметіне бөленді. Онымен мектеп оқушылары да, үлкендер де жиі кездесіп, майдандағы сұрапыл ұрыстары жөнінде шерткен әңгімелерін жалықпай тыңдайтын.

	Досан Иғалиұлы кейін Ақтөбе қаласына теміржолшы баласы Нәсіпқалидың қолына көшіп барды. Ол жерде де ол құрмет пен абыройдан ешбір кенде болған жоқ. 1984 жылдары оның оң аяқтағы соғыс салған жарақаты асқына бастаған-ды. Ақыры ол сол жарақаттың салдарынан дүниеден озды. Алайда, ол өзі өмірден өтсе де соңына бейбіт өмір мен бейбіт еңбектің қадірін ұрпақтарының санасына сіңіріп, ұлағатты өсиетін қалдырып кетті. Оны қызылқоғалық жерлестері әлі күнге дейін де естерінде берік сақтап, ұмытпай келеді.

	Атырау қаласы

	3 сәуір 2015 жыл





ЕЛМЕН БІРГЕ ЕСЕЙГЕН КЕЗЕҢ





1. Алғашқы адымдар




	1993 жылғы 8 желтоқсанда қазақ елінің Тұңғыш Президенті-Елбасымыз Нұрсұлтан Әбішұлы Назарбаевтың өзі қол қойған «Қазақстан Республикасының Жоғарғы Кеңесі мен жергілікті өкілетті органдарының депутаттарын сайлау туралы» Қазақстан Республикасының жаңа Заңы жарияланғаны белгілі. Бұл Заңның нәтижесінде және сондай-ақ «Қазақстан Республикасының жергілікті өкілді және атқарушы органдары туралы» Қазақстан Республикасы Заңының 12-ші бабына сәйкес барша еліміз бойынша жаңа құрылым - аудандық, қалалық және облыстық мәслихаттары - депутаттар жиналысы өмірге келген болатын. Сөйтіп, 1994 жылғы 7 наурызда еліміз бойынша өткен алғашқы сайлаудың қорытындысымен Қазақстан Республикасының Жоғарғы Кеңесі мен жергілікті мәслихаттарына, яғни облыстық, қалалық және аудандық мәслихаттары - депутаттар жиналыстарына жаңа өкілеттіктерге ие болған депутаттар сайланған еді. Сол сайлаудың қорытындысымен біздің Қызылқоға аудандық мәслихаты - депутаттар жиналысы да өз қызметіне кіріскен-ді. Алайда, оған бұрынғы жылдардағыдай 45 депутат емес, енді 15-ақ депутат сайлану құқына ие болған-ды. Аудандық мәслихаттың бірінші сессиясы сол жылғы 18 наурыз күні өтіп, онда аудандық мәслихаты - депутаттар жиналысының тұңғыш хатшысы болып сайлану құрметіне сол кезге дейін ұзақ жылдар бойы кеңес қызметтерінде белсенді жұмыс істеп, шыңдалған, халық сеніміне лайықтылығымен танылған №6 Қоныстану сайлау округінен сайланған депутат Аманқос Сабыров ие болған-ды.

	Жаңадан өмірге келген тың құрылымға тұңғыш хатшысы болып сайланған ол бұрын жоғарыда айтып өткеніміздей он шақты жылдың үстінде Көздіғара ауылдық Кеңесінде төраға болып қызмет атқарған-ды. Өзі адамдармен жұмыс істей білетін, саяси сауаты кемел, сонымен қатар аса ұстамды да жоғары парасат иесі әрі ақын жанды да адам болатын. Ол әуелі өз қызметіне кіріспес бұрын ең алдымен Қазақстан Республикасының басты басты Заңдарын, әсіресе «Қазақстан Республикасының жергілікті өкілді және атқарушы органдары туралы» Заңының негізгі талаптарын терең оқып үйренуге және жете білуге ден қойды. Мұны ол жаңадан сайланған аудандық мәслихаттың депутаттарынан да талап етті. Ал, мұның өзі мәслихат қызметін жүзеге асыруда депутаттар үшін ең басты, бірінші қажеттілік те еді.

	Әбекең әп дегеннен-ақ аудандық мәслихаттың кезекті сессияларының күн тәртібіне талқылауға ұсынылуға тиісті-ау деген мәселелерді алдын ала жан-жақты ой елегінен өткізе отырып, әбден дұрыс таңдап алынуына жете көңіл қойып, зер салып отырды. Олар жөнінде қабылданатын шешім жобаларының да шикі болмауына зор маңыз берді. Бұл аудандық мәслихаттың бірден бірге беделі артуына, депутаттардың өздеріне тапсырылған жоғары жауапты міндеттеріне мейлінше сергектікпен қарап, сессияның тастүйін ұйымдасқан бірлігін қамтамасыз етуге қызмет етті.

	Жаңадан өмірге келген тыңқұрылымның жұмысы бұрынғы Кеңес өкіметі кезіндегі халық депутаттары Кеңестерінің қызметіне мүлдем ұқсамайтын. Бұрын сайлаушылар өздері дауыс берген сайлау округтері бойынша сайланған әр депутатқа әр түрлі аса өзекті тапсырманы көздейтін аманаттар жүктеп, олардың орындалысын қамтамасыз етуге деген жауапкершілікті де солардың өздерінен сұрап отыратын. Ол аманаттар бойынша жергілікті жерде көптен бері кенже қалып келе жатқан ең көкейтесті деген сан түрлі маңызды мәселелердің ойдағыдай шешімін табуы көзделетін-ді. Ал, жаңа құрылымның, яғни аудандық мәслихаттың депутаттары бұдан былай мұндай міндеттерді мойындарына арқаламайтын болды. Яғни, мәслихаттар бұдан былай алдағы жылдарға бөлінетін бюджеттерді бекітіп, алдағы кезде жүзеге асырылатын еңкүрделі жұмыстар бойынша кең ауқымды бағдарламаларды қабылдайтын және соларға жұмсалатын қаражат көлемдерін де шешіп отыруы маңызды деп табылды. Сонымен қатар, олардың орындалысын қадағалап отыру да мәслихаттар қызметінің бір маңызды бөлігі деп қаралды. Ал, атқарушылық міндет аудандық, қалалық және ауылдық, селолық әкімдіктерінің аппараттарына жүктелді.

	Осы жерде айта кетер бір жай кейінгі жылдарда мәслихаттар атауынан депутаттар жиналысы деген қосалқы тіркес алынып тасталынып, енді ол жай ғана аудандық, қалалық, облыстық мәслихаттары деп атала бастады. Екінші шақырылымынан бастап енді аудандық мәслихатқа сайланатын депутаттар саны да 12 болып қысқарды.

	Осынау жиырма жылдың ішінде еліміз қаншалықты тар жол тайғақ кешулі не бір қиын жолдардан өтіп, күрделі жеңістерге де қол жеткізген болса, бұл істе мәслихаттар қосқан үлес те, сөз жоқ, айтарлықтай аз емес дей аламыз. Олар экономикалық даму, жастар саясаты мәселелері, әлеуметтік шаралар, сондай-ақ халыққа білім беру мен мәдениетті көтеру міндеттері бойынша көптеген аса маңызды, ең күрделі деген сан түрлі көкейтесті бағдарламаларды қабылдап, олардың ойдағыдай жүзеге асырылуына елеулі еңбектерін сіңірді. Тек Қызылқоға ауданы бойынша ғана ондаған жылдар бойы шешімі табылмаған сан түрлі өзекті мәселелердің жүзеге асырылуына қол жетті. Ауданға көгілдір газ желісі мен жерасты тұщы су көздері тартылды. Сағыз-Миялы қатқыл табанды асфальт жолы салынып, жергілікті кәсіпкерлік қызметтеріне жүйелі қамқорлық шаралары жүзеге асты. Аудан көлеміндегі бірқатар мал шаруашылығымен шұғылданатын құрылымдарда мал тұқымын асылдандыру бағытына да біршама көңіл бөлініп, оларға тиісті көмектер көрсетілді. Осының бәрінде де жергілікті әкімдермен бірге жергілікті мәслихаттары да лайықты қызметтер атқарып, өз үлестерін қосты.

	Әрине, мәслихаттар қызметі оның депутаттары белсенділігінің де бірден бір айнасы екенін еш ұмытуға болмайды ғой. Кезінде бірінші сайланған аудандық мәслихатының депутаттары - шаруашылықтардың басшылары Есқайыров Жасан, Қоданов Құлмағанбет, Жанықұлов Оңғар, марқұмдар Бисенов Әбдеш, Ермұқанов Абдол, Сабыров Аманқос, Жұмашев Аманбай сынды азаматтар өздерініңкөптеген құнды-құнды ой-пікірлерін әр кезде де кеңінен ортаға салып, аудандық мәслихат қызметінің ойдағыдай жемісті болуына әрдайым да лайықты ықпалдарын тигізіп отырған еді. Сол сияқты одан кейінгі екінші және үшінші сайланған аудандық мәслихат шақырылымы кездерінде де депутаттар белсенділігінің еш төмендемегенін атап айтуға болады. Олардың ішінде, әсіресе, бұл күнде «Қызылқоға ауданының Құрметті азаматы» дейтін лайықты атаққа ие болып, халық арасында өздерінің белсенді еңбектерімен танылып, баршаның шынайы құрметіне бөленіп жүрген ұжым басшылары Қоданов Құлмағанбет пен Жанықұлов Оңғар туралы ерекше атап өтсек, тіпті де артықтық болмас еді.

	Соңғы мезгілде Қызылқоға аудандық мәслихатының кейінгі екі шақырылымы кезінде оның хатшысы болып сайланып, халық сеніміне орай лайықты қызмет атқарып келе жатқан, сонымен бірге аудан әкімінің де сенімді тірегі тәрізді үлкен рөл атқарып отырған Бейісқалиева Толқын қарындасымыз жөнінде де тоқталмай өту еш мүмкін болмас. Ол хатшы ретінде аудандық мәслихат депутаттарының бірден бір ұйымдастырушы ұйтқысы да іспетті. Қазіргі кезде аудан көлемінде не бір іргелі жұмыстар жүйелі түрде кеңінен өріс алып, ауданның, ауылдар мен селолардың бейнесі өзгеріп, мәдениеті арта түсіп отырса, жастарды жұмыспен қамту ісіне әр кезде де жете көңіл бөлініп, неғұрлым оңтайлы шаралардың іске асырылуы қамтамасыз етілсе, бұл істе, сөз жоқ, аудандық мәслихат та лайықты үлес қосып отыр деген сөз. Сондықтан да, осынау қиындықтары мен қызықты сәттері еш уақытта да аз болмаған артта қалған, қайнаған қызу еңбекке толы болған өткен жылдар мәслихаттар мен олардыңдепутаттары үшін де бейне бір елеулі тарихи кезең болды деуге толық негіз бар. Ол кезең біздің ұлы еліміздің де көсегесі көркейіп, өсуімен және нығая түскен ірі де толымды бейнесімен көрініп отыр. Алға қарай да осындай ерен биік, іргелі де тұғырлы, кемел кейпіңмен көріне бер, туған елім, деген игі тілек те кеудені керней түседі екен осындайда.





2.Кемелдену жылдары




	Республика бойынша бірінші сайланған аудандық, қалалық және облыстық мәслихаттарының жаңа құрамдары 1995 жылы, ал екінші сайланған құрамы 1999 жылдың қазан айында жұ мысқа кіріскенін бәріңіз де жақсы білесіздер. Шынын айту керек, бұл кезде бар болғаны бес-ақ жылдық қана тәжірибе жинақтаған мәслихаттар аппараттары әлі де болса өз қызметтеріне ойдағыдай төселіп кете қоймаған шағы болатын. Жұмыс барысында әлсін-әлсін жаңа сұрақтар өне-бейі жиі-жиі туындап жататын. Жасыратыны жоқ, бұл істе аудандық мәслихаттарға ең алдымен облыстық мәслихаты аппаратының қызметі басты үлгі болғанын айтуымыз керек. Жаңа сайлаудан кейін облыстық мәслихатының жаңа хатшысы бұрынғы балық ұжымдық шаруашылықтарының бірінің төрағасы болып қызмет істеп жүрген (бұл күнде Қазақстан Республикасы Парламенті Сенатының депутаты, Сенат Төрағасының орынбасары) Қайрат Ищанов, ал одан соң сәл кейінірек Атырау педагогикалық университетінің ректоры қызметінде болған, республикаға белгілі ғалым, тарих ғылымдарының докторы, профессор Хисмет Бозанұлы Табылдиев және облыстық мәслихаты аппаратының басшысы, Кеңес өкіметі жылдарында облыстық партия комитетінің ұйымдастыру партиялық жұмыстары бөлімі меңгерушісінің орынбасары болып қызмет істеген Қабази Құбашевтің еңбегі елеулі болды. Сонымен бірге, мәслихаттар бұл істе өз қызметтеріне «Қазақстан Республикасының жергілікті өкілді және атқарушы органдары туралы» жаңа Заңының талаптарын басшылыққа алды. Бұл заңның талаптарына орай мәслихат сессияларына ұсынылған әрбір мәселені талқылау және олар бойынша тиісті шешімдер қабылдау бұрынғы Кеңес өкіметі жылдарындағы тәжірибеге қарағанда әлде қайда өзгеше, жаңа сипатқа ие болды. Сессия жиындарында әсіре жалаң сөзуарлыққа салынатын бұрынғы даурықпа «шешендік» дәстүр атымен жойылды. Оның есесіне аймақ бойынша нақты орындалуы қажет деп саналатын ең маңызды мәселелер бойынша бағдарламалар қабылдау, оларға жұмсалатын қаражат көлемдерін белгілеуге басты көңіл бөлінді. Бұл мәслихаттардың да бірте бірте беделін арттырып, өз қызметін жетілдіре түсуіне ойдағыдай ықпалын тигізді.

	Біз, екінші сайланған аудандық мәслихаттарының жаңа хатшылары, барлық істі, үлгілі жұмыс тәсілдерін әр уақытта да ең алдымен облыстық мәслихатының өнегесінен көріп, үйреніп отырдық. Шынын айтқанда, ол біздің кәдімгідей алғашқы мектебіміздің рөлін атқарғандай болды. Бұған біздің сол шақтағы облыстық мәслихатының әр тоқсан сайын өтетін сессия жиындарына үнемі де шақырылып отыруымыздың да зор көмегі болғанын айтпасқа болмайды. Біз әр сессия жұмысына келген сайын алдымен облыстық мәслихат аппараты басшысының кабинетіне жиналып, республика көлеміндегі бірқатар мәслихаттарының өмірінде болып жатқан барлық игі жаңалықтармен, жұмыс барысымен дер кезінде танысып, біліп отырдық. Ара тұра өз тәжірибелерімізбен де бөлісетінбіз. Әсіресе, сол кездегі Жылыой аудандық мәслихатының хатшысы, арамыздағы ең жасы үлкен әрі тәжірибесі жағынан да көп ілгері болған ағамыз (кейінгі жылдарда марқұм болған) Құлмұқан Төремұратовтыњң сол кездегі Индер аудандық мәслихатының хатшысы, қазіргі кезде құрметті зейнет демалысындағы Ерсайын Көшековтің, Исатай аудандық мәслихатының қазіргі хатшысы Жұмажан Қадимовтың, сондай-ақ Атырау қалалық мәслихатының хатшысы, қазіргі кездегі облыстық мәслихат аппаратының басшысы қызметіндегі Тамара Амантурлинаның жұмыс тәжірибелері туралы жиі-жиі пікір алысатынбыз. Сол шақта Алматы қаласынан «Көмек» компаниясының бастамасымен тоқсанына бір рет шығарылып тұрған «Мәслихат» журналында да аппарат қызметкерлері үшін пайдасы өте зор болып табылатын көптеген құнды материалдар жиі жарияланып тұрды. Осылайша біз облыстық мәслихатының әр сессияның ұйымдастырылуын, өту барысын, сессия төрағасының рөлін және сессия жұмысына алдын-ала дайындалған әрбір материалдың жобаларын өз көзімізбен көріп, санамызға сіңіріп, өзімізге ұнаған барлық игі жақсы дәстүрлерді үйреніп отыруға елеулі мүмкіндік алдық.

	Бұл кезде облыстың тек бірыңғай ауылшаруашылығымен ғана шұғылданып келген ең шалғай, шет ауданы болып табылатын біздің Қызылқоға ауданы үшін де біраз қиындықтарды бастан кешіріп, мейлінше ізденімпаздықпен жұмыс істеуге тура келген нағыз қарбалас шағы болғаны белгілі. Аудан әкімшілігі мен аудандық мәслихаты ендігі жерде халықты жұмыспен қамту ісін жақсарту шараларына басты көңіл бөлу, жұмыссыз жастарды жаңа мұнайшылық кәсіпке баулу, сонымен қатар кәсіпкерлікті дамыту мен тәрбие беру ісін жетілдіру жағдайларымен де жіті шұғылдана бастауы қажет екенін жақсы түсінген еді. Осы мақсатта аудандық мәслихаттың қабылдаған жоспарларына сәйкес сессияларда бірнеше арнайы бағдарламалар қабылданып, келелі-келелі шаралар іске асырылды. Сол кездегі аудан әкімі қазіргі кезде зейнеткерлік демалыста жүрген Мергенғали Бейісқалиевтың және одан кейінгі әкім болып келген Әлібек Ибатоллаұлы Нәутиев сияқты азаматтардың аудандық мәслихатпен және оныңдепутаттарымен бірлесе отырып жүргізген басшылығы арқасында жүзеге асқан аудандағы зор ұйымдасқан бірлік пен қызу еңбек жағдайындғы тірлік өз нәтижелерін берді. Соның арқасында 1999 жылы аудан бойынша мемлекетке төленген салыѓы 350 миллион теңге шамасында ғана болса, 2004 жылы ол 430 миллион теңгеден асып, өзін өзі жеткілікті қаржыландыру жағдайына жетті. Тек «Қайнармұнайгаз» мұнайгаз өндіру басқармасы бойынша ғана1999 жылы 101 159 тонна көлемінде ғана сапалы мұнай өндіріліп, мемлекетке 91 102 тонна өнім тапсырылған еді. 2004 жылы бұл көрсеткіштің қай қайсысынан да бірнеше есеге дейін артуына қол жеткізілді. Яғни, 2004 жылы мұнай µндіру кµлемі 468 860 тоннаға жетіп, өнім тапсыру көлемі 556 304 тоннаны құрады. Осының арқасында мемлекетке төленетін салық мөлшері де артты. Басқарманыњ өзі ғана 1999 жылы мемлекетке 29 миллион теңге шамасында салық төлесе, 2004 жылы бұл көрсеткіш 80 миллион теңге көлеміне жетті.

	Осынау өткен жиырма жылдың ішінде еліміз қаншалықты тар жол тайғақ кешулі не бір қиын қыстаулы жолдардан өтіп, осындай не бір күрделі жеңістерге де қол жеткізген болса, бұл істе мәслихаттар мен олардың депутаттары қосқан үлес те, сөз жоқ, айтарлықтай аз емес екенін айта аламыз. Мұндай іргелі істер, сөз жоқ, облыста да біздің ауданда да аз болған жоқ. Ауданда көптеген маңызды шаралар жүзеге асырылып, оған аудандық мәслихат депутаттары айтарлықтай өз үлестерін қосты. Олардың ішінде облыстық мәслихатының депутаты Ардақ Қонысқалиевтің, марқұм Сағидолла Сейтқалиевтің, сондай-ақ аудандық мәслихаттың бірінші шақырылуының марқұм Аманқос Сабыров бастаған депутаттар корпусы, әсіресе марқұм Аманбай Жұмашевтің, Әбдеш Бисеновтың, екінші шақырылуының депутаттары Қуаныш Айтжанның, Бақтыжан Берікқалиев, Самал Жексенғалиева, Құлмағанбет Қоданов, Абдол Ермұқанов және Оңғар Жанықұловтың, сондай-ақ бірнеше әлем чемпиондарын тәрбиелеп, бұл игі ісін әлі де ойдағыдай жалғастырып келе жатқан Миялы спорт мектебінің директоры Мәлік Сүлейменовтің есімдерін ерекше атауға болады. Бұл депутаттар әр уақытта да ауданның экономикалық дамуына өздерінің сүбелі үлестерін қосып, жастар саясаты мәселелеріне, халықты әлеуметтік қорғау шараларына, сондай-ақ халыққа білім беру мен мәдениетін көтеру міндеттеріне және басқа да кµптеген ең маңызды да аса күрделі бағдарламалардың қабылдануына басты көңіл бөліп, олардың дер кезінде ойдағыдай жүзеге асырылуына елеулі еңбектерін сіңірді. Мұндай келелі істердің қазіргі кезде де ойдағыдай жалғасып келе жатқанына біздің бүгін де көңіліміз толып, мәртебеміз өсе түсуде. Соның нәтижесінде Қызылқоға ауданы бойынша кейінгі жылдарда осы кезге дейін шешімі табылмай келген сан түрлі өзекті мәселелердің жүзеге асырылуына қол жеткізілгенін көрудеміз. Ауданға көгілдір газ желісі мен жерасты тұщы су көздері тартылды. Сағыз-Миялы арасын жалғастыратын қатқыл табанды асфальт жолы салынды. Жергілікті кәсіпкерлік қызметтеріне де қамқорлық шаралары жүйелі түрде жүзеге асырылуда. Жаңа мектеп, жаңа емхана үйлері салынып, пайдалануға берілген. Аудан көлеміндегі өз қызметтерін ең алғашқы «әліп биінен» бастаған бірқатар мал шаруашылығымен шұғылданатын көптеген шағын құрылымдардың да жұмыстары ілгері басып, мал тұқымын асылдандыру бағытына біршама жіті көңіл бөлініп, оларға тиісті көмектер көрсетіліп отырғанын біз қазір де жақсы білеміз және оған қуанамыз. Осының бәрінде де аудандық мәслихаты мен оның депутаттары да лайықты қызметтер атқарып, өз үлестерін қосып келе жатқанының арқасы деп санаймыз. Елмен бірге есейіп, елдің де жердің де барған сайын түлеп, көркейе түсуіне елеулі қызмет етіп келе жатқан бүгінгі мәслихаттардың шығар биіктері мен алар асулары әлі де болса алда деп ойлаймыз.





ҰЛЫҚТАРДАН ЫҒЫСПАЙТЫН ЫСҚАҚОВ




	Қызылқоға аудандық «Қызылқоға» газетінің 60 жылдық мерейтойына орай



	1963 жылдың мамыр айы еді. Біздің мектеп бітіру емтиханына дайындалып жүрген қарбалас шағымыз болатын. Әлі бірінші емтиханымыз да өте қоймаған кезіміз-ді. Бір күні мектебіміздің директоры Ғимран Бәшиев ағайымыз мені шақыртып алды.

	- Емтихандарға дайындығың қалай, қарағым? Саған аудандық газеттің редакторы Төлеубай Ысқақов дейтін ағаң құда түсіп отыр ғой. Барып жолығып келсеңші, - деді.

	Бардым. Ара-тұра бұған дейін газетке шағын хабар-ошар, өлеңсымақ бірдеңелерімді беріп, байланыс жасап жүргендіктен газеттің редакторы Төлеубай ағаны да, редакцияның басқа қызметкерлерін де бұрыннан жақсы білетінмін. Төлеубай аға жалпы алды кең, өте жылы шырайлы кісі екен. Мені көп сынап әуре де қылмады.

	- Бізге, айналайын, газеттің күнделікті қатесін қарап, түзетіп отыратын корректор керек еді. Өлең жазып жүрсің ғой. Мүмкін, алдағы уақытта мұның өзіңе пайдасы да тиер, бәлкім. Бізге қызметке келсең қайтеді? - деген.

	- Біз әлі емтиханды да тапсырған жоқпыз ғой, ағай, - деп мен шошып кеттім.

	- Әзірге бір мезгіл ғана келіп-кетіп, жұмыс істейсің. Емтиханыңа да дайындаласың, болашақта оқуың үшін ақша да табасың. Бұл жайында мектебіңнің директорымен келістік. Тек өзің қарсы болмасаң болғаны, - деді Төлеубай аға.

	Жүрегім қылп ете түсті. Шынымен де алдымнан бір жақсы, жарқын жол ашылайын деп тұрғандай болып көрінді маған. «Несі бар, келіссем келісейін» деген ой келді.

	Сөйтіп, мектепті әлі бітіріп те болмай жатып, мен аудандық газеттің корректоры болып шыға келген едім.

	Сол күннен бастап күн сайын бір мезгіл баспаханада болып, дайын болған беттердің қателерін түзетіп, тазарған беттерді редакцияға үнемі сол күнгі кезекші мен редакторға қол қоюға әкеліп тұратын болдым. Қашан келсем де редактордың кабинетінде ылғи да бір езуінде темекісі бұрқырап, өзі жазып отырған қағазынан басын алмаған күйі бұрқыратып материалын жазып отырған Төлеубай ағаны көретінмін. Жазған қағаздары оң жағында бірінің үстінде бірі бұрқырайтын да жататын.

	Ол күнде қазіргідей дайын болған күнделікті материалды дәл сол күннен қалдырмай міндетті түрде «оперативті түрде жариялау керек» дейтін талап бола бермейтін жағдай. Өйткені, редакцияда қазіргідей компьютер де жоқ, материалдарды әуелі журналистер өз қолымен қағазға түсіреді де содан соң барып қана машинкаға бастыратын. Ол барып баспаханадағы әріп терушілердің «қолдарынан» өтеді. Ал, редакцияда ол кезде машинка дегенің де бар болғаны жалғыз-ақ. Баспаханада да әріп терушілер әріптерді «кассадан» бір-бірлеп теріп алып, гранкаға жинап отырады. Жұмыс мүлдем қиынның қиыны-ды. Сондай төтенше қиыншылықтарға да қарамастан, Төлеубай аға газеттің бір беттік, ал тіпті, кейде қос беттік материалдарын да бір түске дейін-ақ демде жазып тастап, алдаңы шығатын «нөмірге» дайын етіп беріп отырушы еді. Бұл сырттан қараған біздер үшін тым таң қаларлық жағдай, ерекше шапшаңдық болып көрінетін.

	Төкең газеттің алдына қойылған «партиялық міндет» турасында өз түсінігінен еш уақытта да айнып көрген емес-ті. Дұрыстықты дұрыс деп, ал бұрыстықты бұрыс деп айтудан ол еш уақытта да жалтақтап көрген жоқ дер едім. Тіпті, сол еш уақытта ешкімнен де қорқу дегенді әсте білмеді-ау деп те ойлаймын. Керек кезінде ол аудан басшыларына да айтар сөзін еш ірікпестен, жалтақтамай-ақ тура айтып салып, кесіп тастап, қарап отырушы еді. Бірақ, тап сондай аса турашыл, кейде бір тоға «кеспе» мінезіне де қарамастан, ол өз қарауындағы қызметкерлеріне мүлдем қазымыр да болды дей алмаймын.

	Төлеубай аға күнде таңертең еп-ерте, яғни сегіз, сегіз жарымнан қалмай өз орнына келіп отыратын. Басқа қызметкерлер қызметке әлі келмей тұрып, Қабижан аға (Сағиев) редактордың алдында өзінің әлі сиясы толық кеуіп те үлгермеген «су жаңа» өлеңін оқып отырғанын көретінмін. Төкең де Қабижан ағаны аса ерекше шынайы ынта-ықыласымен, ешбір бөлместен ұий тыңдап отыратынын байқаймын. Осындай суретті мен әр күн сайын дерлік өте жиі көретінмін. Бұл да болса, Төкеңнің жас таланттарға деген өте риясыз қамқорлығы тәрізді болып көрінуші еді маған. Алайда, үлкен өкінішке орай көп ұзамай Төкеңді облыстық партия комитеті басқа ауданға жұмсап, қызметін ауыстырып жіберді. Аса талантты да алғыр басшыдан, ерекше білікті де білгір тәлімгер ағадан айрылғандай күй кешіп, біз қалған едік.

	Солай десек те, Төлеубай ағаны қай кезде, қандай қызметте жүрсе де біз, қызылқоғалықтар, оны әрдайым да өз туған жеріміздің төл перзентіндей санап, ұдайы мақтан етіп жүрдік. Оның қызмет бабындағы әрбір жетістігін өз жетістігіміздей көріп қуандық. «Көрдіңіздер ме, оқыдыңыздар ма, Төкең былай деп жазыпты, олай деп жазыпты» деп, талай рет өзіміздің қызу әңгімелерімізге де жиі-жиі арқау еттік. Сөйтіп жүргенде Ақтөбе облысы бойынша республикамыздың бас газетінде меншікті тілші болып қызмет істеп, зор беделге ие болған және барша қазаққа қаламының айрықша жүйріктігімен де қара қылды қақ жарған ерекше әділдігі және қылыштай қиып түсер турашылдығымен де кеңінен танымал болған қайран Төкеңнің зейнет демалысына шығар-шықпаста кенеттен арсыз ажал аранының тырнағына ілігіп, ойда жоқта дүние салғанын естіп, өкінген де едік.

	Дегенмен, біздің қазақта «ғалымның хаты өлмейді, адамның аты өшпейді» деген ұлағатты нақыл сөз де бар ғой. Төкеңді, Төлеубай Ысқақовты, Атырау халқы да, оралдықтар мен ақтөбелік, тіпті бүкіл республика оқырмандары да әлі ұмытқан жоқ және ұмытпайды да дей аламыз. Демек, Төкеңді өлді деуге де еш болмайды, ол өз оқырмандарының жүрегінде әлі де жасай беретіндігіне ешбір сөз жоқ.

	Атырау қаласы

	2013 жыл





ХАЛЫҚ ЖАДЫНДАҒЫ ЕСКЕРТКІШ




	Мырзабай Айшуақов!

	Жалғыз ғана бір ауыз сөзден тұратын осы бір есімнің өзі-ақ көп жайды аңғартып, сонау кейінде қалған бір тұтас өмірді біздің есімізге қайта салып жібергендей болып сезілетіні бар кейде. Өйткені, бүгінгі барша Атырау облысына ғана емес, әсіресе, талай тарих пен не бір маңызды, сан түрлі қайталанбас тылсым тарихтардың куәсі болып табылатын шалғайдағы ежелгі Қызылқоға жұртшылығына кеңінен таныс, белгілі есім еді бұл. Кешегі кеңестік қоғам өмір сүрген жылдарда аталмыш ауданның тәй-тәй басқан сәби шағынан бастап тәуелсіздік сағаты соққан кемел кезеңіне дейін өзінің бар саналы ғұмырын, өмірден тоқыған бүкіл білімі мен денсаулығын да аямай сарқа жұмсай еңбек етіп, ел экономикасын өркендетуге мол үлесін қосқан аяулы да айтулы, атпал азаматтардың бірі болып еді ол. Олай деуімнің де толықтай себебі бар.

	Өткен өмірімізге бажайлай көз салып қарайтын болсақ, бәрі де күні кешегідей сияқты болып көрінеді. Ал, негізі шынында да солай ғой. 1930 жылғы желтоқсан айының нағыз бір қытымыр күндері күшейіп, кәріне міне бастаған қарасуық шағында Қарабау ауылында дүниеге келген Мырзекең әлі өмір сүре бастағанына не бәрі он үш-ақ жыл болған жас Кеңес өкіметінің тәй-тәй басқан таңсәрі шағындағы болып жатқан нешетүрлі қым-қиғаш оқиғала-рынан, кең байтақ қазақ далаларында ойран салған не бір әділетсіз ауыртпалықтар мен қиыншылықтарынан мүлдем, беймағұлым, бей-хабар еді. Кезінде етінің тірілігімен ғана күн кешіп, бейкүнә тіршілік етіп келген Айшуақ атадан тарайтын Есқали әулетінің Әбу, Аман, Мұқан, Мұқаш және Спан атты балаларынан кейін өмірге келген ол әулеттегі ең сүйікті кенже ұлы болатын. Белгілі қиындықтарға бай-ланысты ағалары үлкен оқу-ларды оқи алмаған, оған мүмкіндік те жоқ еді ол кезде. Тек Мырзабай ғана әуеліҚарабау мен Қаракөлден, ал содан кейін облыс орталығындағы Жамбыл атындағы орта мектебінен тиянақты тәлім алып шығып, осы өлкеден білім іздеп, шарқ ұрып, арман қанатына мініп, алыс қия шетке жол тартқан бірнеше «сары ауыз балапан» жеткіншектермен бірге Алматыға ол да үкілі үмітпен сапар шеккен-ді. Сөйтіп, өзінің бірі ағасы, бірі інісі, тіпті бірі құрдасы да болып келетін, кейін бірге қызмет те істеген бірқатар қатарлас замандастары Біләлов Тәрен, Отаралиев Қазыбек, Мұқанов Сайпол, Тілегенов Төлеп, Еркінов Орынбасар, сондай-ақ ағайынды Зәй мен Парух Мардановтар және басқа да көптеген айтулы азаматтармен бірге білім нұрымен сусындап елге қайтып оралып, туған елі мен өлкесіне жалынды жүрегінің жарқын сәулесін сепкен алғашқы қарлығаштардың да бірі болған еді ол.

	1953 жыл. Бұл Мырзабай ағаның жиырма үш жастағы, әлі қылшылдаған балаңдығынан ажырай қоймаса да жоғары білімді жас маман атанып, білікті мал дәрігері ретінде елге келіп, қайнаған жастық жігерімен еңбек жолын бастаған көк өрім, албырт шағы болатын. Өзіне өзі мығым, аспайтын да саспайтын, не шаруаға кіріссе де алдымен жеті өлшеп, бір кесіп барып шешім қабылдайтын осы бір қайратты да сабырлы жас жігіт елдің де, басшы органдардың да көзіне бірден шалынып еді. Ол кездегі кадрларды алдымен өзінің «тай қазанында» әбден қайнатып алып, ысылдырып, тәрбиелеп шыға-ратын бірден бір ұлы орта, нақтылап айтқанда сенімді мектеп партиялық қызмет болып табылатын-ды. Кезінде Қызылқоға және Тайсойған МТС-терінде мал дәрігері, бас маман болып қызметтер атқарған жігерлі жас Мырзабай Айшуақов та 1959 жылы бірден осы қызметке тартылған. Әуелі ол Қызылқоға аудандық партия комитетіне нұсқаушы, сонан кейін ұйымдастыру бөлімінің меңгерушісі болып тағайындалады. Ал, 1963 жылы оған үлкен сенім жүктеліп, нағыз орда бұзатын отыз үш жасында ол аудан орталығының дәл іргесіндегі «Қызыл ту» кеңестік шаруашылығына директорлық қызметке жұмсалады.

	Бұл кез барлық жерде де кеңестік шаруашылықтардың жаңадан ірілендіріліп, қайта құрылып жұмыс істей бастаған шағы болатын. Қай шаруашылықта да қажетті техника дегендер мүлдем жеткіліксіз, тіптен жоқтың қасы еді. Жұмысшылар мен қызметкерлер лайықты тұрғын үйлермен де толықтай қамтамасыз етілмеген. Сонымен бірге құрылыс жұмыстарын жүргізетін нағыз кәнігі маман іспетті жұмыс қолдары да жетісе бермейтін. Мұндай қиындықтардан шығудың бірден бір сенімді жолы басқа аймақтардан шақырып әкелінетін «бөтен жұмыс қолдарына» жүгіну болды. Бұл міндетті басқа барлық аймақтардағы сияқты Қызылқоға ауданында да шешен халықтары ойдағыдай атқарып жүрді.

	Осы кезге дейін шаруашылықтарды басқарудың белгілі бір жүйесі әлі толық қалыптасып та болмаған кез еді ол. Бұл Мырзабайлар тәрізді жас директорлар үшін біраз қиындықтар да туғызғаны белгілі. Соған қарамастан Мырзекең ешбір тосылмады да саспады. Әрбір күнін, әр сағатын ешбір бос жібермей, жатпай-тұрмай өздігінен ізденді, оқыды, үйренді. Кейде Қазиев Қожық, Біләлов Тәрен, Қабесов Дабыс тәрізді жасы үлкен тәжірибелі әріптес ағаларының ақыл-кеңестері мен тәжірибелеріне жүгінді. Кейде қым-қуыт қиыншылық жағдайлардың шешілмеген түйіндерін өзі де тауып отырды. Сөйте-сөйте бірте-бірте тәжірибе де жинақтады. Сонау Алматы қаласындағы зоотехникалық-мал дәрігерлік институтынан алған теориялық білімін осылайша нақты іс үстінде ұштастыра алды. Сөйтіп, өзі қатарластары арасында бірден бірге қатайып, қанігі басшы ретінде таныла түсті. Соның арқасында аудандық партия комитеті екі жыл өтпей жатып оған тағы бір үлкен сенім артып, оны аудандық ауыл шаруашы-лығы басқармасына басшы етіп тағайындады. Бұл қызметте ол табан аудармай жеті жыл бойы жемісті қызмет істеді.

	Қазақтың мақал-мәтелдері де қызық қой. Нағыз шынайы өмірдің өзінен алынған, нағыз өмірдің өзін бейнелейтін, не бір ұлағатты ереже тәрізді болып көрінетін бірінен бірі өтетін керемет қағидаларды бейне бір күнделікті өмір заңының бұлжымас баптарындай десе де болар еді. Солардың бірі былай деп келетін: «Отызыңда орда бұзбасаң, қырқыңда қамал ала алмайсың!» дейді. Қандай дөп, дәл айтылған ақылды да парасатты пайым, керемет ұлағатты сөз еді десейші мұны. Ал, біздің Мырзекең, Мырзабай Айшуақов бұл ереженің де үдесінен толық шыға біліпті. Ауданның басшы органдары қайда жұмсаса да әрдайым да жоғары сенім биігіен көріне білген осы бір қырық екі жастағы талантты, зерделі жігіт қай жерде де нағыз алмастай қиып түсетін өткір қалпынан еш айнымады. Сондықтан да, ауданның басшылығы оны қай уақытта қай жерге қажет деп тапса, сол жерге жұмсап, орнымен пайдаланып отырды.

	Ол кезде еліміздің әр түкпірінде партия мен үкіметтің қолдауына ие болған неше бір түрлі соны бастамалар дүркін-дүркін пайда болып, жария болып жататын шақ еді. Солардың ішінде стахановшылардың, немесе Гаганованың бастамасы дегендер бүкіл одақтар бойынша кеңінен белгілі болып, өрісін тауып жатты. Әсіресе, кейбір артта қалып қойған ұжымдарды көтеру, оларды қайтадан озаттар қатарына жеткізу үшін өздерін әбден таныта білген кейбір басшы кадрларды сондай артта қалған участоктарға да жіберіп жататын. 1972 жылы Мырзабай Айшуақовты да дәл сондай артта қалған участокқа жұмсаудың реті келді. Бұл баяғы бір кезде өзі қолымен орнынан тұрғызып, шаруашылығын үйлестіріп, нықтап қалыптастырып кеткен «өзінің» бұрынғы «Қызыл ту» кеңшары еді. Мырзекең аудандық ауыл шаруашылығы басқармасында басшы болып жүрген жылдарында бұл шаруашылыққа директор болып келген азаматтар кеңшардың экономикасын біраз әлсіретіп алған екен. Осы кезде ауданға жаңадан бірінші хатшы болып келген Мырзекеңнің өзімен түйедей құрдас (араларында бір-ақ жас айырмашылығы бола тұрса да олар өздерін осылайша түйедей құрдаспыз деп санайтын-ды) Сайполла Сүйінов экономикасын көтеруі үшін оны тағы да сол «Қызыл ту» кеңшарына қайта директор етіп жіберді.

	Екінші рет өзі қолынан тұрғызған үйреншікті шаруашылығына қайта басшы болып келу Мырзекең үшін де талмай ізденімпаздықпен жұмыс істеуге жол ашқан айтулы жылдар болды. Яғни, бұл жауапкершілік оның екінші тынысын ашып жібергендей әсер етті десе де болады. Нақты участокта қызмет істеу ол үшін бұрынғыдан да қызығырақ, бұрынғыданда ләззәттірек бола түсті. Ол енді арнайы ғылыми орталармен бірлесіп, мал тұқымын асылдандыру бағы-тында нақты іс-қимыл шараларын белгілеп, оны бірден жатпай-тұрмай іске асыруға белсене кірісіп кетті. Бұл нәтижесіз де болған жоқ. Оның белгілі ғалым Хисмет Үкбаев басшылық жасайтын Шымкент облысындағы қаракөл қой шаруашылығын одан әрі асылдандыру бағытында ғылыми зерттеу жөніндегі институтының қызметкерлерімен бірлесе отырып жүргізген жұмысының нәтижесінде «Қызыл ту» шаруашылығында сур түсті жаңа қаракөл елтірісін өндіруге қол жетті. Шаруашылық аудан бойынша осы бағыттағы терісі аса бағалы сур түсті қаркөл қойын өсіретін үлкен зауытқа айналды. Жоғары органдардың тарапынан оның бұл еңбегі әділетті түрде лайықты бағасын алып, Мырзабай Айшуақов сол жылы одақтың Еңбек Қызыл Ту орденімен марапатталса, кейіннен бұл марапаттар екі рет Құрмет орденімен және Халықтар Достығы ордендерімен, сондай-ақ бірнеше медалдармен де одан әрі өз жалғастарын тауып жатты.

	- Мырзекең табиғатынан өте бөлек жан ғой. Ол шаруаға, тапсырылған іске дегенде әр уақытта да аса мұқият, жауапкершілігін қай кезде де өте жоғары қойып қызмет істейтін азамат болды. Қарамағындағы қызметкерлеріне еш уақытта да дауыс көтеру дегенді мүлде білмейтін. Тіпті, қандай кінәлі адамдар болса да оларды ұрсып, жермен жексен ету тәрізді ерсі қылықтар оның тарапында еш болмайтын. Ол «болмасын деген оңбасын!» деген қағиданы ұдайы берік ұстанатын парасатты басшы болды. Өз жұмысшы-қызмет-керлеріне әр уақытта да ерекше қамқор, иі өте жұмсақ, тамаша адам еді, - деп еске алады ол туралы бірнеше жылдар бойы Мырзекеңмен іргелес шаруашылыққа екі рет директор болуға жұмсалып, сол жердегі жергілікті халықтың зор құрметіне бөленген, бұл күнде құрметті зейнет демалысындағы Аманғали Қалмағамбетов дейтін ағамыз.

	Ол рас. Мырзабай Айшуақов аға директор болған жылдарында«Қызыл ту» кеңшарының еңбекшілері өз жеке қожалықтарының да мал шаруашылығын едәуір дамытуларына үлкен мүмкіндік алғаны осы сөздеріміздің айқын дәлелі десек те болады. Мырзекеңнің арқасында халық малды болды. Басшының осындай шынайы қамқорлығын, халыққа деген зор ілтипатын терең сезінген кеңшардың жұмысшы-қызметкерлері де өз кезектерінде барларынша шын жүректерімен беріле қызмет істеп, ұжымның бірлігін одан әрі нығайтты. Бұл шаруашылықтың да тасы бірден бірге өрге домалап, алдыңғы орындардың қатарына көтерілуіне үлкен септігін тигізген еді.

	- Бірде мынадай бір өте қызықты жайт те болыпты, - дейді тағы да Аманғали ағамыз. - Мырзекең өзі негізі алды кең, қарамағындағы адамдарына әрдайым да үнемі қол ұшын тигізіп, көмек беруге әзір тұратын аржайы да діні жұмсақ адам болды дедім ғой. Ол жұмысшының барлық уақытта да жағдайы келісіп тұрса ғана оның еңбегі де жақсы болатынын бағалай білетін-ді. Сондықтан да, ол шаруа адамдарының отын-суын, азық-түлігін, малдарына деген қажетті жем-шөбі мен басқа да керек-жарақтарын мезгілінде қамтамасыз етіп алуларына жиі көңіл бөліп, көмектесіп отыратын-ды.

	Әрине, бес саусақтың да бірдей болмайтындығы сияқты адамдар да әр түрлі ғой. Кейде кейбір еңбекшілердің отын-суларын дер мезгілінде түсіре алмай қалып, жақын маңайларындағы бригадирлердің өздерімен келісіп, рұқсат сұраусыз шөп алып жататын кездері де болады екен. Бірақ, ондайларға апшитын Мырзекең жоқ көрінеді. Ал, басқа біреулер болса, ондай адамдарды жерден алып, жерге салып, ақшасын төлетіп, немесе басқа да қатаң шаралар алып жатар еді...

	Бір күні Мырзекең күні бойы алыс малшы ауылдарын аралап, кешке қарай ауылына қайтып келе жатса, ойда жоқта сондай бір рұқсатсыз шөп тиеп алып келе жатқан кеңшар жұмысшысына кезігіп қалыпты. Мәселені бірден түсіне қойған директор әлгі жұмысшыға:

	- Мұның қалай қарағым-ау. Рұқсат сұрап келсең де арзан бағамен беретін едім ғой. Бірінші рет кешірім берейін. Бірақ, екіншілей мұндайыңды енді қайталама,- деп қана өте шықса керек. Осы жайдан кейін ол жүргізушісіне де әдейі қатаң ескерту жасап:

	- Мүмкін ол кезінде жағдайы болмай қалған шығар. Ол да адам ғой. Үйінде бала-шағасы бар. Күн-түн демей кеңшарға мігірсіз еңбек етіп жүр. Біз олардың да жағдайын жіті ойлай білуіміз керек. Егер жұмысшының жағдайы түзу болса, жұмыс та солғұрлым ойдағыдай жүреді. Сондықтан да, екіншілей мені мұндай келеңсіз жағдайға кезіктіруші болма. Оның сұраусыз алған бір тіркеме шөбінен шаруашылығымыз құлап қала қоймас, - депті. Жүргізуші жігіт болса осы ескертуден кейін тиісті қорытынды шығарып, екіншілей бастығын ондай жағдайға жолықтырмай, өзі байқап қалса, бұрылып кетіп, басқа жолмен жүретін болған екен.

	Мырзекеңнің мұндай жұмсақ та мәрт мінезіне қарап, оны тым жуас, мүлде келісімпаз деуге де болмаушы еді. Ұстанымы өте мықты, талапшыл, ойға алған мақсатына жетпей қоймайтын турашыл мінезі де бар еді оның. Сонымен бірге көрепе көзге теріс пиғылдардың жүзеге асуына да еш уақытта жол бермейтін.

	Бірде мынадай бір тосын оқиға болыпты дейді. Шаруашылықта құрылыс жұмыстарын жүргізіп жүрген шешендер бригадасының бір топ жігіттері өздерінше «жуас» директорды біраз «жүндеп», әбден қыспаққа алып, тіпті қорқытып, ақшаларының басым бөлігін алдын ала алып алмақшы болған ғой. Мырзекең оларға барынша түсіндіріп көреді. Жұмыстың әлі отыз пайызы да орындалмағанын, сондықтан да жұмыстың ақшасын алдын-ала төлеуге болмайтынын айтады. Бұған көнбеген зіңгіттей жігіттер өздерінше қорқытпақшы болып, пышақтарын шығарып, ақша төлеу жөніндегі бұйрыққа дереу қол қоюын талап етеді. Директор жігіттердің орынсыз әрекетіне біраз уақыт сабыр сақтай қарап отырады. Сосын барып бұлардың тым шектен шығып бара жатқанын байқап, орнынан тұрып барып кабинетінің есігін ішінен кілттеп алады. Кілтті қалтасына салып алып, шешен жігіттеріне міз бақпай бүйірін таяна қарап тұрып:

	- Ал, қане жігіттер «бұйымтайларыңды енді қайталап айтып көріңдерші», - дейді. Сөйтеді де олардың ең алдындағы пышақ ұстап тұрған пысықсынған «батырды» тұмсығынан бір переді. Анау қалпақтай ұшып барып, қимылсыз қалыпты. Мұны көрген қалған екеуі оған бірден жабыла кетеді. Мырзабай аса шапшаңдық танытып, ол екеуін де екі ұрып сұлатып салып, «ал, енді осы тойғандарыңмен барғандарың жөн болар!» деп есікті ашыпты дейді. Сыбағаларын алған тентектер сүйретіліп шыға жөнеледі.

	- Міне, Мырзекең ағаларыңның осындай да «өнері» болған деп, - Аманғали аға мәз бола қарқ-қарқ күлген еді.

	Кезінде Мырзабай ағамен бірге әуелі Қарабау ауылында, ал содан кейін Қаракөлдегі мектеп интернатында, сосын облыс орталығындағы Жамбыл атындағы орта мектебінде қатар оқып, бірге жүріп сыйлас жолдас та, сырлас та болған, бұл күнде ағарту ісінің және партия мен мемлекеттік қызметтердің ардагері, сексеннің төріне шыққан Парух аға Мардановбылай дейді:

	- Ол заманды өзің де білесің ғой, қарағым, кеңес үкіметі әлі аяғынан тік тұрып бола қоймаған кез, ауылдар тым қарабайырлау, жоқшылық мезгіл еді ғой. Біз сол қиыншылықтардың бәрін де өз көзімізбен көріп, өз жан-тәнімізбен сезініп өстік. Аш-жалаңаш болдық. Киімдеріміз өте жұқа. Тамағымыз мүлде жоқтың қасы еді. Үнемі қарнымыз ашатын да жүретін. Содан ба, білмеймін, әйтеуір алыстағы ауылымызды үнемі сағынатын да жүретінбіз. Қаракөлдегі интернатта оқып жүрген жерімізден Қарабаудағы үйімізге анда-санда ғана әдейі сұранып, барып-келіп тұратын едік. Мұғалімдеріміз екі аптада бір жібереді. Көлік жоқ. Үнемі жаяу барамыз. Екі ара біз сияқты тілерсегі майысқан ши борбай балалар үшін қырық бес, қырық алты шақырымдай болатын тым қашық жер. Соған екі бала, Мырзабай екеуміз дем алмастан жаяу бүлкілмен жүріп отырып, бес-алты сағатта әрең жететінбіз. Мырзабай маған қарағанда бір-екі жастай үлкендігі бар, өзі талдырмаштау, бойшаң болып көрінгенімен де өте арықтау, әлсіздеу еді. Жүгіруге шыдамай, тез шаршап қалатын. Көбінесе аш-құрсақ болып жүретін едік дедім ғой. Соныкі болар деп ойлаймын қазір. Соған қарамастан ол сабақты өте жақсы, зерек оқыды. Әсіресе орыс тіліне өте жетік болды. Орыс тіліне мен де жақсы едім. Өйткені, мен қаладан келгенмін ғой. Ал, ауылда өскен Мырзабай орыс тіліне менен де жақсы болатын. Мен таң қалушы едім, - деп еске алады Парух аға.

- Сол сабақты өте жақсы оқығандығынан да болар, ол мектепті бітірген бойда-ақ жоғары оқу орнына бірден түсіп кетті. Институтты да өте жақсы аяқтады.

	Жалпы тек біз ғана емес, ол кезде балалардың бәрі де оқу оқуға өте-мөте ынталы болды. Мұғалімдеріміздің тарапынан талап та өте күшті болатын. Сәл ғана оқуы босаңсыған болса, ондай баланы екінші жылға қалдырып қоятын. Міне, біз сондай қиын заманда өмір сүрдік, қарағым. Бірақ, ешкім де сол қиыншылықтар батты деп еш уақытта да шағынған емес. Бәріміз де қаймықпай, өрен қайсарлықпен алға ұмтылдық. Мырзекең де сондай ерек табанды да қайсар балалардың бірі болды. Қалғанын өзің де білесің. Үнемі басшылық қызметтерде жүрді ғой ол. Бойындағы бар білгенін, жалын жігерін тек қызметке ғана жұмсады. Ыссылы-cуықтарға қарамай үнемі де шаруашылықты аралайтын да жүретін. Қай жерде де, қазіргі Қызылқоға ауданының ол директор болып қызмет істеген «Қызыл ту» кеңшарында да, Абай атындағы шаруашылықта да халық оны әрдайым да пір тұтып сыйлайтынын талай рет өз көзімізбен көрдік. Әлі күнге дейін де солай. Мырзабай Айшуақов десе, халық оны аса ыстық ілтипатпен, ықыластана еске алып, «ол бір ешкімге ұқсамайтын, табиғаты мүлде бөлек, жаратылысы ерекше тұлғалы жан еді ғой» деп екі ауылдың адамдары да әлі күнге дейін жыр қылып айтып отырады дейді. Бұл тегін бе?! Халықтың есінде бұлайша ұзақ сақталатын адамдар тым санаулы, некен саяқ қана болады ғой.

	Ол еш уақытта да уақытпен санаспады. Ол ел үшін, халық үшін жан аямай беріле қызмет істеді. «Әне, Мырзабай Айшуақов сондай адам еді!» деп айтуға болатындай лайықты жан болды. Ол қызметке білімі мен тәжірибесін ғана емес, бүкіл денсаулығын да берді. Ол Қызылқоға еліндегі білім кәусарынан алғаш сусындап, туған өлкесіне жарық сәулесін сепкен қарлығаштардың да бірі болғанын айту ләзім. Оны Қызылқоға ауданын аяғынан тік тұрғызушылардың да бірі деу лайық. Өйткені, ол өзі жүрген жердің бәрін де жайнатып, түлете білді, көркейте алды. Бірақ, бүгінгі өскен, кемелденген заманның, бір кезде өзі негізін қалаған үлкен еңбектің тәтті жемісін, өркенді игіліктерін көруге жетпей кетті. Тек сол ғана өте өкінішті.

	Дегенмен Мырзабай ағаның кейінге қалдырған асыл қазынасы, алтынның сынығындай жауһар мұралары да жоқ емес көрінеді. Ол 1958 жылы Мәрия атты қара торының сұлуы, қолаң шашты әсем аруменшаңырақ көтеріп, Ғазез, Ғазиза, Хамза, Күләш, Гүлзада мен Шолпан және Ғани атты балаларын өмірге келтірді. Бұл күнде олар да әке есіміне лайық парасатты жандар болып өсіп, жоғары білімдерін алып, әр салада жемісті еңбек етіп жүр. Бірі экономист, бірі құрылысшы, бірі мұнай инженері, бірі мұғалім болса енді бірі ана жолын қуған дәрігер. Тіпті іштерінде өз жеке кәсібін дамытып отырғандар да бар. Қысқасы, бір әулетте барлық мамандық иелері түгелдей дерлік қамтылған деуге болады...

	Мен ойға қалдым. Бүгінгі ұрпақ қой мына жарқын өмірімізді баяғыдан дәл осындай, кемел де керемет, көркем деп ойлайтын болар. Ал, оның негізін қалаған, оның бүкіл қиыншылықтарын өз иықтарымен көтере білген, жасампаз да жарқын әлемді өз қолдарымен жасаған, сөйтіп бүгінгі ұрпаққа бүгінгідей керемет те кемел заманды сыйға тартқан кешегі осы Мырзабай Айшуақов тәрізді ағалар, солардың өлмес еңбегі екенін біле бермейтіні өкінішті-ақ дер едім. Бірақ, тарих қойнауында саф алтындай болып жоғалмай сақталатын ол еңбек, халықтың жадындағы жарқын естелік болып бәрібір өшпейді. Ендеше, одан асатын да мәңгілік ескерткіш жоқ қой деп ойлаймын!

	Иә, шынында да халықтың жадында қалатын мұндай игі естеліктен артық мықты ескерткіш жоқ!

	2016 жылғы 5 қараша

	Атырау қаласы





БІЗДІҢ ЛЕКТІҢ БІРЕГЕЙІ




	Адам өмірге келген кезде оның бүкіл болашағы, кім болатыны, қоғамда алатын орны, көрер жарығы туралы Алла-Тағала бүге-шігесіне дейін оның маңдайына жазып жібереді дейді ғой. Мүмкін рас та шығар.

	Біздің алдымыздағы ағаларымыз бен апаларымыздың маңдайына аса ауыр да тақсыретті заманды бұйыртыпты. Ойда жоқта күллі жарты әлемді орасан зор от пен күлге ораған қанқұйлы соғыс бірнеше миллиондаған адамды аңсаған арманына жеткізбей, қыршынынан қиып кетті емес пе? Сол соғыс енді-енді ғана көтеріле бастаған ел экономикасын да қайта қаусатып жібергені белгілі. Біздің ағаларымыз бен апаларымыздың сол ортасына түсіп, әбден қирандыға айналған экономиканы қайта көтеру үшін жан аямай еңбек етіп, тер төккені бұл күнде баршамызға аян. Соның арқасында біздің бағымызға бүкіл кең әлемді барлық ауыртпалықтарынан түгел ада еткен аса бақытты да шатты-шадыман заманды тап келтірді деп кейде тағдырымызға аса ризашылық білдіретініміз де бар. Десек те...

	Біздің заманымызды да соншалықты кереметтей жап жарқын, оп оңай болды дей алмаймыз. 1945-1946-шы жылдардың да соғыстан кейінгі аса ауыр кезең болғаны әлі де ұмытылған жоқ. Сол жылдарда өмірге келген біздер де аштық пен жалаңаштықтың кейбір шет-шепір жағдайларын бір-шама көріп қалдық. Үстімізде жөнді киімдеріміз болмады. Мектепке жалаңаяқ бардық. Сонда да біздің оқуға деген ынта-ықыласымызда шек жоқ еді. «Шіркін-ай, алыстағы әсем қалаларға барып, жоғары оқу орындарына түсіп оқысақ, үлкен білім алсақ, ел сенімін ақтайтындайбілікті азамат болсақ» деп қатты армандаушы едік. Сөйтіп, Абай атамыз айтқандай елімізге бір қажетті маман болып оралып, «дүниенің кетік жеріне» кірпіш болып қалансақ, өз туған елімізге, өскен жерімізге жоғары білімді перзенті ретінде зор пайдамызды тигізсек дедік. Біздің ол арман-дарымыз негізінен жүзеге асты да. Өз арманының осындай өр биігіне өрмелеп шыға білген, өлкеміздің біртуар ірі тұлғаларының бірі және тек бірі ғана емес, бірегейі, бүгінде ауылшаруашылығы ғы-лымдарының докторы атанған Атыраудың мұнай және газуниверситетінің белгілі профессоры, әрі құрдасым, әрі досым, еңбек жолын да бір ауданда бастаған жерлесім Қосыбек Салтанатұлы Ырзағалиев еді.

	Қосыбектің ата-анасы өте қарапайым, еңбекқор, көзі ашық, аса парасатты жандар болыпты. Салтанат әкей төрт жыл бойы толарсақтан қан кешіп, кешегі қанқұйлы сұрапыл соғысқа қатысқан адам екен. Өмірдің ащысы мен тұщысын татудай-ақ татқан, не нәрсенің де байыбына жете білетін, ақылды да салмақты, парасатты адам болды дейді. «Өзімнің қолым жетпеген биіктерге балаларымның қолы жетсе екен» деп, соғыстан алған ауыр жарақаттарына да қарамастан жатпай-тұрмай еңбек етіп, оларды оқытып жеткізуге бар күш-жігерін жұмсаған көрінеді. Бар жиған тергенін де соған арнапты. Бұл еңбекті балалары да ақтаған. Әсіресе, тұла бойы тұңғышы, зор сенім артқан үлкен ұлы, қағылез Қосыбегі жастайынан ерекше зеректігімен көрініп, өзі жүрген ортада ылғи да жарқырап көзге түсіп жүреді екен. Сөйтіп, ол мектепті де үздік тәмәмдап, 1964 жылы сол кездегі астанамыз Алматының зоотехникалық мал дәрігерлік институтына оқуға барады. Оны да ойдағыдай аяқтап, туған ауылына білдей жоғары білімді маман, ғалым-зоотехник болып оралады.

	Содан кейінгісі бесенеден белгілі. Әуелі Қызылқоға ауданының Абай атындағы кеңшарында мал маманы, комсомол ұйымының хатшысы, облыстық комсомол комитетінің бөлім меңгерушісі, Атырау облыстық партия комитетінің нұсқаушысы, бөлім меңгерушісінің орынбасары, содан соң үлкен басқарушы ұжым - облыстық ауылшаруашылығы басқармасы бастығының орынбасары, агроөнеркәсіп кешені мекемесі төрағасының бірінші орынбасары ... тағысын тағы сондайлар, бірінен кейін бірі осылайша жалғасып кете береді, кете береді ...

	Тағдырдың Қосекеңнің маңдайына жазған ең бір үлкен, қымбат сыйы оның тау қозғалмаса қозғалмайтындай аса салмақты да парасатты мінезі дер едім. Оның үлкенге ілтипатты іні, кішіге ақпейіл аға бола білетін тамаша кішіпейілділік қасиеті кісі қызығарлықтай. Ол еш уақытта да "мен басшы едім" деп қарамағындағы адамдарға өктемсімейді, "мен бағыныштымын" деп қандай басшылардың алдында да төменшіктемейді. Қай жерде, қандай ортада да ол өз пікірін орнымен ортаға салып, тыңдата алады. Қандай ұжымда да алдында отырған тыңдарманын ұйыта біледі. Сол қасиеті оны әр уақытта да алға жетелейтін маңдайдағы жалғыз Темірқазығы, өмір бойы еш айнымайтын ұстанымы болып келеді...

	1990-шы жылдардың бүкілі еліміз бойынша үлкен тоқырау кезең болғаны баршаға аян ғой. Бұрынғы кеңестік одақ бір сәтте ыдырап, шаңырағы ортасына түсіп, билеуші Коммунистік партия бар абыройынан айрылып, өз қызметін тоқтатқан кез. 1991 жылы қазақ елі өз алдына көк туын тігіп, Тәуелсіздік Декларациясын жариялаған. Ел ішінде дағдарған жұртшылық енді не істерін білмей бір сәт абдырап, аңырып қалған шақ еді. Сол кезде ежелден төрт түлік малымен ғана күн көріп, әрдайым да ауыл шаруашылығын дамытудан еш ажырап көрмеген Атырау облысы үшін Қосыбек сияқты жоғары білікті мал мамандарының да қажеттілігі арта түспесе, еш кеміген емес-ті. Қоғамда болған мұндай күрт өзгеріс алға қарай мал шаруашылығын дамытуға жаңа ғылыми көзқарасты қажет ететіні белгілі бола бастады. Бұл жай Қосыбек Салтанатұлының өзін де біраздан бері қатты ойландырып, толғандырып жүретін. Ол шақта ауыл шаруашылығын, соның ішінде, әсіресе қой шаруашылығын басым өркендету облыстың Қызылқоға мен Теңіз (қазіргі Құрманғазы) аудандарында біршама кеңінен жолға қойылған еді. Бірақ, сол аудандардың өзінде де ойландыратын біраз жайлар баршылық болатын. Осыдан бірнеше жылдар бұрын Қызылқоға ауданында қолға алынған мал тұқымын асылдандыру жұмысы әлі де толық жеріне жетіп болған жоқ-ты. Оның өзі де терісі бағалы көк және сур түсті қаракөл қойларын ғана өсіру бағытында болатын. Үлкен өкінішке орай соңғы мезгілде бұл өнімге деген сұраныс та күрт төмен түсіп кеткен. Ал, халыққа не керек? Әрине, бірінші кезекте азық-түлік, соның ішінде сапалы ет қажет. Ендеше,бұдан былай мал тұқымын асылдандыруға барынша көңіл бөлу керек, соның ішінде, әсіресе сапалы етті, салмақты қой өсіруді жолға қою қажеттілігі бірінші кезекте туындайды деген сөз еді бұл. Осындай қалың ойдың шырмауына ерген Қосекең 1912 жылы бұл іспен әдейілеп шұғылдануға бірден кірісті. Сөйтіп, Қазақ ғылыми зерттеу қой шаруашылығы институтымен тығыз байланыс орната отырып, алғашқы ғылыми зерттеу жұмыстарын да бастап кетті. Институт оның бұл қызметін бірден құп алып, оған ұдайы қадағалап, тиісті бағыт-бағдар беріп отыруы үшін оны өзіне бас ғылыми қызметкер етіп қабылдады.

	Облыста бұл кезде сапалы етті, салмақты қой өсіруді жолға қою үшін, әсіресе Құрманғазы ауданында жақсы жағдай бар болатын. Аталмыш ауданның «Мақаш» және «Сүйіндік» шаруашылықтары ежелден етті еділбай тұқымды қой малдарын өсірумен шұғыл-данатын-ды. Жері шалғай, қатынасуы аса қиын болғандығына да қарамастан, Қосыбек Салтанатұлы дәл осы шаруашылықтардағы жағдаймен нақты таныса, зерттей келіп, өзінің алғашқы ғылыми-сұрыптау жұмыстарын сол шаоруашылықтардан бастауды жөн көрді. Бұл тіпті де оңай шаруа емес еді. Ойға алған мақсат ойдағыдай орындалуы үшін әуелі істің бағытын бір сәт те қалт жібермей ұдайы мұқият қадағалап отыру қажет. Атқарылған жұмыстар ұдайы журналдарға тіркеліп, алдын-ала жоспарланған шаралар дәлме-дәл іске асырылып отырылуы тиіс-ті. Міне, осылайша ұдайы көңіл бөліп, алдын-ала тиянақты жоспарланған жұмыстарды өз жүйесімен мезгілінде жүргізіп отырудың арқасында ғылыми шаралар бірте бірте өз нәтижелерін де бере бастады. Сөйтіп, оның ұдайы қатысып қадағалауымен және мұқият басшылық жасауымен облыс бойынша қарақөл және еділбай қойларының үш түрлі зауыттық сүлесі, бір түрлі түйе типі және алты зауыттық желісі шығарылды. Осы атқарылған жұмыстар бойынша Қосыбек Ырзағалиев сегіз жаңалықтың патент иегері атанды.

	Қосыбек Салтанатұлы тек осы жұмыстармен ғана айналысып қойған жоқ. Ол өз қызметінің барлық бағыттары бойынша да жинақталған ғылыми пайымдарын үнемі де жүйелі түрде қағазға түсіріп жүретін. Олар кейіннен Қосекеңнің кандидаттық, докторлық диссертацияларына, сондай-ақ бірнеше кітаптарына да таптырмайтын арқау болды. Яғни, сол еңбектердің нәтижесінде ол 2000-шы жылы ауыл шаруашылығы ғылымдарының кандидаты атанса, ал 2010-шы жылы «Атырау өңіріндегі еділбай қойларын жетілдіру және олардың жаңа түрлерін шығарудың теориялық негіздері» деген тақырыпта докторлық диссертациясын да қорғап, ғылым докторы атанды. Түрлі республикалық және жергілікті басылым беттерінде ол бұлардан да басқа асыл тұқымды сапалы етті, салмақты қой шаруашылығын өркендетуге байланысты алпысқа жуық ғылыми зерттеу мақалаларын жариялады. Оның жетекшілік етуімен ғылым жолына түскен екі талантты қызметкердің ғылыми кандидаттық диссертацияларын қорғау жүзеге асырылды. Қазіргі кезде мал шаруашылығымен айналысатын қызметкерлер мен ауыл шаруашылығы оқу орындарында оқитын студенттер үшін оның «Еділбай қойы Сүйіндік зауыттық сүлесінің өнімділік қасиеттері», сондай-ақ «Атырау өңірінің еділбай қойы» деп аталатын танымдық және оқулық типтес кітаптары да таптырмас құнды қазынаға, жоғалтпай сақтап жүретін сирек жәдігерге айналған деуге болады. Ол сонымен бірге, Қазақстан Республикасындағы ұлттық ат спорты федерациясының да мүшесі және Ұлттық ат спорты ойындарының жоғары дәрежелі төрешісі ретінде де «Атырау арғымақтары» атты кең форматты қалың кітап авторларының да бірі.

	Тек бұл ғана емес, Қосыбек Салтанатұлының бүкіл өмір жолы мейлінше өнегеге толы дер едік. Оның қызмет орнындағы, жүрген ортасындағы, адамдармен қарым-қатынас жасау кезіндегі кішіпейілділігі, биік деңгейі, қабілет-қарымы, адами, кісілік қасиеті кім-кімге де үлкен өнеге, үлгі болғандай. Тегі, Қосекең ғылым жолына тым кеш қол созып қалған ба деп те қалам кейде мен. Өйткені, оның тыңдарманын еріксіз баурап алатын сұлу сөз мәнері, құнды пайымдарға негізделетін ұлағатты пікірлері, терең білімі мен білігі адамды осылай ойлауға жетелейді. Ал, мүмкін ол баяғыда-ақ сол өзі бітірген оқу орнында қалып, түбегейлі ғылым жолына түскен болса, бүгін біздің алдымызда мүлдем басқа, бүгінгіден де терең үлкен ғалым отырар ма еді, әлде қайтер еді деп те ойлайсың. Біздің бұл сөзімізге нақты дәлелдер аз емес.

	Жоғарыда шінара ғана айтып өткеніміздей, Қосыбек Салтанатұлының 2002-ші жылдан кейін Қазақстан Республикасы Ауыл шаруашылығы министрлігінің Атырау облысы бойынша аумақтық басқармасының, ал кейіннен инспекциясының бастығы болып жемісті қызмет істегенін білетінбіз. Содан кейін 2008 жылы ол Атырау мұнай және газ институтына аға мұғалім болып келген-ді. Сол кезден бастап-ақ студенттер алдында еліміздің ауыл шаруашылығы саласын дамыту, оның кең ауқымды проблемалары мен оларды шешудің жолдары жайында терең мазмұнды дәрістерін оқи бастаған болатын. Бұл дәрістердің біразы кейіннен Қосекеңнің ғылыми диссертациялық жұмыстарына, және сондай-ақ бірнеше кітаптардың да негізгі арқауына айналғанын жоғарыда айтып өттік.

	Қосекең кезінде қай салада еңбек етсе де ол тек абырой биігінен ғана көрініп отырды. Қай жерде де ол өзінің іскер маман, білікті басшы, ұйымдастырушылық қабілеті өте жоғары азамат екенін таныта алды. Елге сіңірген ерекше еңбегі үшін ол көптеген марапаттар мен алғыстарға, атақтарға ие болды. Ол Қазақстан Республикасының «Ерен еңбегі үшін», «Тыңға - 50 жыл» мерекелік медалдарының иегері. Сондай-ақ, Ұлы Отан соғысының ардагері, Кеңестер Одағының екі мәрте Батыры, авиация генерал-майоры Талғат Бигелдиновтің медалымен, республикалық кәсіптік одақтар ұйымының «1-ші дәрежелі Еңбек даңқы» белгісімен және Қазақстан Республикасы Ауыл шаруашылығы министрлігі мен облыс әкімінің, облыстық мәслихатының бірнеше мәрте Құрмет Грамоталарымен, Алғыс хаттарымен де марапатталған. Ол зейнеткер бола тұра қоғамдық істерден әлі күнге дейін де шет қалған емес. Ол облыс ауылшаруашылығы қызметкерлерінің бастауыш ардагерлер ұйымының төрағасы. Ол Атырау облысының Қызылқоға және Құрманғазы аудандарының Құрметті азаматы.

	Қосекең бұл күнде жай ғана ғалым, ұлағатты ұстаз, партия және мемлекеттік қызметтердің ғана көрнекті ардагері емес. Ол әрдайым да өз отбасының жылуын сақтап, оған қырық бес жылдан астам сүйікті жар, жанына серік, көмекші әрі қамқоршы болып келе жатқан жан жары, Алматы мемлекеттік шет ел тілдері институтының түлегі, француз тілінде бұлбұлша сайрайтын Қадишамен екеуі үлгілі ұл мен қыз өсіріп, ел сүйінетіндей немере-шөберелер сүйіп, оларды лайықты перзенттер етіп тәрбиелеп отырған сүйікті ата-әже, өнегелі отбасының да иесі. Ол өз туған өлкесінің бүгінгідей жетіліп көркеюіне, өсіп өркен жаюына айтарлықтай сүбелі үлесін қосқан белгілі қайраткер, біздің лектің (яғни, біздің қатарымыздың) әрдайым да мақтан тұтар бірегей тұлғалы азаматтарының бірі.

	Атырау қаласы





ТАЙСОЙҒАННЫҢ ДҮЛДҮЛІ




	Баршаға белгілі, танымал журналист Төлеген Жаңабайұлының 70 жасқа толуына орай



	Біз Тайсойған құмы құнарлы, Тайсойған жері ерен қасиетті деп бекер айтып жүрген жоқпыз. Ол тегін де емес. Өйткені бұл жерден еліміздің төрт бұрышына түгел танымал болып, баршаны мойындатып өткен талай-талай тарланбоз тамаша таланттарымыз бен елі үшін ат үстінен түспей «еңіреп» өткен еңселі ерлеріміз қаншама? Кешегі өмірі қары талып көрмеген еңбекқор жазушы Ғабдол Cлановты, айтулы дүлдүл ақын Ығылман Шөреков пен Мұрат Мөңкеұлын, Исатай мен Махамбетті, тіпті өзі әрі дәрігер, әрі ғалым-ағартушы, әрі бесаспап қоғам қайраткері Халел Досмұхамедұлын да айтпағанда солардың жолын жалғаған ғалым-академик заңгер Салық Зиманов пен өзіміздің Зинағаңның, академик-жазушы Зинолла Қабдоловтың өзі, сондай-ақ жастай жалындап, жарық жұлдыздай ағып өткен тамаша талантты ақын Марат Отаралиев, ветеринария ғылымдарының бүгінгі докторы, профессорлары Өтеген Ығылманов пен Нығымет Асановтардың өзі неге тұрады. Бірақ, біздің бүгінгі айтар әңгімеміз, тіпті де олар туралы емес. Ол да сол топырақтың төл перзенті, ол да сол атыраптың суын ішіп, ауасымен тыныстаған, сол елдің тума өз түлегі - филолог, журналист, доцент, тәлімгер-ұстаз, сонымен қатар бүгінде ақындық және жазушылық таланттың да жалына мықтап жармасқан және де жай басып, жайраңдай жүріп-ақ өз жетпісіне қарай салмақпен аяқ артқан Төлеген Жаңабайұлы туралы болмақ.

	Міне, біздің қолымызға осы уақытқа дейін оннан астам жинақтар мен бірегей зерттеу еңбектердің авторы болып үлгерген Төкеңнің тағы бір айтарлықтай елеулі туындысы, көлемі шамамен жиырма бес баспа табақтай ғана болатын «Кәусар» деп аталатын жаңа өлеңдер жинағының дайын қолжазбасы тиіп отыр. Жинақ үш бөлімге топтастырылыпты. Онда патриоттық тақырыптар да, махаббат жырлары да, достары мен елдің айтулы азаматтарына арналған арнау-толғаулары да, тіпті бір кезде әлде бір шаруашылық ұжымдарының арын арлап, мерейін тасытқан айтыстары да енгізілген екен.Өлеңдері бірінен бірі өткен бейнелі суреттерге, терең ой мен ұлағатты тәрбиелік мәні зор пайымдарға толы десек, еш қателеспейміз. Қалың қолжазбаны біртіндеп, парақтап оқи отырып, бүгінде жетпіс деген белеңнің биігіне шыққалы отырған әріптес достың кешегі өткен жалынды жастық кезеңдерін де еске алған едім ...

	Біз Төкең екеуміз бір Ойылдың суын қатар еміп, ежелден малын да қатар жайлап келе жатқан көршілес екі ауылдың - Миялы мен Жасқайраттың топырағында туып өскен қатарлас ұландар едік. Мектепті де біріміз сәл ілгері, біріміз сәл кейін қатар тәмамдадық. Екеуміздің алғашқы кәусар жырларымыз да қарлығаштай қатар қанат қағып, сол кездегі бізден үлкен үмітпен қадағалай нәтиже күткен оқырмандарымызбен қауышқан болатын. Сол шақта бізді алғаш рет «ауыздандырған» өз аудандық газеттеріміз, - әуелі «Социалистік еңбек», сосын «Коммунизм туы» болатын.

	Сол кездің өзінде-ақ өмірге өзіндік ұшқыр ой-пікірімен, әдебиетке деген өзгеше ықылас, ғашық көзқарасымен қарап, ерекше сезімталдық пен талабын таныта ұмтылған ол қолы қалт етіп, босаған бір шақтарында блокнотына жүректің қылын шертетіндей не бір әсем айшықты өлең шумақтарын түсіре беретін. Осы әуестік, өлең құрастыруға деген осыерекше «ғашықтық» пен кәусар құштарлық оны сол кездегі облыс орталығындағы жалғыз ғана жоғары педагогикалық оқу орнының филология факультетіне алып келген-ді. Осында ол өзі тәріздес «поэзия прағын» еркін ерттеп мінуге талаптанып, аспанда қалықтаған ақша бұлттарға батыл қол созып жүрген Марат Отаралиев, Аманқос Ершуов сияқты болашақ достарымен де танысқан. Солармен бірге Төлегеннің өзінің де бірден екі қанаты бекіп, қатая бастаған қарлығаш қауырсынды кәусар жырлары талай рет оқырмандарына қарай жол да тартқан еді. Бірақ, Төкең дәл сол шақта өзінің «ақындық асуына» бірден асықпағандай. Тағы да оны өзінің болашақ «даңғылына» қарай еркін қадам бастырған оныњ жүйрік қаламы болды. Ол енді өзі туып өскен ауылынан сәл бір саты ғана «жоғарылап», аудан орталығына - әуелі қарымды қаламгер-редактор Төлеубай Ысқақовтың, ал содан соң Ізнидің «мектебіне» келді.

	Ізни Нұрқасымов соғыс кезінде нағыз қан майданның қақ ортасында болған кіші офицер, соғыста бірнеше рет ауыр жараланған, ал елге келген соң партия қызметінде болып әбден шыңдалған, салмақты да ұтқыр сөздерден шебер түйін түйе білетін қанігі журналист болатын. Осындай қасиеттеріне бола облыстық партия комитеті оны сонау шет аймақтағы Қызылқоға аудандық «Коммунизм туы» газетіне басшылық қызметке жіберген-ді. Төлеген осындай білікті басшының тәрбиесімен одан әрі жетіле түсті. Қабижан Сағиев, Махат Хайруллин, Әнуарбек Қосанов, Мақажан Қабиев және Құралай Бисенбаева сынды талантты журналистермен бірге қиын да қызықты газет жұмысының илеуінде шынықты. Журналистік қызметтің қыры мен сырын талмай үйреніп, әуелі бөлім меңгерушісі, ал содан соң жауапты хатшы, сосын редактордыңорынбасары міндеттерін атқара жүріп, сонымен бірге оның өз ой өресі де өсе түсті.

	Төлегеннің, әсіресе өзіндік бет-бейнесі бар, қалам-қарымы төселген нағыз сындарлы шебер сардар журналист ретінде қалыптасқан шағы оның облыс орталығы Атырау қаласына келгеннен кейінгі кезең деуге болады. Мұнда да ол әр апта сайын газет бетіне жарияланған кішігірім хабарлардан бастап мақала, суреттеме, очерктерге дейін әділетті түрде аяусыз жіліктеп, майын шаға талдап отыратын не бір «мен атайын, сен тұр» журналистермен араласқан-ды. Олардың арасында Нұриден Муфтақов, Қазихан Қабдел, Тәжі Ақымов, Сансызбай Оқасов және Әміреш Жұмағалиев тәрізді қаламгерлердің орны мүлдем бөлек-ті. Ал, редактордың орынбасарлары Шопенғали Дәуенов, Әбуғали Ғабдуллин,Құмарғали Ғабдешев, ал одан соң Түсіп Бисекенов, Теңдік Жауыров, Құмар Кенжеғалиев тәрізді редакторлармен де бірге біте қайнаса қызмет істеу ол үшін үлкен университет болғаны сөзсіз. Осылайша Төкеңнің де таланты одан әрі ашыла түсіп, бірегей қалыптасу жолынан өткен-ді. Осыны байқаған облыс басшылары оны әуелі облыстық радиоға, ал содан соң облыстық телерадио компаниясына бас редак-торлық қызметке тағайындаған-ды. Осы кезеңдер де Төкеңнің өз ізденістерінбарған сайын мейлінше тереңдетіп, шығармашылық, суреткерлік шеберлігін одан әрі өсіре түскен нағыз кемел шағы болды деуге әбден болады.

	Төкең өз кейіпкерлерін көп алыстан да іздеген жоқ. Ол кезде ауыл-ауылда қарапайым ғана ғұмыр кешіп, соның өзінде де бүкіл ел жақсыларын аузына қарата білген ауылдың керемет қара шалдары - бірінен бірі өткен «абыз кеуделі» ақсақал кариялар жетіп артылатын-ды. Солардың ішінде сонау он сегізінші ғасырдың тұсында өмір сүрген, есімі Әйтеке, Төле, Қаз дауысты Қазбек билермен қатар айтылатын атақты Алдар бидің «соңғы тұяғы» іспетті зілдей сөзді Зімбіл қарт, жасы жүзден асса да жадында бүкіл бір ғасырдың «жүгін» сақтай алған Жәлеке, сондай-ақ жергілікті аймақтың өз тума төл перзенті - ағартушы ғалымы, бірегей қоғам қайраткері Халел Досмұхамедұлы тәрізді қайталанбас асылдар оның негізгі кейіпкерлеріне айналған еді. Кешегі құрығы ұзын, үні күркіреген Кеңестік үкімет туғызған қатыгез заманның таңсәрі кезінде қалың елінің алдында топ бастаған серкедей болған, ал содан соң халықты топалаңдай қыра жаздаған аштық пен жұқпалы аурудан қорғап, сақтап қалуда теңдессіз еңбек сіңірсе де жазықсыздан жазықты болып, ауыр айыптауларға ұшырап, қуғын-сүргінге түскен, тіпті ақыр соңындақамалып, атылып кеткен осы асыл ардағымыз тек Төкеңнің ерінбестен шұқшия еңбектенгенінің, бірнеше терең зерттеулерінің арқасында ғана халқымызға кеңінен таныла түсті.

	Иә, қарапайым ғана ауылдан шықса да осыншама үлкен ењбектерді тындыру тек Төкеңнің ғана маңдайына жазылған ба дейсің. Ал, ол аз десек, енді мынау сан тараулы тақырыптарды қамтып отырған жаңа өлеңдер жинағына не дейсіз?

	Осы кезге дейінгі өзінің барлық жарық көрген әр түрлі кітаптарында жергілікті тарихи-мәдени тақырыптарды ашуда аз еңбек сіңірмеген Төлеген Жаңабайұлы «бұл жаңа өлеңдер жинағында не жазды екен» деген заңды сұрақтың да алқымға келіп тірелуі әбден кәдік. Ендеше, енді ол сұраққа да жауап іздеп көрелік.

	Жоғарыда әңгімеміздің ең басында атүсті ғана тоқталып өткеніміздей, «Кәусар» деп аталған бұл жаңа кітап үш бөлімге топтастырылған дедік қой. Оның бірінші бөлімі «Аға жастан - ата шаққа» деп аталыпты. Бұл, меніңше, жетпістің желкесін басып, жалына жармасқалы тұрған әлі де ширақ автордың бүгінгі салиқалы ата болған кейпінен де шінара хабар бере кету деп ұғуға болатын тәрізді. Оған айтар дәлеліміз де жоқ емес. Мәселен автордың:

	Құлдыраңдап жүгіргенбіз, ат қып мініп таяқты,

	Үйреткен кез өтті бастан не бір асау саяқты.

	Қилы-қилы күндер, жылдар, қызықтар да қалды артта,

	Енді міне, елең қақтық, аңдап басып аяқты, - деген жолдары біздің осы пікіріміздің де бірден бір жанды куәсі іспетті.

	Негізі, Төкең өлеңдернің тақырыбы мейлінше кең де сан алуан көрінеді. Әсіресе, еліміздің тұғырлы тәуелсіздігі үшін қуанып, жеңісімізді барша шар тарапқа айғайлай жар сала ұрандаған оныңпатриоттық әуеніне еріксіз қосылып, қостамасқа амалың да жоқ. Ол:

	«Досым менің!

	Кеше осы мен кім едім?

	Бодандықта жәутең қағып, жүдедім.

	Алып Кеңес қолтығында күн кешкен,

	Өгейсіген, баста ерік жоқ ұл едім.

	Кемсітудің көрдім не бір көкесін,

	Дінім, ділім, түрім тапты кекесін.

	Тарихы жоқ ұлт атандым, қайтейін,

	Өз тілімде айтпадым сөз төтесін» - деп алып: Мақтан, қазақ, енді соның бәрі де артта қалды. Ежелгі арманымыз ойдағыдай орындалды. Енді соның қадіріне жетейік. Тәуелсіздігімізді мәңгі бақи сақтай білейік, дегенді ишараттайды. Осы мақсат жолында ұдайы да белсенді қызмет етіп жүрген еліміздің бас газеті «Егемен Қазақстанның» өлшеусіз еңбегіне тәнтілігін де риясыз көңілмен паш етеді.

	«Жан, тәнді сусындатар қайнарың бар,

	Көрсетер жау пиғылға айбарың бар.

	Санаға сансыз ұғым ұялатқан,

	Қаншама тақырыбың, айдарың бар» - дейді ол.

	Тек осы жалғыз шумақтың өзінде ғана қаншама ой, айқын сурет, нақты идея бар? Бүкіл қазақ елінің ақылшысы, ағартушысы және жол бастаушысы бола білген еліміздің бас газеті туралы басқаша қалай айтуға болар.

	Мен Төкеңнің өз туған нағашы әжесі Қибат шешеміз туралы әлдеқалай бір естігенім бар-ды. Мейірімді жүзінен ұдайы да бір шуақты нұр төгіліп тұратын арықша келген сары өңді кеиуана болған дейді ол. Кейпінен әрдайым да бір бөлекше қасиет, таңғажайып жұмбақ тартымдылық аңғарылып тұратын көрінеді. Салалы саусақты тарамыс қолдары ерекше жұмсақ, емшілік, сынықшылық қасиеті, тіпті кейде көріпкелдігі де бар ерекше кісі болған екен. Сол ұлы қасиетті Төкең Қибат анаға арнаған өз шумақтарында айна қатесіз көрсете біліпті:

	«Қибат шеше, сенің жолың қылауы жоқ, таза еді,

	Сөзің ғажап пәтуалы, мәнді, сәнді, саз еді.

	Кесіп айтар, пішіп айтар билігіңді аңсаймын,

	Төңіректе өзің сындас тұлға неткен аз еді» -

	депті суреткер ақын. Біздің өлкемізде де, домалақ ана тәрізді бірегей тұлға болғанын ақын жүрек қарапайым ғана жалғыз шумақпен бұлайша жеткізе білуі, меніңше бұл да үлкен шеберлік демеске бола ма?

	Ал, күні кеше ғана бұл фәниден бақи дүниеге өткен Фариза апамыз жайында не дейді ол:

	Мінезінде шуақ бар, дауылы да,

	Болушы еді-ау, жаңбыры, сауығы да.

	Есте бәрі,

	Тірі ол!

	Сабыр, халқым!

	Сабыр дейміз Оңғарсын ауылына.

	Мұнда да Фариза апамыздың барша қазақтың санасында мәңгі бақисақталып қалған өр мінезін, кейде жаңбыр, кейде дүлей дауыл тәрізді болып соғатын ақындық ұлы қуатын еске ала келіп, оның өлмес, өшпес биік рухының барша қалың оқырмандар жүректерінің төрінде әлі де тірілердің де тірісіндей жарқырап қала беретінін жеткізе білген.

	Төкеңнің өз туған елі, тал бесігі - туған Қызылқоғасы жайындаѓы жүрек лүпілі де оқырманын еш толғантпай қоймайды. Мәселен:

	Сен жайлы сан толғанып, желпінемін,

	Туған жер, Қызылқоғам - ел, тірегім!

	Құба дөң, бұйра құмды, көк майсалы,

	Далаңа жан-тәніммен елтігенмін, - деп, немесе:

	Кеніш іздеп жер қазғандар ұтты ақыр,

	Қойнауыңда «қара алтын» - құт жатыр.

	Құм, шағылың Мысыр жеміс бағындай,

	Ақ желкегің таңдайымда сүт татыр, - деген жолдар ауыл қазағының қай-қайсысының да жүрегін терең толқытып, тұла бойын ерітіп, ерекше тебіреніске бөлері сөзсіз. Тамаша теңеу, керемет әдемі сурет! «Өзің туып өскен туған топырағың, сүйікті Тайсойғаның, Қызылқоға туралы басқаша толғау мүмкін бе?» деген бөлекше сезімде қаласың.

	Меніңше, Төкеңнің қай өлеңін алып оқысаңыз да оның өзіне тән шебер суреткерлікті, қалыптасқан ақындық талантты, тапқыр да ұтқыр, үйлесімді мағына мен ұйқастарды байқаймыз. Оның ақын Қабиболла Сыдиықовқа, қатарлас ақын досы Аманқос Ершуовке, сондай-ақ ақын, ғалым, филология ғылымдарының докторы, профессор әрі әріптес ағасы Қадыр Жүсіпке, бәріміз өзімізге үлкен ұстаз тұтқан көпке белгілі журналист, партия қызметінің ардагері марқұм Ізни Нұрқасымовқа, шежіреші, полковник марқұм Ғинаят Жұмашұлына арнаған арнаулары да оқырманды ешбір селт еткізбей қоймайды.

	Төлеген Жаңабайұлының елу жыл ішіндегі елге сіңірген елеулі еңбектері әр кезде орынды аталып өтіп жүргенін де білеміз. Ол Қазақстан Журналистер Одағы сыйлығының иегері. Сондай-ақ, оның облыс, тіпті республика бойынша алғашқылардың бірі болып Қазақстанның Құрметті журналисі атануы да біздің осы пікірімізге бірден бір дәлел бола алады. Қызылқоғалық жерлестерінің де оны көптің бірі демей Қызылқоға ауданының Құрметті азаматы атандыруы тегін емес. Мұның бәрі жай ғана маңдай тер мен таудай талаптың ғана емес, жетпіс жыл бойы желкілдей желуін бір де бәсеңдетпестен, биіктен биікке талмай көтеріп келе жатқан сұңқар қанатты таланттың да жемісі демеске бола ма?

	Жалпы мен байқаған Төлеген Жаңабайұлы поэзия жанрында да осындай өзіндік қолтаңбасы бар суреткер екенін әлдеқашан-ақ дәлелдей алған ақын деуге болады. Оған дәлел бүгінде сол баяғы салмақты да өр қалпымен жетпістің желкесіне мықтап жармасқалы тұрған әріптес досымызды тағы бір қырынан таныта түсетін оқырман қауымға бүгінгі ұсынып отырған мынау «Кәусар» атты жыр жинағы деп білеміз.

	Атырау қаласы

	2013 жыл





ҚҰРЫШТАН ҚҰЙЫЛҒАН




	ӨМІР адамға екі рет берілмейді деген бар. Тірі пенде бала-сына Тәңірінің жалғыз-ақ рет «сыйға» тартатын осы Жарық Дүниені кім қалай бағалайды десейші? Біреулер бүкіл өмір бойына «арқа еті арша, борбай еті борша» бола жүріп, табанын тас тіліп, маңдайынан күн өтіп, омырауын жел қағып, ыссыға күйіп, суыққа тоңып, тынымсыз еңбекпен өткізеді екен. Тағдыры солай болса, қайтерсің!.. Ал, енді біреулер ауырдың астымен, жеңіл-дің үстімен желпілдеп жүріп-ақ жеп-жеңіл өмір сүргеніне мәз болады.

	Осыдан бір ғасырға жуық уақыт бұрын Гитлер атты бір әпербақан билік басына келген кезде герман фашизмі сол ӨМІРДІ қып-қызыл өртке орап, «топалаңға» айналдырғысы келген еді. Күллі жарты әлемді жаулап алып, басқа халықтардың өмірін құртып, ал өзі жазықсызқырғын тапқан сол халықтардың жаппай өлімінің себебінен өлшеусіз «бақытқа» кенелгісі келді ме екен ол? Бірақ, ол өз дегеніне жетпеді. Әділдік сол қашанғысындай ынсапсыз өпіремдіктен әлдеқайда биік тұрды. Әділет жеңіс туын тікті. Алайда, сол соғыстың салдары соған дейін тып-тыныш қана бейбіт өмір сүріп жатқан, тіпті қиянның қу шетіндегі бейкүнә тіршілік құрып отырған сан мыңдаған қарапайым еңбеккер халықтың да тұрмысын мүлдем күл-пәрше етіп кеткен-ді.

	Міне, сол кезде Миялы деп аталатын шағын ғана ауылдың іргесін айнала ағып жатқан Ойыл атты өзеннің бір иірімінде Жаңқабай және Құлмағанбет деп аталатын шағын ғана түбекте өз шаруашылығын құрып отырған, алдыңғы жылы ғана жұмысшы батальонының құрамынан қайтып оралған Қайыров Қодан ақсақал мен Әдемі ананың отбасында бір сәби дүниеге келген-ді. 1946 жылдың 14-ші наурызы, көрісу науқаны басталған шақ болатын бұл.

	Бұл тек Қызылқоға ауданы үшін ғана емес, бүкіл Атырау облысына белгілі қайраткер, партия және шаруашылық қызметтерінің ардагері, «Астана», «Тың игерудің 50 жылдығы», «Қазақстан Республикасы Конституциясының 10 жылдығы» және «Тәуелсіздіктің 10 жылдығы» мерекелік медалдарымен марапатталған, сондай-ақ «Еңбектегі ерлігі үшін» медалының да иегері, Қызылқоға ауданының құрметті азаматы Құлмағанбет Қодановтың өмірге келген шағы болатын.



	х х х



	Зұлмат соғыс жеңіспен аяқталып, ел ішінде тыныштық орнады десек те, қаусаған ауылды қайта көтеріп, қалпына келтіру мақсатындағы қызу еңбек бір сәт те саябырламаған, қайта ол бұрынғыдан да жігерлі қарқын алып, қаулай түскен қауырт мезгіл еді. Бұл кезде майданнан қайтып оралған ел азаматтары санаулы ғана болатын. Бірқатары аяқ-қолдарынан айрылған мүгедектер. Кейбірі төрт жыл бойғы сұрапыл соғыста астына қар жастанып, мұз төсенгеннен дімкәс болып оралған, жарымжан адамдар еді. Колхоз жұмыстарына араласуға еңбек қолдары жетіспейтін. Сондықтан да, әлі де қабырғасы қатаймаған, бұғанасы бекімеген, тілерсегі майысқан әлжуаз сары ауыз балаларға дейін колхоз жұмыстарына тартылғаны белгілі. Елуінші жылдардың аяқ кезінде солардың ішінде ата-анасы еркелетіп Құлатай деп атап кеткен осы бір шыңылтыр сары бала да бар еді.

	Күнде күн шықпай жатып сары ала таңмен таласа тұрып, тракторын дарылдатып, көрші үйде тұратын Қойтан аға пішен шабуға шығып бара жататын-ды. Алғашқы әзірде оның сыртынан тек қызығып қана көз тігіп,от шашқан өткір жанарларын суарып қана қала беретін Құлатай да іштей сондай «темір машинаны» өзім де жүргізіп көрсем деп армандаумен ғана жүруші еді. Оның осындай арманды тілегіне орай он екі жасар осынау сары бала да бір күні Қойтан аға тракторының артына отырып, тіркемеші болып кетіп бара жатты.

	Әлі аузынан емшек сүті де кеппеген шикі өкпе сары ауыз балапан үшін мұндай ауыр жұмысқа қосылу қайдан да оңай болсын-ау. Түсте және кешке қарай даладан шаршап шалдығып үйге келгенде үсті-басын қою шаң басқан, қара домалақтың от шашқан екі көзі ғана жылтырап көрінуші еді. Келе сала тамағын апыл-ғұпыл, шала шарпы іше салып, ол төсекке құлай кететін-ді. Қанша дегенмен де жастың аты жас қой, таңертең күндегідей қайратына мініп, Қойтан ағасының артында отырып, Құлатай тағы да кетіп бара жататын. Оны сыртынан көрген көршілес кәрі құртаң кейуаналар еріндерін сылп еткізіп, «обал-ай, байғұс балаға қиын болды-ау. Обалың соғыс ашқан қу Керман мен Китлерге болсын!» деп қала беретін-ді.

	Жоқшылық пен басқа түскен сан сапат ауыртпалық адамды ысылтып, ширатады деген рас екен ғой. Құлатай да осындай жастайынан еңбекке араласып, шынығып жетілуінің арқасында ерекше пысық болып өсіп жетілді. Бірақ, қандай іспен шұғылданса да оның ойынан еш уақытта да өздігінен жүретін «темір машинаны бағындырсам-ау» деген асыл арманы есінен бір сәт те еш шықпай-ақ қойды. Содан да болар ол 1964 жылы Қызылқоға ауданының Сағыз ауылындағы №490-шы орта мектебін үздік тәмамдағаннан кейін бірден-ақ ол өзінің бірге оқыған ауылдас достары Алауов Сүндет пен Хамзин Әділхан үшеуі Алатау баурайындағы Алматының ауылшаруашылығы институты қайдасың деп жол тартты.

	Жоғары оқу орнындағы өмір өте қызықты болады екен. Жан-жағы өзі сияқты кілең шетінен өндірдей қылшылдаған жап-жас бозбала жігіттер мен қызғалдақтай құлпырған қыздар еді. Оқу да мектептегіден гөрі көп өзгеше көрінеді. Әсіресе, бір біріне мүлдем ұқсамайтын сан түрлі темір бөлшектердің жансыз механизмдерді қозғалтатын қасиеттері туралы теориялар аса ғажап еді. Әсіресе, механикадан сабақ өткізетін, техника ғылымдарының докторы, профессор, самайларын ақ ақ күміс қыраулары үнемі де ерек әрлендіріп, бөлекше көріктендіріп тұратын сүйікті, сұңғақ бойлы ұстазы Ержан Алшынбаев пен физика және математика ғылымдарының кандидаты, доцент атыраулық жерлес ұстазы Нәубетов Аронның дәрістеріне ол ұдайы да құлшынып баратын болды. Көп білетін кемеңгер ұстазы Ержанның басшылығымен ол сан түрлі бөлшектерді қайта-қайта «шашып тастап» қайта-қайта құрастырып үйренуден ешбір жалықпады десе де болады. Мұндай іс басқа бірқатар студенттерді қатты қызықтыра қоймаса да ауылдас үш дос Құлмағанбет пен Сүндет және Әділханның оған деген қызығушылығын ешбір бәсеңдетпеді. Әсіресе, Құлатайдың мұндай зерек қабілетіне басқа студент достары үнемі де аса құрметпен қарайтын.

	Ол кезде жоғары оқу орындарындағы студенттердің екінші өмірін практикалық жұмыстармен байытып, білімдерін одан әрі де жетілдіре түсуге ұдайы пайдаланылатын өндірістік тәжірибелер дейтін болатын. Яғни, жыл сайын күз айларында басқа оқу орындарының студенттері Алматы маңына, Алатау баурайынан жүзім жинауға, бірде оңтүстікке, Шымкент жаққа мақта теруге жіберіп жатса, оқуды бітірер қарсаңда, яғни үшінші-төртінші курстарда бұларды көбінесе Алтайдың Руцовский қаласындағы шынжыр табанды қуатты «Т-4» тракторын жасап шығаратын трактор құрастыру зауытына жіберетін-ді. Мұнда болашақ инженерлер алдымен станоктардың жанында тұрып, темір бөлшектерін жонуды үйренеді. Әлі де механизмдерді жете үйреніп үлгермеген студенттер түгіл, үлкен адамдар да бірден толық игеріп кете бермейтін токарлық станокты Құлатай бұл жерде теп-тез-ақ меңгеріп алды. Талап бойынша темір станоктан жаңа ғана жонылып шыққан жап жалтыр бөлшектер барлық жағынан да дұрыс өлшемге сай келуі керек. Әйтпесе, ол пайдаға аспайды. Мұны Құлатайға үйреткен шебер де қайта-қайта мұқият ескерткен-ді. Сондықтан да, мейлінше «жеті рет өлшеп, бір кесіп» мінсіз жонып шығарған оның бөлшектері еш уақытта да ұятқа қалдырып көрген емес...

	Сөйтіп, техникалық мамандықты терең игеруге талпынған аса қызықты да инемен құдық қазғандай күндерге толы болған бес жыл да әп сәтте зу етіп өте шығып, институтты тәмамдайтын 1969 жыл да келген еді. Осы жылы сол кездегі ел астанасы Алматының жоғары мемлекеттік ауылшаруашылығы институтын ауыл шаруашылығын механика-ландырумен шұғылданатын инженер-механик деген мамандық бойынша ойдағыдай бітіріп, қолына күректей көк дипломын алып шыққан Құлмағанбет Қоданов өз достары Сүндетпен және Әділханмен бірге бірден өз туған ауылдарына, яғни Құлмағанбет Сағыз селосына тартса, Сүндет пен Әділхан Ақтөбе олысынан бір-ақ шыққан.

	Сағызда аудандағы ең үлкен бірегей ұжым болып саналатын Ленин атындағы кеңестік шаруашылығын Қинаш Сахуалин дейтін жасамыс азамат басқарады екен. Тәжірибелі директор өз шаруашылығына келгенбілімді де жігерлі жас маман Құлмағанбетті бірден ұнатты. Оны ауыл шаруашылығын механикаландыру жөніндегі инженер етіп тағайындады.

	Құлмағанбеттің жастайынан ешкімнен жасқанбай, үлкенмен де, кішімен де терезесі тең адамдай емен-жарқын сөйлесіп, кім-кіммен де теп-тез-ақ тіл табыса кететін ерекше қасиеті қай жерде де оны басқа жолдастарынан едәуір озық етіп, сенімді де жігерлі етіп көрсететін. Еңбекке орналасқан алғашқы ұжымында да ол осы қасиетімен бірден танылды. Жас маманның өз ісіне, мамандығына деген берік сенімділігі мен тапқырлығы, білімі мен тапсырылған іске деген ерекше мұқияттылығы оны әрдайым да басқалардан оздырып тұратын. Сондықтан да, ақылды директор Қинаш Сахуалин бұл маманнан қолынан келгенінше еш уақытта да айрылып қалғысы келмеген. Бірақ, ол қолынан келмеді. Сол кездегі қалыптасқан дәстүрлі жүйе, партиялық қатаң тәртіп бойынша кадрлар қорының жалғыз билеушісі болған партияның Қызылқоға аудандық комитетінің бірінші хатшысы Өтешқали Есмағамбетов оны Қинаштан «тартып алды». Аудандық партия комитеті Құлмағанбет Қодановты сол кездегі КПСС Орталық Комитетінің арнайы қабылдаған Қаулысына сәйкес ауыл шаруашылығын нығайтатын білікті инженер-механик кадрларын дайындауды жолға қою үшін комсомолдық жолдамамен Сағыз кәсіптік техникалық училищесіне мұғалім етіпжіберді. Ал, халық даналығында өте тауып айтылғанындай «өткір пышақ қын түбінде жатпас» деген де бар ғой. Осы сөзді толығынан дәлелдейін дегендей көп ұзамай-ақ Құлмағанбет Қоданов осы жаңа ұжымға директордың орынбасары болып тағайындалып, бұл қызметті де ойдағыдай атқара білген.

	Иә, екі жылдай Қызылқоға аудандық партия комитетінің нұсқаушысы, бес жылдай бұрынғы өзі қызмет істеген кәсіптік техникалық училищенің директоры, ал одан соң аудандық партия комитетінің ауыл шаруашылығы бөлімінің меңгерушісі, Ленин атындағы кеңестік шаруашылығы партия комитетінің хатшысы, содан соң он жылға тарта сол ұжымның директоры, кейін Кеңестер Одағы құлағаннан кейінгі жиырма жылдан астам уақыт бойы Сағыз өндірістік кооперативінің, сосын Сағыз жауапкершілігі шектеулі серіктестігінің директоры болды ол. Бұл қызметтерді Қызылқоға ауданының Құрметті азаматы, осы ауданның аудандық мәслихатының бес шақыруында да халық сеніміне ие болған мәслихатының депутаты болып сайланған, сөйтіп өзі туып өскен ауданның әлеуметтік-экономикалық дамуының белсенді ұйытқысы бола білген, сол ауданның қай саласына да өз сүбелі үлесін қосып, отымен кіріп, күлімен шыққан Құлмағанбет Қодановтың құнды шежіреге толы өмірбаянының аз ғана беттері десек қана болады.

	Құлмағанбеттің Қызылқоға ауданына сіңірген еңбегі, сөз жоқ, ұшан-теңіз. Ол оның ылғи да тек басшылық қызметтердің ғана тізгінін ұстағандығынан емес. Қай жерде, қандай қызметтің басында болса да ол өз міндетіне әр уақытта да тек жан-тәнімен беріліп жұмыс істей білетін ерекше қасиеттерімен ғана ерекшеленетінін айту ләзім. Қарамағындағы ұжымның мүшелеріне де ол әр кез де мейлінше қамқор және мұқият та сергек. Сонымен қатар, ол ізденімпаз басшы да.

	Бір кезде облыс пен аудан басшылары тарапынан мұндай үлкен ұжымды басқару тек Қинаш Сахуалин, Тәрен Біләлов, Қожық Қазиев, Сайпол Мұқанов сияқты «кәрі тарландардың» ғана қолынан келеді деп есептейтін біржақты көзқарас болғанын жасырып қайтеміз. Мұндай сенімнің өзгеруіне алғашқы себепші болған да Құлмағанбет Қоданов еді.

	Шаруашылықта қызмет істеген адамдардың бәрі де жақсы біледі ғой. Шынында да, Ленин атындағы шаруашылық сияқты үлкен ұжымды басқару тіпті де оңай болмайтын-ды. Бірақ, Құлекең тосылмаған. Қарамағындағы бұрыннан қызмет істеп келе жатқан қанігі мамандарымен жиі ақылдасып, кеңесе отырып, алдымен алда тұрған ең күрделі міндеттерін уақытылы шеше білуді үйренді ол. Өзі оқып үйренген білімінесәйкес шаруашылықты механикаландыру ісін барынша жақсартып, жолға қойды. Фермаларға қажетті мал азықтық қорын дер кезінде жеткілікті дайындап алуға жете мән берді. Оның бастамасымен Қызылқоға ауданында тұңғыш рет түйіршіктелген жем дайындау мәселесі жемісті қолға алынып, іске асырылды. Аудан басшыларымен келісе отырып, ол сонау Ресейдің Ленинград (бұрынғы) қаласынан жем дайындайтын арнайы қондырғыны сатып алып, оны ойдағыдай іске қосты. Мұндай игілікті іс Ленин атындағы шаруашылықтың тек бір өзінің ғана емес, бүкіл ауданның басқа шаруашылықтарының да қажеттіліктерін толықтай өтеуге өте қолайлы, пайдалы бастама болғаны бұл күнде баршаға белгілі.

	Әрине, мұндай өркен жайған өрелі де өнегелі істердің еш уақытта да ескерусіз қалмайтыны белгілі ғой. Ол басшылық жасаған жылдарда Ленин атындағы кеңшары 1989 жылы тұңғыш рет Бүкілодақтық Ауыспалы Қызыл туды жеңіп алып, тек ауданның ғана емес, бүкіл облыстың да мерейін үстем етуге қол жеткізгені белгілі. Соның нәтижесінде мемлекет, министрлік тарапынан ол басқарған шаруашылыққа жаңа Уаз жеңіл автокөлігі сыйға тартылған еді.

	Құлекең кейінгі жылдарда да өз ізденістерін одан әрі кеңейте түспесе тіпті де кеміткен емес. Мәселен, 1991 жылы бұрынғы Одақ ойда жоқта ыдырап, сыртқы байланыстар күрт тұйықтала түскен аса күрделі де қиын кезеңдер болғаны көпшілікке мәлім. Сондай тосын жағдайлар адымды аштырмаған алмағайып шақта да Құлекең пайдалы боларлық жаңалықтар іздеуден ешбір қорыққан жоқ еді. Оның бастамашылдығымен шаруашылық тағы да ауданда тұңғыш рет ақ бидай өсіріп, одан өз халқына ұн тартып беріп, қамтамасыз етті. Бұл кезде шаруашылықта сексеннен астам отбасы тұрғын үй кезегінде тұрады екен. Сол жылдардағы жаппай қолға алынған «Тұрғын үй-91» бағдарламасына сәйкес ұжымда құрылыс жұмыстарының қарқыны барынша арттырылды. Сөйтіп, бес жылда кезекте тұрған сексен отбасы түгелдей дерлік тұрғын үйлермен толықтай қамтамасыз етіліп, зор қуаныштарға кенелген еді.

	Осындай еңбектерінің арқасында ол жоғарыда, осы әңгімеміздің басында айтып өткеніміздей бірнеше марапаттарды қайталап айтпағанда, 2001 жылы Қазақстан Республикасы Президентінің «Алғыс хатымен» және 1996 жылы Атырау облысы әкімі мен облыстық мәслихатының «Құрмет Грамотасымен» марапатталды. Қазіргі кезде Қызылқоға ауданында көгілдір газ және ауыз су құбырлары жүргізіліп, халық зор қуаныштарға бөленген болса, бұл істе де Құлекеңнің еңбегі жоқ емес. Облыс басшылығының алдында әдейі сөз алып сөйлеп, ауданның осы жанға батқан өзекті жайын ең бірінші болып батыл көтерген де осы Құлекең болатын.

	Құлмағанбет Қоданұлы тек білікті де бірегей ұжым басшысы ғана емес, ол күні кеше ғана бұл өмірден бақиға көшкен марқұм жары, аса жарқын да ақкөңіл Жібек екеуі бірінен бірі асып туған ел мақтайтындай екі ұл мен үш қызын тәрбиелеп өсірген өнегелі жанұяның да отағасы. Қазірде үлкен қыздары Анар Алматы қаласында тәжірибелі теміржолшы болып қызмет істейді. Шынары Атырау мұнай-газ университетінің доценті, физика және математика ғылымдарының кандидаты. Осы тете әпкесінің жолын қуған Сандуғаш та Қазақ мемлекеттік университетінің профессоры, ғылым жолын өз алдына басты мақсат етіп қойған, осы бастан өз елімізде ғана емес, шет елдерге де таныла бастаған жас талант, Қазақстан Республикасы Мемлекеттік сыйлығының иегері. Қайнары мен Ләззәты және Қайсары да өз жолдарын тапқан лайықты ұлдары мен қызы. Ендеше ...

	Жоғарыда айтып өткеніміздей өмір дегеніміз Алла Тағаланың адамзат баласына тартқан үлкен сыйлығы дейді ғой. Осынау қайталанбас жарқын дүниені өзінің қарапайым адалдығымен, бүкіл өмір бойғы тынымсыз еңбегімен көркем мазмұнға, ұлағатты мағынаға толтырған Құлатай тәрізді адамдарды бұл дүниенің байлығы демеске бола ма?! Ендеше, өмірді осындай ұлағатты да өнегелі етіп құра білген, жемісін мәуелі етіп өркен жайғызған құрыштан құйылған азамат - Құлмағанбет Қоданұлын үлкен бақыт иесі десе жараспай ма? Ендеше, сол бақытың әлі де ұзағынан сүйіндіре берсін деген ізгі тілегімді айтқым келеді досыма.

	Атырау қаласы

	2016 жылғы 11 наурыз





ЖІБЕК ДЕСЕ, ЖІБЕК ЕДІ-АУ!


	Арамызда жүрген тағы бір аяулы адам - шаңырағының тірегі, абзал ана, немерелеріне сүйікті әже болған Жібек Ерғазықызы өмірден өтті. Досымыз, жан жолдасымыз еді ол. Үйіне кім келсе де әрдайым да аржайы қалпымен, дастарханын кең жайып, құрақ ұшып, қарсы алып отыратын. Жүзінен әрдайым да нұры төгіліп, маңайына жып-жылы сәулесін шашып отыратындай болып сезілуші еді бізге. Міне, енді ойда жоқта сондай бір тамаша жолдасымыздан айрылып, ортамыз опырайып, күннің бетін әлде бір қою қараңғылық жапқандай, қабырғамыз сөгіле қайғылы күй кешіп, күйзеліп қалдық. Қабырғамыз қайысты, өкініштен өзегіміз өртенді. Бірақ, қолдан келер не қайран.

	Иә, Жібек десе Жібек еді-ау ол!

	Сонау жетпісінші жылдардың аяқ кезі, жаймашуақ жаз айының іші болатын. Сол кезде Сағыз кәсіптік техникалық училищесінде жақсы қызметімен көрініп жүрген Құлмағанбет Қоданұлы дейтін бір азаматҚызылқоға аудандық партия комитетінің ұйымдастыру партиялық жұмыстары бөліміне нұсқаушылық қызметке шақырылған-ды. Жасы отыздан жаңа ғана асқан, түсінік пайымы кең, қағылез жігіт екен ол. Мамандығы инженер-механик көрінеді. Көп ұзамай-ақ оған пәтер де беріліп, жанұясын жаңа үйіне көшіріп әкелді. Сол кездегі көпшілікке ортақ жазылмаған ереже бойынша аппаратта қызмет істеп жүрген біздер бір топ жас жігіттер болып Құлекеңнің жаңа үйінен, оның қызметке орналасқанын «жуу» шайын іштік. Келіншегі аса өңді, адамның көзі қарығатындай қара торының әдемісі, қарақат жанарлары жалт-жұлт еткен, адамды ерек қасиетімен бірден баурап алып, үйіріп әкететін, іші-баурыңа кіре сөйлеп тұрған ерекше бір жылы шырайлылығымен бізге бірден ұнады. Өзі әрі қатарымыз, тіпті бір-ер жасты есептемегенде, құрдасымыз да болып шықты. Сол бір күндерден бастап біздер Құлекеңмен-Жібекпен жан-жолдастар болып кеткен едік.

	Жібек Миялыға әп деп келген күнінен бастап-ақ село өміріне белсене араласып кетті. Өзі қолы қолына жұқпайтын кереметтей шебер, он саусағынан өнері тамған ісмер, нағыз «балбармақтың» өзі екен. Әлде бір киімдеріміздің жөндейтін жері бола қалса болды, біз енді салып ұрып соған шабатын болдық. Онда да қайт жоқ, бүкіл шаруа әп сәтте-ақ ойдағыдай болып шешіліп жататын.

	Адамның тағдыры дейтін де бір тым жұмбақ, күрделі тылсым дүние ғой. Біздің бұл қазақтың басынан да нелер өтпеді дейсің. Тек кешегі жарты әлемді күлге ораған сұрапыл соғыстың өзі де талайдың тағдырына балта шапты емес пе? Жібектің әкесі де сол бір алапат соғыстың кесірінен елге ауыр жаралы болып оралып, дімкестікке де шалдығып келген екен. Ақырында қызғалдақтай құлпырған екі қызы мен төрт ұлын дүниеге келтіргеннен кейін сол майдангер әке мен аяулы ана да бұл өмірден ертерек баз кешкендей болып, үзіліп жүре беріпті. Артында қалған шиеттей балаларға енді ана орнына ана, әке орнына әке болып бір өзі ғана қалған Жібекке кейінгі бүкіл қиындық атаулыны жалғыз өзі иығымен көтеруіне тура келген екен. Сондай ауыр салмақтың да салдарынан оған басқалардай болып жоғары оқу орнына барудың да сәті түспеген. Сүйенетін ағайын мен қолдап жүретін ет жақын туыстың да жоқтығы осындайда айқын білінеді екен ғой. Бірақ, соған да қарамастан ол бұл олқылықтың орнын өзінің соңынан ерген бауырлары мен өз баурынынан өрген балапандарының есебінен толтырсам деп армандап жүретін-ді. Құдай оңдап, оның бұл тілегін де оңынан бергендей болды. Бір күні оған өзі құралыптас аққұба өңді, талдырмаш бойшаңдау келген бір жігіттіңкездесе кетпесі бар ма. Танысты. Көңілдері де жарасты. Көп ұзамай-ақ 1969 жылдың мамыражай жазында екі тілек бір арнада тоғысып, екеуі шаңырақ көтерді.

	Бұл тағдырын тоғыстырған Құлмағанбет те Жібектің өзі кішкентайынан ойнап-күліп өскен Сағыз өресінің тума перзенті еді. Инженер-механик мамандығын меңгерген жоғары білімді, зерек зерделі жас жігіт бірден-ақ өзінің адамдармен тіл табыса білетін қасиеттерімен танылған-ды. Көп ұзамай-ақ ол өзі қызмет істеп жүрген ортада беделді болып, қызмет бабында өсе де бастаған. Сонымен бірге олардың от басында да қуаныштар көбейді. Өмірге бірінен соң бірі балтәтті сәбилер келіп, шаңырақтың іші өлшеусіз қуаныш пен шаттыққа толды. Анар, Шынар, Сандуғаш, Қайнар, Ләззәт және Қайсар атты бүлдіршіндер бірінен кейін бірі өмірге келіп, біріне бірі сүйенісіп өсе бастаған. Осынау сүйкімді балапандар Құлмағанбет пен Жібек өмірінің ендігі мәні мен сәніне айналған-ды. Бақыт деген, әне осы екен ғой өзі!

	Қазақта «ер адамның ісі - түзде, әйел адамның ісі - үйде» дейтін ежелден бір қалыптасып қалған байырғы түсінік бар емес пе еді? Бірақ, - Жібек өзін үйде де түзде де ерекше қабілет қарымымен көрсете білді.Құлмағанбет те он жылдай аудандық партия комитетінде нұсқаушылық қызметте жүріп ысылды, жетілді, саяси ой-өресі де өсті. Соның арқасында 1978 жылы ол әуелі Ленин атындағы шаруашылыққа партия комитетіне хатшы болып сайланып, ал одан соң дәл сол жылы дәл сол шаруашылыққа директор болып та тағайындалған-ды. Кейін елге сіңірген елеулі еңбегінің арқасында ол Қызылқоға ауданының Құрметті азаматы да атанған. Ал, Жібегі болса өзі ең алғаш бастамашы болып, әуелі шағын ғана тігін цехы етіп ашқан ұжымын одан әрі жетілдірді, оның әлеуетін де арттырып, шеңберін де ұлғайтты. Сонымен бірге, ол үйдегі балаларының тәрбиесін де еш қалтарыста қалдырмады. Олардың бойына бірте-бірте ақыл мен парасат, жігер мен табандылық қасиеттерін екті. Еліне адал қызмет ететін, бойларындағы бар жиған білімі мен қарым қабілеттерін туған халқы үшін аянбай жұмсай білетін үлкен жүректі азаматтар болып өсуіне бар өмірін арнады.

	Бұл кезде Жібектің өз туған бауырлары да есейіп жетіліп, ұлдар ер жетіп, қыздар бой жетіп қалған-ды. Апа мен жезденің ұдайы алғаусыз көрсеткен қамқорлығының арқасында олар да оқыды, тоқыды. Ешкімнен де кем қалған жоқ. Ұлдар - Зинолла, Хамидолла, Саржан мен Бержан өз кезеңдерімен шаңырақтарын көтерді, соңынан ерген жалғыз түйір қызғалдағы - Талжібегі тұрмыс құрды. Әр қайсысы әр салада өздері қалаған орындарын тауып, «кетігі табылған дүниеге» бір-бір кірпіш болып қаланды. Халық айтса, қашан да қалыс айтқан ба? «Жезденің жақсысы - әкедей» деген осы екен ғой. Мұны елгезек балдыздар да жастайынан жете сезініп өскен. Сонда да алдарындағы асқар тауы іспетті болған - Жібек апаның орны олар үшін мүлдем бөлек-ті. Әр келген сайын оларға туған анасындай болып көл-көсір мейірімін төгіп, айналып толғанатын, қажет болғанда алдағы жарқын жолдарын көрсетіп отыратын, жүрегі сүйіспеншілікке, жанарлары мейірімге толы ақ пейілді апа емес пе еді ол? Міне, енді сол апаның орны немен толар? Бұл дүниеде ондай құдірет, ондай ғаламат құбылыс жоқ қой әлі. Және болған да емес. Бәлкім, болмайтында шығар.

	Өзінің елден ерек жақсылығының арқасында Жібек Ерғазықызы Тәжімұратова қастың қағуындай аз ғана ғұмырында бірнеше мәрте ауылдық, аудандық Кеңестерінің депутаты да болып сайланған. Қоғамдық негізде Сағыз селолық Ардагерлер Кеңесі төрағасының орынбасары міндетін де атқарған еді. Осы ортада ол кейінгі жас ұрпақ тәрбиесі жайында да талай рет жұрт көңілінен шығатын ұсыныс-тілектерін енгізіп, өзі де олардың ойдағыдай орындалуына белсене үлес қосып, қатысып жүретін.

	Иә, Құлекең мен Жібектің өз тағдырларын қосқанына да, міне биыл 45 жылдың жүзі болған екен. Соншама жыл ол екеуі айдыны шалқыған Бақыттың шалқар теңізінде алаңсыз шомылып жүріп еді. Бірінде жоқты бірінен тапқан. Бірін бірі толықтыра да білген. Кейде түздегі жұмысынан кештетіп, шаршап, шалдығып Құлекең үйге жеткенінде үйде оны толған айдай толықсып, ас-суын әзірлеп, сүйікті серігінің көңілін тауып, сұлу Жібегі қарсы алатын. Сонда отағасының түзден шаршап келген көңілі бірден жаймашуақ жазға айналып жүре беруші еді. Енді қайтер?

	Әрине, жазымышқа көнер де. Дегенмен, екеуі бірге өткізген осыншама мағыналы да шексіз бақытқа толы болған өмірлеріне еш өкінбейді де. Өйткені, екеуі бірлесіп бірінен бірі өтетін сайдың тасындай, алтын асықтай екі ұлын тәрбиелеп өсірді. Алмастың сынығындай, күмістің тұнығындай қызғалдақ қыздарын жемістің шырынындай етіп, мәуелетіп бой жеткізді. Тұла бойы тұңғышы, алғыр Анары қазірде Алматы қаласында тәжірибелі теміржолшы, ол да бір өріс, бір шаңырақ. Алматының ең ежелгі бас оқу орны - Қазақ мемлекеттік университетін үздік бітірген шырайлы Шынары бүгінде математика әлемінің ғұламасы, ғылым кандидаты әрі кафедра меңгерушісі. Сол сияқты, Сандуғашы да одан қалыспаған. Ол да ғаламдүниесі мен жаратылыс құпияларын және заңдылықтарын терең зерделей зерттеп жүрген жас ғалым-физик. Апасы тәрізді ол да ағылшын тілінде тап-таза сайрап тұр. Сәт сайын ол арнайы тапсырыстармен шет елдерде жиі-жиі болып, тап-таза ағылшын тілінде тамаша мазмұнды баяндамаларын жасап тұрады. Қазірде ол өзі қызмет істеп жүрген оқу орнында белгілі профессор, «Кулондық логорифм және идеял емес плазманың кенетикалық қасиеттері» деп аталатын үлкен саланы қозғайтын тақырыпта докторлық диссертациясын жазу үстінде. Қайнары да сонау 1995 жылы Алматының Қаныш Сәтбаев атындағы политехникалық университетін мұнай-газ өнімдерін жайғастыру мамандығы бойынша үздік бітірген болатын. Сол кезден бері ол да Қызылқоға топырағында тұңғыш рет ашылған «Қайнармұнайгаз» мұнай-газ өндіру басқармасында жиырма жыл бойына үздіксіз жемісті жұмыс істеп келеді. Ол әуелі қатардағы оператор, кейін цех бастығы болған. Ал, бүгінде осы кәсіпорынның бас инженері, яғни екінші басшысы. Алматыдағы халықаралық қатынастар университетінің түлегі Ләззәты да қазірде өз мамандығы бойынша банк саласының білгірі болып жүр. Ал, сүйікті кенжетайы - Қайсары болса ол да мұнай-газ өнімдерін жайғастырушы маман. Кезінде ол Алматы қаласында тұңғыш рет ашылған Қазақстан-Британ университетінің алғашқы түлектерінің бірі болды. Міне, бүгінде осы балалардың бәрі де өздері еңбек етіп жүрген ортаның жарқыраған гүлі, мақтауға да, мақтаныш етуге де лайықты мамандары. Құлекең олар жайында «балаларым - мақтанышым!» деп бекерге айтпайды екен. Демек, Құлекең оларды орынды мақтан етеді, балаларының әрбір жеткен жетістіктеріне көңілі толып, марқайып, масаттанады. Иә, шынында да айтса, айтқандай-ақ емес пе?!

	Ұлдары мен қыздарының осындай ел сенімін ақтаған шетінен білікті де жұрт сүйсінетіндей ұландар болып өсуіне, өмірден өз жолдарын тапқан үлкен жүректі азаматтар болып жетілуіне әке мен ананың, әсіресе Жібектің сіңірген еңбегі өте-мөте өлшеусіз еді. Ол балаларының әрқайсысын қазақ айтқандай «өз қолдары өз ауыздарына жететіндей етіп» өз бойындағы бар асыл қасиетін, бар нәрін берді. Оларды өмірге бейім, қандай қиындықты да тосылмай көтере де, жеңе де білетін мейлінше зейінді де зерек, зерделі етіп жетілдірді. Басқаша айтқанда, ол өзінің бұл пәнидегі тек бас әріптермен ғана жазылатын АНА дейтін ардақты атына лайық өз парызын толығымен орындаған еді. Ал, оның қолынан кезінде берісі Қызылқоға, әрісі Атырау ғана емес, тіпті сонау Алматы мен Астанадан келген не бір үлкен басшы азаматтар да талай рет дәм татып,шексіз риза болып аттанған-ды. Енді мұндай асыл жанның орны әрқашан да толмай, үнемі де ойсырай, жетіспей тұрары анық. Мұны мен ең шынайы досы және қатар жүрген құрдасы ретінде шын жүрегімнен, алғаусыз ақ көңіліммен айтып отырмын.

	Ой, жалған-ай! Жібек десе, Жібек еді-ау ол!

	Атырау қаласы

	Сағыз селосы





ПЛАЗМА «ПАТШАЙЫМЫ»




	Бұл ғылымның құдіретінде шек бар ма? Сандуғаш өзі ойлап тапқан бүкіл ғаламдық плазмалық жаңа компьютеріне көзі тоймай сүйсіне қарай отырып, оны дереу іске қосуға асықты.

	Бұл әйгілі Медеу шатқалының қатарындағы биік таудың басына орнатылған, сыртынан бір қарағанда кәдімгі обсерваторияға ұқсайтын ғажайып бір қондырғы болатын. Екі қабатты үйдің жанында тұрған осынау әйдік үлкен, бірнеше қабатты тым қалың ойық лупалардан тұратын, аспанға қарай бағытталған қозғалмалы алып техника үй ішіне қойылған арнайы компьютерлік құрылғымен басқарылатындай етіп құрастырылған. Оның обсерваторияға қарағандағы өзгеше ерекшелігі сол - ол іштегі жаңа компьютердің көмегімен алыс ғарышқа қарай бөлекше қасиеті бар жай көзге көрінбейтін ультракүлгін сәулелерін бағыттау арқылы сонау зәулім бос кеңістіктегі орналасқан плазма тозаңдарына әсер ете алатындай қуаттылығы еді. Мұндай таңғажайып жаңалықты Сандуғаш жуырда ғана жасап аяқтаған болатын. Міне, енді сол жұмысқа қосуға дайын тұр.

	Сандуғаш өз жаңалығын басқа ғалымдар алдына ұсынбай тұрып, әуелі соңғы рет өзі көріп алмақшы ниетпен алдындағы зор экраны бар ультракүлгін түс беретін жарықтандырғыш қондырғыны іске қосты. Оны сонау алыс ғалам түкпіріндегі қызыл шар - Марс планетасына қарай бағыттады. Содан кейін компьютер тетігін басып, ультракүлгін сәулесіарқылы ғарыш кеңістігіндегі плазма шоғырларына біртіндеп әсер ете бастады. Кенет, оның көз алдындағы үлкен экран бетінде бұл кезге дейін өмірде мүлдем болып көрмеген таңғажайып оғаш құбылыстар жүзеге аса бастады. Ғалым қыздың алдындағы аса ауқымды мөлдір экраннан әуелі алыс аспан түкпіріндегі плазма тозаңдарының түйдектеліп, қою шумақтарға айналып, жинақтала бастағанын байқады. Сосын экран бетінде мил-лиондаған әр түрлі жарықтар, метеориттер мен жұлдыздар бұған қарай орасан зор жылдамдықпен ағылып, құйылып келе жатқандай болыпкөрінді. Содан соң бірте бірте алыстағы алып планетаның сұрғылт бейнесі пайда бола бастап, ол тез-тез ұлғайып, айқындала түсті. Сандуғаш ғаламдық компьютерді басқаратын тетіктерді басу арқылы әлгі алып бейнені тағы да одан әрі де жақындата түсіп, оның айқындылығын күшейтті. Кенет мұның көз алдында ешқандай да бір тіршілік белгісі жоқ ұзыннан ұзақ шұбалып жатқан өте бір сүреңсіз қоңыр түсті таулар мен терең шатқалдар, сахара тәрізді бос кеңістіктер пайда бола кетті. Қыздың көңілі бірден мүлдем пәс болып, төмен түсіп қалды. Тіпті, ең болмаса қыбырлап жүрген бір тіршіліктің белгісі білінсейші. «Сонда жер бетіндегі адамдардың болашақта қоныс аудармақшы болып, соншама ынтығып жүрген жаңа алып планетасының сиқы осындай-ақ болғаны ма?» деген көңілсіз ой билеп алды оны. Оның осылай ойлай бастауы-ақ мұң екен, кенет:

	- Ей, Сандуғаш, тұрсаңшы енді, сағат жеті болып қалыпты ғой. Сен бүгін Тілекқабыл Сәбитұлына ертерек барып жолығуым керек деп отырған жоқ па едің кеше, - деген жатақхана бөлмесінде өзімен бірге тұрып, университеттің жоғарғы курсында оқып жатқан туған әпкесі Шынардың даусынан ол кілт шошып оянып кетті. Ояна салып, бір түрлімеңіреу адамдай сағатына қарап, айналасына алақтаған Сандуғаш әлі де ештеңеге түсінбей біраз отырып қалды.

	Бұл орналасқан жатақхана бөлмесінің күнделікті көрінісі. Терезе алдында Іңкәр айнаға қарап, қайта-қайта шашын тарап, сәнденіп отыр. Сәуле әлде бір кітаптан күнделікті дәптеріне бірдеңелерді түртіп алуда. Жаңагүл шай қойып жүр. Сонда барып, кенет Сандуғаш бір мезгілде шек сілесі қатып күле жөнелмесі бар ма. Қасындағы әпкесі мен құрбы қыздары бұған әнтек жалт қарап, аң таң болды.

	- Ей, Сандуғаш, не болды саған? Неге күліп отырсың? Әлде ойыңа бір нәрселер түсіп кетті ме?

	Сандуғаштың одан сайын шек сілесі қатып, үзіле түсті.

	- Қыздар, мен бір қыз-з-ық түс көрдім.

	Біресе күліп, біресе бастырмалата сөйлей бастаған Сандуғаш құрбыларына өзінің көрген түсін айтып, тауыса алмай жатыр.

	- Әй, бәсе. Сандуғаш, осы плазма жайындағы қайдағы бір ойлар сенің басыңды әбден айналдырып алған-ау деймін. Жүгір онан да, Тілекқабыл ағаң күтіп отырған болар қазір.

	Сандуғаш апыл-ғұпыл шай ауыз тие салып, тез-тез киініп, университетке қарай жүгіре жөнелді.

	ххх

	Тілекқабыл Сәбитұлы кабинетіне әдеттегідей ертерек келіп, бірқатар қағаздарын қарап отыр екен. Ол алдындағы қағазынан басын әнтек көтеріп алып, есік қағып кірген сүйікті шәкіртіне жылышырай білдіре, алдындағы орындықты нұсқап, отыруға ишарат етті. Сөйтті де ол әңгімесін көпке созып жатпастан айтар ойын бірден сабақтап әкеткен.

	- Кел, Сандуғаш, сенімен көптен бері бір аса маңызды мәселе жайында сөйлескелі жүр едім. Өзің де білесің, плазма физикасы физика ғылымдарының ішіндегі оның ең маңызды саласы болып табылады ғой. Тіпті, көптеген астрофизикалық құбылыстардың ішінде де осы плазмада жүретін процестерді түбегейлі зерттеу бүгінгі таңда ерекше маңызға ие болып отыр. Яғни, гравитация теориясымен қатар, плазма физикасы астрофизикалық және ғарыштық зерттеулер саласы бойынша ең іргелі зерттеулердің бірден бір ғылыми негізі екенінде ешбір сөз жоқ. Әрине, бұл мәселе жайында тұшымды еңбектер мүлдем жоқ деуге де болмас. Солай десек те, егер тереңірек зерттей түссек, көптеген қызықты жайларға көзімізді жеткізіп, тың нәтижелер алатынымызға және бұл істі жүзеге асыру сенің қолыңнан келетініне мен толық сенемін. Сенің кулондық логарифмге қатысты алған нәтижелерің және теориялық пайымдарың біраздан бері менің назарымды қатты аударып келеді. Сенің бұл саладағы талпынысың біздің осыған дейінгі басқа әдістермен алған плазманың негізгі сипаттамаларын тез алуға көмектеседі-ау деген ойға жетелеп, қатты үміттендіріп те жүр. Сондықтан да, бүгін мен саған өзіңнің сол біраздан бергі шұғылданып жүрген тақырыбың бойынша әлде де тереңірек айналысыңқырап, одан әрі де өрбітіңкіреп көрсең қайтеді деп айтқалы отыр едім. Қалай қарайсың? Бұл жайында өзің де ойланып көрген жоқ па едің? Мүмкін, бұл сенің болашақтағы айналысатын ғылыми диссер-тацияңа да таптырмайтын бірден бір тақырып болып қалуы әбден ғажап емес қой. Оның тақырыбын «Кулондық логарифм және идеал емес плаз-маның кинетикалық қасиеттері» деп қойсақ, тіпті тамаша емес пе, ә?

	Бұл мәселеге бұрын назар аударып көрген ғалымдарымыз үшін плазманың топтық және кванттық қасиеттері олардың экспериментік зерттеулерінде жүйе сипаттамаларына қалай әсер ететіні және сол бойынша теорияны құрастыруда оны қалай ескеру керек екені де көпке дейін түсініксіз болып келіп еді ғой. Мәселен, қазіргі кезге дейінгі бізге белгілі болып келген тозаңды плазманың өзі туралы-ақ айтып көрейікші. Ол құрамында конденсацияланған заттың микронды бөлшектері бар иондалған газ ғой. Рас, плазма көлеміне тозаңды бөлшектер сырттан да түсуі әбден мүмкін. Бірақ, көп жағдайда әртүрлі процесстер кезінде ол кейде өздігінен де пайда бола алады емес пе? Тозаңды бөлшектер өлшемдері салыстырмалы түрде өте үлкен болатындықтан, олар плазма электрондары мен иондарын өзіне тарту арқылы орасан зор зарядқа ие болады. Ал, ондай жағдайлар біздің айналамыздағы қоршаған ортамыздың өзінде де, табиғатта да тым жетерлік емес пе? Олар, тіпті, ғаламшар сақиналарында, кометалардың құйрықтарында, немесе жұлдызаралық бұлттарда да бар. Сонымен қатар, бұл технологиялық қондырғыларда да термоядролық синтез бен микроэлектроника бұйымдарының өндірістерінде де бар екені бүгінде дәлелденген. Ал, мұның бәрі ғылымға зерттеу үшін ең аса қажетті, әбден сұранып тұрған құпия құбылыстар емес пе?

	Сандуғаш «осы ағай менің ойымды қайдан ғана оқып қойды екен» дегендей ұстазына сәл ғана күлімсірей қарап:

	- Жарайды, аға, мен де кейбір тәжірибелер жүргізген кезімде плазманың осы кинетикалық қасиеттері жайында жиі-жиі ойға беріліп жүрген едім. Енді бұл жайында нақтырақ шұғылданатын болдым ғой. Рахмет ағай, маған үлкен сенім артқаныңызға.

	Сандуғаш ұстазының алдынан үлкен бір жігерленіс сезіммен сыртқакөңілді күймен шықты.

	Бұл тоқсаныншы жылдардың аяқ кезі болатын...



	ххх



	Сандуғаш физикаға мектепте жүрген кезінен-ақ айрықша ынта қойып жүретін. Сол кезде оны бұл пәнге ерекше қызықтырып, еліктірген мектептегі ұстаз ағайы Абдолқайыр Молдашев еді. (Үлкен өкінішке орай ол кейінгі кезде жоғарыдағы басшылардың жұмсауымен мемлекеттік қызметке ауысып кетіпті.) Сол кезден бастап Сандуғаш табиғаттың барлық тылсым құбылыстарына да үнемі ерекше мән беріп жүруге тырысатын болды. Біресе жанға жайлы болып жай ғана есіп тұратын самал жел, біресе дүниені аяусыз аударып төңкеріп, айналаны астан-кестен әлекке салатын алай-дүлей дауыл, сол сияқты жер бетіндегі бүкіл тіршілік атаулыға өмірлік тыныс болатын кәусәр ауа, жаңбыр мен қар, тіпті аяғыңның астындағы кедір-бұдыр жердің бетімен қозғалудың өзі де әлде бір тылсым заңдылықтарға бағынышты екенін ол іштей сезінетін.

	Біз миллиондаған ғасырлар бойы үстінде тұрып, өмір сүріп келе жатқан мынау жұмыр жердің өзі де кейде оған бір тірі тіршілік иесі тәрізді болып көрінетін. Бүкіл тірі дүниеге Бесік болған Жер Ана кейде оған тыныс алып тұрған алып жануар сияқты болып сезілетін. Тіпті, оның терең тұңғиық қойнауындағы ыстық «жүрегі» қатты-қатты соғып кеткен бір шақтарында жер бетіндегі құзарлы-шыңды биік-биік таулары оқыс қозғалып кетіп, отты лавалардан тұратын оның ыстық «қаны» керней, ішіне сыймай жоғары қарай қатты шапшып шығып, вулкан болып атқылайтын шығар деп те ойлайтын. Содан да болар, осынау жұмбағы көп таңғажайып әлемді тезірек тану мақсатымен ол мектепті бітіре салып-ақ, жоғары оқу орнына барған кезінде физика әлемін бірден таңдаған.

	Мұның бағына оның алдынан университеттің қабылдау коммиссиясына басшылық жасап, оларды Атырау қаласына басқарып алып келген жас ғалым, қазірде осы бір негізгі маңызды салаға жетекшілік етіп, өз соңына сандаған талантты да дарынды студенттерін ерте біліп келе жатқан және бірнеше ғылым докторлары мен кандидаттарының диссертацияларын қорғауларына білікті жетекші бола білген физика және математика ғылымдарының докторы, республикаға белгілі үлкен ғалым Тілекқабыл Сәбитұлы Рамазановтың кездесуі ол үшін үлкен бақыт болған еді.

	Университетке бір сабақтан ғана емтихан тапсырып түсіп, осы бір сан салалы үлкен ғылымға барлық ынты-шынтысымен құлай ден қойған Сандуғаш сол бір күндерден бастап жарғақ құлағы жастыққа тимей, уақытпен санаспай беріле оқып әрі ізденіп жұмыс істеді. Университетті қызыл дипломмен тәмамдауына байланысты оқу орны басшыларының қалауымен аспирантурада қалдырылған ол бір мезгіл студенттер алдында физика әлемінен өзінің қызықты дәрістерін оқыса, ал қалған бос уақыттарында ол әрдайым да қасындағы ой-армандары бір арнада тоғысқан құрбы-достарымен бірге ұдайы «қамалып алып» қызықты теориялық жұмыстарын компьютерде моделдеу үшін лабораториясынан шықпады. Сол күндерден бастап физика әлемінің неше бір тылсым құпия жұмбақтары оған барған сайын бір есіктен кейін бір есігін ашып, оны бір тереңінен кейін бір тереңіне сүңгіте, жетелеп тарта берген еді. Бұрын ол үшін физика тек жай ғана физика пәні ғана болса, ол енді өмір туралы жаңа ғылыми ұғымдар мен заңдылықтардың жаңа «алтын кілттерін» ашып беретін әлі де құпия жұмбақтары мен заңдылықтары мол кең ауқымды ғылым екенін тани бастады. Әйтсе де, ол кезде әлі де болса плазма физикасы жайындағы өз түкпірінде жаңадан бүршік жарып, көктей бастаған таным мен теориялардың өзінің бұдан былайғы өміріне үлкен қабырғалы өзгерістер әкелетінін ол әлі толық біле де қойған жоқ еді.

	Сөйтіп, мұндағы Сандуғаш өмірі күн санап емес, сағат санап дерлік өзгерістерге түсіп жатты. Әдетте бұрынғы жас қыздар мен бозбала жігіттер кинотеатрлар мен парктерден шықпай, өмірлерін тек қызықтауға ғана арнайтын болса, Сандуғаш үнемі де кітапханадан шықпады. Ал, қолы бос мезгілдерінде бірге жүрген достарымен бірге физиканың сан саласы жайындағы қызықты пікірталастарын өрбітетін. Өйткені, ол және онымен бірге жұмыс істеп жүрген бірқатар достары бұл кезде материяның төртінші күйі болып табылатын плазманың іргелі қасиеттерін зерттеумен және сол арқылы түрлі экономикалық салаларға арналған қазіргі заманғыплазма технологияларының ғылыми негіздерін жасақтаудың жаңа бір ғылыми жолдарын іздеумен табандап шұғылданып, бұл іске шындап кіріскен еді.

	- Плазма дегеннің не екенін барша көпшілік тегі, әлі біле бермейді де ғой. Халық білсе, тек мына күнделікті өмірдегі қолданылып жүрген қазіргі теледидарлар мен плазмалық экрандарды ғана білетін шығар, - дейтін ғылым жолында өзімен бірге ізденіп жүрген құрбысы Қарлығаш сондайда.

	- Иә, оның рас. Бірақ, плазмалық күйдің біздің алып әлемнің көрінетін бөлігінің 99 пайызында - сонау жұлдыздарда және алыстағы газ тұмандықтарында, сондай-ақ жұлдызаралық, планетаралық кеңістіктерде де кездесетінін біздің өзіміз де енді, онымен нақты айналысқан кезде ғана жете біліп жүрген жоқпыз ба, - дейді оған жауап ретінде Сандуғаш.

	- Қазіргі көптеген жоғары технологиялардың өзі де негізінен плазмалы болып табылады емес пе? Әлемнің жетекші ғылыми-зерттеу орталықтарының өзі де қазір сондықтан да, плазманың осы қасиеттерін жете зерттеуге арнап отыр ғой. Өйткені, бұл қазіргі қоғамның ең өзекті мәселелерінің бірі. Ал, бұл ең алдымен энергетика мәселесі. Қазірдің өзінде адамзат қоғамы қазбалы отындардың сарқылу мәселесімен кездесіп отыр. Осымен байланысты болашақта жер бетіндегі отындар ресурсы таусылған кезде термоядролық синтез арқылы энергетикалық мәселелерді түбегейлі шешу өте-мөте маңызды бола түспек. Бұған қажетті үдеткіштердің сан алуан түрі қазірдің өзінде әлемнің көптеген лабораторияларында жұмыс істеп те тұр, - дейтін жас ғалым қыз терең толғана түсіп.

	Сандуғашты кейде соңғы кездерде жер-жерде болып жатқан ауа райындағы қолайсыздықтар, дүлей құбылыстар мен аумалы-төкпелі оғаш жағдайлар да толғандыра беретін. Әсіресе, оның туған өлкесі - Атырауы мен Оралдағы, тіпті Алматының өзін де соңғы мезгілдерде мезгіл-мезгіл қатты састырып жүрген қара дауылдар мен ұзаққа созылатын дүлей нөсер жауындардың салдарынан тұрғындардың көптеп зардап шегетіні ойынан шықпайтын болған. «Біз ғой қазір ғылымды тереңдеп меңгеру үстіндеміз. Қолымыздан бәрі де келеді. Біз сонау ғарышқа корабльдерді де ұшырдық. Біз жер бетіндегі бүкіл қазба байлықтар мен жеті қат жер қойнауын да, қандай-қандай тереңдіктегі қатпарларды да сол ғарышта ұшып жүрген корабльдер арқылы жете зерттеп, айқын көре алатын болдық. Ендеше, біз болашақта мұндай құбылыстарды неге өзіміздің қалағанымыздай етіп бағындыра алмаймыз. Немесе, неге бағындыруға тырыспаймыз?» деп ойланатын. «Әй, бірақ, бір кезде оған да кезек жетер-ау. Ал, әзірге мына қолға алған ісімізді жеріне жеткізіп алайықшы, әуелі!» дейтін сосын.

	Осылайша ғалым қыздың басқа адамдардың өміріне мүлдем ұқсамайтын, таңғажайып ертегі тәріздес аса қауырт та қарбалас өмірі жалғаса берген. Оның көшеде де, тіпті құрбы қыздарымен де арада ешбір ісі болмады. Ол тек қолға алған өзінің плазма төңірегіндегі маңызды тақырыбы бойынша диссертациясын жазумен ғана айналысты. Тәжірибелік жұмыстарды компьютерлік моделдеумен үнемі лабораториясынан да шықпады. Сөйтіп, 2001 жылғы ақпан айының бел ортасында ол өзінің алғашқы диссертациясын ойдағыдай тәмәмдап, қорғап шыққан еді.

	- Бұл ең соңғы шыққан биік шыңың емес, қарағым. Ғылым жолындағы алғашқы сүрлеу соқпағың енді ғана басталды. Ал, сенің қолға алған тақырыбың өте күрделі де тым ауқымды. Және де бұл болашақ үшін де аса маңызды іс. Сондықтан да, бұл тақырыпты әлі де кеңейте беру қажет. Зерттеңкірей түсу керек. Солай ма, қызым? - деген еді сонда сүйікті ұстазы Тілекқабыл Сәбитұлы Рамазанов ағасы.

	- Әрине, ағай, - деп жауап қатқан Сандуғаш.



	ххх



	Осылайша зымырап арада бірнеше жылдар да зу етіп өте шыққан. Жас ғалым қыз Сандуғаштың да өмірінде айтарлықтай түбірлі өзгерістер болған. Оңтүстіктің өзімен бірге оқыған Ардақ есімді әдемі жігітімен тұрмыс құрып, Нұрғалам, Жұлдыз, Ильнара атты бір ұлы мен екі қызы да өмірге келген. Бұл кезде ғалым қыз өзі оқып бітірген университеттің физика кафедрасы меңгерушісінің орынбасары болып, қызмет істей бастаған.

	Бір күні бұл қызмет істеп жүрген университетке аса жағымды бір қуанышты хабар келді. Бұлардың тоқсаныншы жылдардың аяғынан бергі бір топ ғалымдар болып зерттеу жүргізіп жүрген ғылыми тақырыбы, яғни Тілекқабыл Сәбитұлының басшылығымен Сандуғаштың және М.Т.Ғабдуллин, Қ.Н.Жұмағұлова, М.Қ.Досболаев, сондай-ақ Т.Ә.Қожамқұловтармен бірге зерттеп, жуырда ғана аяқтаған «Плазманың кванттық және топтық қасиеттері: жаңа технологиялардың теориялық негіздері» деп аталатын тақырыптағы еңбегі Қазақстан Республикасының ғылым мен техника саласындағы Мемлекеттік сыйлығына ұсынылған екен. Сөйтіп, көп ұзамай-ақ сүйікті ұстазы Тілекқабыл Сәбитұлымен және басқа да аталған жолдастарымен бірге Сандуғаш Құлмағанбетқызы Қоданова да Астана қаласына жол тартты.

	Елбасы қабылдауында болған Сандуғаш сол бір аса ерекше тебіреністісәтті еш уақытта да есінен шығара қоймас сірә. Үлкен де кең сарайдай тып-тыныш, атшаптырым үлкен залдың іші халыққа лық толған. Шақырылған адамдар бірінен кейін бірі Елбасының алдына барып, сыйлықтарын алып, қуанып шығып жатыр. Бір мезгілде кезек бұған да келді:

	- Қоданова Сандуғаш Құлмағанбетқызы, Алматының Қазақ Ұлттық Мемлекеттік Университетінің физика кафедрасының профессоры, физика және математика ғылымдарының кандидаты, университеттің физика кафедрасы меңгерушісінің орынбасары, «Плазманың кванттық және топтық қасиеттері: жаңа технологиялардың теориялық негіздері» деп аталатын ұжымдық ғылыми зерттеу еңбегі үшін Қазақстан Республикасының ғылым мен техника саласындағы кезекті Мемлекеттік сыйлығын алу үшін ортаға шақырылады, - деп хабарлады микрофоннан.

	Президенттің алдына келген Сандуғаш өзінің тұла бойын ерекше бір тебіреніс сезімнің билеп алғанын сезді. Елбасы оның омырауына судай жаңа Мемлекеттік сыйлықтың белгісін қадап тұрып:

	- Сіздердің зерттеулеріңіз біздің мемлекетіміз үшін аса маңызды, өте-мөте қажетті іс болып табылады, қарағым. Сондықтан да, зерттеулеріңді одан әрі де жалғастыра беріңіздер. Біз Сіздерге алдағы уақытта да үлкен сенім мен зор үміт артамыз, - деген. Елбасының аузынан шыққан осы бір сөз Сандуғашқа берілген үлкен баға мен аманаттай және мемлекеттік тапсырмадай болып естілді.



	ххх



	Сандуғаш өзінің бойына біткен осынау зор таланты үшін ең алдымен өзін сонау Атырау облысы Қызылқоға ауданының Сағыз поселкесіндегі Кенбай орта мектебінде физикадан алғашқы рет дәріс берген ұстаз ағайы Абдолқайыр Молдашев пен Қазақ Ұлттық Университетінде оның алдынан «ҚЫЗЫР» болып жолыққан Тілекқабыл Рамазанов ағайына қарыздармын деп біледі.

	Тілекқабыл ағайы демекші, бұл кісі әрі Сандуғаштың өзімен бір облыстан, жерлес те екен. Яғни, ол да өзіміздің Құрманғазы ауданының Ганюшкино селосында өмірге келген Атыраудың өз төл тума перзенті, зор дарын иесі үлкен ғалым адам болып шықты. Физика мамандығын ерекше жанындай сүйіп, жақсы көретін ол өзінің жолын қуған әрбір шәкіртінің де кез келген шет елдік жоғары білікті мамандардан да еш кем емес бола алатындай бәсекеге қабілетті болып шығуын талап ететіндігімен ерекшеленіп көрінді. 2000 - 2006-шы жылдарға дейін ол Әл Фараби атындағы Қазақ Ұлттық Университетінде эксперименттік және теориялық физикалық ғылыми зерттеу институтының директоры болып қызмет істепті. Одан соң екі жылдай Қазақстан Республикасының білім және ғылым министрлігінің Ғылыми комитетінің төрағасы, ал соңғы жылдарда аталмыш университетке қайтадан ауысып, онда ғылыми ауқымды технологиялар мен ғылыми нәтижелерді енгізу жөніндегі, ал 2010 жылдың желтоқсан айынан бастап - осы университеттің ғылыми-инновациалық жұмыстар жөніндегі проректоры болып істеп келеді екен. Ол кісінің жетекшілігімен бір докторлық, 20 кандидаттық және төрт PhD диссертациялар қорғалыпты. Мұндай ұстаздан дәріс алу, ондай үлкен ғалым адамға шәкірт болу кез келген адамға бұйыра бермеген бақ десе де болар еді. Мұны Сандуғаш та жанымен де, тәнімен де жете сезіне білген. Сол үшін де ол осынау сүйікті ұстазының зор сенімі мен күткен үмітіне лайық болуы үшін үнемі де жатпай-тұрмай, уақытпен санаспай еңбек етіп, көздеген барлық мақсаттарды да бағындыра білуді өзіне үлкен парыз санап келеді. Жанында өзінің таңдап қосылған өмірлік серігі Ардақ Төреқұлұлы бар. Ол Сандуғаштың жай серігі ғана емес, жанұядағы үлкен тірегі, көмекшісі әрі қамқоршысы да десек артық болмайды. Ол жиі-жиі шет елдерде өтетін үлкен-үлкен ғылыми конференцияларға қатысып, ағылшын тілінде баяндамалар жасауға іс-сапарларға кеткенінде Ардақ оның жанұядағы орнын еш уақытта да жоқтатпайды. Ал, кейде жан жары Сандуғашпен бірге Ардақ та бірге барар болса, онда енесі Жұмагүл мен атасы Төреқұл да еш қабақ шытпастан балаларына сәтті сапарларын тілеп өздері құрақ ұшып, жүгіріп жүріп шығарып салады. Олар туралы Сандуғаштың өзі де шын ниетімен ағынан жарылып: «менің осындай дәрежеге жетуіме менің жолдасым мен ата-енемнің де сіңірген еңбектері өте зор. Егер де, олардың осыншалық қолдауы мен ата-аналық қамқорлық мейрімі болмағанда, мен мұндай дәрежеге жетпес те едім» деуі көп жайды аңғарқандай. Міне, сүттей ұйыған нағыз бақытты отбасы деген осындай-ақ болар.

	Сандуғаш плазма физикасы мәселелерімен айналысқалы бері талай-талай талантты құрбыларымен бірге жемісті жұмыс істеп, талай-талай қиындықтарды да, қызықты жағдайларды да бірге бөлісіп, бастан кешті. Солардың бірі Тілекқабыл Сәбитұлының жетекшілігімен физика-математика ғылымдарының докторлығы ғылыми атағын алғашқылардың бірі болып қорғаған дарынды қыз Қарлығаш Нұрманқызы Жұмағұлова болатын. Ол да бүгінде физика-техникалық факультетінің ғылым және инновациялық жұмыстары жөніндегі деканның орынбасары қызметін атқарып жүр. Сандуғаш оны тіпті студенттік кезден бері де жақсы біледіжәне онымен жатақханада да талай бірге тұрып, бірнеше ғылыми жұмыстарды да бірге атқарғанын әлі күнге дейін есінен шығарған емес..

	Тілекқабыл Сәбитұлының тағы бір алғашқы PhD студенті болған, қазіргі кезде ашық түрдегі Ұлттық нанотехнологиялық зертханасының директоры қызметін атқарып жүрген жас ғалым, физика-математика ғылымдарының кандидаты, доцент Ғабдуллин Маратбек Төлепбергенұлын да айтпай кетуге болмас. Ол да бұл күнде планетааралық ұшу мақсаттарына пайдаланылатын газ фазалы ядролық реакторлары үшін уран плазмасының термодинамикалық қасиеттерін және құрылымын талдайтын жаңа кешенді технологияны әзірлеп, ұсынуда. Мұндай жаңалықтар тек бір Қазақстанда ғана емес, бүкіл әлемде де бұрын-соңды болып көрмеген соны жаңалық екені сөзсіз.

	Сол сияқты Сандуғаш Тілекқабыл Рамазановтың және өзінің жетекшілігіммен алғашқы кандидаттық диссертациясын 2008 жылы қорғаған, бұл күнде физика-математика ғылымдарының кандидаты, доцент атанған Досболаев Мерлан Қылышұлын да қатты қадірлейді. Ол 2015 жылдың күзінде халықаралық ғарыш станциясында болып, әйгілі қазақ ғарышкері Айдын Айымбетов орындаған ғылыми-зерттеу бағдарламалық жұмыстарына бірге қатысқан. Ол онда бірнеше соны тәжірибелер жасап, энергия үнемдегіш газоразрядты жарықтандыру құрылғылары арқылы жарық шығаруды арттырудың тамаша бірегей тәсілдерін ойлап тапты. Бұдан да басқа газоразрядты тозаңды плазмада микро және нанобөлшектерді айыру технологиясы сияқты бірнеше патенті бар жұмыстарын да ойдағыдай атқаруға қол жеткізді. Осылардың бәрі де Сандуғашпен бірге, немесе оның ұстазы Тілекқабыл Рамазановтың жетекшілігімен жүзеге асырылып жатқан күрделі жұмыстар. Бұл күнде олардың жүзден астам ғылыми жұмыстары Thomson Reuters базасында жарияланған және оған деген халықаралық ынта білдірушілік те жыл сайын арта түсіп келеді. Ол аз десек, Сандуғаш және басқа барлық шәкірттер де әр кезде әлемнің әр түрлі түкпірінде болып, плазма физикасына қатысты өтіп жатқан үлкен-үлкен аса маңызды конференцияларға қатысып, өз жетістіктерін жеріне жеткізе баяндап та жүр.

	Сандуғаш қазіргі кезде өз шәкірттерімен бірге кейбір газоразрядты тозаңды плазмада күрделі құрамды плазманың қасиеттерін компьютерлік моделдеуге арнап атқаруда. Осы бағытта арнайы жұмыс істеп жүрген оның бір PhD докторанты Бастықова Нұрия Хамитқызы да өзінің диссертациясын 2015 жылдың соңында қорғаған. Олардың бірігіп жазған термоядролық реактордағы тозаңды плазманың кинетикалық және динамикалық қасиеттерін зерттеудің нәтижелері туралы бірнеше ғылыми мақалалары да жарыққа шықты. Бұл жұмыс қазір де жемісті жалғастырылып келеді.

	Сандуғаштың екінші докторанты Исанова Мөлдір Кеңесқызы да өзінің инерциялы термоядролық синтездің динамикалық қасиеттері жөніндегі PhD диссертациясын биылғы күзде қорғамақшы. Оның екінші ғылыми жетекшісі-Германияның, Дармштадт қаласындағы неміс физигі- профессор Дитер Хоффманн.

	Сандуғаш соңғы он жылдың ішінде бірнеше елдерде - соның ішінде Италия, Швеция, Германия, Испания, Португалия, Румыния, Жапония, Индия және Қытай мен Ресей мемлекеттеріне бірнеше реттен болып, халықаралық конференцияларда ағылшын тілінде маңызды баяндамалар жасады. Аталған елдерде ол тек өз нәтижелерін ғана баяндап қоймай, басқа ғалымдардың да тың жұмыстарымен танысып, жаңа идеяларды туындатуға деген ынтасын арттыра түсті.

	Иә, адал еңбек еткен адамға бақыт өзі келеді дейді білетіндер. Бұл сөзімізге де «су жаңа» дәлеліміз бар. Күні кеше ғана Қазақстан Республикасының Білім және ғылым министрінің шешімімен Сандуғаштың кеудесіне тағы да бір үлкен марапат - «Академиялық адалдығы үшін» медалі тағылды. Бұл медал оған өткен жылғы Қазақ елі бойынша профессор ғылыми атағын алған ғалымдардың ішіндегі рейтингісі ең жоғары, (яғни Tomson Reuters базасында бірнеше ғылыми маңызды мақалалар жариялаған еңбегі үшін) маман ретінде танылуына байланысты беріліп отыр. Бұл марапат 2015 жылдың қорытындысы бойынша үштен артық ғылыми мақаласын жариялаған тек үш ғалымға ғана берілуі керек еді. Ал, Сандуғаш аталмыш базада осы кезге дейін 22 мақаласын жариялап та үлгерген болатын.

	Сандуғаштың осы орайда өкінетін бір тұсы да бар. Ол «менің профессор атағын ертерек алуыма да болатын еді. Үлкен өкінішке орай «Ғылым туралы» заң бойынша доцент атағын алғаннан кейін ең кем дегенде 5 жылдық еңбек өтілімі болуы керек екен. Сол ережеге байланысты менің профессорлық атақты бірнеше жыл бойы күте тұруыма тура келді. Әйтпесе, анам да оны көріп кетер еді ғой» деп мұңаяды ғалым қыз оңашада.

	Иә, «ата көрген оқ жонар, ана көрген тон пішер» дейді ғой дана қазақ. Бұл күнде жасы жетпіске толған Құлмағанбеттей әкенің аялы алақанынан қарлығаш болып пыр етіп ұшып, өз балапандарына жанының жылуынғана емес, алтын күннің нұрындай ыстық мейірімінің шуағын да құйып, еңбекқор да табанды етіп тәрбиелеп өсірген Жібек Ерғазықызындай ананың көзі емес деп кім айта алар оны. Оның сүйікті ұстазы Тілекқабыл ағайы айтқанындай бұл Сандуғаштың ең соңғы жеткен биігі, шыққан шыңы ғана емес. Оның жетер биіктері әлі де болса алда деуге болады. Ал, ол биіктер бүгінгі «Плазма патшайымы» деген атаққа лайық бола бастаған Сандуғаш Құлмағанбетқызының тек бір өзін ғана емес, болашақта біздің бүкіл кең байтақ елімізді де ең биік шырқау шыңдарына бірге көтеретін жемісті жол болары сөзсіз деп ойлаймын.

	Атырау қаласы





КӨЗДЕН КЕТКЕНІМЕН ДЕ КӨҢІЛДЕН ӨШПЕСІН




	Қызылқоға аудандық «Қызылқоға» газетінің 2014 жылғы 17 сәуірдегі №15 санында жарияланған белгілі филолог, мемлекеттік қызметтің айтулы ардагері Төлеп Мұсаұлы Тілегеновтің «Сіз қай көшеде тұрасыз?..» деп аталатын мақаласын оқып шығып, жүрегіме бір тікенек қадалып кеткендей ауыр сезімде қалғанымды жасырмаймын. Бұл жерде Төкеп ағамыз «бұл жолы аталмыш мақаланы қате жазған екен» дегендей ұғым тумауға тиіс. Жастайынан білімге шөліркей келіп бас қойып, құныға сусындап, қазақтың ҚазГУ тәрізді сол кездегі ең бас жоғары оқу орнын үздік тәмамдап, шәкірттеріне сүйікті ұстаз болған, партия қызметінің қанігі сарбазы, шаруашылық ұжымының білікті басшысы болып қана қоймай, сонымен қатартерең саясаткер, сұңғыла әдебиетші және журналист ретінде де баршаға танылғанТөкеңнің қай уақытта да «ауырған» жерді дәл дөп басып, дұрыс мәселені қозғап, үнемі де дер мезгілінде қалам тербеп отыратынын жастайымыздан көріп өстік. Сондықтан да, мен ол кісімен «айтысқа» түсейін деген ұшқары ойдан тіпті де аулақпын. Дегенмен, менің де айтайын деген кішкене ғана уәжім бар. Ол Төкең «білмейтін» Жайылғанов Көбен ақсақал туралы еді.

	1953 жылы қазіргі Қазбек қорымы орналасқан аймақта шағын ғана елді мекен болған еді. Орталығында Зила апамыздың кішкене ғана дүкені, колхоздың темірден түйін түйетін Мұқамбет Қожахметұлының ұстаханасы бар ауылдың айналасында мал баққан шаруалардың үйлері де тым алыс емес-ті. Сол жерде Қамыскөл бастауыш мектебі де орналасқан болатын. Жайылғанов Көбен ақсақал осы мектепте директор болды. Сол кездің өзінде-ақ ол жасы алпысқа жуықтап қалса да соғыстан кейінгі жүдеген-жадаған ауылдың ең жақын қамқоры да, ағартушысы да, білім бұлағымен енді ғана сусындай бастаған біз сияқты сарыауыз балапандар үшін ғұлама ұстаз болғанын әлі күнге дейін ұмытқаным жоқ. Несін жасырайын, талай тамаша ұстаздың да, мұғалімдердің де алдынан өттік қой. Оқушылардың алдына келіп, күнделікті пәндік сабақтарын өткізіп беріп, «міндеттерін атқарған» мұғалімдер де аз болған жоқ. Солай бола тұрса да олар да өздерінің біршама еңбектерімен біздің есімізде қалды. Олардың бәрін бірдей қайталап не қылайын. Мен үшін және менімен бірге Көбен атамыздың алдын көрген ондаған оқушылар үшін ол кісінің әкемізден тіпті де кем болмағанын ғана айтқым келеді. Біз оған туған баласындай болдық. Тек сол кісіні ерекше жақсы көргендіктен ғана және ол кісінің айтқан ақылдарын үнемі де тыңдап үйренгендіктен ғана біз сабақты ылғи да жақсы оқитын едік. Осы мектепте сол шақта қызмет істеген Тәжіғалиұлы Береген, Нұрышқызы Ағила деген ұстаздарымыз да ол кісіні ерекше сыйлап, құрмет тұтатынын көретінбіз. Тіпті, сол кездегі колхоз басшылары да оған жиі келіп, ақылдасып жүретіні біздің әлі күнге дейін көз алдымызда. Атамыз тек мектептегі балаларға ғана дәріс беріп қоймайтын. Оқығым келеді дейтін талай ересек адамдарды да аталмыш мектеп партасына отырғызып, ықыластана әріп тануды үйреткенін көрдік. Сондықтан да болар деп ойлаймын, атамызды бүкіл ауыл тұрғындары да өте жақсы көріп, қатты қадірлеп, сыйлайтын.

	Ол кезде байланыс, техника дегендер тым тапшы кез. Ауылда кейде қиыншылық жағдайлар туындап қалса, сенетін де ешкім жоқ. Сондай бір кездерде, талай рет көктемгі тасқын су айналамызды тұтқиылдан орап кеткен кездерінде де Көбен атамыз қызы бар, ұлы бар - бүкіл оқушыларды мойнына мінгізіп алып, арқалап, судан өткізетін. Біз оған мәз болатынбыз. Кейінірек біз Ыбырай Алтынсарин туралы оқып білдік қой. Сол кезде біз үшін Көбен атамыз да дәл сол Ыбырай Алтынсариннен де еш кем емес тәрізді болып әсер қалдырған еді.

	Біз, әрине, ол кезде тым жас болғандықтан да көп ештеңені терең біле бермейтін едік. Сөйтсек, Көбен атамыздың елеулі еңбектерін үкімет те жете бағалаған екен. Ол кісі сол бір елең-алаң шақта халық арасындағы сауатсыздықты жоюға белсене атсалысқан кісі екен. Ол сондай еңбектері үшін 1940 жылы Қазақ Кеңестік Социалистік Республикасының құрылғанына 20 жыл толуына орай еңбекшілер депутаттары Ақтөбе облыстық атқару комитетінің Құрмет Грамотасымен, 1945 жылы Кеңестер Одағы Жоғарғы Кеңесі Төралқасының Жарлығымен мерекелік «Еңбектегі Ерлігі үшін» медалімен, 1948 жылы Кеңестер Одағы Жоғарғы Кеңесі Төралқасының Жарлығымен «Еңбек Қызыл Ту» орденімен, ал 1970 жылы В.И. Лениннің туғанына 100 жыл толуына байланысты «Еңбектегі ерлігі үшін» мерекелік медалімен де марапатталыпты.

	Көбен атамыз 1896 жылы өмірге келіп, 1974 жылы қайтыс болған. 1921 жылдан 1960 жылға дейін, яғни қырық жылға жуық мұғалімдікқызметте үзбей еңбек еткен. 1937 жылдан партия мүшесі болған, сол шақтарда еліміз бойынша «Халық ағарту ісінің үздігі» белгісімен марапатталған санаулы ғана адамдардың бірі болыпты.

	Осы деректерді айта келіп, Жайылғанов Көбен атындағы көшені өзгертуді қолдамайтынымды білдіремін. Рас, ол кісі қазір өмірде жоқ. Бірақ, Көбен атамыз өмірден өткенімен де, ол кісінің есімі көңілімізден өшпегені дұрыс қой. Осыны аудан басшылығы ескерсе екен дегім келеді.





ЕСТЕН КЕТПЕЙТІН ТҰЛҒА




	Кейде бір сәттік қасқағым ғана ғұмырдың өзі де мәңгілік дастанға өзек болардай ањызға бергісіз болатыны бар. Адамның бір кемшілігі - әр кезде де үнемі дәл өз қасыңнан табылып жүретін сондай бір бірегей тағдыр иелерін дер шағында байқамай, кейін ғана оған терең мән беріп, бағалап жататыны дер едім. Дегенмен, қазақ айтқандай «ештен де кеш жақсы» дегендей о да болса, бір ғанибет іс қой. Дәл сондай бір ағып түскен жарық жұлдыздай болып, қысқа ғана ғұмыр кешіп, өзі жүрген ортасында кезінде еліне елеулі, халқына қалаулы бола білген нағыз жарқын жүректі, ай дидарлы, әрқашан да жарқырап жүретін асыл да атпал азаматтың бірі Жәлел Нарынбайұлы Сүгіров ағамыз болған еді.

	1942 жылдың нағыз қақаған қара суық қаңтарында дүниеге шыр етіп келген ол сол бір шақта күллі жарты әлемді өрттей жалмап, бар дүниеніқасіретті ауыр қара бұлтымен қаусыра шырмап келе жатқан зұлмат соғыстың ызғарлы салқынын сезбеген де еді. Оның алаңсыз балалық бал дәурен шағы cол бір қарғыс атқыр соғыстың нағыз қайнаған алапат қызу жылдарымен, ал содан соң барша Кеңестер елі бойынша сол соғыстың салдарынан әбден қирап, қаусаған бүкіл ауылдар мен қалаларды, тұралап қалған экономиканы қайта қалпына келтіруге байланысты болған не бір қиындықтарды белуардан кеше жүріп, еңбек еткен қасиетті кезеңмен тұспа тұс келген-ді. Есін жияр жимастан-ақ көздерін «тырнап ашып» өмірдің қым-қуыт арпалыстарына ерте араласып кеткен Жәлел де сол бір қиын кезеңнің кейбір сарқынды ауыртпалықтарын жастай көріп өсуіне тура келді. Көппен бірге кең байтақ Ұлы Отанды қорғауға аттанған ағайынды үш жігіт - оның әкесі Нарынбай мен немере ағалары Сағымбай және Аққанат үшеуі де майданға кеткен күйі қайтып елге оралмаған. Ауылда «көппен көрген ұлы той» дегендей белі бүгіле еңбек еткен кәрі әжесі мен анасы Ғапура ғана қанша қиындық көрсе де, қандай ауыр жұмыстар мейлінше еңселерін езіп, мүлде тұралатып жүрсе де екі балапаны - Жанұзағы мен Жәлеліне көп ауыртпалық түсірмеуге тырысып, «жетімдік тауқыметін оларға барынша сездірмейінші» деп, қолдарынан келгенінше қанаттыға қақтырмай, тұмсықтыға шоқытпай, ешкімнен де кем қалдырмай шуақты күндерге де жеткізді. Соны бар жан-тәндерімен сезініп, ерте есейген екі ұл да қос ананыңүкілі үмітін болашақта ойдағыдай ақтап шығу үшін мектепте мейлінше жақсы оқып, үлгілі оқушы атану мақсатында өздерінің бар күш-жігерлерін жұмсап-ақ баққан-ды. Ол мақсаттары да абыроймен орындалған. Мектептен соң Жанұзақ та, Жәлел де оқу оқып, білім алуға асықты. Бір жағынан ағасының қамқорлығына сүйенген әрі өзінің де етінің тірлігімен қайсарлық танытып, алға ұмтылуының арқасында Жәлел бірден облыс орталығына, яғни қазіргі Атырау қаласына келіп педагогикалық институтқа оқуға түсті. Көп ұзамай жоғары оқу орнын ойдағыдай бітіріп шыққан соң ол өзінің туған ауылына келіп, Кенбай орта мектебіне орыс тілі мен әдебиеті пәнінің мұғалімі болып орналасты. Бұл 1970-ші жылдардың іші болатын.

	Ол кез баршаға белгілі, Кеңестер Одағының бүкіл билігі Коммунистік партияның қолында тұрған шақ. Жергілікті басшы кадрларды да сол Компартияның жергілікті органдары - аудандық, облыстық партия комитеттері іріктеп, орналастырып отыратын. Сондай таңдауға бірде Кенбай орта мектебінде жоғары сынып оқушыларына сабақ беріп жүрген Жәлел Нарынбайұлы да ілікті. Өзімен бірге осы мектепте жемісті қызмет істеп жүрген Сейітов Нұрмаш Сәрсенқожаұлымен екеуі облыстық партия комитетінің кезекті бюросына да бекітілуге бірге келді. Сөйтіп, екеуі де Қызылқоға аудандық партия комитетінің жаңа нұсқаушылары болып тағайындалды. Енді екеуіне де туған еліне, өздерін тәрбиелеп өсірген туған халқына кең ауқымда қызмет істейтін шақ туған еді. Бұл кезде Қызылқоға аудандық партия комитетінің бірінші хатшысы бұрын Теңіз аудандық партия комитетінде бірінші хатшы, облыстық партия комитетінің ауыл шаруашылығы бөлімінде меңгеруші қызметтерінде болған, көпшілікке белгілі, алғыр басшы Сайфолла Сүйінов болатын.

	Бұған дейін партия, шаруашылық қызметтерінің барлық сатыларынан ойдағыдай өтіп, тәрбиеленген, шынайы өмірді көріп әбден қатайып, шынығып, шыңдалған Сайфолла аға аса талапшыл да турашыл, сонымен бірге адамдарды да жете тани білетін, өте білікті басшы еді. Сол кездерге дейін облыстың мүлдем шалғай жатқан бір түкпірі саналып келген бұл ауданға Сәкең өзінің нағыз қылшылдаған қырық бір жасында келген-ді. Бұл кезге дейін ауданды Қожантай Кенжеғалиев, Құлшәріп Өміршин, Уәли Жайықов және Өтешқали Есмағамбетов сынды партияның не бір тісқаққан «кәрі тарландары» басқарып, Қызылқоға ауданын облыстың ауыл шаруашылығы жөніндегі ең нағыз бірегей аймағы ретінде танытып та үлгерген екен. Солай бола тұрса да ауданның әлі де болса көңіл бөлетін аса өзекті проблемалары тіпті де аз еместі. Сайфолла Сүйінов ауданның бүкіл басшы кадрларын осы көкейтесті жайларды рет-ретімен шеше білуге жұмылдырған. Бұл істе басқа да атқарушы, шаруашылық органдары аппараттарының қызметкерлерімен бірге аудандық партия комитетінің нұсқаушы кадрлары да бірден бір зор рөл атқаратын. Олар барлық шаруаға да дер кезінде терең біліктілікпен жете мән беріп, нағыз партиялық көзқарас тұрғысынан қарап, атқарылып жатқан шараларды дұрыс бағалай біліп отыруға тиісті еді. Бұл істе әрбір партия қызметкері үшін тек жоғары білімнің ғана болуы тым аздық ететін. Жәлел де мұны қызметке ең алғашқы келген күнінен бастап-ақ ұққан. Ол өзінің аса сабырлы да мейлінше салқынқанды мінез-құлқының пайдасын да осы жолда көрді деуге болады. Қандай істі болса да мейлінше асықпай, әбден он ойлап, тоғыз толғап барып бір шешетін оның іскерлік қабілеті де осыдан былай бірден бірге жетіле берген. Мұны бірінші басшы да бірден байқап, жете танып-біліп, іс барысында оны одан әрі де барынша талап қоя отырып, тәрбиелей түскен-ді. Көп ұзамай оны аупарткомның ең басты, бірден бір белді бөлімі - ұйымдастыру, партиялық жұмыстары бөлімінің басшылығына ұсынды. Осылайша Жәлел Нарынбайұлы Сүгіровтіңпартия қызметіндегі өсу баспалдақтары одан әрі жалғаса түскен еді...

	- Партия қызметкері болу оңай іс емес қой. Жай қағаз жаза білу де аз, біле білсеңіз әр кездің өз уақытына сай ақылдасатын шаруаларының тақырыптарын таңдай білу өз алдына, әрбір басшы кадрмен жұмыс істей білудің өзі де үлкен өнер, зор жауапкершілікті талап ететін іс қой, - дейтін Жәкең өз жұмысының қыры мен сыры туралы шешіліп айтқан бір шақтарында. Өзі де сондай жоғары талапқа әр кез де сай болуға тырысып, үнемі де өз білімін жетілдіріп, тынымсыз ізденіп отыратын. Аупарткомның бюро мүшелерінің, немесе жай коммунистермен әңгімелескен шақтарында олардың пікірлерін әрдайым да терең жадына түйіп, тиісті қорытындылар жасап отырушы еді. Кейін ол бұрынғы басшысы жасы келіп, заңды зейнеттік демалысқа шығуына байланысты оның орнына аудандық халықтық бақылау комитетінің төрағасы қызметіне жіберілді. Ол жерде де Жәкеңнің жаңа қырлары одан әрі ашылып, халық арасындағы беделі арта, зорая түсті. Бірнеше рет аудандық партия комитетінің бюро мүшесі, аудандық Кеңестің депутаты болып сайлану құрметіне де ие болды.

	1993 жылғы Миялы селосын зор зобалаң жайға түсірген апатты оқиға баршаның да есінде болар. Көктемгі су тасқыны кезінде әншейінде өз арнасынан аз-ақ асатын Ойыл өзенінің сол жолғы «мінез-құлқы» күтпеген жерден өзгеріп, ойда жоқта тасып төгілген-ді. Бірнеше жүздеген тұрғын үйлер алапат тасқын судың салдарынан бірден жермен-жексен болып, ел сенделіп кетті, ауыл астан-кестен жайға ұшырады. Ауданның барлық бас көтерген басшы кадрлары ұйқы-күлкі дегенді ұмытып, қашан көрсең де жұмыс басынан табылып жүрді. Солардың бірі Жәлел Сүгіров еді. Ешқандай демалу дегенді мүлде білмей, тұрғын жайларынан айрылып, көңілдері жарым болып, босып жүрген халыққа қайтсем өз көмегімді тигізем, қайткенде пайда келтірем деп жарғақ құлағы жастыққа тимей шапқылап жүрген Жәлел бір күні күрт құлады. Елім деп, жерім деп, барынша адал көңілмен, аянбай беріле қызмет еткен үлкен жүректі асыл азамат, парасат иесі осылайша мезгілінен бұрын өмірден озған. Артында ұлдары мен қыздары, зар еңіреп жан жары Жанбибісі қалды. Содан бері де, міне, аққан желдей болып зымырап, жиырма жыл да өте шығыпты-ау. Зымырап жатқан уақыт-ай десейші.

	Иә, халықта «уақыт - емші» деген сөз бар. Сонда да Жәлел Нарынбайұлының орны отбасында әлі де үңірейіп тұр. Бұл күнде балалар өсті, жапырақ жайыла түсуде. Галинасы тұрмыста, Мәншугі Астанада, Мәлік Атырауда шет елдік компанияларда қызмет істейді. Жасұланыжүйрік журналист. Айбек те өз мамандығы бойынша жұмыс істеуде. Асқары заңгер, көп ұзамай жақын арада ол да үйге келін түсірмек ойы бар. Қалғандарының бәрі де үйлі-баранды. Немересі Қайсар Гумилов университетінде оқып жатыр. Әсет, Руслан, Ернар, Назерке мен Рамазан атты немерелер де Жанбибі әженің бүгінгі қуанышы мен өміріне айналған. Олар да өсіп, бірқатары еңбекке де араласып үлгерген. Бұл да болса «адамның аты өлмейді, ғалымның хаты өлмейді» дегендей Жәлел аға өмірінің де өз жалғасын тауып жатқанының бір куәсі десек болар.

	Атырау қаласы

2012 жылғы қаңтар





АСЫЛ ТЕКТІ АЗАМАТ




	1975-1980 жылдарда Қызылқоға ауданының Жанкелдин атындағы кеңшары осы аудан бойынша қой шаруашылығын өркендету жөнінен өзіндік елеулі іс-тәжірибеcі қалыптасқан біршама ірі де іргелі, бірегей ұжымдардың бірі ретінде белгілі бола бастаған кезі-тін. Шаруашылықтың сол кездегі директоры бұрын «Гурьев» асыл тұқымды қаракөл қойы зауытынында бас зоотехник болып қызмет істеп, онда айтарлықтай алғырлығымен танылған Аманғали Қалмағамбетов мұнда да мал тұқымын асылдандыру бағытына баса көңіл бөліп, сонымен қатар бұл істе кадрлардың да аса маңызды рөл атқаратындығын естен шығармай, оларды істе шыңдап, тәрбиелеп отыруды нақты жолға қоя бастаған кезі болатын. Бұл ұжымның малшылары мен мал мамандары бәрі де негізінен осы аймақтың өз жергілікті тұрғындары еді. Бәрі де кілең шетінен еңбекқор, көздерін жаста-йынан малмен ашқан адамдар болғанымен де ферма басшыларыныңдені әлі де болса орта білімді ғана мамандар болды. Директор Әбекеңді де осы жай келгелі бері үнемі де қатты толғандырып, алаңдатумен жүретін...

	1978 жыл еді. Тек осы жылы ғана бұған дейін аудандық ауыл шаруашылығы басқармасында зоотехник болып қызмет істеп жүрген жоғары білімді ғалым-зоотехник Асан Тұмашев шаруашылықтың №4 фермасына жаңадан басқарушы болып тағайындалды. Ол шақта ферма басқарушылары да әуелі аудандық партия комитетінің бюросында бекітілетін кез. Асан бұл кезде отыздағы нағыз «орда бұзатын» жасқатолған, пысық, білікті де іскер маман ретінде танылған, болашақ басшылық қызметтерге ұсыну үшін резервке қойылған есептегі кадрлардың бірі болатын. Соған да қарамастан бюро мүшелері оған түрлі-түрлі қитұрқы сұрақтарды қарша боратты-ай дейсін келіп. Шаруашылықтардағы зоотехникалық-селекциялық жұмыс-тарын жолға қоюдың жайы, бұл істегі есеп қызметі туралы, қаракөл елтірісінің сапасын арттыру бағытындағы шаралар және басқа да көптеген жайлар оның нақты жете білетін, күнделікті өзі жете шұғылданып жүрген жұмыстары бола тұрса да оныңмаңдай терін біраз тамшылатуына тура келді. Дегенмен де, ұсынылып отырған жас кадрдың жауаптары бюро мүшелерінің көңілдерінен толық шыққан-ды. Бюро бірауыздан оның кандидатурасын бекітуге деген қаулы қабылдады.

	№4 ферма Жанкелдин атындағы кеңшарының ең жауапты бөлімшесі болып саналатын. Себебі оның жері де өте кең, бір шеті аудан орталығы Миялы селосы мен Жырақұдық ауылының іргесіндегі Барлыбай және Құмқұдық учаскелерінен басталса, ал ең шалғай шеті сонау «зона аймағымен», яғни қырық жыл бойы сынақ алаңы орналасып келген Шәңгілдік және Ойтаң учаскелерімен шектесіп жататын-ды. Онда бүкіл шаруашылықтағы қойдың да ең көп бөлігі шоғырландырылған еді. Сонымен қатар, мұнда жылқы да, тіпті түйе де өсірілетін. Яғни, он мыңға тарта қой, мың жарымнан астам тоқты мен үш жүздей қошқар және сонша шамада түйе малдары бағылатын.

	Ферма Асан басқарушы болып келгеннен кейін тіпті түлей түскендей болды. Жыл сайын әр жүз аналық малдан 120-125 -тен қозы алынып, мал басын сақтау мен мемлекетке мал өнімдерін тапсырудан ылғи да алдыңғы қатарлы орындардан түспейтін болды. Әсіресе, қара түсті қаракөл қойын өсіру, қара түсті қаракөл елтірісін дайындау жөнінен шаруашылықтағы алдыңғы қатарлы бөлімше болып санала бастады.

	Бұл ферманың мал азығы қорлары негізінен аудан мен ферма орталығынан жетпіс-сексен шақырымдай қашықтықтағы Темірбай және Баба участоктерінен дайындалатын-ды. Ол аймақтың шөбі әрдайым да аса шүйгін, өте құнарлы болып келетін. Сондықтан да болар, ол жерден дайындалған азықпен қоректенген мал да үнемі көз сүйіндіретіндей қоңды болушы еді. Осындай үлкен бөлімшеге Асан тәрізді білікті маманның басқарушы болып келуі тек директор Аманғалиды ғана емес, бөлімшенің барлық малшыларын да үлкен қуанышқа бөледі. өйткені, олар Асанды бұрыннан да жақсы білетін. Себебі, Асанның әкесі марқұм Тұмаш ақсақал да, анасы Нәбия ана да бұрын осы шаруашылықта «колхоз» кезінен жұмыс істеген елге әуелден танымал, белгілі, сыйлы адамдар болатын. Асанның өзі де оқу бітіріп келгелі мұнда талай рет мал аралап, малшылар арасында жиі болған. Оны бәрі де жақсы таниды, бәрі де оны тегі асыл - «алтынның сынығы, тұлпардың тұяғы» деп біледі және сыйлайды. Сол сияқты, Асанның өзі де бұл бөлімшені «өзінің байырғы киелі туған жері, туған елі» деп санайды. Тіпті, кейбір механизаторлар мен бірқатар малшылар онымен жақын рулас ағайын да еді.

	Мал өсіру атам қазақтың ежелден шұғылданып келе жатқан байырғы төл ісі болғанымен де кейде оның да тұтқиыл қиыншы-лықтары жетіп артылып жататыны бар ғой. Кейде бұл істе ауа райының қолайсыз жағдайлары себепші болса, кейде оған адамдардың өздері де кінәлі болатыны белгілі. Ерте бастан қысқа дайындалу, қора-қопсыларды ерте көзге дейін-ақ майлап-сайлап, сапалы жөндеуді қамтамасыз ету, мал азығын дер кезінде ұйымшылдықпен дайындап, тасып алуды ұйымдастыру - бәрі-бәрі де ферма басқарушысыныңіскерлігіне көп байланысты болары ақиқат. Жұмысқа кіріскелі бері Асан Тұмашұлы бұл жағынан мүлде алдырмады десе де болады. Жарғақ құлағы мүлде жастыққа тимей, үнемі де малшылар арасында жиі болып, олардың жағдайларын біліп, уақытылы тиісті көмектерін көрсетіп отырды. Малшылардың да, мамандардың да жауапкершіліктері төмендемеулеріне тиісті мән беріп, қадағалауды күшейтті. Жұмысшы-қызметкерлердің өз міндеттерін әр уақытта да талапқа сай атқаруларын талап етті. Соның арқасында іс те оң бағытта алға басып, бұл жай аудан басшыларының да назарына іліккен. Оныњ үстіне Асанның білмейтіні жоқ, қай уақытта да не нәрседен де терең хабары бар, әсіресе жазу-сызу жағына да айтарлықтай сауатты, қандай құжатты да дайындауда ешбір қателіктерге жол бермейтін ерекше қасиеті басшыларға көп ұнайтын. Осы қасиеттері ескеріліп, ол көп ұзамай аудандық партия комитетіне нұсқаушылық қызметке алынды. Ал, кейінірек облыстық ауыл шаруашылығы басқармасына жоғарылатылған кезде де оның осындай айрықша қасиеттері лайықты бағаланған еді.

	Үлкен өкінішке орай бұл жалған қай уақытта да мәңгілік болған емес қой. Алпыс жасқа енді ғана толам деген нағыз ұрымтал шағында Асан Тұмашұлы да ойда жоқта бақи дүниеге сіңіп кете барған. Тірі болса ол бүгінде 65 жасқа толған мерейтойын тойлап, ағайын-туыстары мен дос-жарандарының ортасында шалқып отырар еді.

	Асан жанұяда да тәрбиелі отбасының басшысы бола білді. Алтын асықтай ұл мен қыз өсіріп, олардың да өз ошақтарын құруларына қамқорлық жасады. Оныњ үлкен ұлы Асхат бұл күнде белгілі бір фирмада жауапты қызметте, басқалары да жаңа заманның жаңа талаптарына сай әрқайсысы өз жолдарымен өмір сүріп, Ұлмекен атты аналарына немере сүйгізіп, әке жолын лайықты жалғастырып келеді. Бұл да болса әке аңсаған асыл арманның ойдағыдай орындалып жатқанының айқын белгісі десе болғандай.

	2013 жылғы тамыз

	Атырау қаласы





АЛТЫБАЙ




	Қызылқоға ауданының Жасқайрат өңірі ежелден төрт түлік малын өсіріп, малымен ғана күн көріп отырған тып-тыныш қана өңір еді. Ұлы Отан соғысы басталғанға дейін мұнда жаңа дәуірдің жаңаша талаптарына сәйкес өзара бірлесіп ұжымдасқан шаруалар өмір сүріп, мамыражай еңбек етіп жатқан болатын. Барша елді жаппай ауыр тауқыметке батырып, қара түнек ауыртпалығын өзімен бірге ала келген қасіретті соғыс көп жанұялы Арыстанғалиевтар отбасына да жайлы тиген жоқ. Бірден-ақ әуелі Айдар, сосын Есен мен Есберген көппен бірдей бірінен кейін бірі майданға бет алып, ел қорғауға аттанды. Ауылда тек бірен-саран еңкейген кәрі-құртаңдар мен бала-шаға ғана қалды. Елде қалған сол қарттардың бірі cол шақта алпысты алқымдап қалған Арыстанғали ақсақал еді. Ел ішінде бұрыннан атбегілігімен және «құралайды көзге ататын» ерекше мергендігімен аты шыққан кәнігі аңшы енді өз жанұясын аң аулап асырай бастаған-ды. Бұған дейін жай ғана тыныш тіршілік сияқты болып көрінгенмен ел ішіндегі қалыпты жағдай бірден бұзылған. Сөйтіп, соғыстың алғашқы айларында-ақ елге жаманат хабарын жеткізіп келе бастаған қаралы қағаздар легі бұл жанұяны да айналып өтпеген. Оның майданға ең біріншілер қатарында аттанған Айдарынан көп ұзамай-ақ хат сап тыйылып, оның орнына қаза болғаны жайында қара қағаз ғана келген. Осы кезге дейін қаншалықты қиыншылықтарды көре тұрса да «көппен бірге көрген ұлы той ғой» деп, төзе білген Арыстанғали қарттың қос жанарынан тыйылмай саулаған көз жасы сақалын жуып, қара жамылған қара шаңырағы қаусап, бірден ортасына түскендей ауыр әсер етті. Олай болатыны балаларының үлкені осы Айдары ол үшін тым ерекше ыстық-тын. «Ендігі қалған өмірімді осы ұлым жалғап, басқа бауырларына басшы болар, барлығы бірігіп, түтінімді түтетер, әділет біздің жақта ғой, Жеңістің де ауылы алыс болмас, балдарымның бәрі де елге аман-есен оралып келер» деп үміттеніп жүргенде ақсақалдың ол үміті бірден-ақ әдіре қалғандай болды. Бас көтерген үлкен баласының ауыр қазасы жайындағы жаманат хабар ақсақалды бұрынғыдан да қайыстырып, онсыз да еңкейген белін одан сайын екі бүктеп, бүк түсіріп жіберген-ді.

	Дегенмен, көп ұзамай қалың көпшілік көптен зарыға күтіп жүрген Жеңіс сағаты да соқты-ау. Бірақ, бұл қуаныш та Арыстанғалидың кәрі жүрегін еш селт еткізе алмаған. Есені мен Есбергені елге аман-есен келе тұрса да оның қара тасқа айналып, қуаныш атаулыны мүлдем ұмытқан кәрі жүрегі тек 1948 жылдың 15-ші мамырында тағы да бір қызыл шақа сәбиі өмірге келген кезде ғана тіршілік қуатын бойына қайта жиып, о дүниеден өлген ұлы қайта тіріліп, оралып келгендей болып сезінген- ді. Қарт ақсақал өзін өмірге қайта әкеліп, кеудесін толтыра қуаныш сыйлаған бұл ұлының есімін Алтыбай деп қойған. Бір-екі жылдан соң Алтыбайға ілесе оған серік болып, өмірге тағы да Жетібай да келген.

	Бұдан кейін отбасында кәдімгі ертегілерде айтылатындай қалыпты өмір қайта жанданды. Қарттың да «өлгені тіріліп, өшкені қайта жанған», жоғалған үміті қайта оянған. Өзіне деген осындай өзгеше сенім мен үлкен жауапкершілік сезімді шикі балалық шағынан-ақ іштей терең сезініп өскен Алтыбай да отбасында ақылды да тәрбиелі ұл болып өсті. Мектепте де жақсы оқыды. Оқуын бітірген бойда-ақ бірден техника тізгінін қолына ұстап, жастай еңбекке араласып, ата-анасының зор сенімін ақтауға кірісті. Жұмыс істей жүріп, арнаулы орта оқу орнын, ал содан кейін жоғарыинститутты да тәмамдады.

	Алтыбай жастайынан сана сезімі кіреукесіз ашық, әр нәрсеге де өте икемді, мейлінше алғыр болып жетілді. Ол өзінің осындай ерекше пысықтығының арқасында кез келген техника тілін де басқаларға қарағанда тез меңгеретін. Тіпті, ауданға алғаш рет «К-700» сияқты алып трактор келген кезде де ол оны елден бұрын үйреніп, жүргізе білді. Соның арқасында ұжымдастар арасында да, кеңестік шаруашылықтың басшылары алдында да ол үлкен сенім мен зор беделге ие болып, шаруашылықтағы ең жауапты жұмыстарында үнемі де сол жүретін болған. Сөйтіп, 1977 жылы ол шаруашылық басшыларының бірауыздан қолдаған ұйғарымымен №2 трактор бригадасына әуелі бригадир, ал содан кейін 1984 жылдан бастап ферма басқарушысы болып тағайындалған-ды.

	Ол жылдарда партия және шаруашылық басшылары ұжымдағы жұмысшы-қызметкерлерді екпінді еңбекке ынталандырудың «сыннан өткен» әр түрлі ықпалды әдіс амалдарын шеберлікпен пайдаланатын. Соның бірі социалистік жарыс еді. Одан жеңімпаз деп танылғандарды аудан да, облыс та үнемі әдейі мадақтап, озып шыққандарды еңбегіне сай марапаттап та отыратын. 1984 жылы Алтыбай да еңбектегі осын-дай үздік жетістіктері үшін «Бесжылдықтың жас гвардияшысы» атанып, омырауына соның белгісін тақты. Ал, мемлекет оны екінің бірінің қолына зәуіде бір тие бермейтін «Құрмет Белгісі» орденімен марапаттады. Ол кезде мұндай орденді тек «жүзден жүйрік, мыңнан тұлпар» болып, жарыста жеңімпаз атанғандар ғана ала алатын еді.

	Сөйтіп жүргенде 1991 жыл да келген. Сол жылы күтпеген жерден елдің қоғамдық құрылымы қайта өзгеріп, жаңа мемлекеттік құрылым өмірге келді. Басқа одақтас республикалар сияқты Қазақстан да енді өзінің Тәуелсіздік Декларациясын жариялап, жарқырай нұрын төккен алтын күнді арқасына салып алып, аспанға қалықтаған ақиық қыранның суреті салынған көк туын биікке көтерді. Елде жаңаша даму үрдісі, жаңа типті тұрмыстық сипат қалыптасты. Барлық бұрынѓы кеңестік үлгідегі шаруашылықтар бірден жаппай таратылып, жекешелендірілді. Осы тұста да Алтыбай өзінің сұңғыла сергектігін, қабілетті де іскер, еңбекқорлығын таныта білді. Ол жаңа заманның ерекше талабын елден бұрын жете түсініп, кәсіпкерлік істі дамытудың болашағы алдағы таяу жылдарда-ақ үлкен маңызға ие боларына жете мән бере білді. Сөйтіп, ол 1997 жылы Жасқайрат округі бойынша алғашқылардың бірі болып, «Айбар» атты жеке шаруа қожалығын құрды. Оны 2003 жылға дейін біраз деңгейге дейін көтеріп, мал өсіріп, оның өнімін өндіруде біршама табысқа да қол жеткізді. Әлде де солай бола берер ме еді, әлде қайтер еді, егер аудан басшылығы оған тағы да үлкен сенім артып, бұрынғы «Қызыл ту» шаруашылығының ізіндегі «Жасқайрат» акционерлік қоғамына президент етіп тағайындамаса.

	Жаңа шаруашылыққа тосыннан басшы болып тағайындалған Алтыбай Арыстанғалиев енді әуелі өзінің алдына қойылған жаңа міндеттерді жете түсініп алуға тырысты. Жалпы жұмыстың бағыты бұрыннан да белгілі-ау. Дегенмен! Рас, ұжымда ежелден қалыптасқан үйреншікті дағды, белгілі дәстүр бар. Жұмысшы қызметкерлердің қай қайсысы да өз шаруаларын жақсы біледі. Енді не істеу керек? Басшыға тірелетін не бар? Жасыратыны жоқ, соңғы мезгілде ұжымда мал саны елеулі түрде азайып кетті. Ойылөзені арқылы тасқын судың да келуі ойдағыдай болмай жүр. Бұл да «қабырғаны қайыстырып», елді қинап жүрген үлкен проблеманың біреуі. Соның салдарынан соңғы мезгілде малға қажетті жем шөп қорын дайындауда да тым көп елеулі қиыншылықтар орын алатын болып жүр. Алға қарай бұл «проблемаларды» ойдағыдай шешудің тиімді жолдарын қалайша тапса болар екен?..

	Бірақ, бұл жыл сайынғы күнделікті атқарылатын шаруалар ғой. Мұнда бұрыннан, cонау 1971 жылдан бері жүргізіліп келе жатқан сұр түсті сапалы қаракөл елтірілі асыл тұқымды қой малын өсіру жөнінде жүргізіліп келе жатқан ғылыми сұрыптау жұмысы бар. Алайда, бұл өнімнің де қазіргі кезде бұрынғыдай өзектілігі мен өтімділігі қалай болар екен? Осы ғылыми жұмысты бастар кездегі шаруашылықтың басшысы ұзақ жылдар бойы елеулі тәжірибе жинақтаған мал дәрігері Айшуақов Мырзабай аға болатын. Бұл ғылыми іске қазіргі кезде де Қазақстан Республикасы ауылшаруашылығы ғылымдарының докторы, қаракөл шаруашылығы жөніндегі ғылымдар академиясының корреспондент мүшесі, академик, профессор Хисмет Ысқақұлы Үкібаевтың өзі басшылық жасап отырғаны да белгілі. Ал, қазіргі «рынокқа» не керек? Оны да естен шығармаған абзал-ау. Біле білген кісіге елге ең алдымен ет керек. Ендеше, мал тұқымын бұдан былай да түбегейлі түрде асылдандыра беру қажетттілігі актуалдылығын еш уақытта дажоғалтпауы тиіс. Сол арқылы мейлінше етті де, басқа бұрынғы «қызыл алтынмен» парапар болып жүрген өнімдерді де көп беретін майлы да салмақты қаракөл қойы тұқымын өсіре беруге жете көңіл бөлген жөн секілді. Алтыбай осы ойының бірден бір дұрыстығына өзінің көзін әбден жеткізгендей болды.

	Келесі күні ол шаруашылықтың бас зоотехнигі Марат Құсайыновты және басқа да бірнеше мал мамандары мен ферма басқарушыларын кабинетіне түгелдей шақырып алып, ұзақ кеңес өткізді. Мамандар да жаңа басшының ойға алған бағытының дұрыс екенін бірден қолдап, өз пікірлерін білдірген. Өйткені, шаруашылықтағы осы кезге дейінгі жалғастырылып келе жатқан жұмыстың нәтиже берер мезгілі де жақындап қалғанын айтты олар. Кезінде Сурхандариядан сатып әкелінген баяғы 50 бас асыл тұқымды аталық қошқарларды жергілікті қазақы саулықтарымен шағылыстыру арқылы әуелі сұр түсті рең беретін елтірілі қой өмірге келген еді. 1991 жылы осы етті, майлы, елтірілі, құйрықты типті «порода» бүкіл республика бойынша зауыт ретінде бекітілген де болатын. Бұл тұқымнан елтірінің «антрацит», «платина», «бронза» және «янтарь» деп аталатын сапалы өнімдері де шығарылғаны белгілі еді.

	Алтыбай осы деректерді саралай отырып, өзімен бірге үлкен сенім артуға болатын білікті мамандармен бірге қызмет істеп отырғанын жете түсінді. Бұл алға қойылған міндетті ойдағыдай орындауға көп жеңілдік берері де сөзсіз. Ол алдымен мал мамандарының талапқа сай қызмет жасауларына ойдағыдай жағдайлар туғыза отырып, мал санын да біршама арттыруға кµњіл қойды. Соның нәтижесінде шаруашылықтағы қой саны көп ұзамай-ақ 10 мыңға жеткізілді. Ұзақ жылдар бойғы ұйымшылдықпен, бірлесе тындырған зор еңбектің нәтижесі де болмай қалған жоқ. Сөйтіп, 2005 жылы ұжым басшыларына Қазақстан Республикасы Президентінің шешімімен «Атыраудың етті-майлы қаракөл қойының тұқымын өсірушісі» құрметті атағы беріліп, бір топ осы іске еңбек сіңірген адамдар Қазақстан Республикасы Мемлекеттік сыйлығының лауреаттары атанды. Олар-Қазақстан Республикасы ауылшаруашылығы ғылымдарының докторы, қаракөл шаруашылығы жөніндегі ғылымдар академиясының корреспондент мүшесі, академик, профессор Хисмет Ысқақұлы Үкібаев, «Жасқайрат» шаруашылығының президенті Алтыбай Арыстанғалиев, осы шаруашылықтағы ғылыми жұмыстарды жүргізуге көптен бері атсалысып келе жатқан шымкенттік мамандар, аспиранттар Шәмекенова Рабиға мен Қансейітов Талғаттар еді. Ал, шаруашылықтың бас зоотехнигі Құсайынов Марат пен мал мамандары Мұғалімов Аманжан және БалмағамбетовӨтеғали осы жұмыстың авторлары деп танылды. Сонымен қатар, атап көрсетілгендей жаңа реңді шығарудағы елеулі еңбегі үшін бас зоотехник Марат Құсайыновқа ауыл шаруашылығы ғылымдарының кандидаты атағы берілді.

	- Алтыбай аға басшы болған жылдарда малды өз төлі есебінен көптеп өсіруге жете көңіл бөлінді. Мал мамандары мен малшыларға ойдағыдай қамқорлық жасалды. Сондықтан да, ол кісіні біздіңұжым әр уақытта да естен шығарып көрген емес және шығармайды да, - дейді шаруашылықта қазір де бас зоотехник болып жұмыс істеп келе жатқан Марат Құсайынов.

	- Мен Алтыбай ағадан қалған осы өнегені одан әрі жалғастырып, шаруашылықта әлі де асыл тұқымды қой өсіру бағытын жетілдіре беруде «негізгі мұрагер маман» болып отырғанымды өзіме зор мақтаныш санаймын. Қазірде мұнда алты мыңның үстінде асыл тұқымды қой болса, соның 3800-дейі аналық малдар. Өткен жылы бұл істі одан әрі жалғастыра беруіміз үшін үкімет тағы да 25 миллиондай субсидиямен көмектесті. Құдай қаласа, алға қарай да қызылтулық «Жасқайрат» акционерлік қоғамының шығар белестері әлі де аз болмас деп ойлаймын, - дейді Марат.

	Қазіргі Жасқайрат селосында Арыстанғалиевтар отбасын бірінен бірі озған өнегелі де аса тәрбиелі, еңбекқор жандар өсіп шыққан орта деп бағалауы да тегін емес. Кезінде Арыстанғали қарттыңжанұясынан он сегіз ұл мен қыз өсіп-өнгенін бүкіл ел біледі. Бәрі де өз орындарын тапқан қарапайым отбасылары, бірі Ақтөбеде, бірі Ақтауда, енді біреулері елде дегендей. Яғни, ұлдар ұяда, қыздар қияда еңбек етіп, ұрпақ өргізіп жатқан жайлары бар. Өмірден озып кеткендері де, елге зор еңбек сіңіріп, «елге елеулі, халыққа қалаулы» болғандары да жоқ емес. Солардың ішінде ұзақ жылдар бойы ұстаздық еңбегімен еленіп, халық ағарту ісінің үздігі белгісімен марапатталған, қазіргі кезде зейнет демалысында бола тұрса да білікті филолог ретінде әлі де сол ұстаздық еңбегінен қол үзбей, колледждің мұғалімі болып жүрген Арыстанғалиева Тыныштық апай бір төбе.

	Міне, осындай ұлағатты ұяның бір «ақ сұңқары» болып, қияға қанат сермеген, ал нағыз жұлдызы жарқырай бастаған шағында қапыда қанаты қырқылған асыл текті азамат - Алтыбай Арыстанғалиұлы жайындағы бір әңгіменің желісі осындай еді.

	Атырау қаласы

	2014 жыл





ДӘРІГЕР ЖОЛЫ




	Қызылқоға ауданының 70 жылдығы қарсаңында



	Тағдыр әркімге әр түрлі өмір жолын сыйлайды деген рас. 1934 жылдың қақаған қаңтарында қарапайым ғана кедей шаруаның отбасында өмірге келген Бақыт Көбенұлы ежелгі ата-бабасының жолын қуар болса, ол да мал бағып, дала кезіп, аптап ыстық пен азынаған өткір желдің өтінде еңбек етіп, күн кешкен болар еді-ау. Бірақ, оның маңдайына жазылған тағдыр мүлдем басқа екен. Әуелі 1941-1945 жылдардағы Ұлы Отан соғысы кезінде бүкіл елдің басына түскен ауыр қасіреттің салдары Бақыттың да өмірінде өз ізін қалдырмай қоймағаны белгілі. Дегенмен, жастайынан аса арлы да ерекше пысық болып ер жеткен осы бір қара домалақ бала өз болашағын өзі таңдағандай болып еді. Бұл күнде бір ғасырдан астам бай шежірелік тарихы бар саналатын сонау Қызылқоға ауданының қара шаңырағы болған Қаракөл орта мектебін 1951 жылы үздік бітіріп шыққан ол дәл сол жылы Қарағанды мемлекеттік медицина институтының емдеу факультетіне түсіп, оны 1957 жылы ойдағыдай тәмамдап шыққан екен.

	Ол кезде ауыл баласының жағдайы бесенеден белгілі. Орыс тілін де жетік білмейді. Ауылдан келетін ақша тағы жоқ. Оның үстіне институттағы оқу тым ауыр әрі орыс тілінде болатын. Мұғалімдері медициналық емдеудің сан түрлі тәсілдері мен дәрі-дәрмектердің латын тіліндегі атауларын жатқа білмейсің деп, жиі ұрсумен болатын.Тіпті, екі қоямын деп те ыңғайланған кездерінде Бақыт шыр-пыры шығып, мұғалімдерімен тайталаса кететін көрінеді.

	- Неге екі қоясыз? Қоймайсыз! Мен оқымай келді деп ойлайсыз ба? Оқыдым. Бірақ, тілім жетпейді. Орыс тілін де білмеймін. Оқытыңыз мені! Үйретіңіз мені! Мен оқуға келдім осында. Оқимын, дәрігер болып шығуым керек. Біздің ауылымызда дәрігер жоқ, - дейді екен.

	Алғашқы кездерінде сабақты тым нашар білетін студент ретінде жеккөрінішпен қарап жүретін мұғалімдері енді осы бір ерекше «шақар» балаға басқаша көзбен қарай бастапты. Оған әдейі уақыт бµліп, сабақтан тыс кездерінде де жиі-жиі арнайы шұғылданып, оның сабақ үлгерімін барынша жақсартуына да көп көмектесіпті. Сөйтіп, Қызылқоғаның «шақар қарадомалағы» бірте-бірте орыс тіліне де жетіліп, арнайы пәндік сабақтарын да тәуір игерген студенттердің қатарына қосыла бастаған екен. Соныњ арқасында ол 1957 жылы институтты ойдағыдай аяқтап, білікті дәрігер-хирург болып шығады.

	Бақыт өзінің туған жері Қызылқоға ауданына келген кезде бұл ауданның құрылғанына бар болғаны он үш-ақ жыл толған-ды. Көп ұзамай-ақ аудан орталығы бұрынғы Қарабау селосынан ауданның орталық өңіріндегі Миялы селосына көшіріліп, ал 1963 жылы жиырма тоғыз жасқа енді ғана толған Бақыт Көбенұлы осы аудандықауруханаға бас дәрігер болып тағайындалады. Мұндай жаңа қызметке басшы болып келу әлі өмір көріп, жете шынықпаған, қылшылдаған уыздай жас жігітке біраз қиындықтарды бастан кешіруіне әкеліп соққанды. Өйткені, аурухананың екі де бір нұсқасы жоқ. Толық талапқа сай келетін не мінсіз, дұрыс ғимарат та салынбаған. Дәрі-дәрмектерді айтпағанда қажетті құрал-жабдықтары да жеткіліксіз. Маман дәрігерлері мен даярлығы бар медбикелері де өте аз болатын. Міне, осындай қиындықтардың бәріне асқан сабырлылықпен төзе, оны жеңе отырып, ұйымдастыру шараларын қолға алған Бақыт Қызылқоға аудандық ауруханасын облыстағы ең алдыңғы қатарлы ұжымдардың сапына қосты. Ең алдымен аурухананы толық талапқа сай болатындай жаңа ғимаратқа көшіруге қол жеткізді. Ол бұрынғы аудандық партия комитеті мен аудандық Кеңес атқару комитеті орналасқан үлкен үй еді. Осында аурухананың арнайы бөлімдері ашылып жұмыс істей бастады. Алғаш рет жеңіл-желпі ауру түрлеріне ота жасалып, халыққа медициналық қызмет көрсету жаңа сатыға көтерілді. Жас жігіттің ерекше біліктілік танытуы жоғары басшылардың да көздеріне ерте түсті. Сөйтіп, ол 1965 жылы қылшылдаған отыз бір жасында «КСРО Денсаулық сақтау ісінің үздігі» белгісімен марапатталса, ал 1966 жылы омырауына Еңбек Қызыл Ту орденін тақты. Осылайша Бақыт Көбенұлы 22 жыл бойы табан аудармастан Қызылқоға аудандық ауруханасының бас дәрігері қызметінде болып, 1970 жылы В.И. Лениннің туғанына 100 жыл толуына байланысты «Еңбектегі ерлігі үшін» медалімен марапатталды. Ал, 1977 жылы Қазақ КСР-іне еңбек сіңірген дәрігері дейтін құрметті атақты да орнымен иеленді.

	Бақыт ағаны еңбектес, ұжымдас аға-інілері де, апа-қарындастары да үнемі де зор құрметпен сыйлап, төбесіне көтеретін. Оны үлкен жүректі ардақты азамат, білікті басшы, тәлімгер ұстаз деп санады. Оның тәрбиелеуімен ауданда алдымен өз тұстастары, жоғары білімді білікті дәрігерлер Ахмет Махметкереев, Тайпақ Қарабалин, Аманкелді Сақтағанов, Әбілмәжін Тілеулиев, Аманжол Елешев, ал содан соң кейін қосылған жас мамандар Құбаш Жағалбаев, Серік Досжанов, Болат Есенғалиев, Ақниет Сахиев, Амандық Жақанов және басқалары да ел сеніміне ие болды.

	Кейін аудан облыс көлеміндегі экономикасы ойдағыдай өрістеген, төрт түлік малын көбейтіп, ауыл шаруашылығын ойдағыдай дамытқан алдыңғы қатарлы аймақтардың бірі ретінде танылып, Қызыл тулы Қызылқоға атанған шағында аудан орталығында жаңа типтік жобалы орталық аурухана мен тубдиспансер ғимаратын тұрғызуға да мүмкіндік туды. Осында талай дертінен айыққан адамдар Бақыт бастаған дәрігерлер ұжымын әлденеше рет көл-көсір алғыс сезімдеріне бөледі. Ол жатпай-тұрмай, жарғақ құлағы жастыққа тимей жұмыстана жүріп, жаңа орталық аурухананың маңын жасыл желекке жамылдырды. Ел-жұрт бұл жасыл бақты кейін Бақыт Көбеновтің сая бағы деп атап кетті.

	Жалпы осынау отыз жылдан асқан өз еңбек жолы ішінде Бақыт Көбенұлы аудандық ауруханада ота жасау бөлімі мен осы аурухананың өзінде қан құю орнының ашылуына белсенді еңбек сіңірді. Ол соқыршекке ота жасау, жыртылған жарықтарды тігу, буынның ортасынан немесе кез келген сүйектердің арасынанкесіп алып тастау, босана алмаған әйелдердің баласын жарып алу тәрізді, сондай-ақ тамақасты, шап, немесе басқа да жерлерде кездесетін бездерді алып тастау сияқты оталар жасауды еркін меңгерген еді. Оныњ ұйымдастыруымен аудан орталығында медициналық училище ашылып, өзі сонда ота жасау мен адам анатомиясы жөнінен дәріс берді.

	Осыдан жиырма жыл бұрын Қызылқоға ауданы өзінің құрыл-ғанына елу жыл толған мерейлі мерекесін тойлауға жиналып жатты. Бұл ұлы тойға еліміздің төрт бұрышынан да қадірлі қонақтар шақырылғанды. Әсіресе, Қызылқоға ауданында еңбек етіп, оның өсіп-өркен жаюына кезінде елеулі еңбектерін сіңірген талай-талай атпал азаматтар да келген-ді. Солардың ішінде Өтешқали Есмағамбетов, Мусабай Сағымбаев, Сайфолла Сүйінов, Шайдолла Кәрімов, Дабыс Қабесов және басқа да белгілі әдебиет-мәдениет қайраткерлері мен өнер саңлақтары да осында келіп, туған елінің ерекше құрметіне бөленген-ді. Бұл 1994 жылдың 4 маусымы болатын.

	Ұлы мерейтой құрметіне тігілген қазақтың ұлттық ағаш үйлерінің бірінде қақ төрде сан тараудан жиылған әріптес інілері мен қарындас, қыздарының шынайы жүрекжарды құрметіне бөленіп, мерейі тасып, абыройы асып, кезінде еліміздің ең нағыз таңсәрі шағында сауатсыздықты жою жолында белсенді еңбек сіңірген белгілі ағартушы мұғалімнің ұрпағы, Қазақ КСР-іне еңбегін сіңірген дәрігер, КСРО Денсаулық сақтау ісінің үздігі, Еңбек Қызыл Ту орденінің иегері, жоғары дәрежелі дәрігер-оташы Бақыт Көбенұлы да бар еді. Өзін айнала қоршалаған кешегі сүйікті шәкірттері, бүгінде «тісі шыққан» білікті дәрігерлер сапына қосылған жас әріптестері аға әріптесін, асыл ұстазын шексіз құрметке бөлеп, риясыз көңілмен алғыс сезіміне шомылдырып отырған-ды. Сол кезде 61 жасқақараған Бақыт Көбенұлы «елу жылда - ел жаңа» деген мақалға сай өзі еңбек еткен отыз жылдағы еңбек жетістіктерін, жемісті жылдарын есіне алып, өскен, өркен жайған елінің асулы белестеріне қуанып, аудан көлеміндегі емдеу-сауықтыру қызметінің де жақсы нәтижелеріне шаттанып отырып, өмірден өткен еді.

	Содан бері, міне жиырма жыл да зулап өте шығыпты. Қазірде өмірде бар болса, жасы сексеннің сеңгіріне шығып, бүгінде өзінің жетпіс жылдық мерейтойын тойлап жатқан туған елінің ортасында, Бәкең де отырар еді-ау деп ойлайсың. Бірақ, қанша жыл өтсе де елі-жұрты мен оның жолын қуған жүздеген әріптестері Бақыт Көбенұлын жадтарынан еш шығарған емес. Еліне еңбегі сіңіп, қадірі артқан адамның аты ешуақытта да өшпейді деген, бәлкім осы болар.

	Атырау қаласы

	2014 жылғы қаңтар





ҚАРАБАУДЫҢ ПЕРЗЕНТІ




	1914 жылы қазіргі Қарабау елді мекенінің аймағында кедей шаруаның жанұясында дүниеге келген Қабдолла Атшыбайұлы төрт жасқа толар-толмас шағында әкесі Атшыбай қайтыс болып, жастай жетім қалыпты. Енді Қабдолла апасы Аққауын және басқа да бауырларымен бірге қос анасы - Разия Едіресқызы мен әжесі Зібира екеуінің тәрбиесіне қарап қалады. Апасы Аққауын жастай оқып, білім алғандығынан ерекше зерделі болып, соның арқасында Қазақстанда 1933 жылы тұңғыш рет өткен әйелдер конференциясына делегат болып қатысқан көзі ашық, көңілі ояу адам екен. Ал, жездесі Өтегенов Шүйінішқали болса, ол да оқыған, білімді, алғашқы Алаш Орда ұйымы белсенділерінің бірі болыпты, тіпті оның басшысы Жанша Досмұхамбетовтың бірінші орынбасары да болып есептеледі екен. Қабдолла да өсе келе осы жездесі мен туған апасының тәлім-тәрбиесін бойына сіңіріп өсіп, сол кездегі бүкіл жарты әлемді дүр сілкіндірген ҰлыҚазан Төңкерісінен кейін тоғыз жыл өткенде барып, яғни 1926-1929 жылдарда көрші елді мекендегі Қаракөл мектебінен оқып, хат танып, бес сыныптық көлемде білім алып шығуға мүмкіндік алады. Осының арқасында 1933 жылы Гурьевтің педагогикалық училищесінде оқып, екі кластық білім алып, мұғалімдік мамандықты меңгереді. Сол білімімен Қарабау мектеп-интернатына мұғалім болып орналасады. Ол кезде ел ішінде шалғай ауылдарда мұғалім кадрлары өте аз болатын. Мектептерге ұдайы да мұғалімдер жетіспейтін. Сондықтан да, ол кейін басқа да мектептерге жиі ауыстырылып, жас ұрпаққа білім беру саласында үзбей қызмет істеп жүреді. Ал, Ұлы Отан соғысы басталған кезде ол Қаракөл орта мектебінде мұғалім болып еңбек етіп жүрген шағы болатын. Жас ұрпаққа білім беретін жеткілікті дайындығы бар мұғалім кадрлары тым аз болғандықтан да ол 1941 жылы Герман фащистік басқыншылары бастаған сұрапыл соғыс дауылына жіберілмей әдейі бронмен ауылда қалдырылған екен. Содан соң әуелі Тасшағыл жетіжылдық мектебіне оқу ісінің меңгерушісі, ал содан соң сонда мектептің директоры болып тағайындалып, осында соғыс әбден аяқталғанша жұмыс істейді. Ал, соғыс аяқталған соң ол Қарабауға қайта жіберіліп, осында тағы да жетіжылдық мектепке директор болады.

	Қабдолла Атшыбайұлы жас шағынан-ақ іскер, табиғатынан өз ісіне ерекше мығым, қандайма болмасын тапсырылған міндетке әр уақытта да асқан жауапкершілікпен қарайтын мінезімен көпке ерекше ұнайтын-ды. Сондықтан да болар, ол жоғары басшылықтың да тарапынан ұдайы сенімге лайық деп табылып, бір мектептен соң бір мектепке басшылық қызметтерге жұмсалып отыратын болған. Ол білімі соншалықты әнебір терең бола қоймаса да өз бетімен сол кездегі белгілі болған ақын-жазушылардың шығармаларын оқып, тіпті кейбір өлеңдерді жаттап та алып отырушы еді. Сол кезде көпшілікке әлі тереңтүсінікті бола қоймаса да қалың ел үшін оқуға тыйым салынған сол кездегі алаштың аса ардақты ұлдары Ахмет Байтұрсыновтың, Мағжан Жұмабаевтың, Міржақып Дулатовтың, сондай-ақ Сұлтанмахмұт Торайғыров және басқа да көптеген көрнекті адамдардың шығармаларын оңашада бас алмай, тамсана оқып, көпшілігін жаттап алып та жүреді. Ал, оларды оқып шыққан соң кейде тұңғиық ойларға да бататын. Оны ойға батыратын көп жайдың бірі қазақ ұлты үшін бастарын тауға да, тасқа да ұрып, аласұрып, алмастай өткір тілімен, оттай орамды керемет ойларымен, жүректі тербететін тамаша жырларымен, жарық жұлдыздай болып қазақ аспанына жарқырай көтерілген сол бір от жүректі ақын-жазушылардың еңбектерінөкіметтің неге айыптайтынын түсінбейтін. «Осындай-осындай аса керемет, тіпті ал-тыннан да артық, құнды қазынаға бергісіз тамаша кітаптарды қалың елдің оқуына қалайша тыйым салынған, тіпті соған тыйым салатындай не жазығы болды екен солар-дың?» деп те, кейде айран-асыр бола-тын. Содан соң Ахмет Байтұрсыновтың «Бақ дегенде байлау жоқ» деген бір өлеңін кейде өзімен өзі оңашада отырып, жатқа да айтып отырады екен. Мәселен:

	«Бақ дегенде байлау жоқ,

	Ол уағададан танып тұр.

	Тағдыр шіркін тап болып,

	Аяғыңнан шалып тұр.

	Жәле деген «төбетің»

	Балтырымнан қауып тұр.

	Табалаған жаманның,

	Шаян тілі шағып тұр.

	«Әй, сені ме!» дегеннің

	Айызы әбден қанып тұр.

	Жаны ашыған жақынның

	Көзінен жасы ағып тұр.

	Айыруға амал жоқ,

	Әлде қалай болар деп,

	Жүрегі жұлқып, қағып тұр.

	А, құдайым, аққа жақ,

	Өзіңе аян, мен нахақ.

	Аққа деген жолымның

	Абыройын ашпай жақ,

	Аят пенен хадисте

	Адал ниет ақ іске,

	Жаңылмасам, жоқ еді.

	Жаза тартсын деген бап.

	Мені ұстатып, айдатып,

	Зығырданымды қайнатып,

	Масайрасып, мәз болып,

	Қуанғанды өзің тап!

	Аз күндікке алданып,

	Аз нәрсеге жалданып,

	Адасқанын Алаштың

	Түзу жолға түсір Хақ!»

	Бұл өлеңнің Қабдолла Атшыбайұлының қолына қалай түскені бізге белгісіз, әрине. Ол аз десеңіз, Ахмет Байтұрсынұлының тағы бір өлеңін де ол жатқа айтып жүруші еді. Ол «Анама хат» деген өлеңі болатын. Ол өлеңде былай деп келеді екен:

	«Қарағым, дұғагөйім, қамқор анам,

	Қолыма хат жазуға алдым қалам.

	Сен онда, мені мұнда

	Аман сақтап көруге,

	Жазғай еді Хақ Тағалам.

	Отырмын абақтының бөлмесінде,

	Бұйрықсыз ажал жетпей өлмесіме.

	«Үмітсіз шайтан болсын» деген сөз бар

	Жолдар бар, жанөткелде тарам-тарам

	«Оқ тиіп», он үшімде ой түсіріп,

	Бітпеген жүрегімде сол бір жарам.

	Алданып, тамағыма мұны ұмытсам,

	Болғандай жегенімнің бәрі харам.

	Адамнан туып, адам ісін етпегенде

	Ұялмай не бетіммен көрге барам!»

	Бұл өлең сонау бір 1932-1933 және 1937-1938 жылдардағы қуғын-сүргін заманының қара көлеңкелі сұрқай бейнесін баяндап тұрғандай еді. Өлеңнің артында оның авторының өзінің де аса ауыр да тым аянышты, қиын да тым қилы тағдыры «менмұндалап» тұр емес пе? Осы жайдың өзі де Қабдолланы үнемі қатты ойға батыратын. Түрмеде отырған аяулы ақынның жайын көз алдына елестетіп, кейде өзінен өзі мұңға бататын.

	Иә, ол кезде кез келген адамның да ешқандай себепсіз-салдарсыз-ақ бір-ақ сәтте шаталып кете қоюы қиын жағдай емес-ті. Қабдолла Атшыбайұлы осы араның да белгілі азаматтары, ел үшін, болашақ үшін жанын салып барынша адал қызмет еткен әрі дәрігер, әрі ғалым-ағартушы, мемлекет қайраткері Алаштың ардақты да асыл ұлдары Халел Досмұхамедұлы мен Жанша Досмұхамбетовтың, сондай-ақ Аяпберген Науанов және басқа да бірнеше бейкүнә адамдардың жазықсыз жала жабылып, ұсталып, соңынан мүлдем «жоғалып» кеткендерін білетін. Тіпті өзінің туған жездесі Өтегенов Шүйінішқалиды да тап бір тап жауындай қудалап, біраз жылдар бойы өкімет адамдарының соңынан қалмай қойғанын ол көпке дейін ұмыта алмаған. Демек, осы бір аса талантты жазушы-ақындар да сондай бір әділетсіз теперіштің жазықсыз құрбаны болған-ау, сірә, деп ойлайтын еді ол.

	Жалпы Қабдолла Атшыбайұлы қай уақытта да қай жерде, қандай мектепте қызмет істесе де ол білімге ұмтылған жас өркендердің алдында өзінің үлкен жауапкершілікте екенін ұдайы да жете сезіне білді. Соның арқасында болар үкімет оны КСРО Жоғарғы Кеңесі Төралқасының 1945 жылғы 6 шілдедегі Жарлығымен «1941-1945 жылдардағы Ұлы Отан соғысы кезіндегі ерекше еңбегі үшін» медалімен марапаттаса, сондай-ақ 1949 жылы да ол «Еңбектегі ерлігі үшін» медалін кеудесіне қадап, еңбектес жолдастары арасында тағы да абыройы асқақтады. Ал, одан басқа Алғыс хаттары мен диплом, мақтау қағаздары қаншама. Қабекеңнің мүлтіксіз еңбегі осылайша ол заңды еңбек демалысына шыққан кезге дейін де, яғни 1974 жылға дейін де жалғасты. Оның осындай үлгілі қызметін кезінде Қызылқоға ауданының білім беру саласын басқарған басшылары Демеу Асанғалиев, Жұмағали Дәулетияров, Шәмел Өтегенов тәрізді азаматтардың да қай-қайсысы да үнемі жоғары бағалап, өте құрметтей білген еді.

	Қабекең 1939 жылы жиырма бес жасқа толған шағында осы өлкенің Зейнеп атты құралай көзді, от жанарлы аруымен шаңырақ көтерген-ді. Екеуі елу жылдан астам бойы бірге тату-тәтті өмір сүріп, бірінен бірі озған сайдың тасындай алты ұл мен бес қыз тәрбиелеп өсірді. Олардыңбәрі де берекелі әулеттердің бір-бір темір қазығы, халқының қалаулысына, елінің елеулісіне айналған, ата жолын қуған аса тәрбиелі де ұлағатты азаматтар мен азаматшалар болып өскен-ді. Олардың бірі абыройлы мемлекеттік қызметкер болса, бірі әрі іскер, әрі қолы ашық кәсіпкер, бірі зейнеттегі ел құрметіне бөленген абзал жандар. Бәрі де бұл күнде сүйікті немерелер мен шөберелер көріп, тәрбиелеп өсіріп отыр.

	Осыдан он бес жыл бұрын, яғни 1989 жылы олар бәрі бірге бас қосып, ата-аналарының, Қабекең мен Зейнеп ананың шаңырақ көтергендеріне 50 жыл толған алтын тойларын шарықтатып тұрып өткізген еді. Оған қатысқан бүкіл ел жақсылары сол кезде жастары жетпістен асқан Қабекең мен Зейнеп ананыңмерейін тасытып, абыройын аспанға көтеріп, асқақтатқан-ды. Үлкен өкінішке орай көп ұзамай осынау жарты ғасыр бойы бірге өмір сүріп, қос аққудай болып өмірі жұбы жазылмай келген екі жұп бірінен кейін бірі ілесіп, бақи дүниеге қарай ұшып кете барған-ды. Олардың соңын ала кейінірек ұлдары Сағидолла мен Әлібек, Жақсығали да бұл дүниеден озған-ды. Егер тірі болса, бүгінде бәрі бірге тағы да бас қосып, ардақты әкенің 100 жасқа толған мерейлі күнін әдейі атап өтіп, еске алған да болар еді-ау.

	1974 жылы Қабдолла Атшыбайұлы заңды зейнет демалысына шыққан кездің өзінде оның білім беру саласындағы еңбек өтіліне қырық жылдан асқан еді. Осынау қырық жылдың ішінде оның алдынан талай-талай не бір білікті де аса белгілі не бір тамаша адамдар да тәлім-тәрбие алып, өсіп жетілген-ді. Солардың ішінде, әсіресе, бір жағынан Қабекеңнің өзіне етене туыс болып келетін аса көрнекті мемлекет және қоғам қайраткері Саламат Мұқашевты ерекше мақтан ететін. Ондай адамдар қазірде Қазақстанның әр түкпірінде де, әр салада да жемісті еңбек етіп жүргенін Қабекеңнің бүгінгі ұрпақтары да ерекше мақтан етіп айтып отырады.

	Өмір жолы баршаға әрдайым да аса елеулі де үлкен үлгі болған Қызылқоға ауданының халық ағарту ісінің белгілі ардагері, Қарабаудың тума перзенті марқұм Қабдолла Атшыбайұлы бүгінде егер тірі болса 100 жасқа толып, осынау бір ғасырлық мерейтойын мейманасы тасып, абыройы асып, шалқи тойлап отырған болар еді. Бірақ, оның кейінге қалдырған өлмес мұраға бергісіз өшпес ізі, еңбегінің игілікті мәуелі жемістері қалды. Ал, адам үшін бұдан асқан зор бақыт, бұдан асар ғанибетті іс болар ма? Меніңше, жоқ деп ойлаймын.





ҰСТАЗ ТУРАЛЫ ТОЛҒАНЫС




	«Шәкіртсіз ұстаз - тіл» деген бар емес пе? Ал, ұстазсыз шәкірттің де болмайтыны кім кімге де өте аян нәрсе. Дүниеде әкім де, ғалым да, тіпті не бір «аузымен құс тістеген» дүлдүл ақын мен ұлы ғұлама дарын ғалым мен жазушы да ұстаз алдында өздерін әрдайым да кішік сезінетіндеріне кез келген тарихтың өзі де куә бола алады. Мен тек соның біреуі туралы ғана айтқым келіп отыр.

	Қарапайым ғана ауылдан шыққан адам, ал өз шәкірттерінің алдында бейне бір тау тұлғалы ұлағатты кейпіменен, құрыштан құйылғандай қайратты тұлғасыменен баршаның есінде қалған ұстаз аға Сәміш Тоқмұрзаұлы туралы біз де ешбір толғанбай, тебіренбей сөйлей алмас едік. Кейде ерекше аржайы, ал кейде тым қатал да өте талапшыл болып көрінетін Сәміш аға өз оқушыларын әрдайым да өте жақсы көрген екен. Бұл жайында менің алдымда барынша ақтарыла сыр төккен оның көп шәкірттерінің бірі, бүгінде Атырау қаласындағы белгілі үлкен фирмалардың бірінде қаржы қызметі саласында жемісті басшылық қызмет атқарып жүрген Амантай Қадимұлы Төкенов ініміз айтқан-ды.

	- Сәміш аға ұзақ жылдар бойы Қызылқоға ауданының Миялы селосындағы Берқайыр Аманшин атындағы орта мектебінде мұғалім болып қызмет істеген-ді. Ол өзі ұстаздық еткен «автодело» сабағында үнемі де жақсы дайындықтарымен келіп, неше түрлі техниканың тілін білу жолында ерекше құмарлық танытқан шәкірттері Сағынов Жаңабай, Тәуенов Болат, Құмарғалиев Жарас, Қазмағанбетов Асқар, Биғалиев Мұраттарды әрдайым да аса қатты қадірлеуші еді. Мүмкін, соның даарқасы шығар, қазірде Жарас Атырау қаласында, ал Жаңабай мен Болат, Асқар, Мұраттар өздері туып өскен Миялы селосында жүргізуші болып абыройлы еңбек етіп жүр. Бұдан басқа да бірқатар сыныптастарымыз техникаға деген сондай ерекше әуестіктерінің арқасында олар да бұл күнде бір-бір техниканың иелері болып, темір тұлпарларды ойдағыдай бағындыра біліп жүр. Бұл да болса, сүйікті ұстазымыздың сіңірген зор еңбегінің бір жемісі десек, еш қателеспес едік, - дейді ол.

	- Жас болған соң, кейде балғын шақта «ноқтаға сыймаған» асау арыны мен қайнаған қызу жігерлерінің жетегіне еріп, талай-талай пысық шәкірттер кейбір кездерде неше бір түрлі «қызықты» қылықтарымен мұғалім апай-ағайларымызға жиі-жиі «еркелейтін-дері» де бар-ды. Әсіресе, бірге оқыған сыныптастарымыз Қазмағанбетов Хасан мен Дүйсенбаев Қайрат, Ағашин Қуандардың-ақ ойлап таппайтындары жоқ еді. Соның бәрінде де Сәміш ағаның ешқашан да бір ренжігенін өмірі көрген емеспіз-ау, көрген емеспіз. Ол сол уақыттардың бәрінде де өзінің аса байсалды да ұстамды қалпынан ешбір танбайтын. Кейде аздап, тұттыға сөйлейтін қалпымен болса да «ерке сылқым» достарымызды әп сәтте-ақ тезге салып, тізгіндей қоятын. Әрине, ешкім де тым қатты шектен шығып та кете қоймаушы еді. Соңынан бәріміз бірге жиылып алып, әлгі болған «қызықтарды» мәз бола еске алысып, шек сілеміз қата күліп жатушы едік.

	Өмір дегеніміз қас қағымдай ғана, өткінші дүние деген осы екен ғой. Қазірде Сәміш ағамыз бұл фәниде жоқ. Алайда, ағамыздың өзі жоқ болса да сүйікті ұстазымыздың көптеген жақсы қылықтары мен бізге деген шынайы ақыл-кеңестері әрқайсымыздың да есімізде мәңгі өшпестей болып жатталып қалыпты. Оның «заманымыздың ақылды да білімді, парасатты азаматтары болып өсіп жетіліп, техника тілін әрдайым да терең де жетік білуге тырысыңдар!» деген ұлағатты өсиеті біздің жадымызда бұдан былай да жарқырап, сақтала беретіндігіне ешбір күмән жоқ дер едім. Біз ол кісіні қазірде әрдайым да шын жүрегімізбен сағына жоқтап, жиі-жиі еске алып жүреміз, бізге дәріс берген ұстаздарымыздың ішіндегі ең бірегейі және жібектей сабырлы мінез-құлқымен өнеге болып, жүрегімізден берік орын алған ерек тұлға деп білеміз.

	Сәміш аға соңғы жылдарда біздің сыныбымыздың жетекшісі болған еді. Әсіресе, сол кездерде ол біздің өз туған әкеміздей болды десем, тіпті де артық айтқандық болмас, сірә. Ол жаңа техникалар жөніндегі журналдар мен не бір мақала, қызықты еңбектерді ұдайы да үзбей оқып жүретін. Оларды сабақтарда бізге де таныстырудан ешбір жалыққан емес-ті. Тіпті, кейде жоспар бойынша өтілетін тақырыбынан да қыза келе ауытқып кеткенін өзі де байқамай, шын ниетімен көсіле ақтарылып тұратын. Қазіргі кезде ол кісінің ақыл кеңесімен өмір жолдарын таңдаған сыныптастарым Құсанов Ерболат бұл күнде Миялы селосында мал дәрігерлік бөлімшесінде өз ісін жетік білетін маман болып еңбек етіп жүр, ал Кариева Қымбат Көздіқара ауылдық округінде мәдениет үйінің режиссері, Оразбекова Нұрбағыт Қызылорда облысының Жаңақорған селолық кітапханасында меңгерушісі болып ойдағыдай қызмет істеп жүргенін мақтанышпен айтуға болады.

	Сондай-ақ, Салықов Баѓыт деген сыныптасымыз Құлсары қаласында қаржы полициясында подполковникболса, Есқалиев Есенжан Алматы қаласында ішкі істер саласының еңбек ардагері. Насырова Айгүл, Нұрғожина Жанзия, Серікова Раушан-гүлдер болса бұл күнде ұстазымыздың жолын қуған жоғары санатты мұғалімдер болып еңбек етуде. Сәміш ағаның болашақтарынан әрдайым да аса зор үміт күтіп, үнемі де басқаларға үлгі етіп жүретін шәкірттері Сәлімгереева Құралай көп жылдан бері Қызылқоға аудандық әкімдігінде қаржы бµлімінің меңгерушісі болса, Құсанова Бибігүл сонда аудандық санэпидстанцияда маман, Бекешов Тұрлан, Тіріжанова Гүлсім, Әжіғалиева Рая, Ибраимова Ақботалар да бұл күнде өз еңбек жолдарын бизнесте ойдағыдай сынап жүрген көрнекті азаматтар дей аламыз. Ал, Қосқалиев Жанқуат дейтін сыныптасымыз Ақтау қаласындағы «ҚазТрансОйл» компаниясының Маңқыстау облыстық филиалында инженер-электрик болса, Жәлелов Әлібек Маңғыстау облыстық балық инспекциясының бас маманы қызметтерінде жүр. Олардың қай қайсысы да өз ұжымдарының лайықты құрметтеріне бөленіп жүрген азаматтар екенін айтуға болады.

	Иә, осынау бүгінгі күндері менің де және менімен бірге Сәміш ағадан тәлім алған басқа көптеген сыныптастарымның да қол жеткізген не бір игі нәтижелерінде осынау ұстаз ағамыздың да айтарлықтай зор еңбегі бар деп білемін, - дейді өз жүрек түкпірінде сақталған шынайы жүрекжарды әңгімесін аяқтаған Амантай ініміз.





ТАЛАНТТЫҢ ТАМЫРЫ




	Әдетте адамның сыртқы түріне қарап оның терең түкпірінде не бұғып жатқанын жете біліп, бойлай бермейсің ғой. Әрине, «түсі игіден түңілме» деген сөз де бар. Солай десек те, бұл жайында әдейі бас қатырып, көп ойлана қоймайтының кәміл.

	Бір ақын былай депті ғой:

	«Арқаның ардагері ақын-жырау,

	Алдыңда қазылған ор, қалың шырмау.

	Өмірге екі туып, екі келмей,

	Арманда есіл ерім, кетесің-ау.

	Бір адамның бір өмірі маған аз ғой деуші едім,

	Туып, өліп кетуді де маған аз ғой деуші едім.

	Ебелектей ербең етіп, жер бетінен кетерсің,

	Өміріңде өзің жөнде із қалдырмай өтерсің.»

	Шын-ау деп қаламын кейде осы. Өйткені, мынау шексіз ғалам, жер шары, бүкіл дүние біткен жаралғалы бері қаншама ғасырлар өтті. Қаншама миллиардтаған адамдар өмірге келді және кетті. Ал, солардың тек санаулылары жайында ғана кейбір деректер бар деп есептейміз ғой біз. Соның өзі де бізді қанағаттандыра бермейді...

	Иә, жер бетіндегі бүкіл тіршілік атаулының ішінде осы адам өмірінен асатын аса құпия ғылым, терең тылсым жоқтай. Адам өмірге келеді, кетеді. Бірақ, оның артында қалай десек те бір ізі қалады емес пе? Өйткені, ол саналы тіршілік иесі. Ал, саналы тіршілік бар жерде сезім де бар, таным мен түйсік те бар екені мәлім. Адам өмірінің соншалықты құпия болатыны да, терең тылсымға бергісіз ғылым болатыны да сондықтан болар, бәлкім.

	Атыраудың біреуге белгілі болса да біреуге белгісіз, аса талантты қызы, кішкентай күндерінен бастап-ақ өзі жаны қалап серік еткен түрлі-түсті бояуы мен қыл қаламын өмірі қолынан тастамай, оны өз өмірінің бірденбір мәні мен мазмұнына, кіш-кентай бөлшегіне айналдырған тылсым өнер иесі, кәсіби моделші әрі дизаиншы, Қазақстан Республикасының көркем өнер Академиясының академигі Гүлмаржан Сәлімгерейқызы Махамбеттің «Сән мен сахна» деп аталатын шағын ғана ғұмырнамалық көркем суретті кітап-альбомы қолыма тиген кезде мені де осындай бір ойлар билеп алып еді.

	Мен Гүлмаржан Сәлімгерейқызын аса жете болмаса да өзім туып өскен Қызылқоға ауданының тума перзентіретінде ғана сырттай шалалау білетін едім. Жерлес болғандықтан да оныңМахамбет Өтемісұлы атындағы Атырау облыстық драма театрының ғимаратында арнайы өткен кезекті бір шығармашылық кешіне де әдейі барып қатысқаным бар-ды. Несін жасырайын, оған дейін оның осы театрға кәдуілгі маман суретші ретінде сіңірген баға жеткісіз еңбегі жайында менің мүлде хабарым да болмаған еді. Ол туралы мен тек сол бір ерекше өткен кеште ғана білдім.

	Әдетте біз театрлардағы қойылған әрбір кез келген қойылымның шынайы әсерін ондағы ойнаған актерлердің шеберлігімен ғана бағалап, ал оның арғы жағындағы нағыз табиғи өмірді бейнелеп тұрған, әлдебір хас суретшінің қолымен әспеттелген әсем кµріністерге жете мән беріп те жатпаймыз ғой. Сөйтсек, нағыз шын шеберлікті танып білудегі әділетсіздік те дәл осы жерден басталатын сияқты екен-ау. Дегенмен, менің түпкі айтпақ ойым бұл да емес еді. Мен әлгі бір көлемі шағын ғана, жұп-жұқа болғанымен адамды бірден баурай жөнелетін аталмыш қызыл кітапты қолыма алып оқи бастағанымда-ақ әлде бір тылсым әлемге еніп кеткендей ерекше бір әсерге бөленгенімді жасырмаймын. Бұл жай ғана бір өткен жастық бал дәурен шақ, суретшілік өнерге қалыптасу, жалпы өтіп жатқан өмір жайындағы қарапайым естелік мемуар емес көрінеді. Тіпті, тілі қандай шұрайлы еді десеңізші. Өмір туралы және айналадағы адамдар жөніндегі пәлсапалық ой-тұжырымдары, көркем кестелей білуі қандай тұңғиық терең еді. Оқырманын терең ойға батырмай қоймайтын мұндай керемет көркем туындыны, тіпті саңлақ жазушылар шығармаларының өзінен де көп кездестіре бермейтініміз ақиқат десем нанғайсыз.

	Несін жасырайын, мен кітаптың «Сән мен сахна» деп аталатын атауына қарап, бұл бір өнер сүйер оқырманға ғана арнап шығарылған сурет және түрліше киім мен сәндік үлгілері, сондай-ақ сахнаны безендіру жайындағы әнебір жайын көпшілікті оншалықты қызықтыра да қоймайтын қарабайыр әңгімелер болар деген пендешілдік ойда болғаным рас еді. Сонда да жастайымнан кітап «кеміріп» өскен үйреншікті әдетіме басып, бір шолып қарап-ақ шығайыншы осы деген оймен қолыма алған кітаптың қалайша аяғынан бір-ақ шыққанымды аңғармай да қалыппын. Сөйтсем, бұл бір басынан аяғына дейін өзі шағын да болса, терең ұлағатқа толы, мынау тылсым фәни жалғандағы өмірдің ащысы мен тұщысы, қызығы мен шыжығы жайында баяндалатын, өзінің ең кішкентай балауса кезінен бастап тырнақтап жиған пәлсапалық түйінге толы «ғибратты дастаны» деуге болатындай құнды шығарма екен.

	Әрине, мұндай дүниені өмірге келтіру кез келген кісінің қолынан келе де бермейтіні белгілі жайт. Мұндай шығарманы жазып шығу үшін, тіпті жазушы, немесе журналист болудың өзі де аз дер едім мен. Өмірден жиған мол тәліміңді, немесе азды-көпті көрген-түйгеніңді қалың жұртқа ғибрат етіп айта білудің өзі де бір үлкен өнер екен ғой. Бұл үшін үлкен білім, өмірден барлық оқып-тоқығаныңды көкірегіңнің терең түкпіріне төкпей-шашпай құйып ала білетін зерделі қасиетіңнің болғаны абзал екен ғой. Міне, Гүлмаржан замандасымызда да дәл осы қасиеттің басым екеніне менің көзім әбден жетті. Тіпті, бұл нағыз өнер адамына біте қайнауға тиісті, ең керекті қасиет екен-ау деген де ойға қалдырды мені. Әсіресе, Гүлмаржанның Ана туралы толғанымдарының өзі-ақ бөлек шығарма болмаса да, Максим Горький мен Ғабит Мүсірептің Ана жайындағы шығармаларының деңгейінде баяндалған нағыз ерекше мөлдір пайымдар екен десем де болар еді. Автор тура менің көз алдымда Макаренко тәрізді айтулы ғұлама ұстаздай, кейінгі жас ұрпаққа, өзінің жолын қуған, немесе ізін басқан балғын шәкірттеріне айтары бар, ұлағаты көп, көкірегінде көрікті ойы, айдай жүзінде асыл қасиеті жарқырап тұрған Әулие Анадайболып көрінді маған.

	Гүлмаржанды осындай биікке көтерген қандай күш, қандай құдірет еді десеңізші!

	Иә, күллі адамзат баласын осы күнге дейін әлдилеп, бүгінге жеткізген, ұшпаққа шығарған қай уақытта да ең алдымен Ана ғой. Гүлмаржан да әуелі сол Ана тағылымы туралы көп толғаныпты. «Сенің табаныңа кірген шөгір менің маңдайыма-ақ кірсінші» дейтін алып Ана жүрегінің шуақты мол мейірімінен балауса балғын шағынан нәр алып өскен ақпейіл перзент енді сол ұлағатты кейінгі ұрпаққа өзі өсиет етіп отыр. Өте сенімді, сенімді ғана емес-ау аса тебіреністі, өлшеусіз ғибратты да іс екен бұл.

	Біз бәріміз де қазақтың кең даласында, төрт түлік малы төңіректі азан-қазанға толтырып, маңырап, мөңіреп, қиқулап жататын алыс ауылда өстік қой. Гүлмаржан да өзінің сондай ауылдан түлеп ұшқанын жазады. Оның көкірек көзін ашып, білімге талпындырған орыс тілінің мұғалімі Айгүл апайы, ағылшын тілінен дәріс берген Ержігіт ағайы тәрізді сүйікті ұстаздары оның жадынан мәңгі өшпепті, нәзік жүрегіне хатталып, жазылып, жатталып қалыпты. Сондай-ақ, одан кейінгі оныњ ұдайы жанынан тастамайтын сүйікті досы да, бағыт сілтеуші жол бастаушы Темірқазығы да кітап болған екен.

	Иә, бұл жалғанда кітапқа жететін не бар? Мен айтар едім, кітаптан асатын еш тәлімгер жоқ деп. Бүкіл ғылым да, ақыл мен даналық та сол кітапта емес пе? Ол туралы Гүлмаржанның өзі де: «Кітап - ерте есейіп, ес жиюға, ересектерше сөйлеуге, әдепті-мәдениетті сөйлеуге баулиды. Ең үлкен тәрбие құралы ғой кітап. «Оњ сөз өзен тоқтатар» дейді түріктер. Көсемсіп бөспесең де, қызыл тілденшұғыла шаштырып сөйлеу жан дүниеңнің байлығын байқатар» депті. Осы сөздердің мәні мен маңызын да мен Гүлмаржанның сол өз кітабынан тауып отырмын. Жан дүниесі бай болмаса, көкірегіңді қарс айырып, сенің жан дүниеңді толтырып, терең ұлағатқа батыратын мұндай кітапты жазып шығу, әйтпесе кімнің қолынан келе қояр еді? Оған да үлкен себептер бар екен. Өйткені, қанатын кең жайып, сонау алыс қияға бет алып, самғап ұшқаннан кейінгі оның ендігі тәлімгерлері күллі әлемге атағы жайылған, белгілі ғұлама даналар болыпты. Кітапты жастайынан «кеміріп» өскен ол қазақтың дана биі Мөңке бидің де ұлағаттарын өз жадына тоқи білген көрінеді. Орыстың атақты сурет-картиналарын жинақтап, кейінгі ұрпаққа теңдесі жоқ тамаша мол мұра етіп қалдыра білген Павел Третьяковты, суретші И. Репинді үлгі тұтқан. Өзін ұстаз тұтатын бүгінгі жас шәкірттері де ескеріп, өнеге алып жүрсінші деп, Пауло Коэьлоның, венгердің күрескер ақыны Шандор Петефидіњ әңгімелерінен ұлағаты үлкен мысалдар да келтірген. Ұлы суретші Леонардо да Винчидің, қытайдың кемеңгер ойшылы Конфуцийдің өшпес, өлмес ғибраттарын баршаға үлгі етіп ұсынған. Өзі құдайдай көріп, сеніп, ұстаз тұтып табынатын Әбілхан Қастеев, Гүлфайруз Смайылова, Айша Ѓаламбаева және де теңіз жанының таңғажайып шебер суреткері Иван Айвазовский туралы пайымдары қандай тамаша, мөлдір еді десеңші!

	Айвазовскийді тек теңіз бетіндегі дауыл көріністерін ғана салушы деп қабылдауға болмас. Ол теңіз бетіндегі аспан мен жер дүниенің арасындағы зор кеңістікті түгел астастырған орасан дүлей дауылды суреттеу арқылы жер бетіндегі өмір үшін болатын бітіспес ұлы күресті де бейнелегісі келген жоқ па екен?Өмір туралы нағыз шынайы шындықты жырлау дегеніміз де осы емес пе екен өзі?

	Міне, Гүлмаржан замандасымыз өзінің шығармашылық қуатының тағы бір қырын осындай ой-танымдарымен де көрсетіп отыр. Жастайынан еңбекқорлығымен танылып, бүгінде соның зейнетін көріп отырған талантты суреткер Ана өзінің осынау қарапайым өмірінде басынан өткерген талай-талай тәлімді, қиын да қызықты, ізденісті де ләззәтті шақтарын еске ала отырып, оларды бүгінгі ұрпаққа үлгі-өнеге етіп ұсынады. Оқырмандарын еш уақытта да бей-жай қалдырмайтын өзіндікой-пікірлерін, болашақ үшін алаңдайтын жайларын ортаға салады. Жастарды отаншылдық сезімге, рухты болуға үндейді. Менің ойымша, нағыз өнер иесі, шынайы талант дәл осындай болуға тиісті же емес пе? Мәселен, бүгінгі жас әншілердіңұлттық рухты көтеретін әндерден гөрі жастарды ойсыздыққа жетелейтін елпілдек-желпілдек әндерді айтуға көбірек мән беретінін, ал Гүлмаржанның өз тілімен айтатын болсақ тәрбиелік мәні аз, күмәнді «алқын-жұлқын» әндерді ғана айтуға бейімдігіне қатты қарны ашатындығын жасырмайды. Бұл бүгінгі қоғамның үлкен бір бітеу жарасы ғой. Оны бүкіл халық болып емдеу қажеттігі күн тәртібінде тұрған ең бір көкейтесті, өзекті мәселенің бірі. Бұл, тіпті керек десеңіз мемлекеттік те мәселе. Гүлмаржан да, міне осыны ишараттайды.

	Сөзімді түйіндей келе айтпағым - берісі Атырауға, әрісі елімізге еңбегі сіңген дарынды дизайншы, моделші және қыл қалам шебері, Қазақстан Республикасының мәдениет қайраткері, өнер Академиясының академигі Гүлмаржан Сәлімгерейқызының бүгінгі қол жеткен биігі оның зор еңбегі мен тынымсыз ізденісінің және шалқар талантыныњң да арқасы екеніне көзімізді жеткіздік. Еңбексіз «алдан бірдеңе күткенге, күн де жарығын түсірмейді»деп оның өзі айтқанындай еңбек етпесе, көздеген мақсатқа жету де оңай шаруа емес қой. Автордың да өз оқырманына бір айтпағы осы болса керек.

	Гүлмаржанның дарынын да ұштаған, оның талантының тамыры да дәл осында жатқан тәрізді.

	Атырау қаласы

	2015 жылғы 30 қаңтар





КЕУДЕСІ ТҰНҒАН ШЕЖІРЕ




	Бұл күнде қазақ елінің көршілес Ресей мемлекетімен ежелден шектесіп келе жатқан Атырау деп аталатын осы бір пайдалы кенге аса бай қасиетті де ерекше құйқалы алып атырабын қалың жұртшылық тек мұнай мен газдың ғана айтулы мекені деп білмейді. Бұл аймақ талай-талай аузымен құс тістеген не бір дүлдүл де ділмәр шешендері мен белгілі билерін, атақты ақын жыраулары мен апайтөс батырларын, қалың елді аузына қаратқан көрнекті-көрнекті көсемдері мен өнерлі ұл-қыздарын өмірге әкелген қасиетті топырағымен де көпке ежелден мәшүр деп есептейді. Оған дәлел де өте көп. Мәселен, әрісі жоңғар-қалмақтар мен «қызылбастардың» әр кездегі оңды-солды шапқыншылықтарынан қалың елін ұдайы қорғап қалып отырған талай-талай арыстанжүрек тарланбатырларымызды былай қойғанда берідегі ұлы бостандық жолында қолдарына қаймықпай ту ұстап, қол бастаған, қалың елінің сан ғасырлар бойғы аңсаған арманы - тәуелсіздігі үшін қанын төгіп, шыбын жанын да берген Исатай мен Махамбетті, бытыраған халқымызды сүттей ұйытып, «қой үстіне бозторғай жұмыртқалайтындай» татулық пен бірлікке үндеп, отырықшылыққа үйреткен Датұлы Сырымды, есімдері бұл күнде аңызға айналған асау арынды, арқалы күйшілеріміз Құрманғазы мен Динаны, Есбайды, төкпе ақындарымыз Мөңкеұлы Мұрат пен Шерниязды айтсақ та жеткілікті болар еді. «Елдің атын ері шығарар, ердің атын елі сақтар» деген қағида, бәлкім, осындайдан қалған болар, сірә. Қай жерге барсаңыз да әлі күнге дейін ел аузында сақталған халқымыздың «азуы алты қарыс» алғыр биі атанған Алдар, бетегелі Бүдірлінің ақ берені болған Бөкен би, мәрт мінезді Қазыбек би жайындағы не бір аңызға бергісіз сан түрлі әңгімелер мен әпсенелерді жиі кездестіріп жүретініміз де сондықтан болар, бәлкім. Міне, солардың бірі - бейне бір алтын кесенің түбінде қалған қасиетті жұғынындай болып көрінетін, күні кеше ғана ел ішінде сырлы шежірелерімен барша тыңдаушыларын тамсанта да табындыра да алған Есентемір руының тұғырлы тұяғы, Абыз ақсақалы ретінде есте қалған Тұрдағалиұлы Кәрім ағамыз болатын.

	Кәрекеңді мен кешегі Кеңес державасының тек соңғы он - он бес жылында ғана білдім десем болады. Ол аудандық қаржы бөлімінің ғана емес, тіпті облыс бойынша да қаржы саласының белгілі маманы, бүкіл ел сыйлаған белді бақылаушы-тексеруші инспекторы ретінде аймаққа кеңінен танылған аса ұлағатты тұлға болған адам еді. Ол кісі жайында ежелгі Қызылқоға өңірінде - айтулы «қақпақты қара қазан» атанған Тайсойған мен Бүйректе, Қаттыкөл мен Кенбай, Сағыз аралығында тек жақсы пікірлер мен жағымды лебіздер ғана айтылып жүрді. Оны тұла бойы тұнған шежіре, ағып тұрған аңыздар мен не бір тылсым әңгімелердің аршылмай жатқан бай кені десетін.

	Сыртынан осындай әңгімелерді көп естіп, көңіл түкпіріме біраздан бері берік қонақтай бастаған осы бір таңғажайып адам туралы бірде маған да оның биік таудан сылдырай құлаған кәусәр бұлақтың сырлы үнін естігендей болып әсер еткен, таңғажайып сыр шерткен керемет әңгімесін өз құлағыммен тыңдап, тәнті болуымның да сәті түскенді.

	Осы жерде айта кетсем, артықтығы болмас, менің ең алғашқы рет әріп танытқан сүйікті ұстазым Ағила Нұрышқызы осы Кәрім Тұрдағалиұлымен туған құдандалы екен. Ал, Ағила апайымныңтуған сіңлісі Дәмеш Нұрышқызы маған туған жеңге болып келетін. Бірде сол жеңгемнің үйінде ағайындармен бірге мен де қонақтықта болғаным бар. Жеңгейдің үйінде қақ төрде аса келісті келген, қалың бүркіт қабақты, қара бұйра шаштары өзіне төгіле жарасқан қара торының әдемісі бір адам отырды. Таныса келе Кәрім Тұрдағалиұлы дейтін ағамыздың дәл сол кісі екенін білдім. Мен ол кезде тым жастаумын, сондықтан да үлкен адамдардың әңгімелеріне көп араласа қоймай, тек тыңдап қана отырған едім.

	Кәрекең өзінің сырлы әңгімелерін бірінен кейін бірін жаймен ғана асықпай майын тамыза суыртпақтай отырып, қалыњң жынысты орман арасымен бастайтын өзіне ғана таныс сүрлеумен аяңдағандай бір шежіресінен кейін бір шежіресіне ауысып, баяндай түсіп отырды. Ол кезде біз әлі де жете біле қоймаған, тек кейбір кітаптан ғана есімі үстірттеу таныс есім Сырым батыр жайындағы соны хикаяларды ежелгі ертегілерді тыңдағандай болып, құлағымды әнтек төсей, беріле тыңдай бергенмін. Әншейінде үстінен талай рет зулап өте шығып, ең болмаса бір рет те мүлде жете көңіл қойып көрмеген Қаракөл мен Қоныстану жолы аралығындағы Сырым бөгетіне де бейне бір кенеттен «тіл бітіп, сөйлеп кеткендей» болып сезілді маған. Сонау Мұғаджар тауынан бастау алып, бұраңдай сусып ағып жатқан Ойыл өзенін бойлай, әр жерде бір бұрынғы замандардың көне қатпарларының бүгулі сырларынан хабар беріп тұрғандай болып көрінетін Секер, Самай бейіттері жайында да, қалың жұртшылықтың бәріне бірдей жете таныс емес, тіпті сонау мұқым ертеден келе жатқан Қыз Данайдың қырғыны деген дастанға да арқау болған қызықты аңыздың ақиқаты хақында да неше бір түрлі әңгімелердің тиегі бірінен соң бірі ағытылды дейсің-ай келіп. Әңгіме тереңдеген сайын менің де туған өлке жайындағы түйсігім жаңа бір тың деректермен байып, ерекше әсерлерге бөлене түскендей едім.

	Секер, Самай атаулары маған да бала күнімнен тым жақсы таныс дүниелер-ді. Өйткені, біздің үй осы аймақтарда жыл сайын дерлік жаз жайлауы кезінде жиі мал бағып, Ойыл бойын жағалап, көшіп-қонып жүретінбіз. Әдеттегі молаларға мүлдем ұқсамайтын, төбесін өте биік те шошақ етіп тұрғызылған бұл бейіттер басқаларына қарағанда тым ерекше болып көрінуші еді. Бұлар кімдердің бейіті екен, батыр ма, әлде бай ма, немесе осы аймақтағы бұқара халыққа басшы болған белгілі адамдар ма екен деп те ойлаушы едік кейде біз. Ол кез өткен тарих пен ежелгі құндылықтарға жете көңіл бөле қоймаған, соған тіпті жүдә мүмкіндік те берілмеген кез еді ғой. Сөйтсек, бұл сонау ерте кездерде арабиядан келген қожа-молдалар мен солардың осы аймақтарға негізгі келу мақсаттары,жергілікті халықпен араласуы, кейінгі тағдырлары және соған байланысты бұл өлкеде өткен не бір тарихи оқиғалар жайындағы құнды деректер мен тылсым шежірелерді өздерімен бірге сырын тереңге бүгіп, тып-тыныш қана құпия күйде жатқан бейіттер екен ғой. Осы жайлар Кәрім ағаның аузынан бейне бір «Мың бір түн» ертегісіне де бергісіз сырлы аңыздарға айналып, біздің көз алдымызда шашылған маржандай ғажайып мазмұнымен тыңдаушы біздерді еріксіз баурап әкетіп бара жатты.

	«Иә, біздің жеріміз аса таңғажайып құнды шежірелерге тым бай екен ғой! Бұл аймақ батырлар мен ақындарды, он бармағынан өнері саулаған неше бір өнерпаз жандарды дүниеге әкелген ерекше қасиетті мекен екен ғой! Осындай жерде туған біз қандай бақытты жандар едік!» деген мақтаныш сезімін ұялататындай еді бұл әңгіме.

	Әрине, бір-ақ күнде, бір дастарханның басында отырып, бүкіл үш-төрт ғасырдың басын құрайтындай осыншалықты ұзақ сонар әңгіменің бәрін бірдей түгел ағыта беру тіпті де мүмкін емес-ті. Дегенмен, сан тараулы тақырыптан сыр шерткен шежіре аға сол күні менің көз алдымда таудай болып биіктеп, айдыны шалқар мұхиттай тереңдеп, бірден бірге мүлде қасиеті артып бара жатты. Меніңше, осы бір сырлы адамның мүлде білмейтін саласы, жадына сақтамаған ешбір жәдігері, сірә, ешбір жоқтай болып көрінген де еді сонда маған. Әсіресе, өзінің қасиетті рулас атасы, кең байтақ елдің аузында әлі күнге дейін есімі сары алтындай апталып сақталған, есімі үш жүздің дүлдүл билері - Әйтеке, Төле, қарға бойлы қаз дауысты Қазбек билерімен де қатар айтылатын Бөкен би жайында тіптен емін-еркін көсіле түседі екен ғой ағамыз. Кейін сол әңгімелерін ол өз қолымен жүйелеп, аудандық, облыстық, ал кейбірін республикалық қоғамдық-саяси басылым беттерінде жарыққа шығарғанының да, арнайы кітап етіп бастырып, қалың оқырман қауымға ұсынғанының да куәсі болғанымыз баршаға аян.

	Біздің өсіп өнген, бала болып топырағында аунап, қадір қасиетін бойымызға сіңіріп ер жеткен жеріміз Қазбек елді мекені, бүгінгі Қазбек тоғайының айналасы болатын. Бір жағы әрдайым да жөңкіле есіліп жататын қызыл құмымен астасып, бір жағы ішіне сіңіп кетсе, малына жайлы қоныс болатын қалың қоқтылы қуыстарымен ерекшеленіп, ал енді бір жағы ауасы жұпар, сұлу да ерекше жасыл тоғайымен көз тартып тұратын осынау бетегелі аймақтың нендей құпия сырлары, сонау өткен тарихтардың құм астына көміліп, бүгінгі ұрпағынан жасырып жатқандай қандай сырлы шежірелері бар еді?

	Біз алғаш сауат ашып, әріп таныған бар болғаны төрт-ақ сынып оқитын бастауыш мектебіміз әлгі айтып өткен сол қалың тоғайдың ең шетінде, шағын ғана алаңқайда орналасқан болатын. Ал, әр жерде шашырай сирек салынған жатаған үйлердің оңтүстік бетіндегі төбеде әбден жер болып, құм басып кеткен, тек ортасында ғана биіктеу жалғыз шошақ моласы бар үлкен қорым бар-ды. Осы қорымды ел сол шошақ моланың атымен атап, Қазбек қорымы деп атайтын. Сол Қазбектің кезінде осы өңірдегі сөйлесе, сөзі мірдей болған, аузы аса дуалы би болғанын, өзін арқаланған елі үшін құрбан болудан да жасқанбаған мәрт мінезді ер болғанын да біз осы Кәрім ағаның ұлағатты әңгімелерінен естіп білген едік. Осынау сусыған қызыл құмды жамылып, тіпті жер бетінен әлдеқашан өшіп те кетуге айналған әлгі ескі, өлі қорымның тылсым тереңінде осыншалықты үлкен сыр бар деп кім ойлаған. Солардың бәрін де еш шашау шығармай терең жадында сақтап, бүгінгі күнге дейін жеткізе білген Кәрім ағаның кеудесі қандай асыл, жан сарайы қандай алтынға бергісіз сырлы сандық еді?

	Менің тағы бір байқағаным, Кәрім ағаның шертетін әңгімелері жай ғана шежіре, жай ғана тарихи хикая, немесе аңыз деуге келмейтін. Оның қай әңгімесінің де тұла бойында тұнған тәрбиелік ұлағат, кейінгі ұрпақтың кәдесіне жарайтындай терең ақыл мен парасат, үлкен тағылым мен өсиет жататын. Меніңше, Кәрім ағамыздың осыдан оншақты жыл бұрын Алматы қаласындағы «Өлке» баспасынан басылып шыққан аса құнды тарихи шежірелік «дастанының» атауын да «Сөз сардары» деп өте орынды атаған ғой деп ойлаймын. Иә, шынында да ол барша оқырманына нағыз таусылмас ұлағат беретін шежірелік дастан екенінде сөз жоқ.

	Мен «Сөз сардары» кітабын қолыма түскен бойда-ақ бас алмастан бір демде оқып шықтым. Біздің елімізде баспа кітаптары өмірімізге кеңінен енгенге дейінгі сонау таңсәрі кезеңде қалың жұртшылық арасында хисса дастандар мен жыр, ертегілер, шежіре баяндар ауызекі түрде ғана таралып келгені белгілі ғой. Әрине, ауызекі жағдайда таралған дүниелер бірде бір түрде баяндалар болса, енді бірде екінші түрде баяндалып, кейде тыңдаушысын адастырып, шатастыратындай болып жиі құбылып отырғаны да белгілі. Ал, Кәрекеңнің жоғарыда біз айтып отырған «Сөз сардары» кітабы осы олқылықтың да орнын толтырғандай екен. Әсіресе, барша халқымызға бірдей қымбат ортақ ұлы тарихи тұлға Бөкен би турасындағы құнды деректерді жүйелі түрде дәлелдеп беруі көңілге өте-мөте қонады-ақ. Бұл осы мәселемен арнайы шұғылданып жүрген ғалымдарымыздың зерделеуіне де толық кәдеге асарлық аса пайдалықұнды дерек болары әбден айқын деп ойлаймын.

	Осы кітаптағы Кәрім ағаның Есбай күйші мен ол кісі жайындағы таңқаларлық аңыз әңгімесі және оның қайғылы қазасы жөніндегі ерекше хикая да мені мүлде қатты толқытып еді. Үлкен өкінішке орай осы бір ғаламат күйші жайында бізде көп мәлімет, сақталған деректер мүлде жоқтың қасы десек те болады. Тіпті, оның көптеген тамаша күйлері де оның өзімен бірге «көрге көміліп кеткен» сыңайлы.

	Менің бала кезімде біз тұратын өлкеде атақты Алдар бидің ұрпақтарының бірі болып келетін домбырашы Қисық дейтін адам өмір сүріпті дейді. Бөтендей құқ-сұқпен еш әуестігі жоқ, бірақ өзі өте денелі, қайратты, тіпті ерекше әлеуетті алып қара күштің иесі болса керек. Ал, домбыра десе, ішкен асын жерге қоятын сол кісі көп жылдар бойы жоғарыда айтып өткеніміздей Кәрім аға өз кітабында «қанын ағыза» жазған атақты да арқалы күйші осы Есбайдың қасында жүріп, аралары еш ажырамаған адал жолдас болып, үнемі бірге жүрген деседі. Сол шақтарда Есбай күйшінің домбыра қағысын осы Қисықтан өзге ешбір адам үйрене де алмапты деп естідім. Қисық атамыз домбыра тартқан кезде домбыраның құйқылжыған үні ерекше қиқулап, алдында өзі ағаштан ойып, қолдан жасаған ор текелері орғып, билеп тұрушы еді дейтін сол көріністі өз көздерімен көрген менің шешем. Күйшінің осындай өзгеше, ерекше қағу мәнерін кейінгі кезде оның немере туысы болып келетін Жәлеке атамыздың ұлы Әлдеш ағамыздың орындауынан ғана шет жағасын ептеп көріп қалғандай болдық.

	Қорыта айтқанда, артына бір ғана кітап қалдырса да бірегей боларлық үлкен ұлағатты мұра қалдырған Кәрім Тұрдағалиұлының өлшеусіз еңбегін ештеңемен де салыстыруға, немесе теңестіруге мүлде келмейді дей алам. Ол өзі тірі кезінде ел ішінде кең кеудесінде тұнған алтын сарайын ашып, інжу-маржанға бергісіз таңғажайып шежіре гауһарларын шашып, тыңдарман жұртының шексіз алғысы мен ризашылығына бөленген болса, енді сол қызметті оның елге мұра етіп қалдырған осы «Сөз сардары» кітабы одан әрі жалғастырып бара жатқандай.

	Бұл Есентемір руының кешегі тұяғы, алмастың сынығындай болған Кәрім Тұрдағалиұлы ағамыздың бүгінгі жиырма бірінші ғасырға қарай еркін қадам жасап бара жатқан екінші өмірінің бейнесі іспетті.

	Атырау қаласы





ҰЛАҒАТТЫ ҒҰМЫРДАСТАН




	Мәңгі бақи тоқтаусыз зырғыған бұл уақыттың әр күні, әр жылы жаңарып, құбылған сайын адамдар да сонымен бірге өзгеруде. Міне, соның тағы бір айғағы - күні кеше ғана өзімізбен тай-құлындай тебісіп бірге өскен досымыз, құрдасымыз Болат Біләлұлы да бүгінде жетпіс дейтін жоталы жастың желкесіне мініп-ақ қалыпты.

	Болат Біләлұлы өзінің алғашқы еңбек жолын 1976 жылы Қызылқоға аудандық мәдениет бөлімінде бастаған еді. Одан кейін Алматы қаласындағы сәулет және құрылыс институтын тәмәмдап, құрылысшы мамандығына ауысқан. Сол жылдардан бастап, Ақтөбе облысының Темір ауданына қарайтын Кеңқияқ өңірінің мұнай кәсіпшіліктерінде жемісті еңбек етті және осы өңірде отыз жыл бойына табан аудармастан қызмет істеп, «Ақтөбемұнайгаз» бірлестігінің мұнайөндіруші «Кеңқияқмұнайгаз» басқармасында басқарма бастығының құрылыс жөніндегі орынбасары, ал одан соң жалпы мәселелер жөніндегі орынбасары, Кеңқияқ құрылыс басқармасының бастығы қызметтерін атқарды. Осы салаға әбден төселіп, ысылып шыңдала жүріп ол бұл саланың ойдағыдай көркейіп, өсіп-өркендеуіне өзіндік зор үлесін де қосты.

	Болат Біләлұлы еңбек еткен жылдарында лайықты ел құрметіне бөленді, сіңірген қызметіне орай ол әр кезде де бірнеше медалдармен, мақтау қағаздарымен және Құрмет Грамоталарымен марапатталып отырды. Бұл күнде ол құрметті еңбек демалысындағы ардагер мұнайшы ата, ұл өсірген, қыз өсірген ұлағатты әке, немерелері мен жиендерінің сүйікті атасы. Балалары - Бану, Берік, Бағыт және Білім Бақтыгереевтер де әке жолын қуып, Ақтөбе өңірінде мұнай өнеркәсібінің өркендеуіне өздерінің елеулі үлестерін қосып келе жатқан тәрбиелі де тәжірибелі атпал азаматтар. Жолдасы Діңғалиева Райхан экономика саласының білікті маманы, бұл күнде ол да құрметті зейнет демалысындағы сүйікті әже атанып отыр.

	Иә, өткен өмір жолында өзінің туған еліне, туған жеріне, халқына жасаған лайықты қызметіне орай ел құрметіне бөленген бір адамның өмірі дәл осындай-ақ болар. Десек те, Болат Біләлұлы туралы айтар ой, жақсы лебіздер мүлдем өзгеше, тіпті ерекше дер едік.

	Болат Біләлұлы жастайынан күзге түсерліктей аса көрнекті, алмастай өткір, елден ерек алғыр, оқуда сұңғыла зерек, достары мен жолдастарының арасында айтарлықтай беделді, топты жарып жүретін көсем серке тәрізді үнемі де алда бола білді. Бала кезінде де Болат десе, болаттай берік, мығым денелі болатын. Кейде біреулер ойлайды ғой, Біләл әке өзінің осы тұңғыш ұлының есімін неге ғана Болат деп қойды екен деп. Сонда оның сонау он тоғызыншы ғасырдың бас кезіндегі ежелден қол тиместен қазына байлығы тусырай, тұнып жатқан қазақ елінің кең байтақ жеріне көз алартып, оны түпкілікті түрде отарлап алуды көздеген жымысқы мақсатының жетегіне ерген «ақ патшаның» әпербақан саясатынан елімізді қорғап, қол бастаған Махамбет бабамыз еске түсер еді. Сірә, өзінің бірден бір түпкі ата тегі болып табылатын дәл сол бабамыздың өзіндей тастай берік те алмас қылыштай өткір болсын деген асыл арманы болған-ау, сірә, деген ой келер еді ақылы дария атамыз туралы.

	«Балаға әке сыншы» деген бар ғой. Сол асыл әкенің армандап, күткеніндей Болат Біләлұлы да ел сенімін ақтаған абзал жан, сөзімен де ісімен де айналасындағы көпшілікті ұйытып, сендіре алатын іскер азамат болып ер жетті. Алға қойған әрбір мақсатын рет ретімен орындай білген,үлкен ұжымды соңынан ертіп, жұмылдыра алған білікті де беделді басшы болды. Соның арқасында әлденеше рет халықтың сенімін де арқалап, депутат та болып сайланды ол. Осының бәрі өзінің барлық саналы ғұмырында қоғамдық тәртіптің сақшысы болып еңбек етіп, ұзақ жылдар бойы милицияда жемісті қызмет істеген ардақты да асыл әке Біләл ақсақал мен Тайба ананың оның бойына сіңірген ұлағаты мен тәлім-тәрбиесінің жемісі екені де сөзсіз еді.

	Міне, бүгінде жасы жетпісті алқымдап, өзінің 50 жыл бойғы жасаған орасан қызметінің, сіңірген толағай ебегінің зейнетін көріп, мәуелі жемісін теріп отырған Болат досымыздың қысқаша ұлағатты ғұмырбаяны осындай еді.

	Адам баласы бұл дүниеде бәз біреулер айтатындай көп ақша мен дүние-мүлік, мол малдарымен емес, ең алдымен өзінің жанында жүретін қымбатты достарымен және жора-жолдастарымен ғана бай болып, өз өмірін мәнді де сәнді ете алады дегенді біз емес, ата-бабамыз айтқан ғой. Сол айтқандай біздің Бөкең де жора-жолдастарға өте бай адам. Ол өзімен бірге оқыған мектеп қабырғасынан жан-жаққа бытырай шашырап, қарлығаш болып қанат қағып ұшқан 29 ұл - қызбен әлі күнге дейін де қарым-қатынасын еш уақытта да үзген емес. Үлкен өкінішке орай бұлкүнде олардың да саны едәуір селдіреп-ақ қалған. Ол да болса, өмірдің бұлтартпас заңы ғой. Оған ешкімнің де дауы, таласы болмас, сірә. Соған қарамастан, бірде Бөкең өз жанұясымен достарына қыдырып барып жүрсе, енді бірде сол достары топ-топ болып мұның, оның кішкентайынан жаны сүйіп қосылған, сол елу жыл бойына өзіне дос та, тірек те, жанына жылу да бола білген, шаңырағын шайқалтпай әуелетіп, бақытын әлдилеген сүйікті қосағы Райхан екеуінің қонақжай дастарханына әлсін-әлсін қыдырып келіп жатады. Өткен-кеткендер айтылады, балалық бал дәурен шақтар еске түсіріледі. Тіпті, оларды қайта-қайта қайталай беруден де ешбір жалықпайды өздері. Қай-қайсысы да баяғы жастық күндеріндегідей ойын-күлкімен мәз-мәйрам болып, бір жасап, бір жасарып қалып жатады. Нағыз шатты шадыман дәурен, бақытты өмір, мәнді де мағыналы ғұмыр деген осы емес пе деп те қаласың кейде осындайда.

	Ал, уақыт бір орында тұрмайды деген де рас екен. Жас өседі, дүние өзгереді деген ғой. Бөкеңнің де жанұясында бұл күнде сайдың тасындай сүйікті ұлдары мен жауқазындай құлпырған жалғыз түйір раушан гүлі - құба талдай майысқан Бану атты қызы да жапырақ жайды. Шаңыраққа Жарас атты күйеу бала және Гүлдер, Жанна, Ғалия атты келіндер де түсті. Сонау бір кезде Біләл ата мен Табия анадан қалған, бұл күнде Болат ата мен Райхан әже бақыт шамшырағын шалқыта жағып отырған Алтын босаға, міне енді мәуелі баққа айналды. Үйдің іші одан әрі бақыт пен шаттыққа кенелді. Өріс кеңейді. Бисенбай-Зада, Нағим-Ханым, Санат-Лиза және Өтес-Қамаш атты құда-құдағилармен болатын әрбір кездесудің өзі де әрдайым бір ғанибет, ұлан асыр тойға бергісіз терең әсерлерге бөлейтін қуаныштарымен ұласып, бірінен бірі асатындай ұлағатты бола түсті.

	Осындайда данышпан ақын Абай атамыздың да бір айтқаны ойға оралады-ау. «Адамның бір қызығы бала деген» деп келетін бір асыл сөзі бар еді ұлы ақынның. Әуелі бір әулеттен, бір ғана шаңырақтан өрбіп, ал бұл күнде бірнеше бақуатты жанұяға айналған Болат атаның ұрпақтарынан жайылған жапырақтар - немерелердің қызықтары да ата мен әженің қуаныштарын күн сайын дерлік көбейте түсетін тәтті сағаттары десек, артық айтқандық бола қоймас, сірә. Күйеу бала Жарас пен Банудың тұла бойы тұңғышынан кейінгі ұлы Бекнұр жиен кішкентайынан жанып тұрған спортшы болды. Ол атам қазақтың «асық ойнаған азар, доп ойнаған тозар» дейтін мақалының мәнін өзгертіп, бұл күнде Ақтөбе облыстық ұл балалар аяқдоп командасының белді мүшесінеайналған. Атасына тартып алғыр болып, асып туған қағылез де ерекше пысық Бекбол бүгінгінің жаңашыл ұланы десе де болады. Ол, әсіресе компьютерлік техниканың асқан шебері, шаршамайтын «шабандозы». Одан Бекзат та қалыспайды. Ол бір өзі әрі хоккейші, әрі боксшы, әрі күрескер де. Тек биыл ғана ол мектепаралық дәстүрлі спорт жарысында дзюдодан чемпион атанды. Ал, оның су бетінде, тіпті балықша жүзетінін де қайтерсің. Өзі оқитын мектептегі облыстық қыз балалар аяқдобы командасының мүшесі Бэла мен алтыншы сыныпта үздік оқитын Бибіназдың өнерлеріне де атасы мен әжесі әрдайым да мақтан етіп, тәнті болумен келеді. Әрине, бәрін бірдей атап өту мүмкін де болмас, бәлкім. Солай десек те, басқа немерелердің де ауыз толтырып айтарлық өрге озған өнерлері өз алдына бір төбе деуге әбден болады. Ата мен әженің таусылмас қуанышы да, қызығы да, шаршаса жандарына сарқылмас қуат құйып, сергітетін де немерелердің осындай бір ұлан асыр тамаша өнерлері десек, тауып айтқандық болары анық.

	Міне, бұл күнде 70 дейтін асқаралы асудың Эверестей нағыз асқар шыңына шығып, бұл күнге дейінгі барлық қиын күндерді де қос Аққудайболып қол ұстаса қатар жүріп, бірлесіп жеңіп келе жатқан, өмір мұхитының айдынында бірге жүзген және қызықты күндерін де бірге кешіп келе жатқан ұлағатты ғұмыр иелері Болат ата мен Райхан әженің аңызға бергісіз ұлағатты ғұмырдастаны осындай.

	Әлі де мұндай тамаша күндер, кейінгі саналы ұрпаққа үлгі болар ғибратты күндеріңіз одан әрі де жалғаса бергей, 70 жасыңыз құтты болғай, Абызға айналған ардақты дос, келіндердің кеудесіне қатепті қасиет дарытқан асыл Әже Райхан Діңғалиқызы, әрқашан да аман болыңыздар дегіміз келеді.

	Ақтөбе-Атырау-Ақтөбе

	2014 жылғы 12 желтоқсан





ӘКЕСІ МЕН БАЛАСЫ




	Бұл қазақтың басынан нелер өтпеген дейсің-ау?!

	Ел мен жерді тізеден қанға бөктірген Ұлы Қазан төңкерісіне дейін де ұлан ғайыр осынау қазақ даласында неше бір ауыр жағдайлардың орын алғаны бізге тарихтан белгілі. Ол аздай енді қалың ел тағы да ақтар мен қызылдар болып екіге жарылған. Қызылдар өкімет басына келіп, ақтар бас сауғалап қаша бастаған сол бір аласапыран тұста олар текке кетіп қана қоймай өздері жүріп өткен жолдарындағы елдердің бәрін де таптап, өртеп, құртып, күл-талқанын шығарып, еш те бір кінәсі жоқ, тіпті төңкеріске қатыспаған айдаладағы қара қазақтарды да атып-асып, кейбіреулерін оты лапылдап жанып жатқан жер ошақтардың ыссы күліне тірілей көміп кетіп те отырған көрінеді. Солардың бірі кейінгі жылдарда қазіргі Атырау облысының Қызылқоға ауданында ұзақ жылдар бойы партия қызметінде болған руы Жақсыбай Ысық Өтеулиев Қармыс дейтін ағамыздың аталары екен. Сол бір аласапыран шақта Тасшағыл ауылы тұсынан өтіп бара жатқан бір топ ақ гвардияшылардың қолынан аға-іні, әке-шешелері түгелдей қаза тауып, жинаулы тұрған көрпе-жиһаздардың арасына жасырынған жалғыз бала Өтеулі ғана (Қармыс ағамыздың әкесі) құдай сақтап тірі, аман қалыпты. Ал, Қарабау ауылының үстінен асып бара жатқан кезінде де сол ақ гвардияшылар жаңа дүниені құру үшін күресіп жүрген Оңайбай Қалиев деген азаматты ағаш үй жанындағы лапылдап жанып жатқан жер ошақтың ып-ыссы қоламта күліне тірілей көміп, өлтіріп кетулі. Ақ гвардияшылардың қолымен жасалған дәл осындай тағы бір қаныпезерлік бір оқиға осы күнгі кең Жылы Ой жерінде де орын алған екен ...





ЖҰМАШ ӘКЕ




	1918 жылдың қыс айы көрінеді. Қызылдардан ығысқан ақ гвардияшы әскерлер жолшыбай өтіп бара жатып, айдаладағы өз тірлігімен ғана күн кешіп отырған жалғыз үйлі қара шаруа, руы Шарға Таз Шатанұлы Декейдің үйіне келіп түседі. Сол жерде қырық жастан жаңа ғана асқан Декейге: «Малдарың қайда? Менің адамдарыма тамақ тауып бер!» деп, қыспаққа алып, оның бай мен кедейді теңестірген жаңа өкіметтің ісіне риза екенін көріп, сол арада бірден атып салып, өлтіріп кетеді. Жанұяда жылып-еңіреп әлі де есейіп те жетілмеген Абыл, Жұмаш, Зібира, Ботай және Тотай атты балалары мен зайыбы Рысбике ғана қалыпты.

	Жастай жетім қалған шиеттей балаларын одан әрі өсіріп жеткізе алмай алты жылдан кейін, 1924 жылдың жазында Рысбике ана да арманда көз жұмады. Көп қиындықтарды көріп, тек бірен-саран ағайындарының көмегімен ғана бір біріне сүйенісіп өскен тұлдыр жетім балалар кейін бірте-бірте адам болып, ел қатарына қосылады. Әрине, жетім өскен жандардың жайын өздері де сондай ауыр тұрмысты, қатал тағдырды бастарынан кешкен адамдар ғана біледі емес пе? Өздерінің бастан кешкен сондай ауыр тағдырлары жайында кейінгі жылдарда ұзақ жылдар бойы қоғамдық тәртіп күзетінде жемісті қызмет атқарған милиция полковнигі, марқұм Тотай Декеев ағамыздың өз аузынан талай рет естіген де едік.

	Қалың елді ауыр қайғы мен қасіретке салып, жаппай қырғынға ұшыратқан 1941 жылғы соғыс басталған тұста бас көтерген ағалары Абыл мен Жұмаш алдыңғылардың бірі болып қан майданға аттанады. Талайды қыршынынан қиып, ананы жарсыз, баланы әкесіз қалдырған сол бір қанқұйлы соғыстың зардабы кімді аяған еді. Әлденеше жерінен ауыр жарақат алып, Украина майданында жаяу әскерлер сапында жанкештілікпен соғысып, Берлинге дейін жетіп, соғыстың ең соңғы Жеңіс сағатына дейін Кеңес жауынгерлерінің алдыңғы сапында болған Жұмаш әкеміз 1945 жылдың шілдесінде елге аман-есен оралса да оның алдындағы арқа сүйеген үлкен ағасы Абыл майданнан оралмай қалған-ды. Енді амал жоқ, 1930 жылдан бері оның шаңырағының түтінін түтетіп, күллі әулетке от анасы болып келе жатқан Құраққызы Самал екеуі елде қалған жалғыз қарындасы мен екі інісіне әрі әке орнына әке, әрі ана орнына ана болып қамқорлық жасауына тура келіпті. Осылайша тағдыр Жұмаш әкейге көп тауқыметті өз басынан өткеруіне бастайды.

	Ол еш уақытта да еңбек етуден қорықпайтын. Сонау 1920-шы жылдардың өзінде-ақ бұғанасы бекімеген 13 жасынан бастап сол өңірдегібайдың малын бағып, ыссыға күйіп, суыққа тоңып, ысылып жетілген ол елге келген бетінде-ақ еңбекке бірден төселе кірісіп кетеді. Бұл кезде милиция қызметінде істеп жүрген кіші інісі Декеев Тотайдың жұмыс бабына байланысты олардың жанұясы Қызылқоға ауданына көшіп келген болатын. Табиғатынан аса сабырлы, байыпты да ұқыпты, ешбір қиындық дегенге мүлдем мойымайтын Жұмаш әке жастайынан өте еңбекқор, пайымы мол, терең парасатты адам болатын. Соның арқасында ол қолына азын-аулақ мал ұстап, келген-кеткен адамдарға қайырымдылық пен қонақжайлылық танытып, айнала елге белгілі болады. Сондықтан ба бұл үйден үнемі де келімді-кетімді қонақтар әр күні де арылмайды екен. Әсіресе, ол өзінің туған бауырларынан - яғни Зібира атты жалғыз қарындасы мен Ботай, Тотай атты інілерінен, тіпті оты басқа болса да қастарындағы көрші-көлемінен де еш уақытта да өз көмегін өмірі аяп көрмепті. Әке орнында әке бола білген қайран ағасын сағына еске алған кезінде інісі Тотай аға: «Қайсы бір күндері ағайындарымыздың балалары үйіне қыдырып, немесе көрісе келгендерінде: «О-о, менің балаларым келіп қалған екен ғой!» деп балаша қуанатын еді» деп айтып отыратын.

	«Жұмаш ағам ата-жік шежіресін өте жетік білетін, естіп білгендері мен көргендерін еш уақытта да ұмытпайтын, әңгімесі түзу, көпшіл, ерен көшелі кісі еді» деп еске алатын Тотай аға. «Оның жалғыз отырған сәтінбіз тым сирек көретінбіз. Ауылдың өзі қатарлы барша азаматтары ұдайы да оның қасына жиі жиналып, оның қызғылықты әңгімелерін құмарта тыңдаудан еш уақытта да жалықпаушы еді. Өзіміздің Таздар әулетінің де, басқа бүтін қазақ елінің ескі тарихи мұраларын да ол жеріне жеткізе қиыстырып айта білетін. Олар менің өмір бойғы жадымнан шығармай сақтап келе жатқан ең қызғылықты да ең құнды жәдігерлерім ретінде есімде қалды» деп айтып отыратын қоғамдық тәртіп қызметінің белгілі ардагері, бұл күнде марқұм, милиция полковнигі Тотай аға.

	Айтса, айтқандай Жұмаш әкейдің бүкіл өмірі қайнаған қызу еңбекпен, балаларына тәлімді тәрбие берумен ұлағатты болды. Ол Қызылқоға ауданының ауылшаруашылығы мекемелерінде, Энгельс атындағы кеңестік шаруашылығының басты-басты бөлімшелерінде, аудандық шикізат дайындау саласында жемісті еңбек етті. 1972 жылдың шілде айында 65 жасында өзі өмірден өткенше бауыр еті балалары Халық пен Аманкелдіні, Руслан мен қыздары Айжан, Маржан, Роза және Раяны өз қолдарын өз ауыздарына жеткізіп, есейтіп кеткен еді.





АМАНКЕЛДІ ҰЛЫ




	Жұмаш әкенің екінші ұлы Аманкелді соғыстан кейінгі 1946 жылдың ел өміріне мамыражай тыныштық әкелген жаздың алғашқы айында, яғни маусымның 16-шы жұлдызында Қызылқоға ауданының жоғарыда аталған Энгельс атындағы кеңестік шаруашылығы орналасқан Қарабау селосында өмірге келген болатын. Қан майданнан Жеңіспен оралған Жұмаш әкенің тағылымды тәрбиесінен мол ұлағат алып өскен алғыр жеткіншек Аманкелді жастайынан өте пысық та зерек, әр нәрсеге де бейім, қағылез болып өсті. Сол пысықтығынан да болар ол әр кезде де соңынан еріп, өсіп келе жатқан іні-қарындастарына мейірбан, қамқор бола білді. Үйдің, қора-қопсының айналасындағы өз міндеттерін әрдәйім да шашау шығармай тыңғы-лықты тындырып жүрді. Мектептен келгеннен ке-йінгі оның ең алғашқы айналысатын басты шаруасы - ең алдымен бауыр-ларының сабақтарына баскөз болу, содан кейін мал жайғаумен шұғылдану еді.

	Аманкелді 14-15 жасқа толған сол бір кез еліміздің әлі де болса туған ел эко-номикасын қалпына келтіру мақсатындағы қарбалас еңбекке толы болған жылдар болатын. Ел ішін-де әлі де болса қай жерде де еңбек қолдары өте қат, жетісе бермейтін. Сондықтан да, Аманкелді қабырғасы қатайып, бұғанасы бекімей тұрып-ақ шаруашылықтардың жұмыстарынаерте кезден бастап-ақ араласуына тура келген. Бірде ол Жұмаш әкесінің қасына еріп, оның үй тірлігі жұмыстарына көмектесіп жүрсе, енді бірде шаруашылықтың пішен дайындау науқандары кезінде трактордың артында тіркемеші болып еңбек етті. Сөйтіп жүріп ол оныншы сыныпты аудан орталығындағы орта мектептен тәмәмдап, сол кездің басты талабы бойынша еліміз үшін экономикаға аса қат, ең қажетті деп саналатын білікті мал маманы болып шығуы үшін Алматыныңмал дәрігерлік-зоотехникалық институтына жол тартты. Бұл 1963 жылдың күз айы болатын.

	Біз Аманкелдімен бірге дәл сол жылы Миялы селосынан жоғарыда аталған орта мектепті бірге бітіріп шыққан болатынбыз. Ал, келесі жылы олардың соңынан сол Алматыға мен де жеткен едім. Осылайша біздің сол кездегі барша жастарға арман қала болған Алматыда арамыздан қыл да өтпеген достық, студенттік шаттық-шадыман шағымыз басталған еді.

	Әр апта сайын біз оны мектепті бірге аяқтаған сыныптас досымыз, сол шақта Алматы медициналық институтында оқуға бізбен қатар түсіп, оқи бастаған Құбаш Жағалбаев екеуміз іздеп барған сайын әрдайым да институт жатақханасы жанындағы спорт алаңынан табатынбыз. Ол қашан барсақ та өзі құралыптас студент достарымен бірге әлгі жерді ақ шаң қылып, ақ тер-көк тер болып, аяқ доп ойнап жүруші еді. Жақсы оқып қана қоймай өзін спортшы ретінде де жетілдіре түсіп жүретін.

	Аманкелді біздің арамызда ойлап таппайтыны жоқ, өте ойыншыл, әзілқой да жайдары жігіт болатын. Оның ерекше қулық қылықтарына кейде құрық та бойламайтын. Бірақ, ол өз достарына әр уақытта да мейлінше адал, әділетті және шынайы бауырмалдығымен де танылып жүретін. Кейде қызылқоғалық жерлестер болып әдейі өткізетінкештерімізде ол сол кезде Полад Бюль-Бюльоглы радиодан жиі орындап жүретін «Долалай» атты әнді айтатын. Мен оны асып бара жатқан әнші деп ойламайтынмын. Бірақ, оның осы «Долалай» әнін өте жақсы орындайтынына үнемі де тәнті болатынмын.

Парень песенку поет о девчонке одной,

	А в кого он влюблен - отгадай.

	Вместо имени милой звучит под луной:

	Долалай, Долалай, Долалай, - деп құйқылжытатын ол.

	Екеуміз де Отан алдындағы әскери борышымызды бір мезгілде өтеп, еңбекке де бір шамада араластық. Өзінің ең алғашқы еңбек жолын Жанкелдин атындағы шаруашылықтың №4 фермасында әуелі кіші зоотехник болып бастаған оны мен ауылға келген кезімде ферма малшыларын үнемі де атпен аралап жүретінін жиі көретін болдым. «Шаршадым», не болмаса «қажыдым» деген сияқты ешбір пендешілдік сөз айтылмаушы еді оның тарапынан. Ол өз мамандығына әбден риза болатын. Жас та болса малшылардың бәрімен де жете танысып, жағдай-күйлерін ұдайы біліп, оларға дер кезінде тиісті көмектер берілуіне бірден бір ұйытқы болып жүрді ол. Соның да нәтижесі болар, ол көп ұзамай-ақ әуелі аудандық ауылшаруашылық басқармасында аға зоотехник, ал содан кейін бас зоотехник, соңында басқарма бастығының орынбасары болып жоғары лауазымдарға ие болды. Кейін әнші Поладтың «Долалай» атты әнін айтып жүріп ол Сара атты әдемі қызға үйленді. Екеуі жиырма жылдан астам уақыт тату-тәтті отасқан жылдарында үйелмендей-сүйелмендей Мұратбек, Болатбек, Жәнібек және Мұқанбет атты төрт ұлды дүниеге әкелді. Әсіресе үлкен ұлы Мұратбектің және оған ілесе қалғандарының да әке есіміне лайықты азаматтар болып өсіп жетілгені бұл күнде бүкіл қалың елді сүйіндіріп отыр...

	...1982 жыл болатын. Қызылқоға аудандық партия комитеті бұл жо-лы осы кезге дейін өзіне тапсырылған барлық жауапты міндетті де лайықты түрде атқара біліп, өзін барлық жағынан да іскерлігімен көрсетіп келген Аманкелді Декеевті «Комсомол» кеңшарына партия комитетінің хатшысы қызметіне жұмсау қажет деп шешті. Бұл шаруашылықтың коммунистері де өздері бұрыннан жақсы біліп, құрмет тұтып жүретін, сол кезде әлі де қырық жасқа тола қоймаған оны бірауыздан партия комитетінің хатшысы етіп сайлады. Ал, төрт жылдан кейін осы кеңшарға директор болып тағайындалған Аманкелді енді шаруашылықта бұрыннан қалыптасқан жақсы, игі дәстүрлерді одан әрі де кеңейтіп, дамытуға, бұрыннан, бір кезде осы ұжымның әкесіндейболып өз ізін қалдырған Дабыс Қабесовтің кезінен қалыптасқан игіліктерді неғұрлым жетілдіре беруге танбай-талмай, табандылықпен еңбек етті. Шаруашылық жұмысшы-қызметкерлерінің барлық жағдайлары да жасалған жақсы үйлерде тұрулары үшін үнемі де қамқорлық жасады. Бірақ, еш уақытта да еңбеккерлеріне талап пен жауапкершілікті бір сәт те еш босаңсытпады. Соның арқасында шаруашылық та экономикалық жағынан үнемі де алдыңғы сапта болуынан еш жазған жоқ. Адамдарын өз міндеттеріне әр уақытта да жауапты болуға, табиғатты аялай білуге үйретті. Ауылдың шығыс жақ шетінен көк майсалы әсем саябақтың бой көтеруіне ұйытқы болды. Ол уақытпен де, өзінің мүлдем шаршап-шалдыққанымен де, қажығанымен де ешбір санаспады. Бар ынты-шынтысымен ұдайы беріле, бар жан-тәнімен талмай жұмыс істеді. Үнемі де шаруашылықты түгел аралап, барлық жағдайды дер кезінде біліп, тиісті шараны дер кезінде алып отыруға тырысты.

	Уақыт шіркін зырқырап, асықтыра дөңгелеп, зырлап өтіп бара жатыреді. Ол бұл кезде бар болғаны қырық алты-ақ жаста болатын...

	... Бұл күнде Миялыдан Қоныстануға қарай бет алған адамдар алдымен селоға жете бере оның шығыс жақ кіре беріс шетіндегі жайқалып тұрған шағын ғана қою көк арайлы саяжайдың жанынан өтеді. Сонда әркімнің де көкірегінде: «Е-е, бұл Аманкелді марқұмның бой көтергізген әдемі саябағы еді ғой! Шіркін-ай, өзі өмірден өтіп кетсе де соңында осындай бір керемет өлмес ескерткішін қалдырып кеткен қандай асыл да ізгі жан еді!» деген ой тербегендей болады оларды. «Жақсының артынан сөз ерер» дегендей оны әлі күнге дейін жадынан шығармаған ел-жұрты да бұл саябақты әлдеқашан-ақ «Аманкелдінің саябағы» деп атандырып та қойған.

	«Өлді деуге бола ма, айтыңдаршы, өлмейтұғын артында із қалдырған» деген ұлағатты сөз осындайдан қалған болар-ау деген ой келеді осындайда.

	Атырау қаласы

	2016 жылғы 29 сәуір





ҚҰБАШТЫҢ АРМАНЫ




	Мектептегі қызықты думан кездеріміз де артта қалып, арманымызды алыс қиядан іздейтін шақ туған мезгіл еді. 1963 жылдың жайма-шуақ жазы болатын. Ол кезде бәріміз де сонау Алатау баурайындағы көк орманды астанамыз, кім кімге де арман қала болған Алматыға оқуға барсақ деп жиі-жиі қиялға берілетінбіз. Сонда да Аманбай мен Болат Ақтөбеге баратын болып шешіп, ал Еспен (Аман-келді) мен Аққази (Халидолла), Ұлматай мен Зоя, Динаш пен Әсем, Зәуре мен Жібек және мен Алматыны таңдадық. Ішіміздегі барлық пәннен де үздік оқып, болашағынан көп үміт күтуге болады деп есептеп, ұстаздарымыздың сүйіктісі атанып жүрген Құбаш жоқ жерден «бүлік» шығарып, «мен оқуға бармаймын» деп қасарысты.

	- Денің сау ма, елдің бәрі де жер-жерден оқу іздеп, жоғары білім аламыз деп жан-жаққа аттанып жатқанда сенікі не? - дедік біз.

	- Мен орыс тілін білмеймін, бәрібір оқуға түсе алмаймын. Сондықтан да, босқа арамтер болудың не қажеті бар? - деп бірбеткейленді ол.

	- Олай деме, бір орыс тілінен бірдеңе қыларсың, бәріміздің де сол орыс тілінен «тайпалып» тұрғанымыз шамалы емес пе, давай жүр, - дейміз біз. Бәрібір оған көнетін Құбаш жоқ.

	Құбаштың кейде осылай бір қырсығып, «қатып қалатын» қисық мінезі бар. Бір айтса, айтқанынан өмірі қайтпайды-ау, қайтпайды. Бетің бар, жүзің бар демей, не біреудің көңіліне келеді-ау да демей, кейде ойынакелгенді лақ еткізіп айтып салып, қылпылдап тұрған өткір алмастай қиып түсіп қарап отырады. Өзі со жүргенде барынша адал, ашық та ақ жарқын-ақ. Ал, оның есесіне үлкеннің айтқанын еш уақытта да «қайт» демейді. Оның жарқын болашағына даңғыл жол ашып берген де сол мінезі еді.

	Құбаштың «қисық» мінезі тағы да қыңыр тартып жүргенін байқаған оның әкесі Жағалбай ақсақал бір күні оны қасына шақырып алып:

	- Балам, нағып жүрсің, осы? Өзің құралыпты мектеп бітіріп жатқан балдардың бәрі де ғой жаппай оқуға барамыз деп, түрлі-түрлі қалаларға кетіп жатыр. Ал,сенің бұл жүрісің не? - деп сұраған. Құбекең әкесіне де бізге айтып жүрген «сылтауын» қипақтай тұрып «көңірсітіп» көрген. Көңілі түскір сонда да қоңылтақсып-ақ тұр. Оқу дегенді кім жек көрсін. Оның да терең түкпірі одан «кет әрі» емес еді негізі.

	- Бұл әңгімеңді мен енді естімеген-ақ болайын. Мына мені көресің бе? Әкемнен ғой мен жалғыз болып өстім. Аумалы-төкпелі неше заманды да басымнан өткізіп, оқу дегеннен тым алыста қалдым. Талай-талай қиыншылықты да көрдім. Соның бәрінде де оқу оқығанның асығы әрдайым да алшысынан тұратынына менің көзім әбден жетті. Сонда да, «Сәбеттің» алып бара жатқан көп қамқорлығын көрмесем де мен де ешкімнен кем қалғаным жоқ. Ал, енді заман түзу. Үкімет «болашақ жастардыкі» деп, өздеріңе оқу оқуға толықтай мүмкіндік ашып беріп отыр. Сондықтан да, қарағым, менің көзім тірі тұрған кезінде сенің оқу оқып, адам болғаныңды ғана көргім келеді. Оқы, қарағым! - деген еді. Көп сөйлеп, езбелеп отыруды жүдә білмейтін тұйық қарт соны айтқан да орнынан тұрып кеткен. Бейне, «мен айтарымды айтып болдым, ендігісін өзің біл, өзің шеш!» дегендей болған.

	Құбаш үшін әке айтқан бұл сөздер нағыз кесімді бұйрықпен парапар болатын. Ендеше, не тұрыс бар? Енді аялдайтын жөн жоқ деп білді ол. Содан «не болса да таудан құлайын» дегендей болып ол да Алматыға қарай батыл жол тартты. Кеудесі күмбір-күмбір, алтын сарайы мектептен-ақ сыңғырлап дайын күйінде келген Құбаш әп дегеннен-ақ қалаған оқуына түсіп, Алматы медицина институтының білдей бір студенті болып шыға келген.

	Өмір жолы - өте қиын жол. Еңбек етпесең, өмір жолында кездескен не бір қиындықтарды да мейлінше табандылық пен қайсарлық танытып жеңе білмесең, оңайлықпен сыннан өте алмайсың. Мұны жанымен сезініп, намысқа тырыса жүріп, ешбір аянып қалмаған Құбекең елтең-селтең жолға түспей, кітапхана мен оқу залдарынан шықпай, жатпай-тұрмай оқумен ғана айналысты. Орыс тілін де теп тез арада үйреніп, алғашқы семестрдің өзінде-ақ толық «жақсы» деген бағалармен аяқтауға қол жеткізген-ді.

	Оқу түпкілікті аяқталып, қолына «врач-терапевт», яғни емдеуші дәрігер деген мамандық дипломын алып шыққан жас жігіттің алдынан тағы бір жол қылаң ете қалған. Институтты жақсы бітірген бір топ жас жігітті институттың әскери кафедрасы Кеңес Армиясы қатарына әскери дәрігер ретінде жіберу қажет деп шешіпті. Сөйтіп, Құбаш сонау Кеңестер Одағының алыс бір қия шетіндегі Калининград қаласынан бір-ақ шыққан.

	«Жақсы деген жігітті ел мақтаған, ел мақтаған жігітті қыз жақтаған» деген бар емес пе, ежелден? Әскери өмірде де өзін лайықты жағынан көрсете білген жас жігіт жергілікті тұрғындар арасынан да өзіне деген зор құрмет пен ілтипатты тапты. Оны соншалықты жанына жақын тартып, оның қарақат жанарларының терең тұғиығынан бақыт нұрын көргендей болып сезінген калининградтық Анна дейтін бір сары өңді жап жас сүйкімді ару қыз да Құбаштың жолынан жиі-жиі кездесетін болған. Екеуі жиі-жиі армандарын бөлісіп, тәтті-тәтті қиялдарға беріліп, кәусәрлі бақыт теңізінде армансыз шомылып жүрді. Сол бір қайталанбас сәттер ақырында келіп зор махаббатқа ұласқан.

	Бұл кезде мен де Кеңес Армиясы қатарынан босап, елге келіп, қызмет істеп жүрген шағым болатын. Ауылға Құбаш досым да демалысқа келе қалған кезі екен. Жас емеспіз бе, екеуміз жүрек түкпіріндегі барлық сыр-ларымызды ақтарысып, қара мақпал түннің салқын самалды ауасымен дем алып, біраз уақыт бойы қыдырыстап жүріп алдық. Ол сонда маған Аня туралы айтып еді.

	-Жүрегімнің түкпірінде бір тамаша сезім пайда болды, достым. Аня дейтін бір орыс қызымен таныстым. Екеуміздің арамызда махаббат сезімі пайда болды. Енді үйленсек деген ойға да келіп тіреліп едік. Папам қолайбермейтін сияқты. Екі оттың ортасында қалғандай күй кешіп, әр-сәрі болып тұрмын. Не істерімді білмей қалдым. Өз көңілім Аняны қатты жақсы көрем. Досымсың ғой, не ақыл бересің? - дейді досым. Мен де ойланып қалдым. Жағалбай қартты жете танып білмесем де, ол кісінің пікірін Құбаш досымның қатты қадірлеп, сыйлайтынын жақсыбілем. Ендеше, мен қалайша оған «папаңның пікірін тыңдама» деп айтпақпын. Олай дей алмайтыным ақиқат еді. Сонымен қатар, біз махаббатты да қатты қадірлеп өскен жастар емеспіз бе? Өз көңлім бойынша орыс болса да досымның айтуына орай Аняға деген, яғни сол бір белгісіз ару қызға байланысты симпатия да көңіл түкпіріме мықтап орнығып, орнап барады. Сонымен оған мен не айтарымды білмедім.

	- Білмедім, достым. Мен екі пікірді де қатты қадірлеп, қастерлеймін, сыйлаймын. Мәселен, мен папаңның көңілін қалай қалдыр деп айта аламын саған. Немесе, сенің жүрегіңе бүрін жарып, ұя салып үлгерген асыл махаббатыңды қалайша өшіре сал дейін. Бұл жерде жалғыз ғана тура да әділетті үлкен бір АҚЫЛШЫ бар. Ол - сенің өз ЖҮРЕГІҢ. Сен енді не десе де сол өз жүрегіңе жүгін. Сол не десе, соны орында дедім.

	Бұлай деу мен үшін ең оңай шешім еді. Мен басқаша шешімді айта да алмайтын едім.

	Қай шешімге тоқтарын білмей, Құбаш та көп ұзамай кері, әскери бөліміне жүріп кетті.

	Жаз айының жайдары бір күнінде Құбаштың келіншек алып келе жатқаны туралы хабарды да естідік. Ауылдағы барша ағайындары мен бірге оқыған бүкіл сыныптас достары болып, Құбаш пен Аняны Қоныстану селосының бір шетіндегі шағын ғана үйде шат-шадыман қуанышты күймен қарсы алдық. Тек не қуанарын, не ренжірін білмеген Жағалбай қарт қана анадай шетте баласы мен орыс келініне cыртынан қарап, көздерінің жасын сығып тұр еді.

	Той да өтті. Аняның келін шайын да іштік.

	Енді ол қайтер екен? Сонау қия шеттегі, шекара аймағындағы Калининград қаласынан келген шынашақтай ғана осы бір шөп желке жалғыз орыс қызы қалың қара қазақтың арасында қайтып қана күн көрер?

	Бізді, әрине, мұндай ой еш мазалаған да емес-ті. Бұл сол кездегі жалпы тағдырының өз сұрағы болса керек, сірә. Бірақ, ол сұрақтарға өмірдің өзі жауап бергендей еді.

	Құбекеңнің соңынан ерген ер азаматқа бергісіз жалғыз ғана қарындасы бар-ды. Құбаш оқуда жүрген кезінде жалғыз ағасының оқуынан еш қалмай, оны ойдағыдай толық бітіріп шығуына зор көмегін тигізген Іңкәр қарындасы Жағалбай шаңырағының үлкен жылуы да, жарығы да, тіпті сенімді тірегі де болған-ды.

	Біз екінші, әлде үшінші курста жүрген кезімізде ме екен, әйтеуір ауылдан жайсыз бір хабар келген. Құбаштың асыл да ардақты анасы Секер өмірден өткен екен. Оқуын бірнеше күнге болса да үзуіне тура келген Құбаш елге барып, ардақты анасын соңғы сапарына аттандырып, мәңгілік мекеніне орналастырып, жерлеп қайтты.

	Ең жақын адамынан айрылу кім кімге де оңай емес қой. Ал, асыл құрсағында әлдилеп, жарқын өмір сыйлаған АНАның орны қалайша көмескі болмақ. Құбаштың да, Іңкәрдің де ет-жүректері қаншалықты езіліп қиналғанымен де қайратты қарындасы Іңкәр ағасына зор сенім мен қажырлы қуат бола білді. Сол Іңкәр енді міне, қалың жунглидің ішіне жалғыз өзі ғана еніп кеткендей күй кеше бастаған Анна Егоровна Антиповаға да көмектесуі керек болды. Әрине, оған да қалай көмектеспесін. Ол ең алдымен қазақ тілін үйренуі керек қой. Ауыл үйінің отын жағып, түтінін түтетуі керек. Ол жалғыз Құбаштың ғана жан серігі емес, ол енді бұл шаңырақтың, бүкіл әулеттің «отымен кіріп, күлімен шығатын» өз ОТ АНАСЫНА да айналуы тиіс қой. Сол үйдің малын жайғап, атасын күтіп, қайын сіңлісіне де қамқоршы болып, нағыз қазақтың қазақы келініне айналса қалай жарасар. Бұған алдымен сол жалғыз қайынсіңлінің өзі көмектеспесе енді кім көмектеспек.

	Әрине, Іңкәр да әуелі ағасының тосын шешімін толық қабылдай алған жоқ-ты. Сондықтан да, ол кейде бар ашуын Анядан алғандай болып көрінетін. Оған әдейі қиямпұрыстықпен ылғи да қазақша сөйледі. «Бар, отты жақ, малды суар. Үйді тазала, су әкел!» дейтін. Аня байғұс соныңбәріне де көнді. Тіпті, шектен тыс көнбістік те танытты. Айтқан нәрсенің бәрін де бұлжытпай орындады. Екі-үш айда қазақ тілін де тап таза меңгеріп, ойдағыдай үйреніп алды. Атасына да жақты. Қайынсіңлісінің де көңілінен шықты. Атасы оны өз тіліне келтіріп, Әния деп атайтын болды. Тек сол ғана ма екен, Аняны бүкіл Қоныстану елі, ауыл аймақ, бүкіл ел жақсы көрді. Оны «Аняжан» деп сыйлады.

	Біз кейде жан жолдасымызды іздеп, сонау аудан орталығынан қырық бес шақырым жердегі Қоныстану ауылына келетінбіз. Алдымыздан жадыраған жаз күніндей жарқылдап, жайдары Аня қарсы алатын. Дастарханын кең жайып, жасантып, алдымызға барын қоятын. Ал, оның жанында өзінің дәрігерлік міндетін адал атқарып, біздің жарқын досымыз Құбаш жүретін.

	Құбаштың өз міндетіне адалдығындай адалдықты мен әлі күнге дейін де еш жерден де көрмедім, кездестірмедім десем де болады. Осы күнгі кейбір дәрігерлер ауырған адам жайында өзіне арнайы шақырту келген күннің өзінде де бәлсініп бара бермейтінін білеміз ғой. Ал, Құбаш анадай жерде өз жөндерімен сөйлесіп, кетіп бара жатқан адамдардың да «пәленше ауырып қалыпты» дегенін құлағы шалып қалса болды, ол сол бойда өз үйінде отырған қонақтарын да тастап, сол ауруға қалай да барып, ем-домын жасап келуші еді.

	Құбаш сол ыждағаттылығымен Қоныстану аймағындағы бүкіл қалың елге жақты. Ауыл көлеміндегі бүкіл ауырған-сырқағандар енді алыстағы ауданнан көмек іздемей-ақ бар даруын Құбаштың емінен тауып, шын ниеттерімен риза болып жүрді. Ол алдына келген адамдардың бәрін де - кім болса да, кәрі демей, жас демей, әрдайым да бар ынты-шынтысымен беріле қарап, көмегін беруге дайын болды. Ел-халқы да оны сол үшін де мейлінше жақсы көріп, қадірлеп сыйлады. Құбаш енді жай ғана Құбаш болудан қалып, Құбекеңе, Құбашжанға айналды.

	Осылайша өмір өз ағынымен байқатпай жалғаса берген. Бұл кезде шаңыраққа тағы бір мүше қосылған. Ол Құбаштың тұңғыш қуанышы Ботагөзі болатын. Екеуінің үйге келгендегі алғашқы қуаныштары да сол Ботагөз болды. Оның еркелегені, қуанып күлгені олар үшін ең шынайы бақытпен парапар еді.

	Ботагөз!

	Ботагөз десе, дегендей боталаған әп әдемі қара қөздері, қаймақтай жұп-жұқа еріндері Аняның өз аузынан түскендей болып көрінуші еді. Аня да Ботагөз десе ішкен асын жерге қойып, қатты жақсы көрді. Ботагөз де оған Құбаштан да жақын тәрізді болып көрінетін.

	Біз кейде бар жақсылықты да, кез болған жаманшылықты да тек ЖАРАТҚАННАН ғана көретін бір әдетіміз бар емес пе? Бәріне де сол аспандағы ғана жауапты деп ойлаймыз ғой. Оның да қаншалықты ақиқат екенін мен білмеймін, әрине. Алайда, сол жаратқан бір әділетсіздікке жол бергендей еді.

	Жағалбай ақсақал жалғыз баласы мен сүйікті келінінің өзінен өмірге келетін тағы бір «қарадомалақты» барынша, тіпті ерекше төзімділікпен сарғая күткен-ді. Алайда, үлкен өкінішке орай бұл үміт ақталмады. Жарқылдаған жайдары Аняның да кіршіксіз ажарына кірбің ұялап, әппақ көңіліне ауыр дақ түсті. Жатса да, тұрса да ол өзі сүйіп қосылған асыл жарына өзі қиянат жасап жүргендей болып сезінді. Ақыры ол бір күні өзін қинаған қиын сұрақтың жауабын да өзі тауып, Құбашты сөзге тартқан.

	- Мен сені енді бұдан былай қинай алмаймын, Құбаш. Егер де тағдырымыз осылай болып жаралған болса, мұның да бір дұрыс жауабы бар шығар. Екеуміз қанша жыл бірге тұрдық. Бір бірімізге әрдайым да жақсы жолдас, адал жар бола білдік. Ешбір ища дескен не бір күніміз, не бір сәтіміз болған жоқ. Сенің тарапыңнан да, атамның көңілінен де, қайынсіңлім Іңкәрдің мінезінен де сыртқа тепкен ешбір теріс пиғылды,болмаса жеккөрініш сезімді көргенім жоқ. Ақыры, қиюласпайтын дүние қиюласпайды деген рас шығар. Қанша тату тәтті тұрып жатырмыз десек те бір күні болмаса бір күні «аяқ-табағымызды сылдырлатып» ел-жұрттың алдында асыл абыройымызға ауыр дақ түсіріп алармыз. Мен саған еш ренжімеймін, саған екі дүниеде де ризамын. Осынау жақсы көңіл, тату-тәтті шағымызда ажырасайық. Мен енді еліме қайтайын, сен мені пойызға өзің апарып, мінгізіп сал. Елдегі өз ағайын-туыстарыма өзім түсіндіріп айтармын. Мен тек Ботагөзді қатты сағынатын болармын, - деген.

	Іштері қаншалықты қан жылап, бірін бірі мүлде қимай, қинала тұрса да екеуі осы бір қатал уәжге ақыры келіскендей еді.

	Жаздың күні болатын. Бір күні түс әлетіне қарай біздің үйге Құбаш пен Аня келді. «Ақтөбеге бара жатыр едік» деді. Менің ойымда ештеңе де жоқ. Әдеттегідей барынша жарқылдап, емен-жарқын отырып, шайымызды іштік. «Асығыспыз, пойызға үлгеріп баруымыз керек» деп, тамаққа да отырмады. Содан бірнеше күн өткеннен кейін барып қана мен Құбаштың Аняны бір жола Калининградқа аттандырып салғанын білдім. Жан жолдасымыздың өміріндегі мұндай жағдайға бәріміз де қатты қайғырып, қапаландық. Бірақ қолымыздан басқа не келсін. Сөйтіп жүргенде Құбашымыздың да жарқын таңы қайта атып, көңіл көкжиегінен бір жаңа КҮНі шықты. Енді Құбаш шаңырағында бізді Орын атты жаңа құрдасымыз қарсы алатын болды. Бұл тойды да ауыл ішіндегі мәдениет үйінің шағын ғана залында өзіміз атқардық. Бір екі жылдың турасында отбасында тағы бір шаттық қуаныш орын алып, үй ішінде тәп-тәтті сәби үні іңгалай бастады. Құбаш досым өзінің жан жүрегін елжіреткен, көптен сағынта күттірген осы бір шаттық қуанышының, қызғалдағының есімін БАҚЫТ деп атаған.

	- Ол менің ғана емес, біздің бүкіл әулетіміз үшін де үлкен БАҚЫТ болып келді ғой. Ол біздің бәріміздің де Ботагөзден кейінгі таусылмас қуанышымызға айналды. Мен күні бүгінге дейін өз туған елім үшін, өз туған жерім үшін сарсыла еңбек етіп, өмір сүріп келген болсам, енді бұдан былай мынау кішкентай шақалағым - Бақытым үшін де еңбек етіп, өмір сүретін болам. Оны және Ботагөзім екеуін өмір бойы тура соққан желдің өтінен де, күннің өткір түскен сәулесінен де қорғайтын болам. Ал, мәңгі өмір сүретін ешбір пенде жоқ, күндердің күнінде ана дүниеге өткен кезімде де мен оларды биік зеңгір көк аспанның аймағынан ұдайы бақылап, қорғап жүретін болам, - деуші еді Құбаш досым.

	Құбаштың қос перзентіне көлеңкелі сая да, абзал АНА да бола білген оның жан серігі Орын құрдасымыз Құбекеңе де мейлінше, бар пейіл-көңілімен, шынайы іңкәрлік ыстық сезімімен, шын берілген сүйіспеншілік сезімімен адал қызмет етті. Ауырып сырқаған кезінде оның басына жастық, көңіліне шипалы дәру бола білді. Жақын-жуықтары мен дос-жаранға, жекжат-жұрағатқа, айналасындағы қалың еліне де жақты. Қоныстанулықтар Орынның Құбаштай жан жарын бағып-қаққан кездегі төзімділігіне, ынта-ықыласына қатты қайран болысты. Бүкіл ел болып Құбаш пен екеуіне бар көңілдерімен тек жақсылықты ғана, қалың еліне қалтқысыз қызмет ете білген сүйікті дәрігерінің ауруынан сауығып, өз орталарына қайта қосылуын ғана тіледі.

	Бірақ, тағдырдан асқан күшті жаратылыс жоқ. Күллі тіршілік те, табиғат та оның қатыгез заңдарынан еш уақытта да сытылып кете алмаған. Біздің алмастай жігерлі, ашық аспандай жайдары, мейлінше көңілді де тура, адал да әділетті Құбаш досымыз да оның шеңгелді тырнағына құтылмастай болып ілігіп еді. Сөйтіп, ол да нағыз қамал алатын қырық жасында мынау жарық дүниені, өзін соншалықты сүйіп қадірлеген барлық жарқын достары мен туыстарын кейін қалдырып, мәңгілік тылсымына қарай сіңіп жүре берді.

	Бірақ, Құбекең бәрібір өз сөзіне тұрды. Оның көкірек түкпіріндегі барлық асыл арманы да толығымен орындалды деп ойлаймын. Бұл күнде оның өмірін жалғастырған қос ботасы - Ботагөзі де, Бақыты да өздерін Құбаштың асыл перзенті ретінде көрсете біліп, жапырақтарын жайқалтып, мәуелеп келеді. Ботагөздің екі үлкені - Демеуғали мен Арайбек бұл күндері еңбекке араласып та үлгерген. Қалған екі бала - Аида мен Ералхан мектепте оқып жүр. Бақыт та қазір Қазмұнайгазда лаборатория басшысы. Күйеу бала Шынтас екеуі жиен немерелерді өсіріп, еңбегі жанып, өздері жүрген ортаның жарқыраған жұпар гүлі болуда. Диас биыл бірінші сыныпты бітірді. Данат нөлевойда.

	Иә, менің асыл досым Құбаш тіпті де өлген жоқ. Ол әрдайым да біздің жүрегімізде, өз ұрпақтарының жүрек түкпірінде мәңгілік шырақ болып жанып тұр. Оның жарқын жолын бүгінгі Жағалбаевтар, оның ер азаматқа бергісіз қайратты қарындасы Іңкәр және оның екі ботасы Ботагөзі мен Бақыт Жағалбаевтар лайықты жалғастырып келеді.

	Атырау-Миялы

	2016 жылғы 25 маусым





ШАРЫҚТАП ҰШҚАН ҚОҢЫР ҚАЗ


	Біз екеуміз бір жыл, бір айдың түлегі едік. Ол Қызылқоға ауданының бар аймағына кеңінен белгілі болған Алпановтар әулетінің бір қара шаңырағының басшысы Ермұхамбет атаныңқанаттыға қақтырмай, тұмсықтыға шоқытпай өсірген жалғыз ғана ұлы болатын. 1941-1945 жылдардағы күллі дүниені қызыл қанға бөктіріп, бүкіл жарты әлемді жалмауыздай жалмай жаздаған сұрапыл соғыс өрті әбден басылған кезде, қарашаның қытымыр қара суығы енді-ендіғана қыса бастаған аяқ шамасында дүниеге келген осы бір кіп-кішкене ғана қызылшақа қарадомалақтың есімін атасы азан шақырып, Ұлықпан деп қойған екен. Бәлкім, ырымшыл қазақ бабамыздың жоралғысымен оны да ерте дүниедегі Ұлықман хакімдей жер жиһанға белгілі ұлағатты хакім болсын деп әдейі солай деп атады ма екен, кім білсін.

	Десе дегендей, Ұлықпан жас кезінен-ақ әр нәрсеге де өте икемді, қағылез, түсінігі мол, алмастай өткір, аса алғыр болып өсті. Мектепте де алдыңғы қатарлы оқушылардың бірі болып, ата-анасына ешбір кір келтіріп көрмеді. Сөйтіп, 1962 жылы Қызылқоға ауданының орталығы Миялы селосындағы Надежда Константиновна Крупская атындағы, ол кезде бұл жалғыз ғана орта мектеп болатын, оны да алдыңғы қатарлылардың бірі болып бітірген ол Кеңес Армиясы қатарында да сол үздіктігінен ешбір танған емес-ті.

	Ұлықпан өзінің солқылдаған жауқазын жас шағынынан-ақ еліміздің өткен соқтықпалы-соқпақты сан-салалы өмірін кеңінен таразылап ұғуға, ұлы тарихи оқиғаларды тереңірек танып білуге өте-мөте құштар болған-ды. Сол ерекше ынтазарлық сезімі оны сол кездегі Атырау педагогикалық институтының тарих факультетіне жетелеп әкеліп түсіргендей еді. 1970 жылы Ұлықпан оны ойдағыдай тәмамдап, қызмет бабымен әуелі өзінің туған ауылы - Қарабауға, ал содан соң Миялы селосына келді. Әуелі өзінің туған ауылында Қарабау орта мектебінде жеті жылдай оқушыларға тарих пәнінен тәлім беретін мұғалім болған оны аудандық оқу бөлімінің басшылығы 1977 жылы аудан орталығы Миялы селосына, өз аппаратына әдіскерлік қызметке шақырып алған болатын. Ал, жылға да жетпей жатып оны аудандық партия комитеті одан партия қызметкерін тәрбиелеп шығарамыз деп «қалап» алып кетті. Осылайша ол енді бұдан былай мектептегі қалыптасу кезењіндегі балалармен емес, үлкен адамдармен жұмыс жүргізетін саяси ағарту кабинетінің меңгерушісі, ал одан соң аудандық партия комитетінің насихат және үгіт бөлімінің басшысы болып жоғарылады.

	Өмірдің бір орнында тұрмайтындығы сияқты Ұлықпан да бір жерді таптап, бір орында ұзақ уақыт отырып қалмады. Ол үнемі де өсумен, қызмет бабында ұдайы да биіктеумен болды. Мәселен, 1984 жылы ол Жанкелдин атындағы кеңестік шаруашылығының партком хатшысы болып сайланып, аталмыш шаруашылықтыңбарлық салалар бойынша да алдыңғы сапта болуына өзінің сүбелі үлесін қосқан еді. Төрт жылдан кейін аудандық партия комитетінің ұйымдастыру бөлімінің меңгерушісі, ал 1990 жылы оның екінші хатшысы болып сайлануына да қол жеткізді.Бұл шақ сыртқы қаңқасы ғана дабырайып, ал ішіндегі дәні әбден кеуіп кеткен, жансыз тұлыпқа айнала бастаған Коммунистік партияның да берік тіреуінен айрылып, қаусай бастаған кезі-тін. 1991 жылы ол ақыры опырылып, ортасына түсіп тынды ғой. Онымен бірге жүздеген ұлт пен ұлысқа және он бес одаққа айбарлы ортақ үй болған алып Кеңес өкіметі де құлап түскен-ді. Ойда жоқта төтеннен болған бұл өзгерісті алғашқы әзірде Ұлықпан өзіне мүлде қабылдай алмаған. Ол партия туралы, бұрынғы Кеңестік үкімет туралы ғайбат сөз айтқан жандарды «сендер жақсылықты білмейтін адамсыңдар. Өздеріңді осындай дәрежеге жеткізген, оқытып, адам қатарына қосқан сол Кеңес өкіметі мен Коммунистік партия емес пе еді?» дейтін. Дегенмен, Қазақстан өз алдына бөлек мемлекет болып, Тәуелсіздік Декларациясын жариялаған, кең байтақ елге сенімді пана болуды ойлап, өзіне қасиетті мақсат тұтқан кезде, сөйтіп өз алдына Қазақ мемлекеті болып, өз шаңырағын көтерген шағында Ұлықпан Ермұхамбетұлы да өз туған ауданында мігір таппай қызмет істеп, оның уығын тіктесіп жүрген еді. Ол алғашында Қызылқоға аудандық мәдениет бөлімінің меңгерушісі, ал содан кейін осы ауданның тіл басқармасының бастығы, сосын аудандық экология және биоресурстары басқармасыныңбастығы, аудандық білім беру бөлімінің меңгерушісі, одан соң аудандық жұмыспен қамту орталығыныңдиректорлығы қызметтерін абыроймен атқарды. Осылайша ол ауданның экономикалық қуаты одан әрі қарыштап өрістей түсуіне, әлеуметтік-мәдени дамуы жоғары сатыға көтерілуіне, аудан халқының идеологиялық саяси жағынан мейлінше шыңдалып, еңбек өнімділігін арттыруына өлшеусіз үлесін қосты.

	Әрине, не нәрсенің де алғашқы әзірде әр түрлі қиыншылықтарды бастан кешіретіні секілді қазақ елі де мұндай аумалы-төкпелі кезеңнен аттап өте алмағаны белгілі. Әуелі ақша кетті қопырап. Ресеймен екі арадағы экономикалық байланыс күрт үзілген. Елдегі ең жақсы деген құралдар мен көліктерді барша қара қазақ әуелден әппақ та адал деп сеніп келген Ресей мемлекеті өзінің нағыз шынайы бейнесін енді ғана көрсетіп, қазақ еліне әпербақандық жасап,өзіне қарай тартып, меншіктеп, алып алған болатын. Ұшақтар мен паравоздарды, вагондар мен басқа да мүліктерді, тіпті ақшаның да басым бөлігін өзіне басыбайлы иемденіп алған Ресей мемлекетінің мұртын енді еш уақытта да балта шаппайтындай еді. Ал, керісінше мұның елеулі қиындықтары мен үлкен зардабын енді өзімен өзі ғана жеке дара қалып, өзіндік даму жолына бет алған қазақ еліне көруге тура келген. Барлық дүкендер де аса қажет болатын күнделікті қат тауарларынсыз бос қалған. Жоғарыдан қаржыландыратын тетіктер де ықшамдалған, тіпті жоқ десе де болғандай еді. Шаруашылықтар дереу жақын көршілерімен сауда-саттық байланыстарға шығып, өзінде барды оларға ұсынып, өзінде жоқ дүниелерді олардан алып, бартерлік айырбасқа көшті. Мәдениет үйлерінің бірқатары қысқартуларға ұшырап, халықтың рухани байлығының бірден бір негізгі бағалы көзі болып табылатын - кітаханалардың да көбі бірінен соң біріжабылып қалып жатты. Міне, осындай бұрын-соңды болып көрмеген ерекше тосын қиындықтармен бетпе-бет келген тұста ауданның басқару құрылымдарының да бір сәт абдырап қалғанын жасырып қалуға болмас. Бірақ, барлық жердегі сияқты, «бұрын болмаған қиындықтарға маңдайымызды соқтық қой» деп ешкімнің де қарап отырып қалмағаны баршаға түсінікті. Халық арасында түсінік жұмыстары жүргізілді. Елдің еңсесі төмен түспей, болашаққа деген берік сенімдерін жоғалтпауларына көппен бірге Ұлықпан да өз үлесін қосты. Осының бәрі Ұлықпан Ермұхамбетұлының қалың бұқара арасындағы беделі одан әрі де биіктеп, елдің алдындағы салмағын арттыра түскендей еді.

	Тоқсаныншы жылдардың аяғына қарай Ұлықпан Ермұхамбетұлы Алпанов өзінің бұрынғы қалаған сүйікті ұстаздық мамандығына тағы да қайтып оралды. Ол әуелі Миялы селосының орталығындағы Берқайыр Аманшин атындағы орта мектебіне директор, аудандық білім беру бөлімінде бас маман, Халел Досмұхамедұлы атындағы орта мектебінде психолог болып қызметтер атқара жүріп, ол әрдайым да терең білімділігі мен ұлағаттылығын көрсетті және де сонымен бірге өзінің де жаңа қырлары мен мамандық, шығармашылық қуатын одан әрі де жетілдіре берген-ді. Бір ғажабы ол қай жерде, қандай қызметте болса да өзінің әуел бастан таңдаған сүйікті мамандығына деген адалдығын дәлелдеп, ешкімге де ұқсамайтын аса бір жайсаң да байсалды мінезіне сай жас ұрпаққа сапалы білім мен саналы тәрбие беру жолында аянбай қызмет істей білді. Ол бала жүрегіне тарих қойнауының тереңқатпарлы, сан тараулы сырлары жөнінен таңғажайып қызықты хикаяларды шертіп, аса құнды болып табылатын мол мағлұматтарды бере білетін. Ол әрдайым да халықтық педагогиканың сындарлы амалдарына сүйеніп, әр тақырыпты да оқушының терең зердесіне сіңіріп, құя білетін. Сонымен қатар, ол жаңашыл ұстаз ретінде де танылып отыратын. Қай уақытта да, қай қызметте болса да ол үлкенді ұлығылап, кішіні қамқорлай білетін асыл қасиетінен еш уақытта да танбады. Осы арқылы ол халыққа адал қызмет етудің де айрықша жарқын көрінісін, адами этиканың да тамаша үлгісін көрсететін-ді. Оның ағайын-туысқа, достары мен туған бауырларына деген ерекше ілтипаты, жарқын жүзінен, әрдайым да жарқырап тұратын жып-жылы жанарынан үнемі де төгіліп тұратын мейірімі мен ақ жарқын көңілі, маңайына молынан нұрын шаша ізгілік сәулесін аямай төгіп жүретін жаймашуақ мінезі кім-кімге де өнеге болғандай еді. Әрине, мұндай қайталанбас қасиеттер, ерекше іскерлік өнегесі өз нәтижелерін бермей де қойған жоқ. Оның Қызылқоға аудандықмәдениет бөлімінің басшысы болып жүрген шағында демалыс дегенді білмей, жатпай-тұрмай жұмыстанып, жарғақ құлағы жастыққа тимей жүріп жасаған зор еңбегінің арқасында облыс бойынша белгілі төкпе ақын Мұрат Мөңкеұлының туғанына 150 жыл толуына орай ұйымдастырылған облыс көлеміндегі шығармашылық байқау-айтысының қорытындысында Қызылқоға ауданының өнерпаздары бас бәйгені жеңіп алып, сол жылы аудан орталығындағы «Арман» мәдениет үйі де өзінің бұрынғы «Халық театры» деген атағын қорғап қалуға қол жеткізген болатын. Сондай-ақ, аудандық білім беру бөлімінің меңгерушісі болған кезінде де ол ауданның бүкіл мектептері мен бала бақшаларының және кітапхана ғимараттарының материалдық-техникалық базаларын жақсартуға да зор үлесін қосты.

	Ұлықпан Ермұхамбетұлының бүкіл өмір жолына үңілген әрбір тосын адам да оның ар-ожданының кіршіксіз тазалығына, ала жіпті аттамайтын адалдығына, қандай да бір қиындық атаулыдан өмірі қаймығып көрмегендігіне, жауапкершіліктен тайсалмайтын, тіпті әлде бір жаңа тың істі де әлі жете танып, біліп те үлгермеген кезінде де ешбір тосылмай, тайсалмай-ақ бірден батыл кірісіп кететін ерекше сұңғылалығына қайран қалушы еді. Өйткені, ол әр уақытта да өзіне өте мығым, сенімді болып жүретін. Оның іскерлігі мен ұйымдастырғыш таланты, не нәрсенің де мәні мен қисынын, қиюын бірден түсіне қоятын таңғажайып қабілеті еш уақытта да оны тура жолдан адастырмайтын. Міне, осының бәрін білгеннен кейін кім кім де оның қай жерде де лайықты басшы бола білгеніне көзін жеткізетін.

	Ұлықпанның достары да, араласатын жора-жолдастары да өте көп болатын. Оның үйінен, институт қабырғасында жүріп қосылған өмірлік жан қосағы Ахметова Мәнсиясының қонақжай дастарханынан әр уақытта да қонақтары еш үзіліп көрген емес. Өзімен бірге отбасының да, өмірдің де, қызмет бабындағы да не бір барлық ауыртпалықтарын бірге көтеріскен өмірлік зайыбы әрі серігі Мәнсиямен екеуі бақыттың барлық базарлы шақтарын бірге кешісті. Өмірге алтын асықтай сегіз ұл мен қызғалдақтай бір қыз әкеліп, тәрбиелеп өсірді. Олардың бәрі де қазірде бір-бір үй, бір-бір ұлағатты отбасы. Барлығы да жоғары оқу орындарында оқып, бір-бір мамандыққа ие болған, бұл күнде өз туған аудандарының әл ауқатын арттырып, экономикасын өркендетуге өздерінің сүбелі үлестерін қосып жүрген, әке есіміне лайықты ізбасарлар атанған айтулы азаматтар.

	Иә, нағыз адамның жүрер жолы да, кейінге айқырып қалдыратын ізіде, әлбетте дәл осындай болуға тиісті де ғой. Ал, олай болмаған жағдайда ондай адамның өмірдегі орны бірден үңірейіп, жоғалып кеткенмен бірдей болып саналары анық.

	Ұлықпан жалпы Алпановтар әулетінің ішіндегі биікке шарықтай ұшқан жалғыз ғана «қоңыр қаз» емес-ті. Кезінде сауда саласында өзіндік орны да, болмыс-бітімі де мүлде бөлек, кісіге «болмасын» деуді білмейтін, елеулі де өзгеше болған немере аѓасы Алпанов Ұлан ағамызды да көре қалған едік. Ұлықпанның өзімен жастайынан бірге ойнап, бірге оқып, «жағаласып, тебісіп» бірге өскен, әрі құрдасы, әрі немере бауыры Есберген де сауда саласының айтулы, майталман жүргізушілерінің бірі болған-тын. Ал, аудандық жинақ кассасының меңгерушісі қызметін ұршықтай иіріп, дөңгеленте білген немере інісі Алпанов Егордың да орны бір бөлек-ті. Үлкен өкінішке орай қазірде бұл өмірде олар да жоқ. Солардың соңынан қуып, сағынышты бауырларының жанына асыққандай болып, 2005 жылғы ақырған ақпан айының 12-ші жұлдызы күні Ермұхамбетұлы Ұлықпан да ойда жоқта бұл пәни дүниесін тастап, мәңгілік қараңғы бақи дүниеге қарай кенеттен ұша жөнелген. Қазақ осындайда «Орыны бар оңалар, орыны жоқ жоғалар» дейді ғой. Ұлықпанның да артында оның ісін де, аңсаған арманы мен өмірін де одан әрі жалғайтын, ел ішінде ерен еңбегімен қызмет істеп жүрген ұлдары мен жалғыз жапырақ раушан гүлі - қызы бар. Мектеп қабырғасында жүздеген шәкірттер тәрбиелеп, бұл күнде солардың зейнетіне кенеліп,заңды демалысында, сүйкімді немерелерінің ортасында өлшеусіз бақытқа бөленіп отырған, балалары мен келіндерінің сый-құрметін көріп, құда-құдағиларымен сыйласып келе жатқан Мәнсиясы бар. Ал, мұндай өмір, меніңше, еш уақытта да келте бола алмақ емес. Ол мәуелі жапырақ жайған жасыл теректей болып жайқалып, әлі де жалғаса берер. Біз де лайым да солай бола берсін деп тілейміз.

	Атырау қаласы





КӨҢІЛДЕН ӨШПЕГЕН БЕЙНЕ




	Өмір қаншалықты қысқа әрі қаншалықты терең тылсымдар мен құпияларға толы болса, соншалықты таң қаларлықтай ғажайыптарға да бай екеніне біз қай уақытта да жете мән беріп көрген емеспіз. Ал, шындығында біздің өткен өміріміз де дәл сондай - еш уақытта да қайталанбайтын, бірақ ғибраты мол, жан жағымыздан тек жақсы адамдар ғана қоршалаған ұлағатты өмір болды.

	Біз осы Миялы селосындағы бір кезде Надежда Константиновна Крупская атындағы деп аталған он жылдық мектепті 1963 жылы 29 ұл мен қыз болып бітірген едік. Біздің сүйікті ұстаздарымыз - сол кездегі мектеп директоры Ғимран Бәшиев бастаған мұғалімдер ұжымы жанымызға өмірлік азық болатын таусылмас нәр - кәусәр білім мен тағылымды тәлім-тәрбиесін берді. Олардың ішінде Арықбай Қонаров, Ғайни Шошақова, Қалам Шынтасова, Бақтығали Наурызалин, Сабыр Есқалиев, Cыпайы Ғұмарова, Зәру Шоманова, Орынбасар Өтегенов, Сәрсен Мұратов, Сиғуат Уәйісов, Маруся Өтепова, Марат Құрманғазиев, Татан Сартпаев сынды ағайларымыз бен апайларымыз бір төбе болатын.

	Біз, 29 ұл мен қыз осынау ұлы шаңырақтың астында күнәдән пәк, ештеңеден де алаңсыз, кәдімгі кішкене сәбилер сияқты болып, оқу оқып, ойнап-күліп, бір жанұяның баласындай бақытты да шаттыққа толы күндерді бастан кешірген едік. Кейбіріміз жақсы оқыдық, кейбіріміз тентек-телі де болдық. Соның бәрі де біз үшін шыбын жандары шырқырап, жаны ашып, біздерді жақсы да өнегелі үлкен азаматтар болып өссе екен деп дымдары қалмай, шыр-пыры шығып жүретін, біздіңмектептегі ата-аналарымыздай болған сол бір сүйікті ұстаздарымыздың арқасы болатын.

	Бізбенен он жыл бойы бірге оқыған достарымыз, класымыздың АҒАСЫ, яғни сынып старостасы болған, оқу озаты Болат Бақтыгереев, оқушылар комитетінің төрайымы болған, сол кезде өзі тым кіп кішкене болса да сөзі өткір қайсар қыз Орынай Дүйсеғалиева, аса аржайы да ақкөңіл әрі ең жақсы шебер спортшы досымыз Аманбай Ермағамбетов пен Халидолла немесе Аққази Ешмұқанов, ойыншыл да әзілқой Аманбай Оспанов пен Айдынғали Исағалиев, айтқанынан еш уақытта да қайтпайтын, өз ұстанымына болаттай берік Құбаш Жағалбаев пен достарына әр уақытта да барынша ақпейіл де адал Аманжан Ысқақов, айдай сұлу, толықсыған ару қыздарымыз Жібек Егізова мен Ару Ғабдуллина, аса талантты жезтаңдай әншілеріміз Зәуре Досжанова мен Ұлматай Елеуова, ақылды да парасатты Риза Дүйсенбаева мен Меңсұлу Мұқамбетова және Зоя Нұғыманова, жібектей есіліп тұратын Динаш Қонарова мен Әсем Тұрғалиева және де қос Жаңыл - Жанғазиева мен Сұлтанмахмұтова, сондай-ақ табиғаты бөлек, аңқылдаған Шәкір Құлбатыров пен Лес Дүйсенғалиев, ағалы-інілі Дәрі мен Бисенбай Досмағұлұловтар, сондай-ақ махаттық Табылды Қайырѓалиев және басқалары, бәрі бәрі де - әрқайсысы бір бір үйдің еркелетіп, барынша мәпелеп өсірген алтын асықтай асыл қазынасы, таусылмас шаттығы, қуанышы мен қызығы болатын. Солардың ортасында теңселе жүріп, маң-маң басып, күндей күлімдеп, жайдары ақ көңілімен, аржайы қылығымен достарының ортасында өзінше бір төбе болып Сапи Кәрімұлы да жүруші еді.

	Біз ол кезде Сапидың ата-анасы туралы жете біле қоймағанбыз. Ол алғашқы әзірде Миялы селосының оңтүстік батысы шамасындағы есіліп жататын қызыл құм ішінен, шамамен 7-8 шақырымдай ғана жер болатын Шығанкөл, Құмқұдық деп аталатын жерлерден жаяу қатынап келіп оқып жүрді. Кейін Кәрім ақсақал Миялы селосына көшіп келгеннен кейін ғана біз олар жайында там-тұмдап біле бастаған едік.

	Кәрекең бұрын ат үстінен өмірі түспеген, қанігі жылқышы болғандығынан ба, аса ірі, сүйекті, қапсағай денелі келген, кеудесі тұнып тұрған бір алтын сандық, шешіле сөйлеп кетсе таусылмайтын көлдей, тынысыңды кеңітер самал желдей шежіре кісі екен. Әсілі, аса көп сөйлей де бермейтін, сөйлессе кісінің кісісімен ғана әңгімесі жарасатын қара тастай салмақты, әңгімесі тұнып тұрған қаймақты, аса зиялы, бекзат адам екен. Балаларын қаншама жақсы көріп тұрса да жөнсіз-жосықсыз еміренебермейтін, емендей илікпейтін, тек жыны келген кезде ғана қолынан тастамайтын, өзі қолдан оймыштай ойып, жонып жасап алған жуан аса таяғын жай тасындай бір жарқ еткізіп, жалғыз ғана бір ауыз сөзімен-ақ зекіре осып түсіп, жайқап тастайтын аса ауыр, ер көңілді, өр мінезді кісі болыпты. Осы бір елден ерек, бөлекше қадір қасиеттерінің тереңінде шар болаттай беріктік пен қайталанбас мәрттік те, ешкімге ұқсамайтын ерекше адамгершілік пен ерен өрлік те, өткел бермес арынды өзендей, асу бермес таудай биік өрен өрлікте жатқандай еді. Осындай берік гранитке бергісіз «тас қабырғадан» оның бауырынан өрген бірінен бірі өтетін сайдың тасындай ұлықты ұлдары мен қырдың қызыл қырмызы гүліндей қыздары да қалайша тәлімді өнеге алмауы мүмкін деп ойлауға болар еді.

	Сол шақта Кәрекеңнің бетке ұстар үлкен ұлы, бүгінде Қазақ елінің қабырғалы жазушыларының қатарына қосылған Марат аға Мәжитов аудандық ауруханада жүргізуші болып қызмет істейтінді. Ол кезде әлі қанаты қатая қоймаған осы талантты ағамыз, ол кезде жас өрен кей кезде кешкі концерттерде шырқатып тұрып ән де салатын. Кейбірсәттерде кешкі клубта өтетін «жас әдебиетшілер бірлестігінің» шағын бір бас қосуларында келістіре мәнерлеп тұрып, сай сүйегіңді сырқырата сол бойда ғана жазып әкелген, әлі сиясы кеуіп те үлгермеген жауқазын өлеңдерін де оқитын. Осынау ерекшеліктің ар жағында Кәрекең сынды тау тұлғалы, ұлы данагөй атаның жарқыраған асыл қасиеттері менмұндалап тұратынын ол кезде кім байқады дейсің.

	Қазақ «алмас кездік қын түбінде жатпас» деп әуелден-ақ бекер айтпаған. Көп ұзамай-ақ Мәкеңде Алматы қаласынан үлкен оқу орнын,университет бітіріп, орталық республикалық басылымдардың бетінен жарқ етіп, бір-ақ көрінген. Кейін жай оқырмандар да, еліміздің төрт бұрышына бұрыннан белгілі ірі қаламгерлер де оны кеңінен танып, мойындай бастаған талантты жазушы атанған еді ол.

	Ал, «Алып анадан туады» деген де бар емес пе? Бұл күнде жасы тоқсанның бел ортасына келіп, жан-жағында әрқайсысы бір-бір әлеуетті де ұлағатты шаңыраққа айналған балалары мен қыздарының, немерелері мен шөберелерінің ортасында алып бәйтеректей болып отырған осынау мәуелі жапырағы жайқалған бақуатты жанұяның жан жылуы, жүрегі мен тірегі БАЛЗИБА ананы да жай адам деуге болар ма? Атадан балаға дарыған бүкіл ұлағатты ұлы тәрбиенің алтын қазығы болып, мәуелі діңгегін жайқалтып отырған да, барша ел-жұртқа өнеге болғандай жарқыраған асыл қадір-қасиетті сақтап отырған да осы абзал АНА емес пе? Ендеше, бұл шаңырақтың ұрпақтары да қалайша қарабайыр болмақ? Міне, Сапи тұлғасы да соның тағы бір дәлелі іспетті еді.

	«Арбаның алдыңғы дөңгелегі қай жерлермен жүрсе, артқы дөңгелегі де сол жерлермен жүреді» деген қазақта ата-бабадан келе жатқан байырғы нақыл бар. Марат ағаның ізін басып өсіп келе жатқан Сапи да жетіле келе қара көлеңкеде, қалтарыс тасада қалып қойған жоқ. Жай ғана көп көзге төсе қоймаған кішкентай ғана бір мекемеде - әуелі аудандық шикізат дайындау конторында, ал содан соң аудандық мәдениет бөлімінде қарапайым есепші болып жүріп-ақ қалың елдің қырағы көзіне ілікті. Асықпай жүріп-ақ Батыс Қазақстан ауыл шаруашылығы институтының экономика факультетін қызметінен қол үзбей жүріп, сырттай оқып бітіріп, ауыл шаруашылығының экономисі дейтін сол кездің аса қажетті талабы бойынша ел үшін ең керекті, ең көрнекті мамандықты меңгеріп шықты.

	Мен Сапи досымыз туралы осы үстіміздегі жылы, екі-үш ай бұрын ғана жарық көрген, құрастырылып шығарылуына өзіміз де елеулі үлес қосып, біршама еңбек сіңірген, «Сапи - өнегенің өлшемі» деп аталатын әлі бояуы дұрыс кеуіп те үлгермеген шағын естелік кітаптағы оның құрдастарының, жолдас-жораларының, сыйлас ағалары мен барша туған туыс-бауырларының шынайы жүрекжарды ыстық лебіздері мен сан түрлі ықыласты әңгімелерінде айтылғанындай Сапиды жан-жақты терең таныта түсетін көптеген деректер мен қызықты әңгімелерді тіпті де қайталағым келіп тұрған жоқ. Бірақ, біз білген, біз қадір тұтқан кәдімгі қарапайым Сапи туралы, шын мәнінде ол өмірде қандай болды, мынау мөлдіреген жарық дүниені қалай бағалады, өмірге, елге, өзін адам еткен қалың ортаға қалай қызмет етті, міне солар туралы ғана қысқаша жеткізіп айтып өткім келеді.

	Иә, Сапи көп үйірдің ішінде бойын жасырған тарлан тұлпар тәрізді ерекше талантты болып өскен-ді. Оның тал бойында тамырын тереңге жайып, кең дүниеге бірден бірге белгілі болып жарқырай бастаған асыл қасиеттері бірден екі оның мерейін де тасытып, ақыл парасатын да кеңейтті, абыройын да асқақтатып, әуелетіп биіктете берді. Әуелі Миялы селолық тұтынушылар қоғамында, ал содан соң Махамбет аудандық тұтынушылар одағы басқармасында төрағалық қызметтерін атқара жүріп ол халықпен жұмыс істеудің, халыққа мінсіз қызмет етудің асқан жауаптылығын ұқты. Табиғатынан аса кішіпейіл, адамдарға мүлде болмасын демейтін оның тал бойына әзіз ананың құрсағынан сіңген ерекше кеңпейілділігі оны қай жерде де өзін қоршалаған қалың ел-жұртына, халқына әрдайым да бір табан жақындатып, етене етіп отыратын. Сонысынан да оны айналасындағы қалың ел-жұрты да әрдайым шынайы ақ көңілдерімен жанындай жақсы көріп, қадірлеп, қошеметтеп, құрметтеді, сыйлады, тіпті өздерінің төл бауырларындай санады. Бұған дәлелді біз жаңа ғана айтып өткен «Сапи - өнегенің өлшемі» деп аталатын естелік кітаптағы әңгімелерден де айқын көріп, тамсана оқып шығатындарыңызға еш күмәніміз жоқ.

	Аталмыш кітапты шығару үшін өз естеліктерін берген адамдардың сонау бір баяғы балауса кездерінде өтіп кеткен сыр қойнауларын ылғалсыз ақтарып, жадында қалған кейбір балтәтті сәттерді қайта жаңғыртып сіңірген еңбектерін өте құптауға тұрады. Тіпті, құптап та қою аз, мадақтау да артық емес дер едім. Сол тұрғыдан алғанда аталмыш кітап та өз мақсатына әбден жетті дей алам. Өйткені, кітап беттерін біртіндеп, парақтап аударған сайын Сапи Кәрімұлын, сөз жоқ, қайта танып, оныазаматтық тұлғасын, биік кісілік келбетін, ерекше қадір-қасиеттерін одан әрі біле түсеріміз айқын.

	Рас, кейбір адамдардың көптің ішінен бірден айқырып, ерекшеленіп, көзге түсе қоймайтыны да бар ғой. Сапи Кәрімұлы да сондай, әуелгі кезде арамызда жүрген шағында аса бір ерекшелігі сезілмеген қарапайым ғана адамдардың бірі тәрізді болған еді. Қазақта «Түсі игіден түңілме!» деген қанатты сөз де ғой бар. Сол рас десем, келісерсіз. Кейін ол бірден көпке жаңаша қырларымен таныла бастағанды. Кейде өзі де әзілдеп: «Мен өскеннен кейін тым жеделдетіп, теп тез-ақ дамып кеттім ғой» деуші еді кеңк-кеңк күліп. Өзі де кең кеуделі, ай маңдайлы, алып тұлғалы, сұлу өңді жігіт еді. Сөйлесе, сөзі санаңды сәулелендіретін, күлгенде сол бірриясыз күлкісінен шоқ-шоқ гүл төгілгендей жып-жылы ғана әсер қалдыратын, ән салса, әуезді әнімен әлемді әлдилейтіндей сегіз қырлы бір сырлының нағыз өзі болып еді. Оны аталмыш кітапта ойдағыдай қамтып көрсету оны жақсы білетін жерлестеріміздің естелік әңгімелерімен біршама ойдағыдай жүзеге асқандай. Кезінде оны тани білмегендер де енді бұл кітапты оқу кезінде жаңа бір сырлы шежіренің қатпарлы қойнауларына еніп, тереңірек үңілген сайын күні кешегі қарапайым да ақжарқын, аржайы жігіттің жаңа қырларын танып, одан әрі тереңірек біле түсері хақ. Әсіресе, Сапи марқұммен жастық шақтың талай ұмытылмас шадыман кезеңдерін бірге бөліскен «компандас» сыйлас ағасы Жауқаш Тұрдағалиевтің шын жүрегінен шыққан естелік эссесін қалайша тебіренбей оқи аларсың. Мектеп қабырғасында он жыл бойы бірге тай-құлындай тебісіп өскен құрдас досы Болат Біләлұлының аһ ұрып, азалы өкінішпен жазған соңғы кездесуі жайындағы сыр-сұхбатын қалайша толқымай, қабырғаңды қайыстыра отырып қабылдамассың. Немесе, туған бауыры Марат ағаның жүрегінің «қанын ағыза отырып» жазған саумал жырларының, қарындастары Майра мен Мәруәнің, Зинелдің және басқа да қарындастарының көз жастарыныңмоншақтарын жылт-жылт еткен жақұттай етіп тізген маржан әңгімелерінің әр санаға шам жаққандай әсер беретін қуат күшін қалайша сезінбессің. Осынау эссе естеліктерді оқи түскен сайын кеудеге біресе ерекше бір рухани қазына құйылғандай, жаның жадырап, біресе әлде бір өкініш те көкіректі тілгілеп өткендей толқи отырып, тылсым бір тұңғиық әлемге енгендей боларың ақиқат. Сөйтесің де күні кеше ғана жаныңда бірге жүріп, жарқын өмір арнасында бірге ағысқан жолдасымыздың, досымыздың өрелі тұлғасы бүгін тым биіктеп, бірден бірге асқақтап көтеріліп бара жатқанын көргендей боласың.

	Иә, Сапи биік парасатты, болмыс-бітімі бөлекше азамат болатын. Ол мөлдір тазалықты сүйетін, нағыз шын мәніндегі үлкен мақсаттарға ұмтылған, тұла бойына терең мәдениетті сіңірген, жомарт жүректі абзал адам, өз туған өлкесінің адал да атпал перзенті болатын. Адамдардың бәрімен де ол теп тез-ақ тіл табыса кететін, адамдардың бәрі де оған бірден етене дос, жанашыр бауыр, жолдас бола кететін. Ол ешқашан да ешкімді де алаламайтын, біреуді біреуден артық, не кем көру дегенді өзіне мүлдем жат қылық деп санайтын. Кімге көмектескісі келсе, ол соған бар жан-тәнімен беріле қызмет қылуға да әзір тұратын. Ал, мұндай қасиетті қазірде кез келген адамның бойынан таба қою оңай шаруа емес екендігі баршаға белгілі.

	Ол кез дүниенің де, тағам тауарларының да біздің ел ішінде адамдардың өз қолымен тым қат дүниеге айналдырылған қытымырлау шағы болғаны баршаға белгілі ғой. Ол шақта бәрін де өз «уысында» мықтап қармап ұстап алған Кеңестік держава жеткілікті дүниені тек Мәскеу мен Ресей аймағында ғана болдырып, ал одан әріге көп алысқа шығандатып, ұзатып, шығара бермеген, сол заманның неғұрлым әділетсіздеу шағы болатын. Дәл сол шақта «Көңіл жетсе, бәрі де жетеді, бәріне де жетеді» дейтін нағыз шын мәніндегі халықтық даналық нақылдың тағылымын дәл осы Сапи қылығынан-ақ айқын көрген едік. Біреуді ағалап, біреуді жағалап жүріп-ақ, ол ауданға қажетті не бір көзі аз деген кез келген тауар түрлерін де мейлінше жеткілікті етіп жеткізіп алуға қияннан жол таба білген-ді. Жоғарыдан төменді ұдайы да көз жазбай жіті бақылап, қатаң қадағалап отыратын «жіті көзден» де тасаланбай-ақ туған елінің бабын тауып, қамын жей білді ол. Үлкенді сыйлау, олардың көңілінен шығу, дегенін екі етпеу биік өрелі Сапи мінезінің, оның табиғи жаратылысының басты ерекшелігі болды. Әсіресе, оның өзімен бірге өскен, қатар жүрген достарына, қызметтестеріне деген адал пейілі әр уақытта да тым ерекше болып, айқырып көрініп тұратын-ды. Ол басқарма бойынша балалық, жастық, тіпті алып-ұшпа желөкпе мінездерімен де көзге шалынып, айыпты болып қалатын кейбір қызметтес достарын талай рет басқарма бастығының «найзағай» қаһарынан дер кезінде сақтап қалып та отыратын. Оларды қызмет бабындағы кейбір тайыз қылықтарына бола, немесе білместіктерінен болған кейбір кемістіктерініңсалдарынан туындап қалатын келеңсіздіктерінен де талай рет қорғап қалып та жүретін. Бұл оныњ үлкен азаматтық қасиетін паш еткендей еді. Сондай-ақ, кейбір азаматтарды бойындағы табиғи дарыны мен бөлекше таланты үшін әрдайым да қолдап және берік сенім артып та өсіре білген оның бірқатар жұмыстастары да аз болған емес-ті. Ондай адамдардың Қызылқоға ауданында да, Махамбетте де аз кездеспегені екі ауданның да халқына бірдей белгілі, мәлім.

	Мен тым ертеректе өтіп кеткен бір ақжелең көк өрім талантты жазушыныңБАҚЫТ туралы айтқан тамаша бір өзекжарды пікірін оқығаным бар-ды. «Бақыт қолыңды алмайды екен, жүрегіңді алады екен. Сол кезде жүрегің БАҚЫТқа шомылып, сен өмірге өзімсініп араласады екенсің!» дейтін еді ол. Мен Сапи досымның да жүрегі дәл сол айтқандай бақыт теңізіне еркін шомылған үлкен азамат болғанын көріп, оған талай рет тәнті де, куә да болғандардың бірімін. Бірақ, үлкен өкінішке орай ол сәттер тым қысқа болды. Кейде ел айтады, «жақсы адамдар өлмейді»дейді. «Ол өлсе де жер бетінде ол қалдырған мәңгілік өшпес ізі қалады. Сол кезде оның екінші өмірі де, мәңгілік өмірі де басталады» дейді. Осы сөздің де тұп тура шындығына, шынайы растығына біз бүгін де көз жеткізіп, куә болып та келе жатқандаймыз.

	Міне, Сапи досымыздың бұл фәни дүниеден көшіп кеткеніне де бүгінде 27 жылдан астам уақыт өткен екен. Бірақ, Сапи туралы айтылатын жақсы сөздер мен ең бір жүрекжарды шынайы ыстық лебіздердің легі әлі де еш тоқталмаған, толастамаған. Ол жайындағы не бір жүректі толқытқан керемет ыстық сезімдер де әлі күнге дейін бәсеңсіп өшкен емес, оның елден ерек мінез-қылықтары жөніндегі шуақты әсерлер де әлі басылған емес. Бұл оныњ бүгінгі екінші өмірінің де жарқын бейнесі екені ақиқат.

	Біз бүгінде, мен жаңа ғана өзім жоғарыда айтып өткенімдей, БАҚЫТқа шомылған Сапидың бүгінгі әулетін де көріп келеміз. Айналасына бақыттың нұры шашылған, алтын мәуедей жайқалған жапырақтары жарқырап, көрген көзді сүйіндірген Сапи әулетінің көздің ағы мен қарасындай қос ұланы - Медеті мен Саттары бүгінде бүкіл елдің мақтанышына айналған. Екеуі де елдің ырысын молайтып, атаның емес, халықтың ұлы болып жүр. Олардан өрген балтәтті немерелер де бүгінгі Жаңыл құрдасымыздың қуанышы мен қызығы, алдан күткен үлкен үміті болуда. Сапи өмірінің нағыз үзілмейтін жалғасы, мәңгі өшпейтін де бәсеңсімейтін шырағы, өлмейтін де еш көмескіленбес ұлы бейнесі, міне осы екені сөзсіз.

	Меніңше, бұдан өтетіндей басқаша шындық, шынайы пайым жоқ болар деп ойлаймын. Ендеше, Сапи бейнесі көзден кеткенімен де көңілден ешқашан да өшпейді деген сөз.





ҰЛЖАН


	Бұл өмір қамшының сабындай ғана қып-қысқа деп ата-бабамыз қандай дәл айтқан десейші. Күні кеше ғана арамызда ойын-күлкісі жарасып әрдайым да ортамызды толтырып жүретін адал да ақ көңіл, көпшіл, аржайы мінезді Ұлжан Құр-машқызының да бұл фәниді тастап, бақи дүниеге аттанып кеткеніне міне, бір жылдың жүзі болып қалыпты.

	Ол жастайынан өнерге өте құштар болып өскен-ді. Әуелетіп, шырқатып тұрып ән де салатын. Ауылдағы, ал кейінірек аудан орталығындағы көркемөнерпаздар үйірмелеріне де үнемі бел-сене қатысып, кейде жергілікті әуесқой драма үйірмелері ұйымдастырған қойылымдарда да жиі ойнайтын. Алайда, оның өмірдегі таңдаған мамандығы басқа болды. 1965 жылы он сегіз жастағы қағылез, сары өңді талдырмаш қыз ауданда алғаш рет ашылған, аудандық орталық аурухананың сол кездегі бас дәрігері Көбенов Бақыт ұйымдастырған медицина училищесіне түсіп, оны 1967 жылы медбике мамандығы бойынша бітіріп шыққан-ды. Содан бастап ол отыз жылбойына табан аудармастан жоғарыда аталған аудандық орталық ауруханда өз мамандығы бойынша жемісті қызмет істеді. Онымен бірге қызмет істеген жұмыстас құрбылары оны қолы емсек, өз міндетіне асқан жауапкершілікпен қарайтын тәжірибелі медбике болды деп орынды мақтаныш ететін. Ал, қызметтен бос мезгілдерінде ол қоғамдық жұмыстарға да әрдайым уақыт табатын. Жас кезінде мейрам күндерінде мерекелік концерттерін қоятын көркемөнерпаздар үйірмелерінің белсенді мүшесі болған болса, кейін жасы ұлғайған кезінде де ол әжелер ансамблінің беделді ұйымдастырушысы болды.

	Бұрынғы кезде ауданның басшы органдарының ұйымдас-тыруымен шалғай елді мекендер мен малшы ауылдарын жиі-жиі аралап концерттер қойып, сауда және дәрігерлік қызметтер көрсету мақсатында үгіт бригадалары ұйымдастырылып тұрушы еді ғой. Ал, Ұлжан мұндай бригадалардың ұдайы да белсенді мүшесі болатын. Алыс елді мекендердегі малшылар мен механизаторларға ем-домын көрсетіп, тиісті дәрі-дәрмектерін беріп, көмек көрсетіп кететін Ұлжанды қалың жұртшылық сағына күтіп, қарсы алатын. «Айналайын-ай, осы бір баланың қолы тым жұп-жұмсақ, тіпті дәрі салғанын білмей де қаламыз» деп талай адамдар қатты разы болып жататын-ды оған.

	Ұлағатты бір әулеттің үлкен шаңырағы болған Андрей мен Ұлжан бақыттың базарын жалпағынан кешіп, өмір сүрді. Олар қайда барса да жұптары жазылып көрген жоқ. Жазғы еңбек демалыстары кезінде олар талай ел мен жерді көрді. Қап тауы мен Қара теңіздің тамаша ауасымен демалып, Бурабай мен Меркенің, Сарыағаштың кәусар суын ішті. Екеуі ешқашан да өмірі ища десіп көрген жоқ. Сол жұмаққа парапар өмірдіңде шегі болады екен. Сол асыл жар, аяулы ана өмірден өткелі мына жұмақ өмір де қасаңсып қала бергендей. Содан бері, міне бір жыл өтіп те кеткен...

	Ұлжан өз отбасының да ардақты анасы, үлкен жүректі тірегі және жан жылуы да бола білген-ді. Сондықтан ба, әйтеуір бұл шаңырақтың қонақтары да үнемі үзілмейтін. Құрдастары дейсің бе, жұмыстастары дейсің бе, тіпті компандастары дейсің бе, әйтеуір бәрі-бәрі де бұл шањырақтың ажырамас досындай, сағынып көрісетін туған туысындай болып, жиі-жиі бас қосып жататын. Ал, туыстар демекші, шаңырақтың отағасы Андрейдің әкесі мен немере ағасы Байғабыл мен Ығылман аталарға және Нәзира анаға сүйікті келін, Андрейдің туған бауырлары Нұрлан мен Шарханға және Асыланға қайырымды жеңге, келіндері Ұлмекен мен Сәулеге және Шолпанға өнегелі абысын бола білген Ұлжан бұл күнде арамызда жоқ. Кейінгі кезде ол Нәзира ана дүиеден өткелі үлкен шаңырақтың да ардақты анасына айнала бастап еді. Қысқа ғұмыр, біраздан бері жабысып алып, ажырамай қойған тура келген қатаң ауру оны асыл арманына жеткізбей еп ерте алып кетті. Бірақ, абзал ана соңына жайқалған мәуелі жапырағын жайып, балдай тәтті миуалы жемістерін қалдырып кетті. Ол алтын асықтай болып өмірден өз орнын таба білген бір ұлы мен қызғалдақтай құлпырған, бұл күнде үш үйдің түтінін түтетіп әулеттің өрісін кеңейтіп отырған үш қызын тәрбиелеп өсірді. Олар тұрғанда абзал ана Ұлжан да бұл өмірде әлі де жасай береді, оны білетін және қадірлеп құрметтейтін адамдардың жүректерінде де, жадында да ұзақ уақыт сақтала берері сөзсіз.

	Атырау қаласы

	2015 жылғы 1 мамыр





ІІ бөлім




	ЕЛДІК РУХ ЖҮРЕКТІ БИЛЕЙДІ





	Көкірек жанса жансын, күйіп те өшіп,

	Бұлақ жыр бұрқанар ма, иіп, көшіп.

	Биікті көрем десең, досым менің,

	Алдымен биікке шық, биікке шық!



	Мұқағали





	Чернобыль жаңғырығы





«АЖАЛ СӘУЛЕСІН» АУЫЗДЫҚТАҒАНДАР


	(Апат алаңында «шайқасқан» батырмен әңгіме)



	Чернобыль!

	Осынау бір ауыз сөздің өзінен-ақ ерекше бір сұп-суық ажалдың ызғары есіліп тұрғандай болып сезіледі. Мүмкін, мұны қазіргі жас ұрпақ жете сезіне, біле қоймауы да ғажап емес. Алайда, кешегі бір күндерде сонау 1945 жылғы Жапонияның Хиросима мен Нагасаки қалаларын күтпеген жерден, тапайдың тал түсінде, бір сәтте-ақ ауыр «қансыратып» кеткен американдық атом бомбаларының келтірген кеселінен әлде қайда қуаттырақ болған Чернобыль Атом электр стансасындағы жарылыстың зардабын жоюға қатысқандар мұны жақсырақ білетіні сөзсіз. Солардың бірі күні кешегі ежелгі қызылқоғалық, бүгінгі қарапайым атыраулық, сантехникалық қызметтің білгір маманы Рыспай Салықұлы Ахметов еді.

	Ойда-жоқта әңгіме арқауына айналған осы бір Чернобыль тақсыреті жайындағы бұл сыр сұхбат тарихтың терең қойнауына әлдеқашан-ақ сіңіп, көміле бастаған ащы шындықтың бүркеулі бетін тағы бір рет «тырнап» ашып, алдымызға жайып салған еді.

	- Сол бір кесапат апатты ауыздықтауға Кеңестер Одағының барлық түкпірінен де адамдар көптеп қатыстырылғаны бүгінде бізге белгілі. Дегенмен де, нақтылап айтар болсақ, сол «таңдауға» Сіздер қалай ілігіп едіңіздер?

	- Ол 1986 жылғы сәуір айының аяқ кезі еді ғой. Бір күні Украинадағы Чернобыль Атом электр стансасында 26 сәуір күні үлкен жарылыс болғаны жайында тұтқиылдан жаманат хабар дүңк ете қалды. Теледидар мен барлық басылымдар беттеріндегі айтылып жатқан сан-сапат хабарларға қарағанда бұл тек Кеңестер Одағына ғана емес, бүкіл планетамыздағы барша адамзат қауымы үшін де үлкен қатер төндіретін кесапатты үлкен зілзала, алапат апат еді. Мұның жайын қапелімде біздің республикамызда сол кезде біреу білсе, біреу тіпті мүлде білмеген де болар, бәлкім. Дегенмен де, басқа аймақтардағы қазақ бауырларымыз сол кезде жете сезіне қоймаса да, сол кезге дейін 40 жыл бойына Семей сынақ алаңының аяусыз теперішін көріп, тақсыретін тартып келе жатқан сол жердің жергілікті ұлт тұрғындары мұны әбден жақсы түсінетін-ді. Кейін көп ұзамай-ақ болған зілзаланың ауыр зардабын дереу жою мақсатында Одақ бойынша барлық жергілікті әскери комиссариаттары арқылы нақты жұмылдыру шаралары алына бастағаны жайлы білдік. Біздің Қызылқоға ауданы бойынша да бұрын Кеңес Армиясы қатарында болған бірқатар жігіттерге аудандық әскери комиссариаты арқылы жедел шақырту қағаздары келе бастаған-ды. Шақырту қағазын алғандардың ішінде мен де бар едім. Менімен бірге біздің ауданымыздың әр селосынан менің қатарластарым Есқалиев Абай, Тұмашев Хасан, Шаденов Қаржаубай, Құмарғалиев Табылған, Тауов Берік, Көшенов Қабдолла, Жаңабаев Мұқан және Қарабалин Мараттар да шақырылған-ды. Олардың барлығы да 21 мен 35 жас аралығындағы нағыз қылшылдаған «мен атайын, сен тұр» дейтіндей шетінен қарулы жігіттер еді.

	- Сіздер, бірден-ақ сол алдыңғы лекпен бірге аттанған екесіздер ғой. Дегенмен, бәріңізді де әуелі өзіміздің Атырау қаласында жинақтаған болар?

	- Иә, біз нағыз сол алдыңғы лектің ішінде болдық. Ол кезде Атырау қаласы Гурьев деп аталушы еді ғой. Бізді әуелі қаланың облыстық әскери комиссариатына, ал одан соң қала шетіндегі вокзалға алып келді. Мұнда бізден басқа да аудандардан келген кілең «ығай мен сығай» қылшылдаған жап-жас жігіттер жиналып қалған екен. Ол кезде мен де бар болғаны 30-ақ жаста едім ғой. Басшыларымыз бәрімізді екі вагонға бөліп орналастырды.

	Біз көп тұрмастан іле жүріп те кеттік. Сөйтіп, қайда, неүшін баратынымызды жақсы білетіндіктен де біз пойыз дөңгелектерінің бір қалыпты тарсылымен бірге жүрегіміз де дүрс-дүрс соғып, «Украина, Чернобыль қайдасың?» деп тартып кете бардық. Біздің Украина қаласына келгеннен кейінгі ең алғашқы тоқтаған жеріміз Белая Церков дейтін кішігірім ғана шағын қала болды. Онда біз үстімізге жаңа әскери форма киіп, «солдаттарға» айналдық. Бұл жерде де бізден басқа шақырылғандар, тіпті Кавказдан келгендер де бар болып шықты. Ішімізде, неге екені белгісіз, орыстар жоқ, кілең басқа ұлттардың ғана өкілдері екен. Бәріміз бірнеше автобустарға бөлініп-бөлініп отырып, енді Чернобыль ауданына қарайтын Зеленый Мысь деп аталатын екінші бір селоға келіп, әскерлер тұратын казармаларға орналастық. Біздің Чернобыль Атом электр стансасының төртінші блогынан «босанып кетіп», күллі әлемге аяусыз ызғарын шаша, ажалды зәрін атқылата бастаған «асау тажалмен» арпалысу мақсатында орнығатын ең соңғы тұрағымыз да осы ара екен. Оның өзі де Чернобыль Атом электр стансасыорналасқан жерден бар болғаны 50-ақ шақырым жер көрінеді. Күнде таңертең біз таңғы асымызды апыл-ғұпыл іше салып, кезекті «айқасқа» аттанамыз. Ол жерге де бізді күн сайын арнайы бөлінген автобустармен апарады. Жол бойында стансадан 30 шақырым жердегі «қара жамылған» Чернобыль қаласының жанынан өтеміз. Ал, стансаға 7-8 шақырымдай жерге жақындап келгенімізде бір кезде әп әдемі болғанымен енді бірден бірге сұрқы кетіп, қаңырай бастаған 5 қабатты, 9 қабатты, 12 қабатты әп әдемі еңселі үйлері жансыз тасқа айналған өлі қаланы көреміз. Біз демімізді ішімізден алып, төбе құйқамыз шымырлай, шаштарымыз тікірейе, арқамыз мұздай бастайды.

	- Онда кімдер тұрды екен? Біле алдыңыздар ма?

	- Бұл бұрын Атом стансасының энергетик жұмысшылары тұрып келген Припять дейтін ескі қала деді бізге жергілікті тұрғындар. Біз келген кезде ол мүлде жансызданып, мүлде өлі тас қалаға айналып та үлгеріпті. Осы қаланың жанынан өте бастаған кезімізде біздің бойымызды бірден әлдеқандай бір ауыр салмақ басқандай зілдей болып, жайсыздық торлай бастағанын сезінетін болдық. Басымыз әлде бір қысымға тап болғандай жағымсыз күй билеп алады. Біз сонда ғана барып нағыз ажал апанының аузына келгенімізді сезінген едік. Яғни, бұл Атом стансасы жарылысының салдарынан болған «ажал сәулесінің», яғни радиацияның әсері екен. Біз кешке жұмыстан кері қайтқан кезімізде осы арадан өткенде ғана барып манағы ауырлық пен жайсыздықтан арыла бастағандай күй кешетінбіз.

	- Ал, стансадағы айналысқан шаруаларыңыз не болды сонда? өзіңіз де айтып отырсыз, 7-8 шақырым жердің өзінде анандай ауырлық пен қысым әсері сезіліп тұратын болса, нағыз ажал апаны аузының өзінде қалай жұмыс істедіңіздер?

	- Біздің атқаратын міндетіміз стансадағы атом жарылысынан кейін пайда болған көптеген үйінді, зиянды қоқыс қалдықтарды әбден тазартып тасу, сонымен қатар, бөлек-бөлек қызметтер атқарып келген бірнеше турбиналарды жуып тазартып, дайындау болды. Кейбір жағдайда екі ғимаратты бір бірімен жалғастырып тұрған ұзындығы 50-60 метр болатын коридорлармен тез-тез жүгіріп өтуімізге де тура келетін. Олай етпесек, радиация сәулесін бойларыңа көбірек қабылдап қоясыңдар деп ескерткен еді бізге үйретушілеріміз. Ал, жүргізушілер автокөліктерге тиеп берілген зиянды қоқыстарды «молаларға» апарып төгіп, аударып тастап келіп отырады. Жарылыс болғаннан кейінгі 15-20 күндей осында жүмыс істеген жап-жаңа КамАЗ-дар мен басқа да көптеген арнаулы техникаларды бойына радиация сәулесін көп сіңіріп қойғаны үшін бұдан былай адамдардың өміріне аса қатерлі деп, сол жап-жаңа күйінде молаларға апарып тастайтынын да көріп жүрдік. Тіпті тіршілігі жоқ жансыз темірлердің өзін осылай істен шығарып жатқанда, жаны бар адамдарға не жорық. Арғы жағын өзіңіз-ақ ойлап біле беріңіз.

	- Мұндай аса қауіпті жерде жұмыс істеуге адамдар негізі онша құлықты бола қоймайтыны белгілі. Сіздердің араларыңыздан да ол жерден «қашып-пысқандар» болған жоқ па?

	- Несін жасырайын, ол жерде біз де «осы арадан неғұрлым тезірек құтылсақ екен» деген пендешілдік пиғылда болғанымыз рас. Бірақ, жұмыстан қашқан ешкім де болған жоқ. Сондықтан да, біз жұмысты барынша тез де сапалы атқарып, барынша қысқа мерзімде аяқтасақ екен деген ерекше ынтамен ұйымшылдық көрсетіп жұмыс істедік. Былайша айтқанда біз Одақтың қай түкпірінен келсек те бәріміз бірдей «бір жеңнен қол, бір жағадан бас шығарып» жан аямай еңбек еттік. Мұны, әрине, кешегі Ирак пен Сирия, немесе сонау Ауғаныстан жеріндегі мағынасыз қан төккен соғыстармен салыстыруға мүлде келмейтін. Біздің «соғысымыз» мағынасыз емес еді. Біз өзіміздің жер бетіндегі барлық адамзаттың тіршілігі үшін, өмірлеріне аса қатер туғызған көзге көрінбейтін тылсым жаумен «соғысып» жүргенімізді, жер бетіне өлім ұрығын себетін атом сәулесінң зиянды зардабын жою үшін қауіп пен қатерге бас тігіп жүргенімізді білдік. Чернобыль зардабын жоюға қатысқан сол бір азаматтардың қазірде тек 25 пайыздайы ғана тірі, бар, ал 75 пайыздан астамы бұл күнде өмірде жоқ. Мен жоғарыда есімдерін келтірген қызылқоғалық жерлестерімнің де тек екеуі ғана қазір тірі. Радиация салдарынан олар да әр түрлі ауыр науқастарға шалдыққан. Ал, қалғандары өздерінің жауқазын жастық шақтарының бар қызықтарын көріп те үлгерместен бұл өмірден еп-ерте өтіп кеткен. Ал, шындығында олардың да кеуделерін кернеген кереметтей асыл армандары, ойға алған не бір алып жоспарлары бар еді. Олар да өз жанұяларының жауқазын гүлдей құлпырып, жұпарын шашып гүлдегенін, соңдарынан ерген алмас тұяқтарының тұлпар болып жетілгендерін көргісі келген еді ғой. Бірақ, сол армандардың бәрін де көзге көрінбейтін әлгі бір сұп-суық ажал сәулесі жалмап, жұтып кеткенін кім біліп жатыр қазір?

	- «Кім біліп жатыр» демекші, Сіздерге Чернобыль зардабын жоюшылар ретінде көрсетілетін қандай жеңілдіктер бар? Жалпы Сіздер жөнінде ауданда, немесе облыс аумағында қандай да бір деректер тіркелген бе?

	- Өтірікші болғым келмейді, бұл жайында менің де білетінім тіптен аз. Меніңше, тіпті өзім жоғарыда айтып өткен Чернобыль зардабын жоюға қатысып, одан тірі қалған 20-25 пайыз азаматтардың да қайсысы қай жерде жүр, жағдайы қалай, бұл жайында айналысып жүрген тірі пендені әзірге өз басым әлі күнге дейін еш жерден көргенім де, кездестіргенім де, тіпті естігенім де жоқ. Ал, Ауғаныстандағы мағынасыз соғысқа қатысқан «ардагерлерді» әр жыл сайын ұлықтап, ардақтап, әлсін-әлі марапаттап жатқандарын ылғи естіп те, көріп те жатамыз. Ауғаныстандағы соғыста болғандардың тек 4-5 пайызы ғана құрбан болған болса, ал Чернобыль зардабын жоюға қатысқандар күні бүгінге дейін түгелге дерлік өмірден өтіп те болуға жақындады. Біле білген кісіге Ауғаныстанға да, Чернобыль зардабын жоюға да жергілікті әскери комиссариаттары арқылы жіберілгені белгілі. Алайда, мұны сол әскери комиссариаттағылардың өздері де мүлдем естен шығарып, ұмытып кеткен сыңайлы. Бұл жайында үкімет те қашан ойланар екен деген үмітпен күтуден еш жалыққанымыз жоқ. Бірақ, нәтижесін қашан көреріміз әлі де белгісіз. Рас, Кеңестер Одағы кезінде мардымсыз да болса, әйтеуір аз-маз кейбір әлеуметтік көмектер беріліп жүруші еді. Мәселен, пойыз бен автобустарға тегін мінетінбіз, сондай-ақ жыл сайынғы еңбек демалысына 14 ақылы күн қосып берілетін. Мұндай жеңілдік Семей сынақ алаңы аймағында болғандарға әлі де берілетін көрінеді. Және олар зейнет демалысына да 50 жастан бастап шығуына елеулі жеңілдіктері бар деп естиміз. Ал, біз, әрине, қолымызға мылтық алып, оқ атқан жоқпыз. «Адам өлтіріп, ержүрек» те атанбадық. Оның есесіне тек адам ғана емес, барша тіршілік әлеміне өлім қаупін төндірген көзге көрінбейтін аса қатыгез тажалмен арпалыстық. Аз ғана уақыттың ішінде тіршілігі шалқып тұрған бүтіндей бір қаланы әп сәтте жансыз «тас молаға» айналдырып үлгерген ажалды сәулені «кеудемізбен» жаптық. Бірақ, сонда да біздің сол еңбегіміз, ерлігіміз деп айтпай-ақ қояйын, ешкімнің де тарапынан еш еленбей қойғаны жанымызға батады. Осы жайды айтып, қаланың әлеуметтік қорғау бөліміне барсақ, олар «Чернобыль жөнінде заңда ешқандай да бір жеңілдіктер қаралмаған, анығын білгілеріңіз келсе «военкоматқа» барыңыздар» дейді.

	- Демек, бұл жөнінде үкімет тарапына да айтар уәж-тілектеріңіз, сірә аз емес тәрізді ғой?

	- Оныңыз рас, айтар тілегіміз шаштан да асады. Соныңішінде бізді де Семей сынақ алаңынан зардап шеккендерге теңестірсе әбден дұрыс болар еді. Сондай-ақ, Ресей және Украина елдеріндегідей жеңілдіктер де қаралса артық болмас еді. Мен тұрғын үй және шипажаймен көмектесу мәселелерін, тіпті айтып та отырғаным жоқ. Меніңше, мұндай жақсылықты жасағаннан Қазақ елінің ешбір ырысы тіпті де еш кеми қоймас деп ойлаймын. Құдай қаласа, енді бір-екі жылда Чернобыль апатының орын алғанына да, міне 30 жыл толғалы отыр екен. Бұл уақыт қай ел үшін де «ақыл кіретіндей» мезгіл болды деуге толық негіз бар. Яғни, орын алған жайдан кім-кім де дұрыс қорытынды шығаруы керек қой. Біздің еліміз де Чернобыль тәрізді ғасыр апатына жол бермеудің жайын алдын ала ойлап, ғылыми жұмыстарды жетілдіре түссе құба-құп болар еді.

	Мына бір жайды да айта кетейінші. Қазақ елі барша тіршілік әлеміне өлім зәрін 40 жыл бойына шашып келген Семей мен Тайсойған сынақ алаңдарының зардабын көрудей-ақ көрген ел. Соған қарамастан, біздің бұл бағыттағы ғылыми даму жағдайымыз ешбір сынды көтермейді. Өзіңіз де біле беріңіз, бүкіл ғылым-білімі мықтап дамыған деп есептелетін, тіпті әсіресе электроникалық техникалардың да бірден бір «құдайы» саналатын Жапония мемлекетінің өзі де Фукусимо атом электр стансасының қауіпсіздігін жеткілікті қамтамасыз ете алмапты. Ал, Жапония мен біздің елімізді салыстыруға келе ме? Әрине, жоқ. Демек, дұрыс шешім қабылдау үшін осы «сабақтар» да жеткілікті-ау деп ойлаймын.

	- Иә, сабақтар жеткілікті. Тек олардан дұрыс қорытынды жасап, халықтың қауіпсіздігін қамтамасыз ету шараларын алдын-ала жете ойластырып шешу қажет дейсіз ғой. Мен де Сіздің бұл пікіріңізге қосыламын. Ал, Чернобыль сабақтары жөніндегі ұлағатты әңгімеңізге шын жүректен рахмет айтамын. Сау болыңыз.





ҒАСЫР ПЕРЗЕНТТЕРІ


	(Еңбектен бақыт тапқан ерлі-зайыпты Сапаровтар туралы әңгіме)



	Таң саз беріп, алтын күннің бір шеті енді ғана қылтия, көкжиектен жалқынданып көтеріле бастаған бір сәті еді. Сол сол-ақ екен көзді қарықтыра жарқ еткен өткір сәуле бар дүниені алтын шапағына малындыра, бүкіл алапты әсем көрініске бояай, жайыла жөнелді. Тынысыңды кеңітетіндей тамаша бір сап-салқын, мөп-мөлдір кәусәр ауа қандай тамаша еді сол бір кез!

	Бұл кезде Миялы селосының орталық шамасындағы аспанға қарай тік шаншылып тұрған биік телемұнарасының іргесіндегі кең шарбағы бар үлкен үйдің ауласында да қанігі шаруаның абың-күбің тіршілік тынысы мана-ақ басталып та кеткен болатын. Үйден қолына үлкен шелегін ұстай шыққан жасамыстау келген ширақ әжей өзін тағатсыздана күткендей ыңырана қарсы алған кәрі інгеннің бауырына қарай ене берді.

	Әне, түгелдей сауылып, бұзауларынан ажырап шыққан бірнеше талпақ танаулар да көктің иісі мұрынды жара бастаған шығыс беттегі кең жайылысқа қарай тұяқтарын сыртылдата басып, ауыздарын әр жерден бір шалып, жайымен ғана ұзай бастады. Солардан қалып қоймайыншы дегендей ертелетіп, өзіне баяғыдан бері әбден сырмінез болып алған жирен қасқасын ерттеп мініп алған тығыншықтай денелі қағылез қарт та шарбақтан сытылып шыға берген.

	- Таң атар атпастан тағы да қайда бет алдың, Әбеке-ау? Құйып қойған шұбатыңды іштің бе? Кішкене күн көтеріліңкірегесін шықсаң да болмайтын ба еді? - деген кейуанасына:

	- Ертелетіп даладағы жылқыларымды бір көздеп келмесем болмас, сірә. Бір алыстап кетсе, таптырмай кетеді ғой. Оның үстіне ит-құс табар дегендей, - деп жауап қатқан салмақты отағасы жирен қас-қасының жайлы бүлкілімен үй жанынан жаймен ғана жөней берді.

	Бұл бір кезде осы аймақтағы атағы жер жарған, тіпті Қызылқоға елінің аузынан ешқашан да есімі түсіпеген, баяғы «Гурьев» асыл тұқымды қаракөл қой зауыты бойынша әр жүз саулықтан үнемі де 130-140-тан кем қозы алып көрмеген, бұл күнде жасы сексеннің сеңгірінен асқан Әмір ата Сапарұлы да, ал сиырларын сауып болып, енді аса ризашылықпен күйсеп тұрған інгенінің бауырынан шелегіне сүт сораптай бастаған әжей Дариға Қосымбайқызы болатын.



	ххх



	Адам өз тағдырын өзі таңдап алмайды дейді ғой халық. Өткен ғасырдың жаңа ғана басталып келе жатқан сол бір таңсәрі шағында осынау алып Атырау атырабы мен қоқтылы, қақпақты қара қазан атанған, қызыл құмдары әрдайым да бұйралана шиыршық атып жататын шұрайлы Тайсойған өңірінің аймақтарын емін-еркін мекендеп кең жайлаған, алдындағы азын аулақ малымен ғана күн көрген бетегеден биік, жусаннан аласа мінезді еңбекқор қара қазақтар өмір сүріп жататын-ды. Солардың бірі азын-аулақ қана шағын шаруашылығы бар, ешкіммен қақ-сұғы жоқ Әкім атты ақсақалдың ізін жалғап, Жайық өзенінің бойында Таңдай селосында түтінін түтетіп отырған Қарабаланың шаңырағы болатын. 1903 жылдың қоңыр күзінде сол Қарабала мен Ағибаш ананың жұпыны ошағын да қуанышқа кенелтіп, олардың тұңғыш шаранасы жарық көрді. Сүйіп көрген ұлдың есімін ата-анасы Сапар деп қойған. Одан кейін тағы да қуанышқа қуаныш жалғасты. Жанұяда Сапардан кейін Әбу, сосын Құмар келді өмірге. Осылайша жалғыз үйлі отбасының қараша үйі көп ұзамай «балалы үй базарға» айналған-ды. Кейін бірнеше жылдан соң Кеңес өкіметінің Қызылқоға елін малдандыру мақсатындағы саясаты бойынша бұл кезде әр қайсысы бір-бір шаңыраққа айналған Сапар, Әбу, Құмар және басқа да бірқатар ауылдастары сол кездегі бағып отырған отар-отар қойларымен, бүкіл төрт түлік малдарымен түгелдей Жайық өзенінен өткізіліп, Қызылқоға ауданының Тайсойған құмына, Шығанкөл аймағына көшірілген.

	Сол бір шақтағы қазақ ауылдары жай-күйінің қаншалықты ауыр болғаны бұл күндері бізге бесенеден белгілі. Шамамен жиырмасыншы жылдардың ішінде әуелі Қызылқоға топырағының да ән жер, мін жерінен пайда бола кетіп, қаулаған қалың өрттей халықты қынадай қырғын таптыра бастаған холера, шешек және оба тәрізді жұқпалы аурулар шапқан шөптей жусатса, іле ел қызылдар мен ақтар болып екіге жарылған. Бұл екі алып дүниенің шарпысқан соғыстарынан да ен даладағы өз жайларымен күндерін көріп отырған бейкүнә қарапайым қазақтар қырғын тауып жатты. Көптеген аймақтарда қызылдардан үдере қашқан ақ гвардияшы әскерлер қайсы бір үйлерді өртеп, адамдарын атып, асып, тіпті ыссы жерошақтарға тірілей көміп кетіп те отырды. Одан кейін ел ішіндегі ең бір көздері ашық, көңілдері ояу деген не бір игі жақсыларды маңдайларына "халық жауы" деген қаралы атты жапсырып, үкіметтің өзі ұстап әкете бастады. Сонау алыс үлкен қалаларда қазақ елінің ендігі бақытты болашағы үшін күресуге талпынған Алаш Орда партиясының бірден бір белсенді көшбасшылары, қазақ мемлекетін тәуелсіз етуді арман еткен асыл ұлдары Әлихан Бөкейханов, Тұрар Рысқұлов, Ахмет Байтұрсынов, Сәкен Сейфуллин тәрізді не бір оқымысты, озық ойлы жандарды ұстап әкетіп жатса, көрепе көзге солақай саясат ұстанған кеңестік астамшыл өкіметтің жандайшаптары осынау алыс түкпірдегі ежелгі Қызылқоға топырағын да тыныш қалдыра қоймап еді. Кеше ғана ел басына ауыр күн туған сындарлы шақта осы аймақтағы бүкіл халықты жұқпалы аурулардан аман сақтап, айрықша еңбегімен көрінген әрі ірі ғұлама ғалым, әрі білікті дәрігер, көрнекті ағартушы, Алаш Орда белсенділерінің де бірі болған Халел Досмұхамедов те, осынау Тайсойған өңірінде ең алғаш рет өз қаражатымен мектеп салдырып, елдің жас балаларымен қатар ересектерінің де сауатын ашып, ағартушылық қызмет атқарған, тіпті атақты Ыбырай Алтынсариннен де кем еңбек сіңірмеген Аяпберген Науанов та, сондай-ақ қатардағы жай оқытушы болып жүрген Тілеген Әбубәкіров сияқты адамдар да сол қанды саяси нәубеттің құрбандарына айналған-ды.

	Иә, «жұт жеті ағайынды» деген сөз де бар. Ел басына туған қаралы күн мұнымен де тына қоймап еді. Жаңа аймақта балалы-шағалы болып, алдына мал бітіп, қараша үйдің түтіні енді ғана түзу ұша бастаған шағында батыстан тағы да зілдей қара бұлт төнген. Бүкіл жарты әлемді аяусыз тітіретіп, Ұлы Отан соғысы басталған. «Көппен көрген ұлы той» дегендей ел қорғауға алғашқылардың бірі болып, 1942 жылы қырықты еңсеріп қалған Сапар әке де, 1943 жылы оның әлі кәмелетке де толмаған үлкен баласы Сабыр да өз сұрануымен соғысқа аттанған. Олармен бірге соңынан екі інісі Әбу мен Құмар да кетеді. Осынау жер бетіндегі ешбір адам баласы бұрын-соңды ешуақытта да естіп те, көріп те білмеген қанды, қасапты қырғын аталған, күні кешеге дейін еш жерде де қалың жұртқа жария етілмей, қымтаулы құпия болып сақталып келген қолбасшы Георгий Константинович Жуковтың атақты «Тайфун» операциясы шайқасының нағыз сұрапыл өтіне, қарша бораған оққа қарсы кейбіреулерінің қолында тіпті қару-жарағы жоқтығына да қарамастан Қазақстанда жасақталған жүзінші және жүз бірінші екі бригаданың әскерлері бірден салып жіберілген-ді. Осылайша бұрын мұндай аласапыран соғыс түгілі төбелесті де көріп білмеген бір миллионнан астам бейкүнә қыршын боздақтарды жастай жер жастандырған сол бір қанды қасаптың ішінде Қарабала ақсақалдың ұрпақтары да кете барған-ды. Әп сәтте бірден қу мекиенге айналып, қаңсыған қайран құла дала мен көшкен елдің жұртындай болып тарыдай шашылған жалаңаш ауылдар, өз ошақтарының тірегі болған ер азаматтарынан айрылып, жетімсіреген ел қалды. Ауылдағы - тылдағы бүкіл тірлік енді белі қайысқан кәрі-құртаң әйелдер мен тілерсегі майысқан ши борбай бала-шағаның ғана мойнына түсті. Солардың бірі алдарындағы бағымға алған бір отар қойының бүкіл міндетін мойынға киіп, шопан таяғын ұстап қалған Сапар атаның әйелі Нұрсұлу ана мен олардың екінші ұлы сегіз жастағы Әмір және төрт қызы мен екі жасар Базарбай еді.

	Әдеттегідей күнде де шығысынан шапағын шашып күн шығып, қызарып барып ол да өз ұясына бататын. Бірақ, ұдайы елдің еңсесін езіп, зілдей болып тұқыртып тұратын бір ауыртпалық сезім үнемі де жеңілдемейтін. Майданнан да келіп жатқан қуанышты хабарлар өте тапшы. Сапар әкеден келетін хат мүлде тыйылған. Тек оқта-текте ғана Сабыр және Әбу, Құмарлардан ғана сирек те болса «аманбыз» деген хабарлары келіп тұрды. Бүкіл елдің тілегі майдандағы ерлері мен Отан үшін от кешіп, қан төгіп жүрген балаларының үстінде. Солар елге аман-есен оралса екен, Кеңес әскерлері тезірек жеңіске жетсе екен деп тілейді олар.

	Ал, тылдағы өмір қандай еді?

	Нұрсұлу ана екі жасар Базарбайын арқалап жүріп, үнемі де малдың соңында жүреді. Кішкентай баласымен бір отар қойды алыс жайылыстарғаапарып жаю, қыс кезінде малына қажетті жемшөбін дайындау Нұрсұлу ана үшін қайдан да оңай болсын-ау. Қысқа түскен малына жеткілікті жемшөбін тауып бере алмағандықтан басқа отарлардағы сияқты оның малдары да өте аш еді. Кейбіреулері бірінің жүнін бірі жеп, жаппай өліп те жатты. Сол үшін бірқатар малшылармен бірге Нұрсұлу ана да бір күні сотталып кете барған. Ойда жоқта тірі жетімге айналып, үйдегі қараусыз қалған шиеттей жас балаларды көршісі Нұрғали қарттың кемпірі Сұлу ана бағып қалады. Дегенмен, кейін бір жылға жуық уақыттан соң оның көп балалы ана екені ескеріліп, «қараңғы үйден» босатылуына да жағдай туады. Сол кезде үстінде дұрыс киімі де болмаған қайран ана өзін мүлдем ойламастан, күн сайын ауылдағы балаларының жайын уәйімдеп, тамақтануға берген нандарын үнемдеп, кейін ол нандарын киімге айырбастап, елге қайтарында балаларына киім-кешектер алып оралыпты.

	Бұл кезде үйде қалған кішкентай Әмір де қарап отырмаған. Ел ішіндегі қиын жағдай оны да қарап отырғызбаған-ды. Таңның атысы мен күннің батысына дейін ол мігір көрмей шөп шабушылармен бірге еңбек етті, шабындық далаларында шөмелелер дайындауға кейде канал қазу жұмыстарына да көмекке шықты. Ол аз десе, күн сайын түнгі мезгілде үйден майдандағы солдаттарға бір инемен қолғап, шұлық тоқып бітіруге де тапсырма беріледі екен. Кішкентай болса да бұл тапсырмаларды Әмір де ойдағыдай орындап, ал күндіз дала жұмыстарына шығып жүріпті. Ұдайы ерні кезеріп, қара көздері ғана жылтырап, ұдайы шаршап-шалдығып жүрсе де өмірі қыңқ етіп үнін шығармайтын осы бір шілмиген кіп-кішкене ғана шынашақтай бозөкпеге әр кім де мейлінше аяушылықпен қарайды-ақ. Бірақ, басқа түскен ауыртпашылық елдің бәріне де бірдей ортақ еді. Баланы да, шағаны да мыңқ етуге шамасын келтірмей қойған бұл қатал тағдырға не шара дер едің.

	Сол кішкентай Әмірдің екі езуінен өмірі үйірілмей қойған қуаныш күлкісінің табы сұрапыл соғыс әбден аяқталып, ер азаматтар елге Жеңіспен оралғаннан кейін де көрінбеген. Немере ағалары Әбу мен Құмар соғыстан аман-есен қайтып орала тұрса да майданда қаза тапқан туған әке Сапар мен туған аға Сабырдың орны ақыры сол күйі ойсыраған, орны толмаған күйінде қалды. Ауыл-ауылда барша ел қуанып, әке мен бала қауышып, ері мен зайыбы мәре-сәреге бөленіп, арқа-жарқа болып жатқан шақта әкесі мен ағасын күткен Әмірдің жәудіреген қос жанарынан мөлдіреген моншақтары ғана тамшылап, екі езуі кемсең қағып қана жүрді. Бұл кезде Әмір әлі он екі жасқа да, ал Базарбай алты жасқа да тола қоймаған ши борбай балалар болатын.

	Соғыс аяқталғаннан кейін ел ішіндегі қаусап қалған тіршілікті қалпына келтіру де оңайға түскен жоқ. Шаруашылық былай тұрсын, қай ауылда да жас балалардың бәріне бірдей мектепке барып, толық білім алуға бірінің жағдайы жетсе, бірінің жағдайы келмей жатты. Солардың бірі мектепте жетінші сыныпты өте жақсы бітіре тұрса да еңбекке ерте араласып кетуіне тура келген, от басындағы ендігі бас көтерген ер азамат өзі болып қалғанын бар жан-тәнімен ұққан, бірақ әлі де көк өрім балаңдығынан арылып үлгермеген Әмір еді. Шаңырақтағы жанұяға тірек болатын қайран әкенің де жоқтығы осындайда қатты білінеді екен ғой. Бар болғаны жеті сыныптық қана білім алуға шамасы жеткен, ендігі жерде қарт анасына көмектесіп, еңбек етуі, соңынан ерген апа-қарындастары мен жалғыз інісі Базарбайдың қатарынан кем болмай оқуын оқып, адам қатарына қосылуына жәрдемдесу бұдан былай мұның өз мойнына түсетінін сезінген еді ол. Осылайша ол енді ештеңеге де алаңдамай шопандық таяқты түпкілікті өз қолына алып алды. Ерте тұрды, кеш жатты. Ыссыға да, суыққа да төзді. Ашаң жүзін бірде жел қақты, бірде сарышұнақ аяз қарыды. Соның бәріне де көне жүріп, ол Қызылқоға ауданының бірде Шығанкөл, бірде Секер, Самай аймағында, ал енді бірде Қайрақты мен Саралжын, Қызылсай жайлауларында малын жайып, күн астында қақталды. Сөйтіп жүріп ол өзінің қалай есейіп, ер жетіп қалғанын да, қалай қатайып, шыныға түскенін де байқамай қалғандай еді. Осылайша өзі еңбек еткен осыншама алпыс жылға жуық уақытыныңішінде Қызылқоға ауданының көлемінде ол жайламаған бір де бір жайлау, ол қыстамаған бір де бір қыстақ орны, сірә, болмаған да шығар-ау. Жыл сайын еңбегі жанып, әр жүз саулық қойдан 130-140-тан кем қозы алмады. Қаракөл елтірісі мен жүн тапсырудан да және басқа да басты көрсеткіштері бойынша да ол әрдайым да елдің алдында болды. Басқа марапаттары да өз алдына, омырауына үнемі де социалистік жарыс жеңімпазының ерекше белгілерін, бүкілодақтық көрменің үздігі медалін, 1990 жылы «Еңбек ардагері», сондай-ақ 1970 жылы сол кездегі ең жоғары марапаттардың бірі болып саналған В.И. Лениннің туғанына 100 жыл толуына байланысты «Еңбектегі ерлігі үшін» медалін және басқа да үкіметтің көптеген ең басты ордендері мен марапаттарын тақты. Қатарларының алдында ұдайы да абыройы асқақтап, мерейі үстем болып жүрді. Баласының осылайша орта жолда қалмай, ошағының отын сөндірмей, бір кездегі қаңырап қалған қара шаңырағына қайтадан шаттық нұрын ұялатқанын көріп, төрінде 95 жасына дейін өмір сүрген Нұрсұлу анасы марқайды. 1957 жылдан бері қасындағы сүйікті жан серігіне айналған өмірлік қосағы Дариғасы да оның бірін екі етіп, жанұясының бақытын шалқытты. Өмірге бірінен кейін бірі - кейін бірі мұнайшы, бірі кәсіпкер, бірі мемлекеттік мекемелерде өз бақыттарын тапқан алтын асықтай ұлдары мен раушан гүліндей құлпырып, жұпарын шашып өскен қырмызы қыздары келді. Бәрі де өз кезектерімен Әмір әке мен Дариға ананың сенімдерін ақтап, солардың арқасында оқыды, тоқыды. Қайда жүрсе де «әй» дегізген біреуі болған жоқ. Осылайша өзі қашан құрметті зинет демалысына шыққанына дейін Әмір ата Сапарұлы Қызылқоға ауданындағы «Гурьев» асыл тұқымды қаракөл қой шаруашылығының малын өсіріп, еңбегі еленіп, мерейі тасып жүрсе, үйдегі өмірлік қосағы Дариғасы да айраны мен көжесін, шұбаты мен қымызын сапырып, шаңырағына жиі келіп жататын құрметті қонақтарының жайын тауып отырды. Олардың ішінде аудан, облыс, тіпті сонау алыстағы Мәскеу мен Алматыдан да келіп жататын не бір үлкен басшылар мен жазушылар, қаламы жүйрік журналистер де аз болған жоқ. Солардың қаламдарының қуатымен екеуінің де есімдері әрдайым да ардақталып, асқақталып, берісі аудандық, әрісі облыстық, республикалық басылым беттерінде көрнекті мақалаларға айналып, жиі-жиі шығып та жатты. Тек мұнымен ғана шектеліп қоймай, Дариға ана кейінгі кезде қолындағы ондаған жылдар бойы бағып келе жатқан бес-алты түйесінен дәмі ерекше бал татып, тіл үйіретін шұбатын дайындап, аудан орталығындағы өкпе ауруларын емдейтін ауруханасы мен бала бақша мекемелерін түгелдей дерлік қамтып отырды. Ертегілерде айтылатындай күн сайын үйден өріп шығатын оншақты сиырлары мен азын-аулақ қойлары, дала төрінде жусап жатқан үйір-үйір сәйгүлік жылқылары өз алдына бір төбе еді.

	Бұл күндері өткен Кеңестік дәуірдің және бүгінгі біздің заманымыздың да нағыз шын мәніндегі бас әріптермен жазылатындай еңбек ерлеріне айналған, бірі сексеннің сеңгірінен асқан, екіншісі сексенге енді ғана ширақ қалпымен аяқ басқалы отырған қос кәрия - Әмір ата Сапарұлы мен Дариға әже Қосымбайқызы кешегі орасан бейнетті еңбектерінің шынайы рахатын, лайықты зейнеттерін көруде. «Еңбек етсең, емерсің» деген, сірә, осы болса керек. Екеуі де жастайынан бір біріне өте сай болыпты. Әмір ата жас кезінде домбыра мен гармонға да жақын болған аса өнерлі болған екен. Тіпті, ол бұл аспаптарда ойнауды өз бетімен үйреніп, радиодан естіген күйлерін сол бойда-ақ домбырасына да салып алады екен. Жиі-жиі жастар бас қосқан кештерде бірде домбырасын, бірде гармонын тартып, көпшіліктің көңілін де көтереді екен. Жасы сексеннен асса да жастайынан ауыр еңбекпен шынығып өскен Әмір ата бүгінде жасамыс жасында да шау тартып үйде отырып қалған жоқ, әлі де сол баяғы сылыңғыр жігіттей қағылез қалпымен малын қарап, үнемі де ат үстінен түсіп көрген емес. Дариға әже де өзі өмір бойы қастерлеп, ұстанып келген қазақтың игілікті салты мен тамаша дәстүрлерін қыз-келіндері мен ұлдарына ұдайы да үйретіп отырады, бала-шағасына қазақтың нағыз ежелгі қасиетті рухына сай болып өсетіндей ұлағатты тәрбиесін беріп келеді.

	Дариға әжей негізі жастайынан өнерге де, шеберлікке де аса бейім болатын. Бұл істе ол әуелі өз туған аналары Нәрік пен Ұлақаннан жастайынан үлкен тәлім-тәрбие алады. Ұлақан анасы кезінде озат сауыншы болып, сонау Мәскеу қаласына слетке де барған екен. Солардан үйренген өнерлерін кейін өз енесі Нұрсұлу ана да одан әрі түлете, жетілдіре түскен екен. Ол да өте ғаламат шебер, он саусағы майысқан ғажайып өнерпаз адам болыпты. Дариға одан қарапайым көйлек тігуден бастап, бөрік тігу, киіз басу, алаша, басқұр, қима тоқу және басқа да неше түрлі ою-өрнектер мен тоқыма тоқу өнерлерін жете үйреніп жетілген. Ол заманда, қай жерде де әсіресе төсеніштердің тым тапшы, тіптен жоқ кезі еді ғой. Сондықтан да, қазақ әйелдері ешкімге де жалынып жалпаймай-ақ өз киіз үйлерінің бар керек-жарақтарын, түндік, туырлық, төсек, жабындыларын, алаша, басқұр, төсеніштеріне дейін әрдайым да өздері дайындап, әдемі үзіктер салатын. Дариға да солардың бірі болды. Киіз басып, оның үстіне неше түрлі ою-өрнектер салды. Оны үнемі де одан әрітүрлентіп, төгілте жетілдіріп отырды. Бұл өнерін ол қазір де жастарға, қыз-келіншектерге, әсіресе өз балаларына да үйретуден әсте жалыққан емес. Соның арқасында ол бұрын талай рет ауылдық Кеңеске депутат болып та сайланған. Ол қазір де Атырау қаласындағы осындай не бір өнер байқауларына жиі қатынасып, әлденеше рет жүлделі орындарға да ие болып жүр. Басқалар әлдеқашан киіз үйлері ескіргесін далаға лақтырып тастаса, Дариға әже әлі де өз киіз үйін сол таза күйінде әспеттеп сақтап, жыл сайынғы дәстүрлі наурыз және басқа да ұлттық мейрам күндерінде халықтың игілігіне пайдалануға беріп келеді. Тіпті, 2012 жылы облыста өткен «Астанадан - Сарайшыққа» деп аталатын үлкен облыстық этно-мәдени көрмесіне қатысқан кезінде де ол Қызылқоға елінің мәртебесін көкке көтере білген-ді. Туған елінің осындай зор құрметіне бөленген ардақты әжені Қызылқоға ауданының әкімі де Қазақстан Республикасы Тәуелсіздігінің 25 жылдығы құрметіне "Елімнің тағдыры - менің тағдырым" деп аталатын аудандық форумның қорытындысымен «Ел Анасы» дипломымен де марапаттаған-ды.

	Дариға әжені қазір елі жай ғана «Дариға әже» деп емес, «Дариға қажы» деп те атайды. Бұған оның 2013 жылы «Хижрат» қажылық компаниясының филиалы арқылы қажылық сапарға барып қайтқаны дәлел бола алады. Бұл Дариға ананың көптен бергі аңсап жүрген бір асыл арманы болатын. Кезінде Маңқыстау түбегінен көшіп келген әкесі Қосымбай ақсақал да осы қажылыққа баруды үнемі армандап кеткен адам екен. Ардақты әкенің сол арманын орындауды өзіне бірден бір парыз деп санаған Дариға анаға балалары көмектесіп, Маңқыстау мен Атырау облыстарынан барған бір топпен бірге оны да жіберген болатын. Соның арқасында ол да қасиетті Мекке мен Мәдина қалаларына сапар шегіп, дүние жүзіндегі ең алып мешіт - Әл-Харамға, Жаратушыға тағзым қылып, зиярат етіп қайтқан-ды. Одан алған зор тебіреністі әсерлерін ауылына келген соң жергілікті халқымен де емен-жарқын бөліскен. Осының бәрі де Сапаровтар әулеттерінің бүгінгі бақытты да шатты шадыман тұрмысының, бақуатты өмірінің мәуелі көрінісі десек еш қателеспеген болар едік.

	Солай десек те, қазақтың ежелден келе жатқан «тұяғы бүтін тұлпар жоқ, қанаты бүтін сұңқар жоқ» деген ескі мақалында айтылғанындай сексендегі Әмір кәрияның да баяғы бала кезінен бергі жүрек түкпірінде жанын жегідей жеп, өмір бойы бір тынбай сыздатып келе жатқан ескі жарасы әлі де басылмағандай болып көрінеді. Ол бейіті сонау соғыс кезінде алыстағы жат жерде, жат елде қалған қайран әке Сапар мен аяулы аға Сабырдың жанында жоқтығы. Бүгінде, міне содан бері 70 жылдан астам уақыт та өте шығыпты. Соншама, бір ғасырға жуық уақыт сырғып өте тұрса да іштегі шері әлі де ешбір тарқамағандай. Міне, «Сырықтай болып жетіліп ұл өсті, шыбықтай болып бұралып қыз жетті. Еңбегіміз жанды. Қасиетті ошағымыздың соғыстың салдарынан өше жаздаған шырақ-оты қайта тұтанып, маздап жанды. Осы жақсылықтардың бәрін де көріп, шалқыған шатты тұрмысымызға масайрап, қайран әкем Сапар мен аяулы ағам Сабыр күні кешеге дейін төрімде отырар ма еді, шіркін-ай» деген ащы запыранды өкініші өзегін өртейді оның. Сол сарғайған сағынышты сезімінің әсерімен кейде «шіркін-ай, денсаулығымның барында марқұмдарымның бейіттері жатқан жерлерін іздеп тауып, зираттарын да көріп қайтсам, оған туған жеріміздің топырағын апарып салып келсем» деп те армандап жүруші еді. Бұл арманын оның өзі орындай алмаса да 1985 жылы Алматы қаласындағы Қазақ педагогикалық институтын қызыл дипломмен бітіргені үшін осы оқу орны берген арнайы жолдамамен Германия еліне әдейі туристік саяхатқа жіберілген үлкен қызы Ағайша барып, жүзеге асырып келді. Сапар әкенің қайда жерленгені әлі де белгісіз екен, ал Сабыр ағасы Кеңес Армиясының құрамында жанкешті ерлікпен соғыса отырып, жау елінің астанасы Берлин қаласының нағыз түбіне дейін жетіпті. Тек бір өкініштісі сол, ол нағыз Жеңіс сағаты соғар сол бір тарихи қиямет қайым сәтте Берлин қаласынан он екі шақырым жердегі Халве қалашығы жанында қапыда қаза болып кетулі. Бейіті де сол қала жанындағы туысқандар зиратына қойылған екен. Бұл зират туралы Ағайша өздерін бастап жүрген таныстырушының айтуынан естіп, зиратты кешке дейін әбден аралап барып, кешке таман ғана табады. Бейітке қойылған құлпытаста «Сапаров Сабыр 1945 жылғы 30 сәуірде ерлікпен қаза тапты» деп жазылыпты. Ағайша оның басына бір десте гүл шоғын апарып қойыпты. Сөйтіп, Әмір атаның бір арманы ойдағыдай орындалғандай болған. Амандық болса, енді мұнымен де шектелмей, алдағы уақытта Сапар атаның да зиратын тауып, оған да құран оқып, дұға бағыштап қайту ойда бар көрінеді.

	ххх

	Бұл күнде еңбектен өз бақыттарын тапқан, адалдығы мен еңбекқорлығының, өмір бойғы тамшылатқан ащы маңдай терлерінің арқасында зор абыройға бөленіп, елінің шынайы сый-құрметіне кенелген, ғасыр перзенттері атанған еңбек ардагерлері Әмір ата мен жарық дүниеге он перзент әкеліп, 1979 жылы Кеңестер Одағы Жоғарғы Кеңесінің Жарлығымен Батыр Ана атанған, омырауына Алтын Алқа медалін таққанДариға әженің бүгінгі өнегелі тұрмыс-тіршілігі, міне осындай еді. Шаңырағынан өрген, бірінен бірі асып туған сайдың тасындай ұл-қыздары әрқайсысы - Миялыда, Алматыда, Атырауда, Ақтөбе мен Ақтауда - бәрі-бәрі бір-бір үй, бір-бір отау. Жапырағы жайылып, өрісі кеңейген үлкен де ұлағатты отбасының сыйласқан құда-құдағилары, жекжаттары да жан жақта. Елмен ел қосылғандай, көл мен көл қосылғандай ерекше бір тебіреністі әсер береді. Сәт сайын «ата-әже» деп шұрқырасып келіп, мойындарына асылатын жиырмадан астам немере мен оншақты шөберенің сүйкімді қылықтарына да тоймайды олар. Сол сүйкімді бүлдіршіндерін үнемі де сағынып, келген сайын айналып-толғанып, марқайып отырады бақытты ата мен әже.



	ххх



	Әне, бұл күндері кішігірім ғана қалаға айнала бастағандай әсер беретін Миялы селосының күн шығыс бетінен ауылға қарай кіретін айнадай тас жолының бойымен жирен қасқалы бір салт аттылы жасамыс адам жайымен ғана бүлкіл қағып, жақындап келеді. Әдетте бұл шақта бірен саран мал баққан адамдар ғана болмаса, ауыл қазақтары негізінен көп атқа мініп жүре бермеуші еді. Сондықтан да, көшеде жүрген көпшілік жұртқа бұл да бір ерекше таң нәрсе.

	- Ә, бұл өзіміздің Әмір атай екен ғой. Әлі де жап жас жігіттердей ат үстінде қақшиып отырысын қарашы, - деп, таңдайларын қағады көргендер.

	- Құдай берген адам ғой. Жастайынан еңбекпен шыныққан көрінеді. Қарашы, өзінің жасы сексеннен асса да әлі де мып-мығым-ақ. Балаларының бәрін де оқытып-тоқытып, еңбекке баулып жетілдірген екен. Өзі де кезінде атағы өмірі ауыздан түспеген озат еңбеккер атанған адам деседі.

	- Даңқ та, абырой да - бәрі де бір өзінде жетіп артылады десейші! Еш арманы да жоқ болар.

	- Апырмай, ә. Өте бақытты адам екен де!

	- Иә, бақытты. «Кезінде Кеңес өкіметі жекеменшік малымызды көбейтуге ешқандай да мүмкіндік бермеді ғой» деп өкінеді Әмір атай. «Малдың ешқандай да артықшылығы болмайды ғой. Қазіргі жастар үшін малды қанша көбейтем десе де мүмкіндік өте мол. Тек, бүгінгі ұрпақ осы мүмкіндікті дұрыс пайдаланып, кең жатқан сайын даламызды малға толтырса екен деп тілеймін» деп кейінгі жастарға өз ақылын айтып отырады екен кария.



	ххх



	Иә, бақыт деген, міне осы.

	Бұл қолға ұстайтын аса бір қымбат дүние-мүлік емес екен. Ол омырауыңа да тағатын керемет бір әдемі сылдырлаған алқа, тіпті орден мен медал да емес көрінеді. Бақыт адамның қолын алмайды екен, жүрегін алады екен. Ол жүректі билеген кезде адам ерекше бір бақыт сезіміне бөленіп, құдіретті әсерге беріледі екен. Ол адамды өзінің елі ішінде, жүрген ортасында зор құрмет пен абыройға кенелтіп, мұзарт шыңдай биіктен биікке көтереді екен. Міне, менің кейіпкерлерім де осындай тамаша заңғар, мұзарт биікке көтерілген, айналасындағы халқының сүйікті қалаулыларына айналған аса бір абзал да ардақты адамдар еді.

	«Сол бақыттарың әрдайым да өздеріңді биіктен биікке өрлете берсінші, менің қымбатты жерлестерім!» деген игі тілек менің де көкірегімді әрдайым да кернеп тұрғандай болады.

	Атырау қаласы-Миялы селосы





ӘКЕ РУХЫМЕН СЫРЛАСҚАН ЖІГІТ




	Біз кезінде кітап «кеміріп» өскен ұрпақтанбыз ғой. Сонау жоғары оқу орнында оқып жүрген балаң шағымызда да, әр түрлі қызметтің «делбесін» ұстаған қызметкер кезімізде де кітап десе «ішкен асымызды жерге қоятын» мінезден еш арылмадық. Тіпті, реті келсе, қай күні де кітап дүкеніне бір кіріп шықпасақ, көңіліміз еш көншімейтін.

	Сол «қасиет» менде әлі де бар. Әлдеқалай қолыма бір жақсы кітап түсе қалса, жас баладай шаттанып, қуанышым қойныма сыймайтынын еш жасырмаймын. Міне, бүгін де сондай бір ерекше сезімде отырғаным рас. Оның себебі «Сапи - өнегенің өлшемі» деп аталатын жаңа кітаптың қолыма тиюі еді. Сонымен қатар, бұл жолғы қуанышымның тағы бір ерекше себебі бар. Өйткені, бұл кітап кішкентайымнан бірге өскен досым әрі сыныптасым Сапи Кәрімұлы туралы естелік еді.

	Әрине, кітап жазу жай ғана мақсат емес. Бірақ, ардақ тұтар азаматты есте қалдыру парыз екені әбден ақиқат. Осы тұрғыдан алғанда өз естеліктерін жазған адамдардың сонау бір балауса кездерінде өтіп кеткен сыр қойнауларын ылғалсыз ақтарып, жадында қалған кейбір балтәтті сәттерді қайта жаңғыртып, сіңірген еңбектерін өте құптаймын.

	Иә, осындайда өмір дегенің аса құпиялы жұмбақ әлем екенін ендіғана түсінгендей сезімге енерің ақиқат. Мына кітап та бізді сондай бір ұлы иіріміне сүңгіткендей әсерде қалдырғанын мойындау керек.

	Осы кітапты шығару жайында ақылдасып жүрген кезімізде, осыдан бірнеше жыл бұрын оның үлкен ұлы Медет екеуміздің жүрекжарды ұзақ әңгімелесіп, сырласқанымыз бар-ды. Сонда мені осынау жап-жас талантты жігіттің өзі әлі мүлде жете танып та, біліп те үлгермеген қайран әкесі жайындағы терең ой-өресі өте қатты таң қалдырған еді. Ол 2007 жылдың күзі болатын. Ұштары сәл ғана бұйраланып көрінетін қою майда шаштарын елеусіз ғана сілкіп қойып, өзімен өзі сырласқандай жай ғана шешіле сөйлеп отырды ол.

	- Кейде маған бұл тағдыр дегенің тым қатал да өте әділетсіз болып көрінетіні бар. Мүмкін, менің мұным басқа біреулер үшін Тәңіріге қарсылық сияқты болып көрінетін де болар, бәлкім. Қалайша олай деп ойламайын, басқалар тәрізді біздің де жанұямызда әкеміз бен шешеміздің жұптары осы күнге дейін де жазылмай, балалары мен немерелерінің қызығын қызықтап, біздің ортамызда жарқылдап, жайраңдап жүрсе көп болар ма еді! Бірақ олай болмады ғой, - деген еді ол маған.

	- Міне, жиырма жылдан да астам уақыт бойы біз әкеге деген сансыз сарқылмас сағынышпен өмір сүріп, олсыз орта көңілмен жүріп жатырмыз.онда да, ол бұл өмірде көптен бері жоқ болса да, кейде өз басым оңашада оның рухымен жиі сырласып, бір сәт те жадымнан шығарып көрмедім десем де болар, сірә. Ол менің әр уақытта да бірден бір Ақылшым, Кеңесшім және алдымда жарқырап тұратын Темірқазық тәрізді жол нұсқайтын бірден бір Жарық Жұлдызым - Жолбасшым болып келеді.

	Кейде бір мәселенің шешуін таппай әлдеқалай қатты қиналатын сәттерің де болады ғой. Сондайда мен үнемі де оған жүгінемін. «Бұл істі әкем болса, қалай істер еді, әлде қайтер еді?» деген ойға қаламын. Сондайда тәтем санамның терең түкпірінде сол баяғы қырық жастағы қылшылдаған сұп-сұлу кейпімен, қай істе де саспайтын, аспайтын, сабыр сақтайтын ақылгөй қалпымен көз алдыма келе қалады. Сол сол-ақ екен, баяғы қиналған жағдайым бір сәтте-ақ ыдырап, далада қалып, шаруаларым өзінен өзі ыңғайланып, оп-оңай шешіле бастағандай болады.

	Әлі есімде. Мұнай-газ институтын ойдағыдай тәмәмдап, кең өмірге ең алғаш рет қадам басып, аттап шыққан жылы менің алдымда үлкен бір таңдау тұрды. «Енді жанұямызды асырайтындай бір дұрыс жұмысқа орналасып алуым керек-ау» деген ой басымнан еш шықпай қойды. Мен тәтемнің жоқтығын сонда бір сезінгендей болдым. Сосын да онымен ойша сырласа бастадым. «Тәте, мен де енді мамандық алып, мұнай өнеркәсібінің білдей бір инженер-жайғастырушысы болып шықтым ғой. Мен де енді қызметке орналасуым керек. Бұдан былай жанұя тауқыметін де өз мойныма алсам деймін. Ел де маған ер жеттің, азамат болдың деп жатыр. Мен де сол ұлы атақты ақтауым қажет емес пе? Ал, мен болсам, әлі де бұғанам қатпаған «сары ауыз балапан» тәрізді күйдемін. Не істеймін? Жұмысқа қалай тұрам?» деген тәрізді көңілсіздеу ойға берілдім. Тәтем сонда маған «саспа, балам. Бәрі де оңына келеді әлі. Өйткені, сенің мамандығың елге ең керекті мамандық. Тек соны дұрыс игере білуге тырысуың керек. Сен ата-баба дәстүрін жалғаушы ұрпақсың, өнегелі, игілікті өнердің жалғастырушысысың, соған сай, лайық бола біл, әкенің ғана емес, елдің ұлы бол!» деп ақыл бергендей болды.

	Осы ұлағат мені ерек қанаттандырғандай әсерге берілдім. Әкемнің туған ағасы Марат папамның да қамқорлығымен оның әлгі ақылы іске асқандай болып, көп ұзамай-ақ мен сол кездегі «Ембімұнайгаз» Ашық Акционерлік Қоғамының Президенті Махамбет Демешұлы Батырбаевтың бұйрығымен Қызылқоға ауданының аумағынан жаңадан ашылып, жұмыс істей бастаған «Қайнармұнайгаз» басқармасына келіп, сонда кәдуілгі қарапайым қатардағы мұнайшы-оператор болып іске кірістім. Тәтемнен ойша алған ақыл-кеңесіме сәйкес мен барынша намысқа тырысып, оқуданалған бүкіл теориялық білімімді нақты істе ұштастырып, барымша шыңдала бастауға тырыстым. Білмейтін де, кенеттен болатын кейбір соны құбылыстармен күтпеген жерден тосыннан-тосын жеке-дара кездесіп қалатын кездер де жеткілікті ғой. Сондайда бұрыннан қызмет істеп келе жатқан байырғы, білікті мамандардан, тәжірибелі қанігі қызметкерлерден де ақыл сұрап алып, біліп отырудан ешбір арланғаным жоқ. Тәтем де: «балам, қалай да біл, ал білмесең, сұрап алудан еш уақытта да тайсалма!» деп бұйырғандай болады. «Несі бар, дұрыс шешім» деп қабылдаймын мен де.

	«Өмір өне бойына бір орнында тұрмайды, ол әрдайым да, үнемі де қозғалыста, әрдайым да өсіп, дамумен болады» деуші еді үлкендер. Бұл сөздің мағынасын сан жылдар өткен сайын мен де жете сезініп, өз көзіммен көріп келем. Уақыт өткен сайын біздің өндіріс те көп өсті. Онымен бірге біз де есейдік. Көп ұзамай үйретуші ұстаз ағаларымның арқасында мен де шебер атандым, ал одан соњ үлкен цехтың басшысы, басқарманың бас инженері, осылайша қызмет бабындағы өрлеу баспалдақтарым да жалғаса берді.

	Бірде біздің Астана қаласындағы акционерлік қоғамымыздың бас офисінде қызмет істеу үшін Атырау облысынан да көптеген мамандар іріктелді. Бұл мейлінше үлкен жауапкершілікті қажетсінетін, жан-жақты да терең біліктілікті талап ететін асқан қаталдықпен сұрыптап таңдау арқылы жүзеге асатын жұмыс еді. Мен тағы да оңашада тәтеммен сырласаастадым. «Тәте, маған мансап қажет емес. Бірақ, менің өз білігім мен білімімді нағыз өз мәніндегі кең ауқымда, нағыз елге, мемлекетімізге керегірек жерінде пайдалана алатындай өзім бірден бір мақсат еткен шешуші табалдырықтың алдында тұрмын. Мен өз шамамды дәл сол жерде сынға салуым керек деп есептеймін. Және солай шешіп те тұрмын. Мен соған белімді бекем байлап тұрмын!» дедім. Көз алдымда тәтемнің маған ерекше риза болғандай ай дидарлы әппақ жүзі толықсып, тұра қалғандай болды. «Алдыңнан жарылқасын, балам, сәт сапар!» деп қостап, күлімсірегендей кейпін де көз алдыма елестеттім. Мүмкін, маған сол кезде дәл сондай жауап қажет те болған шығар, бәлкім. Әйтеуір, мен өзімді осылай деп сезінгенім айдан анық еді.

	Кезінде әкем де, атам да өзімнен кейінгі інім өмірге келген шақта оған Саттар деп ат қойған екен. Менің өте кішкентай күнімде тәтемнің Саттар деген әлде бір ақынның өлеңдерін жиі-жиі жатқа айтып жүретіні де еміс-еміс есімде қалыпты. Сол бір сурет кейбір шақтарда көз алдымда қайта-қайта жаңғыра беретін болған соң бір күні «бұл Саттар деген кім болды екен өзі?» деп үйдегі тәтемнің кітаптарын ал кеп ақтарайын. Көзіме бірден нағыз қылшылдаған 23 қана жасында өмірден ерте өтіп кетсе де артында мәңгі өлмейтіндей асыл қазынаға бергісіз қасиетті мұрасын қалдырып үлгерген Саттар Ерубаев деген жазушының «Меніњ құрдастарым» атты романы әп дегеннен-ақ іліге кетті. Алдым да сол бойда оны бас алмастан бір демде-ақ құныға оқып шықтым. Әп дегеннен-ақ Төлеңгіт жыршының «Мәңгілік өмір туралы жырының» терең әсерімен қаншама қиялдарға берілгенімді айтпай-ақ қояйын. Жырдың, әсіресе, мына бір шумақтары мені ғаламат толғаныстарға жетеледі:

	...Қызығына келе жатыр түйдектеліп жыр енді,

	Бұл дәуірдің бас кезі еді, 20-сыншы жыл еді.

	Алыстағы ауылыма келе жаттым ат жегіп,

	Құба жоннан құлай тартып, бір аяңдап, бір желіп.

	Бір уақытта жол үстінде бір қарайған көрдім мен,

	Желе жортып,жүрек толқып, жақындап-ақ келдім мен.

	Келіп төнсем, бір жас жігіт қызыл қанға боялған,

	Жараланған, әлсіреген, өлуге де таялған.

	Көрініп түр бір кісіге бірнеше адам жабылған,

	Оң жақ қолы шынтағынан балтаменен шабылған.

	Шабылған оң қол үстінде кітап толған жәшіктің,

	Жаралының аузынан мен жалынды сөз есіттім:

	«Ауылыма мен өлмеушілік әкеле жатыр ем,

Анау, әне, жәшіктегі кітаптарды оқып па ең?

	Ол кітаптар Маркс, Ленин, Сталиннің еңбегі,

	Ол еңбектер мәңгі жасау, өлмеушілік өрнегі.

	Сол еңбекті өлмейтұғын, өшпейтұғын ағатай,

	Мен ауылға алып келе жатыр едім шаршамай.

	Жеткізбестен тап дұшпаны жол үстінде сұлатты,

	Бірақ, жауға мен бермедім өлмейтұғын кітапты.

	Соны мықтап ұстап жатыр менің қолым кесілген,

	Өлсемдағы өлмеушілік шығар емес есімнен.

	Мен өлермін алтын Күннің шығуына қарамай,

	Кітаптарды ауылыма жеткізіп бер, ағатай! ...»

	Бұрала басқан соқпақты жол бұрылып қырдан асқанда,

	Ақтық сөзін маған айтты ол қарап тұрып аспанға:

	«Бір сыр бар ед, сақтап жүрген жүрегімнің түбінде,

	Сол сырымды айтайыншы, өлмей тұрып, тірімде.

	Қарап тұрсаң, төңкеріске, Отаныңа, тарихқа,

	Адамдағы қымбат қасиет - берілгендік халыққа.

	Бүкіл халық мақсаты бір, барлығында бір ниет,

	Отан үшін басты беру бәрінде бар қасиет.

	Менде бар ед, берілгендік, сүюшілік Отанды,

	Сондықтан да төңкерістіњ солдаты боп атандым.

	Менің қаным миллионның тамырында ағады,

	Бір жүрегім миллионның жүрегі боп соғады.

	Менің бақытым, қуанышым бүкіл елдік болады,

	Мен жасасқан жаңа өмір жайнап өседі, жанады.

	Маған қымбат барлығынан - берілгендік көсемге,

	Ол берілген миллионның жүрегінен өшер ме?

	Ендеше мен мәңгі жасап, өшпеймін де өлмеймін,

	Еш уақытта жоғалмаймын, тозбаймын да сөнбеймін!»

	... Оңтүстіктің ыстық күні батыс жаққа барғанда,

	Қырқа, қырлар қарауытып, әлдеқайда қалғанда,

	Дала еркесі - тентектеу жел құшақтап шөпті алғанда,

	Соңғы сөзін ол арнады бақыт жолын салғанға.

	Қырдан,таудан, судан асып, қызарып, жанып, күнбатты,

	Күнмен бірге мәңгілікке жаралы жан жол тартты.

	Сол уақытта есім ауып, мен арбадан құладым,

	Бар даусыммен шын жүректен айқай салып, жыладым.

	Айдалада жалғыз өзім барлық шерді қозғадым.

	Жалғыз ұлы өлген ана сияқты боп, боздадым!

	Мәңгі өмір, өлмеушілік осылайша табылған,

	Бақытпенен, Отанменен қаланып бірге салынған.

	Үлкен дастанның осы бір кішкентай ғана үзіндісінің өзінде қаншама ғибратты ой, сезімге толы ерекше бір жылу мен әсер беретін жанды сурет, қандай адамның да патриоттық өршіл рухын оятатындай тылсым күш бар еді. Демек, тәтем бұл кітапты тегіндікпен сақтап жүрмеген екен ғой. Мүмкін атам мен тәтем менің баурымды да осы Саттардай аса ұлағатты, ақын жанды, ақылды да талантты болып өссін деп тілеген болар, бәлкім.

	Осы күні үлкендердің көбі біздің қатарларымызды «кітап дегенді тіпті де білмей өсіп жатыр, жастар мүлдем кітап оқымайды» деп ренжиді. Рас та ғой. Шынында да, егер, сол кітап болмаса, біз білімді қайдан алмақпыз, ғылымды қайдан үйренбекпіз, өмірді, оның қилы-қилы қатпарлы сырларын қайдан білмекпіз?

	Менің кейде бақыт туралы ойланатын да кездерім жоқ емес. Рас, қызметім өзіме ұнайды. Жанұям, балаларым қасымда. Анашымортамызда. Былайша айтқанда сырт көзге ештеңеден де кемдігім жоқ тәрізді болып көрінері хақ. Шынында да, одан артық қандай бақыт керек. Мен тағы да тәтеммен сырласам. «Тәте, сен бұған қалай қарайсың?» деп ойша сұрақ қоям. «Ой, айналайын, тағдырымен тайталасып, оны жеңген адам еш уақытта да болған емес. Және ол болмайды да. Сонау әлмисақтан келе жатқан, ата-бабаның асыл ұлағатынан қалған даналық мәйек бар. Ол: «Тумақ бар да, өлмек бар. Мәңгі өмір сүретін ешбір пенде жоқ» дейді. Соның бәрі де мынау қатал өмірдің заңы. Оған бағынбайтын бұл дүниеде ешбір тіршілік жоқ. Сондықтан да, сен де өз тағдырыњның тағылымына бағынасың. Сонда да сен өзіңді мүлдем «бақытсызбын» дей алмайсың. Жалғыз ғана білуге тиісті бір ғана ұлы нәрсең бар. Ол - анау қасыңдағы мәуелі асыл бәйтерегің - АНАҢА қорған болу! Бауырыңа қамқоршы болу!» деген өсиетін ұққандай болам.

	Ал, анамыз біздің шынында да асыл панамыз ғой. Ол бірде біздің, бірде Саттардың жанында жалғыз жанын жалау етіп, екіге бөліне алмай ылғи да шапқылаумен жүреді. Ол Атырауға кеткенде оны біз сағынып қаламыз, Астанаға, немесе Қызылордаға, бізге келгенде Саттар сағынады.

	Өмір шынында да неткен осыншама күрделі еді. Осыншама терең сырлы ғұлама мектеп, сансыз ақыл мен парасаттың тұнып тұрған нағыз асыл кені дегеніміз сол өмірдің өзі екен ғой.

	Адам деген бір ерекше ғажайып тылсым құбылыс дер едім. Кейдеөмірдің күнделікті қат-қабат ағымына ілесіп, жұмыс-жұмыс деп, дүниенің бәрін де ұмытып, төрт құбыламыз теңдей бір алаңсыз жүріп алатынымызды қайтерсің.

	Бірде Марат папамның шығармаларын қарап, оқып отырып, оныњ тәтеме арнаған бірнеше өлеңдерін оқи отырып, жүрегім ери, тебірене әлде бір ойларға кеткенім бар. «Тәтеме осылай да бір ең тамаша міні құрамастай, мәңгілік ЕСКЕРТКІШ соғуға болады екен-ау. Оның жолдастары да өте көп болатын. Олардың тәтем туралы білетіндері де, еске алатын жайлары да жеткілікті болар. Тіпті, аса қызғылықты, адамдарды күлдіретіндей, таңғажайып оқиғалары да жеткілікті болуы мүмкін-ау. Жолдастар, достар деген кейде адамның ең бір өте ет-жақын туыстарынан да артық болатын, жұптары жарасып, үнемі бірге жүретін, еш уақытта да ажырамайтын тамаша жандар болады дейді ғой. Мен, тіпті, солардың бірқатарларын өте жақсы білемін де. Мәселен, Миялыдағы Жауқаш аға Тұрдағалиев, Тілеужан аға Әбішев, сондай-ақ Махамбеттегі Сайлаубай аға Тәжбентаев, Бағытжан аға Рамазанов, қазіргі күндерде Атырау қаласында тұратын Құттыгерей Смадияров аға, Ақтөбедегі Болат аға мен Райхан мамамыз және тағы да басқалары бар дегендей...»

	Осындай ойларға берілген мен ішімнен едәуір қуанып та кеткенімді шынымен жасырмаймын. Тіпті, тұп-тура әкемнің өзі тіріліп келіп, біздің ортамызға қайтып оралатындай ерекше бір тәтті сезімдерге де беріл-дім. Менің «кітап шығарсақ қайтеді?» деген бұл ойымды анам да, Марат папам да бірден-ақ құптады.

	Марат папам қай уақытта да мұндай жайға қалай болса, солай, жеңіл-желпі қарамайтынын білем. Біздің осы мәмілемізден кейін-ақ ол көбінесе ұзақты күн терең ойға кетіп, үн-түнсіз жүріп алатын болды. Өзі де жұмыстан келгеннен кейін түнделетіп, кейде таңға дейін бірдеңелерді жазып шығады. Таңертең көздері кіртиіп, шаршап тұрғанын күнде көріп жүретін болдық. Жазушы адам болған соң, оның тыныштығын бұзуға ешкімнің де дәті бара бермейді.

	Сөйтіп жүргенде менің қызметім тағы да ауысты. Бұл енді бұрынғы қызметтерімдей емес, кейде жеке-дара жауапты шешімдер де қабылдауыма тура келетін шақтар туды. Өндірісті басқару дегенің оншалықты оңай шаруа емес екенін мен енді ғана жиі-жиі сезіне бастадым. Несін жасырайын, осындай кездерде маған үйде отырса да анам да сүйеніш. Үйде, шаңырағымыздағы отбасының жылуы, тірегі, бәйтерегі, алтын діңгегі АНАНЫҢ орны тым бөлек екенін кім-кім де мойындайтын болар-ау, сірә. Мен де соны бірте-бірте жете сезіне бастағандаймын.

	Содан кейін ошағымыздың шырағын жағып, түтінін түтетіп, менің екінші жарты дүниемдей болып, отбасымның сәнін келтіріп отырған жан жарым - Рәшидам тағы бар.

	Мен кейде баяғы алаңсыз балаң да балғын, балауса балалық кездерімді де еске алып, сағына, терең ойға шомып кететін кездерім көп болады. Бүлдіршін кезімізде тәтем бізді, Саттар екеумізді, тым ерекше, бөлекше жақсы көрді-ау деймін. Үнемі де жиі-жиі еркелетіп, арқалап, үстінен түсірмейтін. Бірімізді мойнына, бірімізді арқасына салып алып, әлдебір өлеңдерді айтып, селкілдететін де жүретін. Сол бір кезіміз біздің ешбір алаңсыз нағыз бақытты кезіміз, ұмытылмас тамаша шағымыз екен-ау деп те ойлаймын қазір. Сол кезді есіме алсам, кеудем солықтап, әлдене жетпей қалғандай күйге еніп, біраз уақыт орта болып қалам. Сосын, алдымда әкем мен атамның орнында солардың айнымаған жанды суреттеріндей болып, Марат папам мен Едіге ағамның барын, қайда жүрсем де тілеуімді тілеп, айналып-толғанып жүретін әжем мен апаларымды да еске алып, шүкіршілік етіп қоям. Сонда да тәтем менің әр кез де жанымда. Ол менің әр уақытта да арқа сүйер АҚЫЛШЫМ, ПАНАМ және КЕҢЕСШІМ болумен келеді.

	… Жас жігіттің көңіл түкпіріндегі осы бір шынайы ойлары мені де терең толғандырмай қойған жоқ. Оның сол шынайы толғанысын «Сапи - өнегенің өлшемі» деп аталатын кітаптың да өн бойынан тани түскендей сезімге бөлендім. Сол сезімнің әсерімен кітаптың әр парағын қайта-қайта аударып оқи отырып, әр суреттен Сапи өмірінің де жалғасып бара жатқанын көргендей өз ой елегімнен өткізе бердім, өткізе бердім.

	Атырау қаласы

	2014 жылғы наурыз





ҒАШЫҚТАР ХИКАЯСЫ


	(Болған оқиғаның ізімен)



	Бүгін онжылдықты бірге оқып бітірген, жастық шағымыздан тай-құлындай тебісіп бірге өскен досымыз, жолдасымыз Аманбайымыз дүние салды. Тағдырдың талайы солай болған соң амал не, өлшеп берілген дәмі, алтын арқаулы ғасыл ғұмыры ақыры таусылған соң не шара.

	… 1963 жылдың көгілдір көктемі көз алдыма келеді.

	Біз мектепті бітіретін жыл еді ол. Өзімізше болашағымызды болжап, енді «кім болсақ екен, қандай оқуға түссек, қандай мамандықты қаласақ екен» деп не бір ойлардың жетегіне еріп, асыл армандардың қанатына мініп, әрқайсымыз әр қилы «жоспарымызды» айтысып, «ақша бұлттардың үстімен еркімізше жүзетінбіз». Сонда Аманбай еш қобалжымастан-ақ «әкемнің жолын қуып, дәрігерлік мамандықты таңдаймын, дәрігерлік оқу орнына барамын» деуден бір танбайтын. Содан соњ әр түрлі қуақы сөздерін айтып, шегімізді қатыратын. Алып бара жатқан керемет әдебиетшілік дарыны болмаса да кейбір шақтарда өзінше қуақыланып, «әдеби, кітаби тілмен» сөйлегенсіп, өлеңдетіп, бірдеңелерді құрастыруға да шебер-ақ-тын. «Өмір доңғалағы айналдырып әкеліп, ертең-ақ біз де кең айдынды студенттік ортаға күмп берерміз» деп қоятын ол сөз арасында. Ақыры ол сол сөзінде тұрды да.

	Мектепті бітіре сала арман қуған құрбыластарымен бірге ол да Ақтөбе қаласындағы медициналық институтының табалдырығын аттады. Өзі тәріздес «дәрігер болсам» деп, сан тараудан келіп тоғысқан армандас қыз-жігіттермен бірге, өзі айтып жүретіндей, студенттік өмірдің ортасынан бір-ақ шықты. Бірінен бірі өткен қылшылдаған сайдың тасындай тамаша достармен де танысып, табысты. Солардың арасында, әсіресе, байсалды Боранбай, сабырлы Сәрсенбай, мінезге бай Бағытжан, ақ жүрек, арманшыл Амантай және салиқалы Сарыбай атты жігіттермен еш жұбы жазылмастай болып, жаңа, көңілді өмірдің, бөлекше ортаның илеуімен араласып, «күркүреген» арынды өзеннің арналы ағысымен арындай жүзді. Біздің бәріміздің де басымыздан өткен сол бір аса бақытты да шатты-шадыман жастық ғұмыр қандай тамаша, қандай ғажайып еді десеңші, шіркін!

	Байқап білсек, бұл өмірдің өз бөлекше заңы бар, бұлтартпайтын өз ерекше жолы бар екен ғой. Соның бірі ешбір адам, тіпті ешбір тірі пенде де айналып өте алмаған МАХАББАТ дейтін ұлы, киелі сезімнің жолы тым өзгеше көрінеді. Аманбай да бір күні сол «өзгеше» ағынның аңғарына қалайша түсіп кеткенін өзі де сезбей, байқамай қалғандай...

	Күнделікті дәрістер, арнайы мамандықтарға баулитын сабақтар мен сабақтан кейінгі бос уақыттағы жастық дәурен, көңілді кештер, кездесулер мен ойын-сауықтар, күлкілі шақтар бірінен соң бірі жалғаса кезектесіп өтіп жатты. Бұл кезде алғашқы оқуға түскен кезден бастап бір бірінен еш жұптары жазылып көрмеген, әрдайым да бірге жүріп, бірге тұрып келе жатқан бес жігіт әлі де сол баяғы өз үйреншікті пәтерлерінде тұрып жатқан болатын. Күн сайын сабақтан кейінгі кешкі мезгілдерін би алаңдарына барып, уақыттарын үнемі де көңілді өткізіп жүретін.

	Жалпы Аманбай институтта студенттердің ішіндегі ең көріктісі де ең жасы әрі ең сүйкімдісі де болып саналатын. Ол туралы кейде құрдастары «сен бір қыздар үшін нағыз көздің құрты болдың ғой» деп те әзілдейтін. Алайда, әлі де тым шикі жас Аманбайдың қыздармен еш ісі жоқ. Көбінесе сабақ, ал cодан соњ бөлмеде отырып алып кітап оқу, кешке қарай би алаңында көңіл көтеру және тағы басқа да қилы-қилы шаруалар дегендей. Дегенмен, оқу орнын бітіретін мезгіл де жақындай түскен сайын оныњ да жүрегінде әлде бір «тіршілік бүршіктеріне жан бітіп» жаңа бір сезімдер ояна бастағандай сыңайлы еді. Бұл сезімнің «гүлдеуін» одан сайын тереңдете, тездете түскен тағы бір жағдай туралы да айтпай кетуге болмас, сірә.

	Институтта бұлардан бір курс қана жоғары оқитын Орынай атты бір әсем қыз болушы еді. Өзі әдемінің де әдемісі, аса алғыр да пысық, студенттердің арасында ылғи да шоқтығы бір сүйем биік болып жүретін ерекше мінезді, ер көңілді қыз болатын. Соңғы мезгілде сол қыз бұлардыңбөлмесіне тым жиі келгіштейтінді шығарған. Және де келген сайын, оның әсіресе Аманбайға қарап «майысуы» өзгеше қызық-ақ еді, өзінше әлде бір жұмбақ жайды аңғартқысы келгендей болып көріне көзге еркелеп жүретін. Өзінен-өзі «көзін сүзіп» қайта-қайта келгіштеп жүрген бұл қызға әуелгі кезде ойында ештеңе жоқ Аманбай бірден «кет әрі» дей де қоймаған. Екеуі бірге жиі-жиі киноға да баратын. Ал, кейде бірде бұлардың, бірде қыздың бөлмесінде оңаша отырып алып, әзілдесіп, ойнап-күліп, уақыт өткізіп те жүрді. Осыны өзінше түсініп, «малданған» қыз байғұс барған сайынбұған еркінси түсіп, тіпті жігітті бірте-бірте өзіне қарай меншіктеп, иемдей бастағандай да сыңайы байқалды. Өзінің бұған шынымен де «ессіз ғашық» екенін сездіру үшін ол бар өнерін салып, астарлап сөйлеп, қасынан бір елі шықпай-ақ қойды. Алайда, Аманбайда оған жұбаныш болатындай жауап сезім туа қоймаған. Ол қасындағы естиар жігіттердің айтқан ақылынан кейін ғана іле есін жиып, енді қыздан «ауылын аулақ» сала бастады. Оны байқап, шамданған қыз бірден «ерін мойнына алып» туласын келіп. «Сен неге мені алдайсың? Маѓан үйленуге тиіссің енді! Әйтпесе, оқудан шығартам, тіпті ата-анаңа да хат жазам!» деп қиғылықты салып-ақ бақты. Көп ұзамай-ақ ол шынымен де, тіпті хат емес, Миялыға жеделхат жолдап жібергені де белгілі болды.

	Бала үшін ата-ана қашан да шыбын жанын да құрбан қылмай ма. Бірнеше күн өтпей-ақ Ақтөбеге Оспан әкей жетіп келсін. Келе Оспан әкей Орынайды шақыртты. Бәрі Аманбай мен оның достары тұратын шағын ғана бөлмеге жиналып алып, шегінен шыға ширыққан «проблеманы» талқылай бастады. Орынай қыздың «әнтек концерттері» де дәл осы жерде әбден шиқандай жарылды:

	- Осы уақытқа дейін мені неге алдайды ол? Енді қалай да маған үйленуге тиіс. Әйтпесе, ректорға арыз жазам, оқудан шығартам, - деген «әнін» тағы бастады ол.

	- Ойбай, қарағым, балам саған үйленеді, саған үйленеді, сенен басқа кімге үйленеді енді. Басқа ешкімге де үйленбейді, - деп қатты қорқып қалған Осекең ерекше бәйек болды оған.

	Ал, Аманбай «жоқ та жоқ» деп, азар да безер.

	- Мен бұл қызбен үйленем деп «жүруден» еш аманмын. «Сүйем-күйем» деген де жоқпын. Біз бір облыстан болған соң жай ғана бірге қыдырып жүрдік қой. Қыз бен жігіттің жай ғана дос болып жүруіне болмай ма екен? Мейлі, не қылса, о қылсын, - дейді Аманбай.

	Ақыры қыз ештеңе де шығара алмады.

	Сөйтіп жүргенде 1967 жылдың ақпан айы да келген. Бір күні сабақтан соң көшеге шығып келген Аманбай бөлмеге ішіне әлдеқандай бір қызықты сырды бүккендей болып, әдеттегіден де тыс өзгеше қуақы қалыппен, жымсия кірді. Достары оған «не болды» дегендей сұраулы жүзбен аңтарыла қарасқан. Аманбай қойын қалтасынан екі бүктетілген әлде бір конвертті суырып алып, достарына ұсынды.

	- Жігіттер, мен бір қыздан қызық хат алдым, - деді ол.

	Жігіттер жалма-жан конверттегі хатты ашып, оқи бастады. Хат 1966 жылдың күзінде осы институт жанындағы училищенің акушерка бөлімін бітіріп, жолдамамен өзі тұратын Ақтөбе облысының Комсомол ауданына кеткен Аманова Саятдина дейтін қыздан екен. Оның өзінің айтуына қарағанда ол да Аманбайға бір көргеннен-ақ ғашық болып, әрдайым да сыртынан ғана «көзін сатып» жүруден әрі аса алмапты. Ол күн сайын институттағы Аманбай оқитын топтың оқу кестесін қарап алып, оны сыртынан әдейі бір көріп кетпесе, еш көңілі көншімепті. Содан кейін ғана ол үйіне көңілі жайланып қайтады екен. Енді ол өзінің сол сүйіспеншілік сезімін қалада жүрген кезінде білдірудің орайы келмегендіктен, енді амалсыздан осы хатты жазуға тәуекел еткен түрі көрінеді. Хатта былай деп жазылыпты: «Аманбай, сен біздің училищеде өткен бір кешке келген кезіңде мен саған бір көргеннен-ақ ғашық болып қалған едім. Есіңде ме, екеуміз сол кеште бірнеше рет бірге билеген де едік қой. Содан былай мен сенің оқу кестелеріңді көріп алып, сабақтан шыққан кезіңде әр күні де институтқа келіп, сыртыңнан қарап кетіп жүретінмін. Бірақ, өзің де білесің, қыз баланың жолы жіңішке емес пе? Мен саған деген өзімнің ішкі нәзік сезімімді сол кезде білдіре алмағаныма қатты өкінемін. Енді мен қаладан кетіп қалған соң сені көре алмағаныма налып, мүмкін тағдырдың өзі көмектесіп кездестірер деген үмітпен осы хатты жазуға мәжбүр болып отырмын. Жауап берерсің, Сая.» депті.

	Жігіттер аң-таң.

	- Бұл кім қыз өзі, танисың ба? - десіп жатыр достары.

	- Жоқ, білмеймін, сүдіні де есімде жоқ, - деп күлді Аманбай.

	Сөзге Сәрсенбай араласты.

	- Сен онда былай істе. Қызға дәл осы бойда жауап хат жаз. «Суретіңді жібер» де. Көрейік, қандай қыз екенін. Ал, содан кейін одан әрі қарай не істейтініңді өзің де білерсің. Достардың барлық байламы осы болды.

	Көп кешікпей-ақ Ақтөбеге Саяның жауап хаты да келіп жетті. Жігіттер жапатармағай хатқа ентелей төністі. Конверт ішінде әп-әсем ғана бұйраланған жұмсақ шашы толқындана төгілген сұлуша келген жап-жас қыздың суреті шыға келді. Жігіттер бірден күлімсіреп, құттықтағандай болып бәрі бірдей Аманбайға жалт қарасты. Бұл қарас: «мынау саған деген дәл нағыз лайық қыздың өзі екен» дегенді білдіретіндей қостау көзқарас еді. Сурет Аманбайдың да жүрегінде әлде бір ұшқын түсіріп, от тұтатып жібергендей ерек әсерге бөледі.

	- Қой, бұл қыз тегін болмас, өзі де бір ерекше жылы жүзді, аржайы, тым ашық қыз тәрізді екен. Сен енді оны Ақтөбеге шақыр. Келсін, көрейік. Өзің де еркінше сөйлесіп, бір байламға келерсің, - десті достар. Аманбай да солай істеді. Бір апта болар болмаста қыздан жауап хат та келген. Қыз өзінің көп ұзамай келетінін және қашан, қандай ұшақтан түсетінін де егжей-тегжейлі етіп, толық жазып жіберіпті. Көрсетілген күні Жігіттер бесеуі бірдей бірі қалмастан аэропортқа келіп, Саяны күтісті.

	Ұшақ та келіп қонған. Жолаушылар түсіп келе жатыр. Ішінде үлкен адамдар да, жап-жас қыздар мен жігіттер де баршылық екен. «Қайсысы екен?» деген сұрақ Аманбайдың да, оның қасындағы достарының да жүректерін толқытып, тілгілеп тұрғандай. Ұшақтан соңын ала түскен, шаштары желмен ойнағандай болып, әп-әсем ғана желбірей құйылған бір жап-жас қыз шеткерірек бөлініп шығып, оқшаулау жүріп келе жатыр. Жігіттер қолдарындағы суретке қарап қояды. «Осы болар тегі, өзі де, шаш қойысы да суретке қатты ұқсайды екен» деп шешкен олар соған қарсы жақындай берісті.

	- Сіз, Сіз, Саясыз ба? - деді Боранбай.

	Қыз сәл ғана ұялғандай болып, бет жүзі алаулай түсіп, көз қиығын Аманбайға қарай бір сәт қана теп-тез тастап қойып, қымсына күлімсірей «иә, мен» деп жауап берді. Бес дос осылайша Сая «сұлуды» ортаға ала қалаға қайтатын автобусқа қарай беттеді.

	Осы күннен бастап Аманбай мен Саяның арасындағы нағыз шынайы, қылаусыз достық бірден-ақ мөлдір махаббат сезіміне ұласып, жауқазын гүлдей бүр жара бастады. Екі жастың мұндай ылғалсыз достығы мен ыстық сезімдері алғашқы күннен-ақ бес жігіттің ортасында шексіз құрметке бөленді. Бірден бірге құлпыра гүл-гүл жайнаған екеуі бейне бір ертегідегі кейіпкерлер, қазақтың - Қозы Көрпеші мен Баян сұлуындай, тәжіктің Фархады мен Шырынындай, Әзілхан Нұршайықовтың Ерболы мен Меңтайындай болып, институт бойынша көрген көздерді сүйіндірді.

	Сөйтіп жүргенде қыздың ауылына құда аттандыратын күн де келіп жеткен. Ауылдан Осекең қарт туған күйеу баласы, ауданда әскери комиссар болып қызмет істеп жүрген Әбдіні жұмсап, қасына ертетін адамды сол жерден өздерің-ақ үйлестірерсіңдер деп сәлем айтып жіберіпті. Жігіттер бір ауыздан Әбекеңнің жанына Сәрсенбайды қосты. Екеуі Комсомол ауданына барып, құдалардың шексіз құрметін көріп, қызды алатын болып, келісімдерін алып қайтты. Көп ұзамай Аманбай мен Сая сұлудың үйлену тойы да шалқып өтті. Екеуі қос дипломды - бірі дәрігер, бірі акушерлік мамандар атанып, Миялы селосына қол ұстасып келді.

	Сол күннен бастап Аманбай мен Саяның таңғажайып ертегіге бергісіз жанұялық ғұмыры жалғасты. Аманбай Қызылқоға ауданының орталық ауруханасына келіп, емдеуші-дәрігер (терапевт-дәрігер), ал Сая болса сол ауруханада акушер болып қызметке орналасты. Мұнда Аманбайдың он жыл бірге оқыған сыныптас достары да, туыстары мен таныстары да аз емес көрінеді.

	Ол кезде Осекең қарттың үйі Миялы селосының Оңтүстік Шығыс бетінде тым ертеректе лай саман тастан тұрғызылған қарапайым ғана қазақы үй болатын. Ең болмаса тақтай едені де жоқ. Жері таза болуы үшін оны саз балшықпен майлап қойып, үстіне қолдан тоқылған алаша жаятын. Оның үстінде қазақы киіз, сосын барып, әдемі көрпешелер төселетін. Осындай оғаштау тосын «мәдениетке» тап болған Саятдина Аманқызы мұның бірін де кұрмейтіндей, бәрін де мүлдем елемейтіндей еді. Ол тек өз сүйіктісі Аманбайдан басқа ешкімге де көңіл қойып көрмеген, мүлде назар аудармайтындай, басқа ештеңеге де алаңдамайтындай болып көрінетін. Күйе-күйе болып, даладағы қазандыққа от жағу, самауырдың оттығына ағаш жаңқаларын дайындап, толтырып, шай қайнату, тағы басқа да толып жатқан үй шаруасының әр түрлі қарекеттерін атқару қиыншылықтарын ол мүлде жете сезінбейтіндей еді. Екі жастың арасындағы осынау таңғажайып нағыз шынайы, ұлы махаббаттың көзге көрінбейтін керемет жібі айналадаѓы көрген ел-жұртты еріксіз тамсандырып, таң қалдыратын-ды...

	Жаздың күні болатын, шамасы маусым айының іші болса керек. Бір күні бұлардың үйіне бір екі жігіт әлдеқалай қонаққа келе қалмасынба. Шамасы оның екеуі де әлдеқандай бір себептермен тойға қатыса алмай қалған Аманбайдың сыныптас достары екен. Демалыс күні болатын. Бірі Мерғали, өзі аздап ащы судан да татып алғандай сыңайы бар. Саяда үн жоқ. Шайын қойып, дастарханын жайып, оны-мұнысын «қонақтардың» алдына ұсынып, өзінше бәйек болып жүр. Мұны көріп, бағалап отырған екеу жоқ тәрізді. Әсіресе, Мерғали аздаған қызаңдығымен Аманбайға қарап қайта-қайта тиісе сөйлеп отыр:

	- Сенің үйлену тойың болатын күні ғой мен ауылға келдім. Сен неге мені сонда тойыңа шақырмадың, ә? Әлде дәрігер болдым деп масайрап, достарыңды ұмыта бастағаның ба? - дейді.

	Аманбай ол кезде көп үндемейді. Тек күле береді.

	- Әйелің өте сұлу екен. Әлде сен оны қызғанып, бізге көрсеткің келмей жүр ме?

	Аманбай күле береді. Дастарханның бір шетінде орыстың бір «көк мойыны» мөлдірей қалыпты. Аманбай оны үш рюмкаға бөліп құйып беріп отыр. Мерғали үшін бұл да әңгіме.

	- Әйеліңе неге арақ құймайсың? Әлде ол бізді менсінбей ме?..

	Осылайша ауыл өміріне әбден етене болып бауыр басқан Сая да миялылық достары мен қызметтес жолдастарының арасында бірден бірге сіңісіп, ойып тұрып өз орнын ала бастап еді. Сая енді жай ғана Сая болудан қалған. Оны Аманбайдан бастап достардың бәрі де «Саяш, Ақ Саяш» деп атай бастаған-ды. Оған тағы бір себеп болған жай Сая түгелге дерлік Миялының жаңадан өмірге келген жас сәбилеріне, әсіресе ұдайы жұптары жазылмай бірге жүріп, бірге қыдырып, етене болып араласа бастаған сыныптас достардың балаларына да «кіндік мама» атануы болатын. Аманкелдінің, Аққазидың, Болаттың, Аманқостың, Мараттың, Сапидың, Нұрбайдың - бәр-бәрінің де алғашқы кіндік мамалары осы Сая болған-ды. Шын жүрегінен сақылдай күліп, тез-тез «сатырлап» сөйлейтін Саясыз ешбір отырыстың мәні де, сәні де келмейтін еді.

	Жанұядағы берік ұялаған осындай бақытты өмір Аманбайды да бірден бірге, бірте-бірте аспандата биікке көтеріп, шарықтата түскендей, оның беделін де арттырды. Жастар тұрмақ, тіпті үлкен кісілер де: «Аманбайға қаралмасам, Аманбайға көрінейін деп едім» деген тәрізді ниетпен тек соны ғана әдейі іздейтін бола бастады. Оны «Оспанға тартқан, Осекеңнің тап өзінің аузынан түскендей» деп, жақсы көріп, іш тартатындар да көбейе түсті. Бұл кезде Аманбайдың өз шаңырағында да өмірге алтын асықтай бір ұл мен қызғалдақтай қыз бала дүниеге келіп еді. Олардың бірін атасы Оспан Асқар деп атаса, екінші дүниеге келген қызыл гүлін Гүл деп атады. Бірақ оны өз ата-анасы да, ел де Гуля деп атап кетті.

	Осылайша қай бір кездерде Аманбайдың өзі ылғи да айтып жүретініндей «өмір доңғалағы айналдырып әкеліп» басқалар сияқтыосынау аса бақытты да тамаша жарасқан екі жұпты да кексе, салиқалы адамдардың қатарына әкеліп қосқан. Сол уақыттың бәрінде де олар өмірдің барлық қызықты да шатты-шадыман күндерін әрдайым да жастайынан бірге ойнап-күліп өскен сыныптас достарымен де және қызметтес жолдастарымен де бірге бөлісті. Олардың екі бірдей бірге қыдыратын екі «компаны» пайда болды. Екі «компанда» да Саяның орны бөлек еді. Әр кезде де жарқылдап көңілді жүретін, достарына ақ жүрек, аржайы да ашық оны бәрі де шын көңілдерімен жақсы көріп, құрметке бөлейтін. Бірақ, жасағанның байламы басқа. Әр адамға да жазымыштың өзі әу бастан-ақ белгілеп, өлшеп қана беретін шегі бар екен. Сол бір тоқсаныншы жылдардың аяқ шенінде өз денсаулығына жете мән де бермей, әуелі жанұя, сосын тек жұмыс-жұмыс деп қана бүкіл асыл уақытын аяусыз сарып етіп келген Сая бір күні қапияда жабысқан ауыр дерттен мезгілсіз көз жұмды. Бар болмысымен, бар махаббатымен жан жолдастарының арасында жарқыраған нұрлы шырақтай болған ол өмірінің сол бір ақырғы сәттерінде де өзінің өр рухын ешбір төмен түсірместен өткен. «Айқайлай», туралап келген сұп-суық ажал шіркінді ешбір жылап-сықтамастан, әйел адамға мүлде тән емес ерекше өр мінезбен, ерлікпен, қайыспай қарсы алып еді. Тек өзінің көңілін сұрай келген жан жолдастарына ғана бір сәт тағдырына нали сөйлеп: «Тағдырдың басыма салғаны осы болса, қайтейін! Енді бәріңді де шулатып, келмес қараңғылыққа қарай, қайтпас сапарға кетейін деп жатырмын. Жүрегімді билеп, осында бастап келген ыстық махаббатымның да, бауырымнан өрген екі бірдей ботақанымның да қызықтарын көруге Алла тағалам жазбаған екен. Оған не шара! Енді ұлым мен қызыма айтарым, әкелері, Аманбайға қамқор болуды тапсырамын. Ол да бір жүрген пәк сәбидей, мен жоқ жерде мүлде қауқарсыз, бейкүнә жан емес пе? Жалғыз қалған соң жаны жүдеп, азып-тозып, жүнжіп кетпесе екен деп, уәйімдаймын» деп шағыныпты. Келесі күнгі, 1999 жылғы қаңтардың ақ таңында осы заманның ақ жүрек «Ақ Тоқтысы», шынайы асыл махаббаттың иесі Саятдина Аманқызы осылайша өмірден озған.

	Міне, содан бері бар болғаны он бес-ақ жыл өткен. Ақ Саясынан, ақ Саяшынан айрылған Аманбай шынымен де жетімсіреп қалғандай күй кешіп еді. Бірақ, «өлгеннің артынан өлмек жоқ, тірі адам тіршілігін жасайды» деген нақылды да біз ойлап шығарғанымыз жоқ.

	Соңғы мезгілде Аманбайдың «шаршаңқырап» жүргенін де көрдік. Ақыры «құлап» тынды ғой. Екі жылдай аурудың да аяусыз азабын тартты. «Аңдыған жау алмай қоймайды» деген, қатыгез ауру өмір мен өлімнің арасында барынша беріспей, қасарыса күрескен оның бойындағы бар қайратын, алмас жігерін, өмірге, тіршілікке деген, жарық дүниеге деген мол іңкәр құштарлығын бәрібір мысқылдап болса да азайта берді, азайта берді. Жарық дүниемен ең соңғы қош айтысар сәтінде де есінен танып жатса да Сая есімін аузына алған екен. Бұл дүниеде сол бір нұр сәулелі, мөлдір де шынайы асыл махаббаттарының рахаттарына ұзақ бөлене алмаған екеуі енді сол бақи дүниесінде кездесіп, шынайы ғашық рухтары қайта қауышқан болар деп ойлаймын.

	Миялы-Атырау-Миялы

	2014 жылғы мамыр





КЕШЕ мен БҮГІН




	Бір кезде «Сталин туы», «Социалистік еңбек», одан соң отыз жылға жуық «Коммунизм туы» деген атпен, ал бүгінде жиырма жылдан астам уақыт бойы «Қызылқоға» деген атаумен шығып келе жатқан Қызылқоға аудандық газетінің жеті мыңыншы саны да жарық көріп отыр екен. Ондаған жас қаламгерлердің қанаттарын қатайтып ұшырған, қаламдарын ұштаған ежелгі шығармашыл ортаны және газеттің бас редакторы Бауыржан Сисенұлын осы мерекелік санның жарыққа шығуымен шын жүректен құттықтағым келеді!

	Қазір ойлап қарасақ, ол кез бен бүгінгі шақтың арасы мүлдем жер мен көктей десек еш қателеспеген болар едік. Бүгінде барлық жерде де жұмыс жаппай компьютерлермен жүзеге асырылады. Бүкіл әрекет қазірде мейлінше оңайлатылған. Ұжым өздері Миялыда отырып-ақ газетті сонау үш жүз шақырым жердегі Атырау қаласынан шығарады. Клише жасау, оны ағаш қалыптарға жапсыру, әріптерді бір бірлеп кассадан теру дегендер баяғыда-ақ ұмыт болған. Ал, бұрын қалай болған еді?

	Менің осы аудандық газетпен байланысым 1963 жылдан басталған болатын. Оныншы сыныпты бітірер бітірместе мемлекеттік емтихан басталмай тұрып, сол кездегі аудандық газеттің редакторы Төлеубай Ысқақов дейтін ағамыз редакцияға корректорлық жұмысқа шақырып алған болатын. Бір мезгіл жұмысқа барам, бір мезгіл емтиханыма дайындалам. Сөйтіп, сол жылы оқуға бармастан жұмыс істеп, ауылда қалып қойдым. Кейін оқуға түскеннен кейін де жазғы демалыстарымдаауылға келген сайын ауылдағы бос уақытымды текке жібермей осы газетке жұмысқа тұрып, түзетуші болып қызмет істеп жүрдім. Бұл кездегі редакторымыз кейін көптеген журналистерге ұстаз болып есімізде қалған марқұм Ізни аға Нұрқасымов болатын. Жұмыс ол кезде тым ауыр болды. Ауыр дейтін себебім, жұмыс таңертеңгі сағат тоғыздан бастап түнгі сағат бірге дейін, тіпті кейде екіге дейін де созылатын. Себебі, жұмыс уақыты электр қуатына тікелей байланысты, тіпті тәуелді еді. Ал, баспахана газетті дайындап үлгермейтін. Аптасына үш рет шығарылатын газетті шығаруға соның өзінде де кейбір шақтарда үлгермей жататынбыз. Әлі линотип те өмірге келмеген кез, материалдарды бір бірлеп кассадан қолмен теретін шақ болатын. Соның салдарынан да қателер өте көп шығатын. Қыздар оларды түзетудің өзіне де үнемі үлгермей жатады. Жұмыстың ауырлығы сондай адамдарды мүлдем езіп жіберуші еді.

	Бұл күнде мұндай ауыр қызметке төселу қазіргі жастар үшін еш оңайға түспесі анық. Ал, ол кезде оған ешкім де еш мойыған емес. Сол кездегі қазақтың ең Бас оқу орны саналған Қазақ мемлекеттік университетінен және басқа да оқу орындарынан оқып келген, шынын айтар болсақ, ең алдымен осы газеттің алғашқы негізін қалаған деуге де болатын қарымды қаламгер журналист ағалар, бұл күнде көпшілігі марқұм - Жұмаш Нақпаев, Теңдік Жауыров, Төлеубай Ысқақов, Әлімбай Жанғазиев, Төлеп Тілегенов, Ізни Нұрқасымов, Лұқпан Мұқанов, Қабижан Сағи, Лев Оразов, Махат Хайруллин, Әнуәрбек Қосанұлы, Төлеухан Ахметова сынды ардагерлердің еңбектері өте-мөте ұшан-теңіз болды. Кейін ұжым қатары Мақажан Қабиев, Арыстанбек Наурызғалиев, Төлеген Жаңабаев, Құралай Бейсенбаева, Жолдығали Бақытов, Жолдас Жанқуатов, Серік Жанғалиев тәрізді жаңа талантты журналистермен жаңарды. Газеттің де жыл өткен сайын беделі артып, тілі өткірлене, мейлінше қуатты бола түсті. Газет беттерінде очерк, суреттеме, фельетон, сатиралық мақалалар, сондай-ақ «Өмірдің өзі новелла» деген айдармен берілетін қызықты материалдар жиі-жиі жарияланып тұрды. Ай сайын «Партия тұрмысы», «Әдебиет беті», «Халықтық бақылау», әйелдер мен жастарға арналған және басқа да бірнеше арнаулы беттер жүйелі түрде жарық көретін.

	Осылармен қатар, баспаханадағы нағыз ауыр еңбек туралы да айтпай кетуге болмас, сірә. Қаншама қиындықтарды үнемі бастарынан кеше тұрса да, ешбір мойымаған, уақытпен де санасуды мүлде білмеген Мәру апа Нәлиева, Мәруә Мұқанғалиева, Қанипа Сапарова, Әлпия Ізмұқанова, Нағила Озғанбаева, Мәдіғалиева тәрізді апайлар туралы және Әсем Тұрғалиева, апалы-сіңлілі Зәбира мен Әнеш Бишекиналар, Гүлсім Қарашиева, Ерсайын Қайырова, Ағырыс Жосанова, Нұрлықыз Беркенова, Сайлау Жайлыбаева, тағы да апалы-сіңлілі Гүлжан мен Дәріжан Бекқожиналар және басқа да көптеген барлық қиындықтарды өз иықтарымен көтере білген ұжымдастардың еңбектерін елей білу орынды дер едім.

	Міне, содан бері жарты ғасырдан астам уақыт өтіпті. Уақыт та, уақытпен бірге адамдар да көп өзгерді. Газет те жаңа талаптар деңгейіне көтеріліп, уақытпен біте қайнасып, нағыз шынайы өмір шындығының ақиқат жаршысы ретінде көріне біліп келеді.

	Бұрынғы барлық ауыртпалықтарды бірге көтерісіп, бір кісідей ұйымшылдық таныта бірге қызмет істеген ұжымдастарымды газеттің бүгінгі айтулы мерекесімен, жеті мыңыншы санының жарыққа шығуымен тағы да шын жүрегіммен құттықтаймын! Олардың алдағы шығар белестері әлі де биік бола берсін деп тілеймін!

	2017 жылғы 25 қаңтар





АҚЫННЫҢ АСЫЛ МҰРАСЫ




	Жас едік, сұлу көрсек тамсанатын,

	Ұзақ түн дала кезіп ән салатын.

	Мүлгіген қайың күліп, қарсы алатын,

	Он сегіз жас, тәтті еді-ау әр сағатың! - деп, керемет бір сұлу суретті алдымызға жайып салып, әп-әдемі теңеулерімен әсерлі өлең өре білген, таңғы шықтай мөп-мөлдір, кәусәрдай тап-таза сырлы сезім әуендері қай оқырманды да бірден селт еткізетін осы тектес жыр шумақтары өзінен өзі төгіліп тұрған бұл кітап қолға алған бойда-ақ бірден кім-кімніңде жүрегін жаулап, сезімін баурап, жанын елітіп, өз құпия тұңғиығына қарай үйіріп, еліктіре бастай жөнелгендей екен.

	Осы бір жолдар менің де баяғы бір жастық кездегі балауса, көк өрім шақтарымды есіме салды. Ол кезде Жолдығали ауылда. Екеуміздің өмірі жұбымыз жазылып көрмеген кез. Біз екеуміз ылғи да бірге жүріп, бірге қыдырып, барлық қызықты думандарымыз бен көңілімізді тербеген әрбір сұлу сезімнен туған қандай бір жайды да үнемі бірге бөлісіп, бірге қуанысып, бірге күлісіп жүруші едік. Бірімізден біріміздің жасыратын ешбір сырымыз да, жырымыз да болмайтын.

	Кербез Ойыл жатушы еді мөлдіреп,

	Бетімізден өбуші еді жел жібек.

	Жұрттың бәрін дос көруші ек жайдары,

	Тұп-тұнықты көңіліміздің қаймағы, - деп бұрын маған арнап жазған бір өлеңінде оның өзі жырлағанындай біздің жанымыз да, тәніміз де, көңіліміз де мүлдем пәк болатын. «Таңғы шық» деп аталатын осы кітапты оқи отырып мен, дәл сол пәк қалпымен, дәл сол тап-таза ашық көңілімен інжу-маржандай етіп жарқырата шашып жіберіп, төгілдіре әп-әсем ой моншақтарын тізе білген Жөкеңнің дәл өзін көргендей шынайы бір әсерлі сезімге бөленген едім.

	Аялашы, аялашы Жыр-Бақыт,

	Жұбатсаң да өз еркіңде жылатып.

	Әр күн сайын күтіп үнсіз жүремін,

	Маған күліп келеді деп, бір бақыт, - деген Жолдығали өзі солай дей тұрса да ол өз бақытын еш уақытта да отырып алып күткен жан емес-ті.

	Ал, бақыт дегенді әркім әрқалай түсінеді ғой. Біреу оны мол ақша, байлық деп білсе, біреу жайлы өмір деп, ал енді біреулер аңсаған арманының орындалуы деп пайымдайды. Ал, біздің Жолдығали өз бақытын әуелден, сол баяғы жауқазын жас шағынан бастап-ақ өзін арбаған «сыйқырлы» жыр әлемінен іздеген-ді. Тіпті, мектептегі оқушы күндерінен-ақ жүрегін жыр әлдилеген ол, сірә, өмір мен өлеңді еш уақытта да бір бірінен еш бөліп қарап көрмеді-ау деп ойлаймын. Олай дейтінім, Жөкеңнің әр өлеңін оқыған сайын мен оның өмірінің де әр сәтін айна қатесіз көргендей боламын да тұрамын.

	Қауырсын қалам иіліп,

	Жыр жазған жастық кездер-ай.

	Қарайтын үнсіз сүйініп,

	Қарақат қара көздер-ай! - деп ашыпты ол өз кітабының да алғашқы бөлімін. Ал, мұны Жолдығалидың әлгі жастық кезінің өлеңмен айнытпай кестеленген дәл суреті десе болмай ма? Оның жыр әлеміне, яғни өлең-өмір әлеміне еніп, өз бақытының аса қиын да қызғылықты әрі ләззәтті, кедірлі-бұдырлы сүрлеулерімен алғашқы рет тәй-тәй басқан қадамдарының көрінісін, оның кәусәр бұлақтың мөлдіріндей жарқырап, жүрегіне сәулесі түскен сұлуының ақын жырына сүйінген сәттерін бұдан басқаша қалай суреттеуге болар еді? Немесе:

	Жүрегімнің жағып алау шамдарын,

	Келер күнге арманымды жалғадым.

	Өлең жаздым түн ұйқымды төрт бөліп,

	Алға қарай созылсын деп жолдарым, - деген шумағы да оның сол баяғы «өлең-өмір» әлемінің «ертегі»соқпағынан кейін де мүлдем ажырамағандығын көрсетіп-ақ тұр.

	Сонымен бірге, Жөкең өзінің қай өлеңінде де өзінің айтар ойын мейлінше ақ пейіл адалдықпен, шынайы суреткерлік шеберлікпен жеткізуге тырысатынын көреміз. Бұл өмірдің бұралаң жолдарында кездескен неше бір қиындықтарға шалдықпауға баулыған алдыңғы толқын ағаларына, жыр әлемінің аспанында өзіндік айқын жолдарын салып үлгерген ақын ағалары мен замандастарына арнаған арнауларында да Жөкең мейлінше сол баяғы бір мөлдір де бейкүнә, таза да ақ көңіл қалпынан еш айнымапты. Көлемі жиырма екі жарым ғана баспа табақ болатын осы кітаптың өн бойында бір ерекше алаулап от жанып тұрғандай. Оның ішінде елге, туған жерге деген шексіз сағынышы да, кеудесін соншалықты жара кернеген, әлі айтылып та үлгермеген, оқырманымен барынша ашыла бөлісуге ұмтылған сындарлы сырлары да, жүрегінен жарып ұшқан асыл махаббаты да, тіпті санасын сілкілеген сан түрлі естеліктері мен аңсаған армандары да ешкімді бей-жай қалдыра алмайды. Сыңғыр етіп, жалт қарататын қоңыраудай болып көрінетін әр өлеңінен де мейлінше тамсанып оқыған сайын кәдімгі өзіміздің айналамыздағы өмірдің аса сұлу да тоқсан сырлы мінсіз келбетін қайта көргендей боласың. Өзің күнде көріп, тәніңмен түйсінбеген, жаныңмен сезінбеген жайларды да енді ғана түсініп,сезінгендей күй кешесің.

	Иә, бұл өмір тірі жан үшін тым қысқа көрінеді. Содан да қара-мастан, біз оның қадірін жете біле бермейміз ғой. Қаншама алдамшы, тіпті ұшқары сезімдерге де ұрынатынымыз бар, қаншама қателіктерге де жол береміз. Ал, соның бәрі де мынау зулай ағып, ағындай жылжып бара жатқан қатыгез уақыттың еншісінде екен ғой.

	Адам да тылсым табиғаттың бір бөлшегі емес пе? Шексіз де шетсіз созылып жатқан кең дала, көк аспанды торлай бүркеген қалың қара бұлттар, жерге қарай тырс-тырс етіп құйылған нөсер жаңбырдың тамшылары, тентек жел, сарқырай аққан асау өзен - соның бәрін де бір бірінен, сірә, бөліп қарауға болар ма? Ол да болса мына ғажайып табиғаттың, өлшеулі тіршілік ғұмырдың ұлы заңдылықтарын жете ұғынып, өз зердеңе тереңірек сіңіре біліп үйренуіңе әсер ететін дүниелер секілді. Жолдығали өлеңдерінің де әр «тамыр соғысынан» дәл осыны айқын сезінгендей боласың.

	Ал, Жөкеңнің әңгімелері мен новеллаларына келсек, ол тіптен бір бөлек дүниелер екен. Мәселен, «Ескі сағат», «Совет жазушысының бүгінгі жағдайы», «Алғашқы махаббат», немесе «Жалғыз ұл», «Аурухана күнделігі» мен «Адамның кейбір кездері» деп аталатын және басқа да бірнеше публицистикалық мақалалары мен очерктері де бүгінгі күннің ең өзекті деген нағыз шымбайға бататын көкейтесті тақырыптарын көтеріпті. Қазақ «Мал аласы - сыртында, адам аласы - ішінде» дейді ғой. Адамныњ түсіне, киіміне қарап, оның дәл қандай адам екенін болжап біле алмайтының ақиқат. Тіпті, ең ет жақын ағайын деген туысқаныңның өзінен де кейде «бір атым насыбай» үшін-ақ көңілің қалып жататын кез болады. Ал, бұл өмірдің өз шындығы. Ондай жай қай жерден де кездесіп жататыны рас. Міне, осыны Жөкең өз әңгімелерінің қай-қайсысында да барынша суреткерлік шеберлікпен көрсетуге тырысыпты.

	Мен халқымызға кеңінен танымал болған бірнеше ұлы тұлғалардың өмірінің соңғы шақтары туралы кейбір естелік дүниелерді оқыған едім. Ұлы да аса заңғар ғалым, академик жазушы Зинолла Қабдоловтың, өзі өлім мен өмірдің арасында арпалысып жатса да қазақ әдебиеті үшін ең соңғы тынысына дейін талмай қызмет етіп кеткен Мұқан Иманжановтың, өз «тұлыбына» өзі сыймай, аққан жұлдыздай жарқырай ағып түскен алмас тілді ақиық ақын Мұқағали Мақатаевтың өз өмірлерінің ең соңғы шақтарына дейін күресіп, оның әрбір сәтіне дейін қалай бағалағаны мені ерекше толғантып, тебіренткен де еді. Өмірінің соңғы оншақты жылында бүгінде марқұм болған Жолдығали Бақытұлы да осындай аса ауырарпалысты жағдайды өз басынан кешіргенін білеміз. Адамның барынша сағын сындыра тура келген ажалға да қарсы күресе білу көп адамның қолынан келе бермейтін жай. Жөкең де өмір үшін барынша беріспей, ерлікпен алысып, күресіп бақты. Қолынан жастайынан серік еткен жан жолдасы - қаламын да еш түсірген жоқ. Қалың оқырманына, достары мен жанашыр жұртына, кейінгі ұрпағы мен ағайын туыстарына «Таңғы шық» деп аталатын осы кітабы арқылы бар айтарын айтып кетіпті. Бұл үлкен ерлік. Сондықтан да, мен Жолдығали Бақытұлының бұл кітабын ерен ерліктің жемісі деп бағалаймын.

	Иә, таңғы шық десе, таңғы шықтай мөп-мөлдір де кәусардай тап-таза тұнық ойы өріліп тұрған бұл кітап қай жерде де кітап сүйер оқырман жұртшылықтың сенімді серігіне айналып, кітап сөрелерінен лайықты өз орнын алары кәміл. өйткені, тұшынып оқитын көпшілік үшін бұл кітаптың айтары өте мол, жан сарайыңды тазартатындай саф самалы аңқып тұрған ғажайып бақ тәрізді әсерлі болары анық. Ендеше, барша оқырман достар, жерлес ақын бауырымыз Жолдығали Бақытұлының «Таңғы шық» атты асыл мұрасын терең жүрек түкпіріне сіңіріп оқуға асығайық.

	Соңғы айтарым, осы кітаптың жарық көруіне өзінің перзенттік парызы санап, зор жауапкершілікпен жұмыстанған жас журналист, Қазақстанның КТК телеарнасыныњ жүргізушісі Жанат БақытЖолдығалиқызы қызымыздың еңбегіне де өте-мөте ризашылымды білдіремін. «Ат тұяғын тай басар» дегендей Жолдығалидай қаламы жүйрік ақын, қанатты журналистің ізін жалғастырар «тұяғы» қалған екен. Қадамың құтты болсын, айналайын! Қаламың қарымды, ойың алғыр, мерейің әрдайым да биікте болғай, жарығым!

	Атырау қаласы

	2013 жылғы желтоқсан





«ӘУЕНДІ ҚЫЗ»




	Әркім де өз туған жерін ерекше сүйіп, аса қадірлеп, қастерлейтіні сөзсіз ғой. Соның ішінде біз үшін Атыраудың орны мүлдем бөлекше. Оның да өзіндік бір себептері бар.

	Әдетте біз өз туған мекенімізді осы өңірде туып өсіп, есімдері бүкіл дүйім дүниеге ежелден мәшһүр болып, атағы кеңге жайылған ғұлама адамдарымыз арқылы мақтан етеміз емес пе? Ал, ондайлар бізде аз емес. Тек өнер иелерінің өздерін ғана айтсақ та, әрісі Ықылас пен Құрманғазы, Дина мен Есбай, Шамғон мен Cейілхан және Тоқсанбайларды былай қойғанда берісі өз өнерлерімен талайды таңдай қақтырған, орындаушылық шеберлігімен күллі әлемге танылған Ырыспай мен Әзидолла және Қаршыға сынды асыл дарындар біздің Атырауымыздың есімдері еш уақытта да өшпейтін де, өлмейтін де саңылақ дүлдүлдері екенін айтсақ болмай ма? Ал, бүгінде солардың жолдарын қуып, жаңбырдан кейінгі жауқазындай болып қаулап өсіп келе жатқан қазіргі хас таланттарымыз қаншама. Ал, солардың бәрі де ең алдымен осы өзіміздің Атырауымызға қарыздар. Олар жыл сайын өзіміздің Атырауымыздан, оның жоғары оқу орындары мен мектептерінен ондап, жүздеп білім алып, қанаттанып ұшып жатыр, ұшып жатыр. Оларды әрдайым да өз жүректерінің жылуын құйып, сегіз қырлы, бір сырлы етіп тәрбиелеп, кең әлемге асқақтата әуелетіп отырған қарапайым тәрбиеші ұстаздарымыздың еңбегі де ұшан-теңіз екенін ұмытуға бола ма? Біз бүгінгі әңгімелегелі отырған кейіпкеріміз де сондай өз шәкірттерінің алдында әрдайым да сүйіспеншілікке бөленіп, жас та болса өз ұжымында беделді де алдыңғы қатарлы алғыр ұстаздардың қатарында аталып жүрген республикаға белгілі «ДинаНұрпейісова атындағы халықтық музыка академиясы» Атырау музыка колледжі директорының алты жылдан бергі оқу ісі жөніндегі орынбасары міндетін мінсіз атқарып келе жатқан Нығыметова Ардақ Сүндетқалиқызы туралы еді.

	Міне, Атырауымыздың бірден бір ұлы өнер ордасы болып табылатын Махамбет Өтемісұлы атындағы облыстық драма театрының кең залы. Залдың төрінде иін тіресе лық толған өнерсүйгіш халық жоғарыда аталған колледж ұжымының бір жылғы есептікконцертін тамашалауда. Бірінен кейін бірі құлақтың құрышын қандырған әсем әнімен, бойды билеген күмбірлеген күміс күйімен сілтідей тұнған зал толы тыңдармандарды бейне бір елітіп, «сыйқырлап» алғандай болып сезіледі. Бұрын біз ұлы сазгер ағамыз Нұрғиса Тілендиевтің «Аққу» күйін талай рет домбырада ғана тыңдап көрген едік. Ал, бүгін бұл күй колледждің талантты өнерпазы Қараменованың жетіген аспабында құйқылжыды. Одан кейінгі домбырашылар мен қобызшылардың ансамблдері де баршаның алпыс екі тамырын бірдей иітті. Тамылжыта орындалған Сыдық Мұхамеджановтың «Шаттық Отаны», күй атасы Құрманғазы бабамыздың «Сары Арқасы» мен «Серпер» күйлері және Елбасының туған өлкесін әнге қосқан «Үш Қоңыр» әндері де өлкемізде сандаған саңлақ өнерпаздардың тағы бір жаңа буыны қаулай өсіп келе жатқанын дәлелдегендей болды. Олардың жүректеріне өз бойларындағы бар қасиетті, өнерлері мен біліктерін сарқа құйып, мәпелей тәрбиелеп жатқан аталмыш колледж ұжымының еңбегіне тағы да бір рет тәнті болған едік. Бұл істе осынау колледж ұжымын сүттей ұйытып, шебер басқарып отырған Гүлнәр Манапқызы Садуахасова мен оның қағылез көмекшісі, оқу ісі жөніндегі орынбасары Нығыметова Ардақ Сүндетқалиқызының да сіңірген еңбектері өте-мөте ұшан-теңіз екенін елемеске болмас еді.

	Ардақ демекші, ол көп балалы жанұяда өскен, жастайынан саз өнеріне,әсем әуенге ғашық болған, ата-анасына көп үміт күттірген талабы таудай, сүйікті қыздарының бірі еді. Асыл да ардақты ата-ана Сүндетқали мен Қанымқыздың жанұясындағы көздің ағы мен қарасындай он бір ұлы мен қызының ортаншысы еді ол. Айдай ажарынан күн сәулесі шашылып тұрғандай болып көрінетін, жүрген жүрісінің өзінен әдемі бір әуен сезіліп тұратын осы бір қағылез қызының болашағын абзал анасы оның жас шағынан-ақ анық болжап, сезгендей еді. Жаңылмапты да.

	Қазақ «балалы үй - базар» деп тегін айтпаған ғой әуелде. Ежелден Атырау қаласының Балықшы ауданы аймағында тұратын осы бір шағын ғана отбасының әрбір күні ылғи да кәдімгі бір шат-шадыман, мерекедегідей болып, шаттықпен өтіп жататын. Кейде үйдің іші азан-қазан, у да шу болып, әр бала өз шаруасымен айналысып - бірі ойнап, бірі ән салып, бірі күнделікті сабағын оқып, ал енді бірі домбырасында ойнап, үнемі де ырду-дырду болып жатушы еді. Шаңырақтағы үйелмендей-сүйелмендей он бір баланың тек үшеуі ғана ұл, ал қалғандары қыз балалар болғандықтан ба, әлде ата-ананың нәзік мейірімімен сабақталатын шегедей қалыптасқан қатаң тәрбиенің жемісі ме, әйтеуір балалардың бәрі де мектепте тек жақсы жақтарымен ғана көрініп, бәрі де жұпарын шашқан құба талдай майысып, мәуелеп өсті. Бәрі де мектептің ең алдыңғы қатарлы оқушыларының қатарында болды. Солардың ішінде ерекше биязысы да, әдептісі де осы бір сұңғақ бойлы әдемі қыз Ардақтың орны мүлдем бөлек-тін. Абай атындағы орта мектебінде оқытқан ұстаз ағай-апайлары да, онымен сыныптас болып, бірге оқыған құрбы-құрдас, достары да оны әрдайым да жақсы көріп, сыйлап, санасып жүретін. Әсіресе, оның кіп-кішкене кезінен-ақ не нәрсеге де өте тиянақты да аса қабілетті екенін таныған бастауыш сыныптағы ұстаз апайлары Гүлшара Мыңбайқызы мен орыс тілі мұғалімі Галина Қасымовна «осы біздің Ардақтан өскенде керемет пианист шығады» деп ұдайы да мақтан етуден ешбір жалықпайды екен.

	Ардақ шынымен де бұл үмітті ойдағыдай ақтап шықты. Ол мектептен соң 1986 жылы Мәкәлім Қойшыбаев атындағы балалар саз мектебін және Атырау саз училищесінің фортепиано бөлімін Нина Самойловна Ратницкаяның ұстаздық етуімен үздік аяқтады. Кейін Ардақ өз білімін Атырау мемлекеттік университетінің педагогика және өнер факультетінде одан әрі жалғастырып, өзінің саз пәнінің мұғалімі деген мамандығын тағы да жетілдіре түсті, сонымен қатар университеттің магистратурасын да үздік аяқтап, ағылшын тілін де жетік меңгерген білікті магистр атанды.

	Колледжде Ардақпен бірге оқыған топ ол кезде аса ұйымшыл да мейлінше белсенді болатын. Әр уақытта да діттеген жерден табылып, тек курстың ғана емес, бүкіл колледждің де мерейін өсіріп жүретін екі Виктория - Слотина мен Швабауэрді, екі Оксана - Полевик пен Братанованы, Абдолова Елена мен Бекмамағамбетова Гүлнәрді және Шакурова Светаны Ардақ әлі күнге дейін де есінен ешбір шығарған емес. Оларды кеңестік идеологияның ықпалымен сол кезде «Лениндік топ» деп те атапты. Ерекше белсенділігі мен оқудағы аса үздік жетістіктері үшін олардың тобын он күндік демалысқа Балтық жағалауына да жіберген екен. Сол кезден бері Ардақпен өмірі жұбы жазылып көрмеген ең жақын достары Гүлнәр Әжікенова мен Виктория Шмелева бұл күнде де онымен бір ұжымда ұдайы бірге қоян қолтық жұмыс істеп, жас та болса аса алғыр да білікті басшы атанған Гүлнәр Манапқызы Садуахасованың басшылығымен «Дина Нұрпейісова атындағы халықтық музыка академиясы» Атырау музыка колледжінің абыройын ұдайы бірге көтерісіп келеді.

	Сырттай қараған адамға жалпы Ардақ үнемі де бір «жолы болғыш қыз» тәрізді болып көрінетін. Ал, шынында бұл жетістіктер тап таза оның ерекше еңбекқорлығы мен шынайы ұйымдастыру қабілетінің жемісті нәтижелері еді. Оның 2006 жылдардағы сынып жетекшілерінің колледжішілік сайысында бірінші орынға ие болуы да, жыл қорытындысымен «Жыл сынып жетекшісі-2006» атағына ие болуы да біздің осы пікірімізді толығымен дәлелдейді десе де болғандай.

	Ардақ өзінің Дина Нұрпейісова атындағы тамаша, бірлігі жарасқан қасиетті ұжымға тап болуын тағдырдың оған берген ерекше бір сыйы, тіпті зор бағы деп те санайды. Мұндағы колледж директоры Гүлнәр Манапқызы сияқты дарынды басшымен бірге жұмыс істеу кім-кімге де өте жеңіл, және ешкімге де кездесе бермейтін үлкен бақыт деуге де болатын. Гүлнәр де Ардақ тәрізді талантты көмекшісіне әрдайым да зор сенім артады. Және екеулеп жүріп, Атыраудың осы бір үлкен өнер ордасын жыл сайын үнемі де биіктен биікке көтерумен келеді.

	«Ардақтың қолы бос болып жүретін мезгілін өмірі бір көре алмайсың» дейді ол туралы оның қызметтес достары. Шынында да солай. Ол бірде конференция әзірлеп жатса, бірде колледждің әдіскері ретінде студенттер байқауын ұйымдастырып жүреді. Бірде баяндамалар дайындап, бірде дөңгелек үстел өткізіп жатады. Оның қатысуымен колледж тарихына арналған «Өнер ордасы» атты танымдық маңызы зор кітап та жарық көргенін көпшілік жұрт біле де бермейді. Ол 2008 жылы «Кәсіби музыкалық білім және орындаушылық өнердің дәстүр сабақтастығы»деп аталатын және 2011 жылы күйші сазгер ана Дина Нұрпейісованың туғанына 150 жыл толуына орай арналып дайындалған «Күй тілі - ана тілі, рух тілі» атты республикалық ғылыми-тәжірибелік конференцияларының да бірден бір белсенді ұйымдастырушысы болды. Ал, 2013 жылы Халел Досмұхамедұлы атындағы университетінде «Педагогика және психология» мамандығы бойынша магистратураны үздік аяқтап «Педагогика ғылымдарының магистрі» академиялық дәрежесіне ие болып, «Оқушылардың креативтілігін инновациялық білім аймағында қалыптастыру шарттары» деген магистрлік диссертациясын да үздік қорғап шықты.

	Өмірі бірдеңемен ұдайы шұғылданып, айналысып жүрмесе ешбір көңілі көншімейтін Ардақ әдістемелік және шығармашылық, ізденушілік жұмыстарын еш уақытта да тоқтатып көрген емес. Ол колледждің фортепиано-оркестр бөлімінің оқытушысы О.В.Поплевинамен бірлесе отырып мемлекеттік тілдегі «Кішкентай пианистің алғашқы қадамдары» атты 1-2 сынып оқушыларына арналған жаңа оқу құралын да жасақтап, қазірде оның компьютерлік терілімін аяқтау үстінде. Сондай-ақ, ол колледж тарихына арналған көлемді «Өнер ордасы», «Өнер ордасына - 55 жыл» атты кітаптар авторларының да бірі. Ардақ Сүндетқалиқызы халықаралық, республикалық, облыстық ғылыми-тәжірибелік конференциялар жинақтарына да бірнеше мақалаларын жариялаған белсенді автор. Оны барлық әріптестері де колледждегі бүгінгі заман талабына сай жаңа педагогикалық технологиялар мен әдістерді мейлінше терең де жетік меңгерген білікті маман деп орынды мақтаныш етеді.

	Ардақтың алдынан дәріс алып шыққан талай ондаған шәкірттері де бұл күнде еліміздің шар тарабында лайықты еңбек етіп жүр. Әсіресе, өзі мақтан ететін, балалар саз мектебінде өзінен тәлім алған Ұлжан Боранова мен Ақтолқын Досқабыловалар кейін колледжде де оқуларын одан әрі жалғастырды. Олар да колледжді фортепиано мамандығы бойынша бітіріп шықты. Ұлжан қазірде Мәкәлім Қойшыбаев атындағы балалар саз мектебінде мұғалім болса, Ақтолқын Оңтүстік астанамыздағы Құрманғазы атындағы Қазақ Ұлттық консерваториясында оқуын одан әрі жалғастыруда. Ұстаз еңбегінің жануы деп, міне осындайларды айтса керек.

	Сол сияқты, колледжді ойдағыдай аяқтап, кезінде әр түрлі сайыстарда жеңімпаз болып, лауреаттар атанған Ақтаев Бауыржан, Долдашев Болат, Елешев Аманжол, Нұрмұханова Нұргүл және Жұпанова Айданалар да бұл күнде Алматыдағы консерваторияны ойдағыдай бітіріп келген. Олар қазірде өздері тәмәмдаған колледжге қайтып келіп, мұғалімдік жолдарын бастауда.

	Ардақ, сонымен бірге сүттей ұйыған бақытты жанұяның да сүйікті Бәйтерегі, асыл Анасы. Оның аналық ыстық мейірімі мен кең құшағында тәрбиеленіп өсіп келе жатқан бауыр еті балапандары - Арманы мен Данияры оның бүгінгі бүкіл өмірінің мәні де қуанышы да. Арманы да, онмен жарасып көңілдерін қосқан сүйікті келіні Әлиясы да бұл күнде жоғары оқу орындарын ойдағыдай тәмәмдап, өмірдегі өз орындарын тапқан, жарастығы келіскен жас жанұя. Кезінде саз мектебінен дәріс алып, «саксафоншы бала» атанған Данияр да бұл күнде политехникалық колледжінің төртінші курсында оқып жатыр.

	Міне, талай жылдар бойы талай-талай тамаша тарлан таланттарды тәрбиелеп, оларды қарлығаштай қанаттарын қақтыра әуелете ұшырған, туған өлкеміздің, тіпті еліміздің де мерейін асқақтатып өсіріп жүрген ұландарға ұстаз бола жүріп, ал өздері үнемі де қалтарыста, көлеңкеде қала беретін еңбектері шексіз қарапайым ғана ұстаздардың бірі, жастық шағында жүрісінің өзінен «әдемі әуен құйылып тұрады» деп құрбылары ұдайы мақтан еткен Ардақ Сүндетқалиқызы Нығыметова жайындағы әңгімеміздің бір парағы, міне осындай еді.

	Атырау қаласы





АҚҚҰЛДЫҢ САЯБАҒЫ




	Аудан орталығындағы әкімдік ғимаратының қарсы алдында шамамен бір шақырымдай болатын жерде тұрған «Арман» мәдениет үйіне дейін созылып жатқан жасыл саябақтың көркі ерекше көз тартады. Қураған, немесе қисық біткен бұтақтарын көктем сайын кесіп, әдемілеп, әрдайым баптап күтіп отырғанның арқасында жапырағы жайқала түсіп, ерекшеәдемі болып сүйсінтіп тұрады. Айналасына көлеңкесін түсіріп тұрған жасыл ағаштар баяу соққан самал желмен ақырын ғана ырғалады. Ортасында адамдар жүретін асфальт жол, ал оның екі жағында көпшілік отырып демалатын бірнеше орындықтар қойылған. Біреулер сол орындықтарда жай ғана демалып отырса, ал енді біреулер мүлде бөтен дүниені ұмытып, әлде бір кітаптың қызығына түсіп кеткен бе дерсің. Жандарында сол көлеңкеде алаңсыз ойнап жүрген кішкентай балалар да көрінеді...

	Иә, мұндай жұмаққа бергісіз таңғажайып саялы жерлерді кез келген жерден көре де бермейсің. Ал, осынау тамаша көгарай саялы бақты кезінде өсіріп, өмірге келтірген кім екен? Біз бұл жайында әшейінде әдейі көңіл бөліп, ойлана бермейміз-ау...

	...Осыдан алпыс-жетпіс жылдай бұрын Атырау облысының ең қиыр шет аймақтарының бірі болып саналатын осынау Қызылқоға ауданының орталығы Миялы селосы ол кезде тым жадағай, үйлері әр жерде бір орналасқан, жағалай саман тастардан ғана салынған қарабайыр ауыл болатын. 1959 жылы ауданның орталығы осы арадан 100 шақырым жердегі Қарабау селосынан осында көшіріп әкелінгеніәлі күнге дейін көз алдымызда. Сол кездерде «Селомызды жасыл желекке бөлейік!» деген әр жерде бір қағып қойылған бірнеше тақталар тұрушы еді. Бірақ, жаппай тал егіп, көшеттер отырғызып, жұмыстанып жатқан адамдарды ол кезде көп көре қоймаушы едік.

	1970 жылдардың басында аудандық коммуналдық шаруашылық комбинатының бастығы болып бұрын «Қызыл ту» кеңшарында құрылыс шебері, ал одан соң аудандық Кеңес атқару комитетінде сәулетші болып қызмет жасаған Ұлы Отан соғысына қатысқан, бірнеше ордендер мен медалдардың иегері Аққұл Сарбөпиев дейтін азамат тағайындалған еді. Сол күндерден бастап село орталығын көгалдандыру жұмысына бірден жан біткендей болып, дамып сала берген.

	Ол кезде село жанындағы Ойыл өзені жыл сайын тасып, ауыл маңының өзі едәуір шабындық алқапқа айналатын-ды. Жасыратын не бар, селоның Жаға елді мекені мен Ойыл өзенінің арасы ортасына түсіп кеткен не бір ірі малдардың өзі де көрінбей кететіндей шөбі өте шүйгін, әрі қалың жайқалып, тым биік болып өсуші еді ғой. Аққұл ағамыз ауыл іргесіндегі осынау тегін жатқан кәусарлы қайнарды бірден пайдалы іске асыруды ойға алған екен. Аудандық атқару комитетінің сол кездегі төрағасы Аташ Досалиев ағамен ақылдаса келіп, атқару комитетінің ресми құптауына ие болған ол өзі ойға алған игілікті ісін дереу қолға алды. Сөйтіп, аудандық тұтынушылар қоғамы мен орталық алаңға дейінгі аралыққа және «Арман» мәдениет үйіне дейінгі аралықтағы кең көшелердің айналасын қоршатып, үш шақырымдай қашықтықтағы Ойыл өзенінің бір иініне су сорып айдайтын мотор қойдыртып, село орталығына су құбырын тартты. Ол күн сайын ағаштар отырғызылған саябақтарды молынан суландырып тұратын болды.

	Осылайша қолға алынған игілікті іс өз нәтижесін де бере бастаған еді. Көп ұзамай-ақ бір-ер жылдың ішінде селоның көшелері әп-әсем жасыл желекке бөленіп, көз тартып шыға келді. Мұндай жақсы бастама ауыл азаматтарын да бей-жай қалдырмады. Әр көшеде, әр тұрғын үйдің жанында да әдемі жасыл талдар бой көтере бастап, ауыл бейнесін мүлде түбірінен өзгертіп жіберді. Көгілдір сая жай енді аудандық аурухананың маңына да аяқ басты. Сол кездегі аудандық орталық аурухананың бас дәрігері Бақыт Көбенов те Аққұл ағаның ақыл-кеңесімен аурухананың жанынан шағын жасыл бақ орнатуға қол жеткізе алды.Біз әншейінде адамдарды жай кейпіне қарап тани бермейміз ғой. Аққұл ағамыз да өте қарапайым, өз ісінің сұңғыла шебер маманы болатын. Ол қай жерде қандай қызмет істесе де өз ісінің білікті шебері ретінде танылып, өзін қоршаған адамдардың әрдайым да орынды сый-құрметіне бөленіп жүретін.

	Аққұл аға оңы мен солын жаңа ғана тани бастаған әлі балауса он тоғыз жасында фащистік Германия бастаған Ұлы Отан соғысының топалаңына тап болған-ды. Соғыс басталған 1941 жылдан бастап 1945 жылғы Жеңіс күніне жеткенге дейін ол 200-ші атқыштар дивизиясының құрамында, 642-шы атқыштар полкында, 650-ші артиллерия полкында, Қызыл Тулы Идрис полкында және 375-ші атқыштар полктарының құрамаларында жанқиярлықпен соғысып, Отан соғысы орденінің үш бірдей дәрежесімен және көптеген медалдармен марапатталған-ды.

	Ақаң сөйлеп кетсе, сөзге мейлінше шежіре, ескі әңгіме-хикаяларды өте көп білетін терең зерделі адам болатын. Ақаңның сондай сан тараулы жайлардан сыр шертетін неше түрлі қызықты әңгімелері әдетте кім кіммен де жараса кететін-ді. Ол әр кезеңдегі әр түрлі жағдайлардан суыртпақтап, сыр шерте отырып, жанында отырған тыңдаушысының сусынын одан әрі де мейлінше қандыра түсейінші дегендей ынтықтырып отыратын.

	Аққұл аға осылайша 1988 жылы құрметті зейнет демалысына шыққанға дейін ауданның әр түрлі саласында жауапты қызметтерде еңбек етті. Зейнет демалысына шыққаннан кейін де ол өзінен ақыл-кеңес сұраған інілерінен өз білгендерін аяп қалған жоқ.

	Кейде ол кәусардай саф таза ауамен тыныстап, демалу үшін осынау өзі орнатқан жасыл сая бақтың ішіне келіп біраз уақыт отыратын-ды. Қасына келген ауылдас іні-замандастарына әңгімесін шертіп, село мен ауданның одан әрі де өркен жайып, дамуы жайынан хабардар болуға тырысатын.

	Содан бері ауыл бейнесі күн санап емес, тіпті сағат санап өзгере түскендей тамаша кейіпке ие болды. Ауданның жаңа басшылары да күн сайын жаңа көрікке ие болып келе жатқан аудан орталығының сәні мен салтанатын одан әрі де жетілдіре беруге олар да мейлінше молынан үлес қосуға жұмыстанып бақты. Аудандық әкімдік ғимаратының жанынан дәл Астана қаласындағыдай өзінше шағын мұнараны бой көтертті. Село ішінің басты-басты көшелерінде түгелге жақын асфальт жолдар салынды. Түн сайын село іші қызылды-жасылды электр шамдарымен жасанып, безеніп тұратын болды. Мұның өзі селоның қалалардан бір де кем емес көрікке ие бола бастағанының куәсіндей іспетті еді ...

	... Міне, сол бір кішкентайымнан өзім туып өскен осынау туған ауылыма мен тағы да келдім. Алыстан менмұндалап, сағынып келе жатқан біздерді бұрынғыдай ақ шаңқан үйлерінің күнқақты жадағай шатырларымен емес, жайқалып тұрған әп-әсем жасыл орманымен қарсы алатын туған Миялымның әдемі көшелеріне сағына да сүйсіне еніп, айналама көзім тоймай, жанарларымды суарып қарай бергім келеді.

	Міне, енді жапырағы жайқалып, айналасына саялы көлеңкесін түсіріптұрған, баяу соққан самал желмен ақырын ғана ырғала түскен жасыл ағаштардың ішіндегі жолмен жүріп келемін. Жолдың екі жағында көпшілік отырып демалатын бірнеше орындықтарда біреулер жай ғана демалып отыр, ал енді біреулер бөтен дүниені ұмытып, әлде бір кітаптың қызығына түсіп кеткендей. Жандарында алаңсыз ойынға берілген кішкентай балалар жүгіріп жүр.

	Иә, мұндай жұмаққа бергісіз таңғажайып саялы жерді кез келген жерден көре де бермейсің. Ал, мен осы сая баққа келген сайын марқұм Аққұл Сарбөпиев ағаны жиі есіме аламын. Ол кісінің осы бақтың ортасымен тартқан су құбырының орны да әр жерден байқалып қалатындай болып көрінеді маған. Құлағымды сәл түріп тыңдай қалсам, баяу желмен ырғалған жасыл жапырақтардың сыбдыры көз алдыма сол Аққұл ағаның өз дауысын есіттіргендей ғажайып әсерге бөлейді. Сонда маған «бұл сая бақ Аққұл ағаның атын иемденуге сұранып тұрғандай екен-ау» деген бір ой сап ете қалғандай болады.

	Иә, шынында да солай екен-ау, деп ойланып қаламын мен де.





ЕГІЗ ӘЛЕМ


	(Оразбек Бодықовтың «Қанжар мен домбыра» атты қойылымын көргеннен кейінгі ой)



	... Тастай қараңғылық билеген тылсым да тыныш әлем. Жүрегіңді кескілеп, әуелі жай, содан соң бірден бірге күшейе түсіп, әлде бір шерлі күй тербеледі. Күй сарынына қарап босқан халық, қан жылаған қаралы қалың ел суреті көзге елестейтін тәрізді. Безілдеген домбыра дабылы бейне бір тереңнен толғанған қасіретті ананың зарлы запыранын ақтарған азалы үніндей ...

	Қай заман, мына заман, нала заман,

	Пендесін Тәњірі өзі алалаған.

	Бірі қызыл, бірі ақ боп, ел айрылып,

	Ата жұрттан ауған көп азалы адам !..

	Өксік араласып, күңірене күмбірлеген шерлі ырғақ алпыс екі тамырыңды бірте-бірте керней шымырлатып, тұла бойыңды тітірете түседі. Ауыр сезім жүрегіңді езгілеп, тамағыңа тастай бір түйіншек кептелгендей күй кешесің. Көз алдыңа мүлдем ұмыт болған алыста қалған бір қасіретті жайды қайта жаңғыртып, бүкіл қаныңды шапшыта безілдеген бұл сарын - «Ел айрылған» күйі. Бұл Атыраудың белгілі дәулескер күйшісі Рыспай Ғабдиевтің орындауындағы таспа болса керек, тегі. Мұндай өрен шеберлікпен орындалған адуынды аласапыран ырғақты бұлайша нөсердей төгіп өтетін басқа пенде бұл дүниеде табыла қоймас, сірә. Нағыз саңлақ дәулескер күйшінің ешкімге ұқсамайтын, ешкіммен еш салыстыруға да келмейтін өз екпіні, өз қолтаңбасы осындай-ақ болар. Кәсіпқой орындаушылық шеберлікпен ойналған күйдің мына спектакльмен қалайша тамаша қиюласып, ерекше үндесе кеткеніне еріксіз риза боласың.

	Әлдеқашан ұмыт болуға айналған сонау бір қилы заманның айна-қатесіз суреттері көз алдымыздан тізбектеліп өтіп жатыр. Жер бетіндегі бүкіл адамзат баласын бірін бай, бірін жарлы етіп, бірін үстем, екіншісін жалшы етіп бөлген әділетсіз заман-ай десейші. Алайда, пенде баласын бұлайша бөлмеген, тек жүректі ғана билейтін бұл дүниедегі ең бір сұлу, ең бір ардақты да қасиетті сезім - махаббатқа теңдесетін не бар?! Байдың ерке сұлу сылқымы Айша (рөлде ойнаушы аудандық мәдениет бөлімінің инспекторы Айдарбаева Жанар Көптілеуқызы) мен кедей баласы Ораздың (орындаушы «Арман» мәдениет үйінің ұйымдастырушысы, спектакльдің көркемдік жетекшісі Жұмалиев Сағат Мұқанұлы) арасын нәзік жіппен шырмап, жақындастырѓан да, міне, сол бір асыл сезім екен.

	Бірақ, бұл фәнидегі Тағдыр шіркін кейде тым қатал да сұрқия, аяр да алдамшы. Ол кейде барлық жақсылықты бір адамдарға ғана үйіп-төгіп бере салғанымен, екінші біреулерге сіңірі үзілген мыстаннан да бетер. Әйтпесе, сүттей жарық Ай астында, қараңғы мақпал түн қойнында талай рет тәтті сыр шертісіп, асыл армандарын бөліскен Ораз бен Айшаға сол тағдыр шіркіннің қырын қарайтындай не жазығы бар еді?! Бар күнәсі бұл жарық дүниедегі өзіне ғана тиесілі еншісіне ұмтылып, бейкүнә қастерлі махаббатының буына елтігені ме?

	Олардың осынау ұлы сезімдеріне ту сырттан аяусыз пышақ сілтеп, өздерінің пасық қылмыстарын шебер бүркемелей отырып, «тікен арасына ұя салған» байдың парықсыз сері мырзасы Асан (рөлде ойнаушы әрі спектакльді қойған режиссер Қаныбек Үмбетов) мен ұдайы сұрқиялыққа бейім тұратын, зұлымдықтың бейшара қолжаулығы болған, сонысымен де желөкпе жағымпаздың күйін кешкен Жақыптың («Арман» мәдениет үйінің «Тамаша-думан» ансамблінің жетекшісі Нұрқасымов Ғалымжан Ізниұлы) тағдырларын да ешкімнің басына бермесін...

	Сағат көзін ашқаннан байдың тепкісі мен жоқшылық сағын сындырып, тым бұйығы өскен жуас жігітті бейнелепті. Кейін өмір тауқыметі еріксіз пысытып, қатарынан озып, жаңа дүние жолындағы күрескердің деңгейіне көтерілген типтік бейне бұл. Мұны ойнаушы да түсіне білген. Әрине, бірден көздің жауын алып, жанып тұрды дей алмаспыз. Бірақ, әуесқой өнерпаз үшін аз еңбек сіңірілмегені де байқалып тұр.

	Айдарбаева Жанар - Айшаның бейнесі біршама сенімді. Ауыл ішінде томаға-тұйық өскен биязы қыз баланың мұндай үлкен жүк арқалап тұрған жауапты рөлді өзінше түйсініп, кейіпкердің ішкі жан-дүниесіне ене білгені тым сүйсіндіреді. Киген киімі, келбет-бітімі сөз өрімдері мен жан тебіреністері - бәрі-бәрі де ауыл өнерпазы деңгейінен биік тұр.

	Қайран дүние-ай десейші! Жауқазын гүлін енді-енді ғана ашып, өмірдегі өз биігі мен асыл арманын енді ғана таптым ба дегенде қол созған үмітіне жете алмай, қайран тағдыр он екі де бір гүлі ашылмай жатып, қапыда үзілер ме?!

	Осы жерде аһ ұрған залдағы жұрттың өзекті өртеген өкінішті күрсіністері ап айқын-ақ естіліп қалды.

	Осы спектакльдегі тағдыры аяусыз тәлкекке түскен қапалы бейненің бірі - Асан да, сұм жалғанның өресіз ойыншығы - жарамсақ-жәдігөй, делдуана Жақып та көрермендерді, сөз жоқ, ойға жетелейді. Әсіресе, Жақып бейнесі Ғалымжанның ойнауында ашық та айқын, барынша бедерлі. Өмірдегі өз даңғылына шыға алмаған, өзі де адасып қоймай, өзгені де адасуға итермелеген осынау шірік, сұрқия зұлымға зығырың қайнайды-ақ. «Дәл осындай жымысқы, сілімтір-сілімтік залымдар бүгін де біздің арамызда да бар, олар барлық жерде де жүр. Ей, адамдар, солардан сақ болыңдар!» деп ескертіп отыр спектакль.

	Иә, мұндай зиянкес шаяндар адамзат арасында бұрын да болған, қазір де бар екені ешкімнен де жасырын емес. Сондай пасықтардың салдарынан ұлы баһадүр, атақты да айбынды сардар Рүстем де (Фирдаусидің «Шаһнамасындағы») қапыда жау қолына түсіп, мерт болыпты деседі. Сондай сілімтік пасықтардың опасыздығы зардабынан қазақ елінің алғашқы мәдени ордаларының бірі болған Ұлы Отырар қамалы да жермен-жексен етіліп, жер бетінен мүлдем жойып жіберіліпті ғой. Бойында ұлттық, отаншылдық сезімі бой көтермеген, алпыс екі тамырында ата-бабасының қасиетті қаны шапшып, атойлап ойнамаған, намыстан мүлде жұрдай кейбір пысықайлардың туған топырағын тәрк етіп, шет ел асып, ойсыз талтаңдап жүргендерін көргенде еріксіз осындай көңілсіз ойларға түседі екенсің.

	Спектакльдегі осындай аса күрделі де жан-жақты қарама-қайшылықты күнәкәр бейнені Ғалымжанның асқан шеберлікпен кәсіпқой әртіс деңгейінде сомдай алғанына еріксіз риза бола отырып, әлгідей кейіпкерлердің іс-әрекетінен жиренесің.

	Нәрлі де нулы, қасиетті де құнарлы топырақ қашан да бедерлі, берекелі. Нулы, сулы жерде жұпар иісті гүл өседі. Бесігінен өнерпаз жанұяда қазақтың қара домбырасының қоңыр үнімен сусындап өскен Халел Досмұхамедұлы атындағы орта мектебінің VІІІ-ші сынып оқушысы он үш жастағы Жұмалиев Нұрбол Сағатұлы ойнаған ойын баласы Жақанды көргенде осындай ойға келесің. «Алдағы жұлдызың одан әрі де жарқырай түссін! Өнерің өрістеп, бағың жансыншы!» деген ізгі тілек кµкейіңде тұрады.

	«Ел іші - өнер кеніші» деген осы. Біз асылдарды, жезтаңдайлар мен күміс көмейлерді үлкен қалалар мен алыс астаналардан бекер іздейміз-ау, осы. Ал, олар өз жанымызда да толып жүр. Солардың бірі әнші қыз Сәлиманы ойнаған Миялы «Достық» кинотеатрының әншісі Мәулекенова Гүлдана. Оған қосылып шырқаған жастар әні де ерекше әсерлі еді.

	Оразбек Бодықовтың «Қанжар мен домбыра» деп аталатын осы бір үш актіден ғана тұратын шағын қойылымын сахнаға шығарған «Арман» мәдениет үйінің өнері бізді осындай жылы әсерге бөледі. Ал, біз оны көпшілік қауыммен, қалың оқырмандармен бөліскенді жөн көрдік. Егер, көңіл бөлінсе, шынайы қамқорлық аяласа, қалың қау арасынан да жұпар иісті жауқазын гүлдер өсіп, гүлдей алатынын дана өмір тағы да дәлелдеп беріп еді.

	Миялы селосы





ІІІ бөлім




	СУРЕТТЕР СЫР ШЕРТКЕНДЕ



	Біз жараттық мынау ғажап ғасырды,

Тарихы оның біздерменен ашылды.

	Біздің мына қолтаңбамыз басулы,

	Құрметтеңдер, жиырмасыншы ғасырды!

	Мұқағали





ІV бөлім




	«КӨККЕ БОЙЫ ӨРЛЕГЕН КӨК ШАТЫРЛЫ МЕКТЕБІМ!»



	Самалы бол, Отанның салқындаған,

	Сандуғаш бол, сайратсын алтын далаң.

	Семсері бол, Отанның қынабында,

	Сертке ұстаса, селт етпей жалтылдаған.

	Мұқағали





БАЛА ТӘРБИЕСІ - БОЛАШАҚТЫҢ КЕПІЛІ




	Егер біз бүгінгі өзімізді қоршаған алып қоғам мен онда өмір сүріп отырған бүкіл адамзат баласының тағдыры жайлы терең ойланатын болсақ, бұл істе ең алдымен қай уақытта да жас ұрпақ тәрбиесі ең басты, маңызды орында болғанын, қазір де солай болып отырғанын және алға қарай да солай бола беруге тиіс екенін ұғуға тиіспііз.

	Біздің бүгінгі жоғары дамыған кезімізге дейінгі сонау ықылым заманнан бері қаншама адамдардың ұрпағы ауысты. Қаншама түрлі ұлы оқиғалар мен қоғамның аумалы-төкпелі жағдайлары мен ұлан ғайыр өзгерістері болды. Солардың бәрінен де адамдардың өмірі мен қилы тағдырларын еш уақытта да бөліп қарай алмаймыз. Өйткені, адам сол қоғамның ең басты бөлігі, басты байлығы және оның ең басты қозғаушы күші де болып табылады. Яғни, қоғамды жасайтын да, өзгертетін де, оны гүлдендіріп, көркейтетін де, немесе әдейі біліп, немесе білмей құртып жіберетін де сол - АДАМныњ өзі!

	Сонау баяғы, тым ерте кездерде жер бетінде адам баласы әлі де әбден жетіле қоймаған «балалық» жабайы дәуірі кезінде де тәрбиенің болғаны күмәнсіз. Өз ұрпағының сол кездегі қатыгез кезеңнің аса қиын да қилы соқпақтарынан аман-есен өтіп отыруын қамтамасыз етуі үшін сол жабайыадамдар да өз ұрпағын өмір сүруге, ал өмір сүруі үшін өз тамақтарын қалай тауып, өсіп-өркендеуіне болатынын үйретті. Мүмкін, ол кезде қазіргідей терең идеология, жан-жақты білім мен сан қырлы, алуан салалы ғылым, тіпті қарапайым пайым мен таным түсінік те болмаған шығар, бәлкім. Бірақ, сол кезде соныњ өзі де үлкен тәрбие еді. Мыңдаған, тіпті миллиондаған жылдар бойы бүгінге дейінгі бүкіл білім мен ғылымды адамға өмірдің өзі үйретті, өзі оқытып, жетілдірді.

	Соның арқасында бұл күнде бізде бәрі де бар. Сан салалы ғылымның кілті де, қоғамды дамытудыңперспективалық жолдары да біздің өз қолымызда. Алайда, оған ұдайы да барынша жете мән беріп, терең маңызын түсініп қарамасақ, ісіміздің әр уақытта да шала бола берері хақ.

	Әрине, БАЛА ең алдымен өз ата-анасының бауырында, өз отбасының аясында жетілетіні белгілі. Әлі өмір туралы өз түсінігі ешбір қалыптасып та болмаған жас өскін бүлдіршін өзін қоршаған ӘЛЕМГЕ, әуелі өз ата-анасының көзімен, солардыңіс-әрекетіне қарай қабылдап, бағалайтыны ақиқат. Қазақта ежелден келе жатқан «ұяда не көрсе, ұшқанда соны ілер» деген ұлағатты нақыл содан қалған болар деп ойлаймын. Демек, алғашқы бала тәрбиесінде ата-ананың атқаратын рөлі әр уақытта да аса мањызды болып келді және солай болып қала да береді. Мұны ешкім де жоққа шығара алмайды.

	Жаңа қалыптаса бастаған жас өскін ұрпақ үшін ең алдымен ата-ананың өзі ең басты ҮЛГІ болуға тиіс. Әрине, әке мен ана баланы тәрбиелеймін деп, күн сайын оларға «дәріс оқып» отырмайтыны да ақиқат. Олар балаларын ең алдымен өздерінің үй ішіндегі күн сайынғы жай мінез-қылықтарымен, қарапайым іс-әрекетімен және ұлағатты сөздерімен тәрбиелейді. Жаманнан жирендіреді, жақсылыққа қарай ұмтылдырады. Оларға бірде қатты, бірде тәтті ақылын айта отырып, ақыры түбінде оларды ыстық-суыққа төзімді, барынша шыныққан, ақыл-парасаты толысқан, өз Отаны мен туған елін жан-тәнімен сүйетін және оны әрдайым да қорғауға әзір тұратын өнегелі, нағыз азаматтар болып қалыптасып, жетілулеріне көмектеседі.

	Ата-аналар сонымен қатар, өздерін үйде қалай ұстайды, бір бірімен қалай сөйлесіп, қалай сыйласады, әрбір жанұядағы жылдар бойғы қалыптасқан мұнтаздай мөлдір тазалық пен тәртіп, дәстүр мен ата-баба аманаттарына деген қалтқысыз адалдық, ата-бабаның дәстүрі мен атақ-абыройына ешбір кір келтірмеуі, әке есіміне ешбір дақ түсірмеуі - осының бәрі де тәрбиенің ең басты кілті, даңғыл жолы деуге болады.

	Ата-ананың әрбір ІС-ҚИМЫЛЫ бала үшін ең үлкен ӨНЕГЕ. Олар әкесі мен анасының барлық өздеріне ұнаған ең жақсы қылықтарын, аса жағымды асыл қасиеттерін барынша үйреніп алуға, тіпті оны айнытпай қайталап, «көшіріп алуға» тырысады. Әрине, олар тек жақсыны ғана үйреніп қоймайды. Сонымен қатар, кейбір бірен-саран отбасында орын алатын жекелеген жиіренішті теріс қылықтар да бала өмірінде өз ізін қалдырмай қоймайтынын білгеніміз жөн. Ересектердің шылым шегуі мен спирттік ішімдіктерге деген орынсыз әуестігі және басқа да әрқалай әлсіздіктері бүгінгі ұрпақ үшін, сөз жоқ, теріс тәрбие. Қазіргі кездегі қоғамда орын алып отырған ішінәрә жастар арасында кездесіп қалатын есірткіге деген тәуелділік пен жеңілтек мінездер, кейбір ойсыз әрекеттер, міне осындай келеңсіздіктердің керексіз жемісі демеске бола ма? Біле білген адамға жастардың темекі мен спиртке деген құмарлығын есірткіге қарай бір бір қадамдап жақындай түсуі деп те бағалағанымыз жөн болар.

	Біз кейде күн сайынғы кинолардан басқа елдердегі қылаусыз тазалықты, көз сүйіндіретін ерекше таңғажайып сұлулықтарды көріп, жанымыз сүйініп, өте риза болатынымыз бар. Ал, өзіміз өз туған жерімізде, өзіміз өмір сүріп, бар байлығы мен береке-жылуын пайдаланып отырған туған қаламыздың, туған ауылымыздың көшелерінде, өзіміз тұратын үйлеріміздің жанында, немесе аялдамаларда қоқыс салатын жәшіктердің жанында тұрсақ та пайдаланып болған керексіз қалдықтарымызды еш ойланбастан аяғымыздың астына қарай қалай болса солай шашып тастай беруден еш ұялмайтынымызды қалай түсінуге болады. Тіпті, көшеде де, үйде де мәдениетті сөйлей білуге де жеткілікті мән бермейміз. Сөздеріміздің ішінде лайықсыз былапыт «тұздықтар» жиі кездеседі. Ал, мұны құлақтарына әбден сіңісті болып алғандықтан еріксіз үйреніп алған мектеп балаларының сол «тұздықтарды» көшеде өздерінше еркінше қайталап айтып жүргенін естісек те оған да жете мән бере бермейміз.

	Бала тәрбиесіне кейде қоғамдағы кейбір қиыншылықтардың да өз әсерлерін тигізбей қоймайтындығын көріп қалып жүрміз. Айталық, жұмыссыздық пен жағалай жайлаған қымбатшылықтың да жекелеген отбасыларына тигізетін кейбір жағымсыз әсерлері бар екен. Мәселен, некен-саяқ кірісі аз отбасыларында балалардың тым лайықсыз, олпы-солпы киініп жүруге дағдыланып, салдыр-салақтыққа салынуы тәрізді келеңсіз жағдайлар кездесіп қалып жататын болса, керісінше «не ішем, не кием» демейтін «бәрі де бар» бірқатар отбасыларында әсіре астамшылдықтың да орын алатынын байқау қиын емес. Мұның бәрі дебалаға сөзсіз әсер етеді. Ал, бұл ең алдымен ата-анаға да тікелей байланысты. Демек, әр ата-ананың өз балаларына тек өз қылығымен, киім киісі, жүріс-тұрысымен ғана әсер етіп қоймай, балаға ненің жақсы, ненің жаман екенін әрдайым да айта отырып, өз бастарымен де үлгі көрсетіп отырулары өте-мөте маңызды дер едім.

	Қай жанұяда да ӘКЕНІҢ орны өте бөлек. Өйткені, ол қандай болса да сол шағын «мемлекеттің» бірден бір басшысы. Ендеше, сол әр жанұядағы әкенің рөліне әр уақытта да ерекше мән берілуі керек. Өйткені, әкенің айтқан әрбір сөзі бала үшін аса қымбат және әр уақытта да ерекше мањызды.

	Жанұядағы мұндай жақсы өнегені қалыптастыруда ананың да атқаратын рөлі аз емес. Ол балаларының алдында отағасының жақсы қасиеттерін әрдайым да алға тартып отырса, ал әке анасының жақсылықтарын зорайтып көрсетіп, оны үнемі де балаға үлгі етіп отырса, бала үшін нағыз шынайы үлгі-өнеге дегеніміз, міне сол. Мәселен, «әкең солай айтты, әкең солай деді, әкеңнен сұра» деген сияқты қарапайым ғана сөздің өзі де қандай-қандай жайды да шешу үшін алдымен әкемен ақылдасып отырудың маңызды екенін балаға ұқтырып қоюдың бірден бір жолы. Мұны жай білу ғана емес, оны «тәрбиенің басты бір тармағы» деп түсіну әркімге де еш артықтық етпес еді. Сонымен бірге, әр ата-ана өздерінің бір-біріне деген шексіз мейірімі мен терең сыйластығы арқылы да өз балаларына бірегей қайталанбас өнеге бере алатынын айтқым келеді.

	Жалпы біздің қазақ дана ғой.

	«Әке - асқар тау,

	Ана - бауырындағы бұлақ,

	Бала - жағасындағы құрақ» - деген тамаша ұлағатты сөзді айтқан да сол бабамыз емес пе? Ата-бабамыз осы нақылымен-ақ көп жайды аңғартып тұр емес пе?

	Үлкен өкінішке орай, кейде балаларының көзінше кейбір ата-аналардың жиі-жиі керісіп, ұрсысып қалып жататынын да өмірден кездестіріп жүреміз. Ал, бұл балалар үшін өте ауыр зардапты жай. Керек десеңіз, мұның зардабы үлкен трагедиялық жағдай деуге де болады. Бұл бір жағынан отбасындағы әкенің беделін төмен түсіретін қасірет болса, екіншіден мұндай жанұялардағы балалардың белсенділігі тым төмен, томаға тұйық, бұйығы әрі жуас болуына да әкеліп соғуы тіпті де ғажап емес.

	Біз бұл күнде кейде «біздің балаларымыз кітап оқымайды» деп те ренжіп жатамыз. Ол орынды да. Алайда, сол кітаптарды осы күні біз өзіміз оқимыз ба екен. Шынын айтар болсақ, одан өзіміз де тым алыстап кеткендей тәріздіміз. Осы жерде айта кетейін, бұрынғы бір кездерде басшылық қызметке өсірілетін адамдарға қандай кітап оқығаны жөнінде сұрақ қою, немесе олардың кітапханамен байланысы қандай екенін сынайтын дәстүрдің де болғанын бастан кешірген едік. Қазір бұған ешкім де жете мән бере бермейтін секілді. Басты дәлел - бәрін де жастар интернеттен өздері-ақ тауып оқиды дейтін жеңіл түсінік орын теуіп алған. Меніңше, бұл үлкен қателік дер едім. Өйткені, кітап тек бүкіл білім мен ғылымның бастауы, оның таусылмас кені ғана емес, ол нағыз сындарлы тәрбиенің де басты құралы деп білуіміз керек. Барша жас ұрпақты адамгершілік жолға бастайтын да, оларға өз өмірлерін көркейте білуді үйрететін де, жамандықтардан жирентіп, жақсылықтарға ұмтылдыратын да сол КІТАП екенінде сөз жоқ. Ендеше, әр үйде кітапқа лайықты орын берілгені жөн болар еді. Сондай-ақ, жоғарыда айтып өткенімдей жоғары оқу орындарына түсуші әрбір жасөспірімнің, немесе қызметке орналасуды қалайтын «кадрдың» кітапқа деген көзқарасына да жете маңыз берген бұрынғы дәстүрді қайта өмірге әкелу қажет-ау деген ой келеді. Мен мемлекеттік мекеме басшыларының осы мањызды жайға әр уақытта да аса қатты мән беріп, көңіл аударғандарын қалаған болар едім.

	Мен өз әңгімемнің соңында бала тәрбиесінің негізі ең алдымен әр отбасында қаланатынын тағы да баса қайталап айта отырып, мына жайдың да мүлдем естен шығарылмағанын әдейі тоқталып айтып өткім келеді. Өйткені, ұрпақ тәрбиесін тек ата-анамен ғана, тіпті мектеппен де шектеп қою өте-мөте жеткіліксіз деп түсінемін. Ол бүкіл мемлекеттік деңгейде қоғаммен біртұтас болып қалыптастырылуы аса қажет секілді. Олай дейтінім, қазіргі кезде қоғам дамуының жыл сайын емес, тіпті күн сайын дерлік жеделдей зымырай түсіп отырғаны соншалықты, біз оған қалт-құлт етіп, әзер-әзер ғана ілесе алып келе жатқандай болып көрінеміз. Қазіргі ғылым мен техника орасан зор шапшаңдықпен жоғары өрлей түскен, күн сайын дерлік жаңа технологиялық жетістіктер алқымнан алған информатика заманы кезінде бізге ендігі жерде өмірге басқаша, ғылыми көзқараспен қарауға мәжбірлейді. Олардың бәрі де адамның мыйымен және қолымен жүзеге асырылып отырғанына да қарамастан оларға деген қарапайым біздің адами көзқарасымыз тым артта қалып қойғандай әсер береді. Біз қаншалықты өз балаларымызбен тәрбие жұмысын қаншама мақсатты жүргізгенімізбен де қоғамдағы кейбір келеңсіз кереғарлықтар оған үнемі де керісінше зиянды әсер беруін бір сәт те тоқтатар емес. Мәселен, интернеттегі не бір сайттар мен теледидарарқылы берілетін көптеген зиянды әсері көп көптеген жүгенсіз фильмдер біздің бала тәрбиесі жөніндегі ізгі ой-ниеттерімізге мүлдем кереғар, қарама-қайшы десем, тіпті де еш қателеспеймін. Кісі өлтірудің неше бір түрлі қитұрқы, аса өрескел де айуандық көріністерін егжей-тегжейлі көрсетіп, кейінгі ұрпақты тым қатыгездікке үйретіп отырған жайлар, немесе көптеген каналдардағы анайы фильмдер әлі күнге дейін ешкімді де жете толғандырмай, ойландырмай отырғаны бізге тым түсініксіз. Меніңше, бұған жоғары мемлекеттік деңгейде - тиісті Білім және Мәдениет тәрізді министрліктерінің деңгейінде әдейі көңіл бөлінгені жөн-ау деген ой келеді.

	Менің ойымша, жас ұрпаққа білім мен тәрбие беру бір бірінен мүлдем айырып қарауға болмайтын, еш ажырағысыз егіз ұғым дер едім. Ендеше, осынау қоғам үшін, болашақ үшін өте-мөте маңызды болып саналатын бұл іске қай қайсымыз да әрдайым да үлкен жауапкершілікпен қарап, тығыз бірлікпен жұмыс атқарсақ дегенді жете түсіне білгеніміз абзал дер едім.





«КӨККЕ БОЙЫ ӨРЛЕГЕН, КӨК ШАТЫРЛЫ МЕКТЕБІМ!»




	«Көкке бойы өрлеген,

	Көк шатырлы мектебім!

	Өткізіп ем сенде мен

	Өмірімнің көктемін!»

	Осылай деп атақты ақын өз жырын арнағанындай, кім өз өмірінің ең бір қайталанбас көктемін, балауса жастық шағын мектеп қабырғасында өткізбеді дейсің. Өз өміріміздің бақытты да аса алаңсыз шаттық пен қуанышқа толы ең бір таңғажайып тамаша күндерімізді біз де сол мектеп қабырғасында өткізген едік. Біз оқыған мектеп ол кезде Надежда Константиновна Крупская атындағы орта мектебі деп аталғанды. Біз құлын-тайдай тебісіп бірге өскен, бір жанұяның баласындай болыптәрбиеленген 29 ұл мен қыз болатынбыз. Ал, содан бері қаншама заман өтті!..

	«Өмір - ағып жатқан өзен» деген ежелден келе жатқан бір аталы сөз бар еді. Сол рас. Өйткені, жер бітіп, су аққалы бұл дүниеде қаншама ұланғайыр «төңкерістер» өтпеді? Тіпті, басқаны былай айтпағанның өзінде, тек біздің дәуіріміздің ішінде ғана біз қаншалықты күрделі өзгерістерді өз басымыздан өткермедік. Біздің балалық, балдәурен шағымыздың өзі де соғыстан кейінгі қалпына келтіруге байланысты болған аса ауыртпалықтарды белуардан бата жүріп кешкен ең бір қиын да аса сын кезеңмен тұспа-тұс келгенін кім ұмытты дейсің!? Күні кешегі балалардың мектепке жалаңаяқ барып, ал қыс кезінде үстеріне қой терісінен тігілген тері тон мен тері шалбар киіп, қыр арқасы қияннан арқасына киіз қап арқалаған күймен мектепке барған күндер біздің көз алдымызда әлі тұр.

	Бұл мектеп алғашында Климент Ефремович Ворошиловтың атында болды. Ал, кейін ол Лениннің серігі әрі жұбайы Надежда Константиновна Крупскаяның атына көшкен болатын. Сол кездерде бұл мектепті оның алғашқы директорлары Дөшкенов Жолдықайыр, Қалиева Жақұт, ал сәл кейінірек Ғимыран Бәшиев басқарса, мектеп директорының оқу ісі жөніндегі меңгерушілері Арықбай Қонаров, Сабыр Есқалиев, Әділше Сәлімгереев, Зәкен Қуанов және басқалары болды.

	Қызылқоғалықтарға, әсіресе, негізінен Миялы селосынан өсіп-өнген көптеген жастардың кеуделеріне мол білім нәрін құйып, сусындатқан, сол кездегі бірден бір құрылыс материалы болып табылған саман тастан ғана салынған бұл мектеп ол кезде қазіргі Байсеу ауылының шығыс жақ етегінде, сәл бір шеткерірек жерде тұрған болатын. Ол кезде кейбір мекемелер кейде қимен, немесе қамыспен ғана жылытылушы еді. Миялы орталығындағы жалғыз аталмыш мектепте де сол шақта негізгі отын ретінде қамыс қана жағылатын. 1955 жылдары осындай нар қамыстарды жағудың салдарынан бұл мектеп ойда жоқта өртеніп кетіп, оның орнына саман тастан жаңа мектеп үйі қайта салынып берілген-ді. Кейінірек бұл мектеп те ескірді. Орнына Миялы селосының жаңа орталығынан еңселі, екі қабатты, ал одан соң тағы да екінші, үшінші мектептер салынды. Ал, баяғы бұрынғы мектеп үйі қазіргі кезде мүлдем атымен жоқ. Ол алғашқы әзірде тұрғын үйлерге айналған, ал кейініректе мүлдем құлап, орны ғана қалды.

	Осынау мектептің табалдырығын 1953 жылы аттап, алғаш рет әліпби таныған түлектер - біздер оны 1963 жылы тәмәмдап, сол кездегі бұрынғы ескі орнында он жылдықты бітірушілердің де ең соңғысы болғанымыз бүгінгі күнде баршаға белгілі.

	Бізге алғашқы әріп танытқан ұстаздарымыз - Ағила Нұрышқызы, Ғайни Шошақова, Көбен Жайылғанов, ал одан кейін бастауыш сыныптарда орыс тілінен (Чтениядан) сабақ берген соғыс ардагері, кіші офицер Бақтығали Наурызалин, есеп сабағынан оқытқан Қалам Шынтасова, қазақ тілі мен әдебиетінен оқытқан Рахметжан Бахтияров, жағырафияны оқытқан Арықбай Қонаров, тарихтан дәріс берген Бәтшайы Құспанова мен Жақұт Қалиева сынды мұғалімдер болған.

	Кейінгі жылдарда орыс тілі мамандары Марат Құрманғазиев, Кәдеш Таңбаев, әдебиетші Ізтай Есқалиев сынды мұғалімдер оқытты. Солардың ішінде математик Мұратов Сәрсеннің, ағылшын тілі маманы Сиғуат Уәйісовтің, химик Зәру Шоманованың, жағырафия маманы Орынбасар Өтегенов пен мектеп директоры Ғимран Бәшиевтің, музыка сауатына машықтандырған Ғиниятолла Есенғалиевтің еңбектері аса ерекше болғанын біз ешқашан да ұмытпаймыз. Олар мәңгі бақи біздің жадымызда.

	2013 жылғы 30 мамыр





МЕКТЕПТЕГІ ЕРЕКШЕ КЕЗДЕСУ




	Өздеріне он жыл бойы, кәусәр білім мен тәлім-тәрбие беріп, кеуделерін алтын сарайға айналдырған, алыс қияларға қанаттандырып ұшырған кешегі алтын ұя, сүйікті мектептерін өз туған үйіндей, алтын бесігіндей санап, кішкентайынан тай-құлындай тебісіп, бірге өсіп, бірге оқыған сыныптастарын өз туған бауырларындай көріп, әрдайым да сағынып жүру, тегі әр адамның да басында болатын баршаға белгілі жағдай деуге әбден болар. Ол жас па, әлде жасамыс па, бәрібір. Өйткені, олардың бәрі де - тіпті дана ғалым да, ақындар мен жазушылар да, кемеңгер әскери қолбасшылар да дәл сол мектептің қабырғасынан өткен, балапан қанаттарын қатайтып, биіктерге самғап ұшқан ғой. Сондықтан да, мектеп кім-кімге де аса қадірлі, мектеп қабырғасы әркім үшін де ерекше қасиетті, ыстық. Міне, соның тағы бір соны дәлеліне куә болып отырмыз.

	2013 жылғы 25 мамыр күні таңертең Қызылқоға ауданының Халел Досмұхамедұлы атындағы орта мектебінің соңғы қоңырау салтанаты алдындағы ерекше дайындық шаралары тым ерте басталып кетті. Мектеп алдындағы арнайы орындарға ілінген әдемі жазулар мен суреттер мұнда бүгін тағы бір әдеттегіден гөрі ерекшелеу шаралар өтетіндігінің бірден бір куәсіндей болып сезіледі. Жарқ-жұрқ етіп жасанып киінген мұғалімдер мен жоғары сыныптың оқушылары әрлі-берлі сапырылысып, дайындықтарын тиянақтай жүгірісіп жүр.

	Міне, көп ұзамай мектепке «ерекше қонақтар» да келе бастады. Оларосыдан 50 жыл бұрын бұрынғы Надежда Крупская атындағы орта мектебін 1963 жылы бітірген «түлектер», бүгінде әрқайсысы әр тарапта жемісті еңбек етіп, енді сол еңбектерініңзейнетін көріп, ұл-қыздарынан немерелер сүйіп отырған ата-әжелер - Болат Біләлұлы Бақтыгереев, Орынай Дүйсеғалиева, Хамит Әубәкіров, Динаш Арықбайқызы Қонарова, Меңсұлу Мұқамбетова, Жеңіс Есқайыров, Мерғали Құлбеков, Ару Ғабдуллина, Халидолла (Аққази) Ешмұқанов, Жаңыл Ғұмарова, Жаңыл Есқуатова, Аманбай Оспанов, Нұрбай Қазиев, Битоли Тәжиев және осы мектептің 20 жыл бұрынғы тағы басқа да қарлығаштары еді. Мектеп директорының міндетін атқарушы Гүлшара Сарының айрықша әсерге толы баяндамасы да, мұғалімдер мен мектеп бітіруші оқушылардың жүрекжарды ыстық құттықтау сөздері де бірінен соң бірі жалғаса, ерекше жарасымын тауып, жүректерді тебірентіп, көңілдерді ерекше ерітіп, толқыта түсті. Мектептің алтын белгіге үміткерлеріне, ертеңгі мақтаныштары болғалы тұрған өрендеріне арналған айрықша лебіздер де, сонымен қатар оқушыларының сүйікті ата-аналарындай болған ұстаздарына арналған терең жүрек түкпірінен шыққан өлең жолдары да тым ұзаққа жалғасты. Әрбір осындай тебіреністі сәттің соңы мектептің өнерпаз оқушыларының әсем әнімен айшықталып, көркем нақышымен үйлесімін тауып, сәніне сән қоса түсті. Мектептің 50 жыл бұрынғы түлектерінің атынан сол кезде оқушылар комитетінің төрайымыболған Орынай Дүйсеғалиқызы ұсынған үлкен картина да бұдан былай алтын ұя төрінен орын алатын қымбат ескерткішке айналды. Ал, бұдан 20 жыл бұрынғы түлектердің шынайы ықыластарын да ештеңемен салыстыруға келмейтін. Олардың сүйікті ұстаздарына ұсынған бүгінгі озық электрондық жетістіктердің жемісі болып табылатын керемет қымбат ескерткіштер де қатысып отырған көпшілікті ерекше ризашылық сезімдерге бөлеген еді.

	Бір айта кетерлік жай, мектептегі 50 жылдан кейінгі бұл кездесу ерекше символикалық тұстас келумен де ұштасқандай еді. Ол - бүгінгі 50 жыл бұрынғы мектеп бітірушілер мектептен қанат қағып ұшқан кезінде бүгінгі бірқатар мұғалімдер сол кезде өмірге келген екен. Мектеп әкімшілігі бұл жайды да еш қағыс қалдырмай, тиісті марапаттау шараларын ұйымдастырып жатты.

	Мектептегі соңғы қоңырау салтанаты бұдан кейін мектептің ішінде жалғасты. Мұнда да қатысушы түлектер өздерінің сүйікті ыстық ұясына деген сағынышты сезімдерін тауыса алмай ақтарылды. Осы мектептің бұрынғы басшылары, ұстаздары болған тарихшы Ғимран Бәшиев, химик Зәру Шоманова, сынып жетекшісі, ол да химик Маруся Өтепова, математиктер Сәрсен Мұратов пен Сабыр Есқалиев, жағрафияшы Орынбасар Өтегенов, ағылшын тілінің мұғалімі Сиғуат Уәйісов және басқалары жайында да айтылған көптеген естеліктер бұл алтын ұяның лайықты тарихынан да құнды шежіре бола алатындай сырлары бар екенін еске салғандай болды.

	Бұдан кейін 50 және 20 жылдық түлектер мектептің мұражайын аралап, мұнда да біраз құнды жәдігерлердің жинақталғанына әбден көздерін жеткізді.

	Түлектердің бұдан кейінгі салтанатты бас қосулары енді «Ахан» мейрамханасында одан әрі жалғасты. Осы кезге дейін қайтыс болған сыныптас достардың рухына дұға бағышталып, бір сәт орындарынан тұрып еске алынды. Бүгінде самайларын боз қырау шалып, немере-шөберелердің ата-әжесі болып отырған «ағайлар мен апайлар» енді баяғы 16-17 жастарына бір сәтте қайтып оралғандай болып, ерекше шат-шадыман сезімдерге бөленді. Өткен 50 жылды еске салатын және сыныптас достардың өмір жолдарынан қысқаша хабар беретін шағын фильмді тамашалап, осы кездесуге арнайы арналып дайындалған суреттер мен альбом естеліктер және жоғарыда аталған фильмнің дискілері табыс етілді. Өткен кеткен өмір жолдарынан қызықты естеліктер айтылып, бірде терең тебіреністі сәттерге бөленді, бірде риясыз күлкіге батты.

	Осылайша мектептің 50 жыл бұрынғы түлектерінің алтын ұядағы бұл кездесуі аса қызықты да терең мәнді, мағыналы, әрі ұлағатты тәрбиелік шара болды.

	Атырау-Миялы

	2013 жылғы 30 мамыр





ЖАСТЫҚ ШАҚҚА ОРАЛУ




	(Орлыкөл (қазіргі Шүкір Еркінов атындағы) орта мектебін 1969 жылғы бітірген түлектердің 46 жылдан кейінгі кездесуі туралы)



	Адам баласы бұл өмірдің қызықтарына қашан да тойған ба? Мейлі, жас болсын, мейлі қарт болсын, бәрібір. Ол сол қызықтармен жаны жасарып, басқа дүниені мүлдем ұмытып, керемет бір рахат мұхитына шомылып, бір жасап қалатыны ғажап. Жуырда меніңде дәл сондай бір қызықты шақтың куәгері болуыма тура келгені бар.

	Осы күндері ауық-ауық кейбір мектеп бітіруші түлектердің өздеріне тәлім мен тәрбие беріп, сан қияларға қанаттандырып ұшырған сол сүйікті мектептеріне бірнеше жылдардан кейін қайтып оралып, баяғы балауса, балғын шақтарымен қайта қауышқандай ерекше бір бал сезімдерге бөлейтін қызықты кездесулер ұйымдастыруы қалыпты дәстүрге айналып келеді емес пе. Сондай бір керемет дәстүрлі кездесу жақында Қызылқоға ауданының Жасқайрат селосындағы даңқты батыр жерлесіміз, осы өңірдің тума перзенті, Даңқ орденінің толық иегері Шүкір Еркінов атындағы орта мектепте де болған еді.

	Бұл мектептің 90 жылға таяу бай тарихы бар. Кеңестік держава дәуірінің таңсәрі шағында, яғни 1928 жылы осы Жасқайрат ауылында бар болғаны төрт-ақ сыныптық болып ашылған әуелдегі бұл шағын мектеп сол кезде осы жердің өз атауына орай Орлыкөл бастауыш мектебі деп аталынған еді. Кейін ол, яғни 1952 жылы осы аймақтағы біріктірілген үш бастауыш мектептерінің негізінде Орлыкөл жеті жылдық мектебіне айналдырылған-ды. Ал, 1959-1960 жылдардағы оқу жылынан бастап ол енді орта мектеп ретінде өз түлектерін алғаш рет ұшыра бастағаны белгілі. Міне, содан бері мектеп өмірі де қым-қуыт қызу тірліктерімен қыза түскен. Бұл алтын ұядан талай-талай тамаша тарлан талант иелері, елеулі-елеулі еңбектерімен елге танылған ардагерлер, сан алуан атышулы азаматтар мен азаматшалар оқып, өмірлік тағылым алып шықты. Мектеп ондаған, тіптен жүздеген адамдардың сүйікті қара шаңырағына, әрдайым да есінен шығармай ұдайы да жадында берік сақтап жүретін ыстық ұясына, әр кез сайын қайтып оралып отыратын ешбір жермен айырбастамайтын қара орнына айналған. Сондай адамдардың ішінде кезінде мал шаруашылығын басқарғандардың бірегей өкілдері болып табылатын Мырзабай Айшуақов, Серік Шынтасов, Нұржау Ығылманов, Тілеген Қайырбаев сынды азаматтар басшылық жасаған осы өңірдегі «Қызыл ту» кеңестік шаруашылығының экономикасын көтеруде сүбелі үлестерін қосқан Тарғын Қонаров, бір кезде Махамбет аудандық партия комитетінің бірінші хатшысы болып қызмет атқарған, күні кеше ғана Қазақстан Республикасы Парламенті Мәжілісінің бірнеше шақыруының белсенді депутаты болған Ұзаққали Биялайұлы Елубаев, бұрын Қазақстан Компартиясы Орталық Комитетінің жауапты қызметкері, ал одан соң Қызылқоға аудандық партия комитетінің екінші хатшысы болған Кәдірғали Қоңырұлы Танкиев, сондай-ақ «Жасқайрат» асыл тұқымды қаракөл қой шаруашылығының директоры болған, өз ісінің сұңғыла маманы, Бүкілодақтық Халық Шаруашылығы Жетістіктері көрмесінің күміс медалінің және Қазақстан Республикасы Мемлекеттік сыйлығының иегері, марқұм Алтыбай Арыстанғалиев, осы өңірдің өмірі қары талып көрмеген қаламы жүйрік белгілі журналисі Жолдас Жанқуатов және басқа да көптеген белгілі адамдар бітіріп шыққан-ды. Олардың көпшілігі бұл мектепті жай ғана алтын ұя, өздерін қанаттандырып ұшырған ыстық орын деп қана қарамайды, оған әр кезде де өздерінің перзенттік қамқорлық көмектерін беріп, мектеппен ұдайы да тығыз байланыстарын үзбестен келеді. Мектепті әр кездерде Қуатов Салық, Ғимыран Бәшиев, Ұябай Қойшығұлов, Жансая Былшықова сияқты ұжымды өз биіктеріне көтере білген білікті директорлар басқарды. Осынау уақыттардың ішінде мұнда бірнеше мәрте бітіруші түлектердің қайталанбас тағылымы мол кездесулері, сан мәрте естен кетпес тебіреністі шаралары ұйымдастырылған-ды. Міне, енді сондай тағы да бір таңғажайып сәтке куә болудың реті келді.

	Алтын ұяға бұл жолғы кездесуге келген ерекше топ, мектепті 1969 жылы бітірген мектептің тоғызыншы түлектері болатын. Олар осы кезге дейін сан тарауда болып, оқу оқып, білім алып, әр салада өз бақтарын сынаған, бүгінге дейін ел экономикасын көтеруге әрқайсысы өздері жүрген жерлерінде тиісінше зор үлестерін қосқан - білім беру саласының бұрынғы озық қызметкері, жоғары санатты мұғалім, бүгінгі зейнеткер Оңаш Құмаров, кәнігі құрылыс маманы, соңғы мезгілде Астана құрылысының да кеңейе түсуіне өзіндік елеулі үлесін қосып үлгерген Қылышбай Сарбөпиев, адам жанының аса білікті инженері, дәрігер-емдеуші, бүгінде зейнеткер, байсалды мінезді Баян Айшуақова, кәдуілгі қарапайым байланыс қызметкері, бүгінгі кәсіпкер Шабақ Жанқуатова, кәсіпкерлік қызметтерін Атырау қаласында ойдағыдай дөңгелентіп отырған, ұдайы жұптары жазылып көрмеген қос құрбы Сағима Тәжікенова мен Ерген Байділдаева, бұрынғы мәдениет саласының қызметкері, қазірде аймаққа белгілі үлкен шаруа қожалығының белсенді ұйытқысы, іскер де ісмер Ілия Бегімова, техника тізгінін тапжылтпайтын шебер жүргізуші Шоқан Жайлыбаев, ауыл шаруашылығының маманы Боранбай Қапсалимов, сонау балаң шағында қой аузынан шөп алмас момын болғанымен де бұл күнде өз айналасына әрдайым да жып-жылы шуақты сәулесін сеуіп, нұр шашқандай болып, ақ жарқын әзіл-қалжыңдарымен достарын ұдайы да көңілдендіріп жүретін Әбділдә Өскінбаев және басқалары еді.

	Иә, әр дәуірдің де өзінің тай-құлындай тебісіп, бір жанұяның баласындай болып бірге өсетін өз замандастары, бірін бірі ұдайы сарғая сағынып, іздеп жүруден еш те бір жалықпайтын ерекше қимас достары болатынын біз де күнде көріп жүрміз. Мұндай бозбала жастық, бойжеткен бұла шақтың тек мектеп қабырғасында ғана аса қызықты да қайталанбастай балтәтті болатыны да шындық. Осынау бүгінде самайларын күміс қырау кіреукелей бастаған бұл достар да бір кездері ең алғаш рет өздеріне он жыл бойы білім мен тәрбие беріп, өмірге баулыған, өздеріне ыстық ұя болған сүйікті мектептерін кейінге қалдырып, көңілдерін арманшыл көк дөнен билеп, әлдеқайда алып ұшқан таңғажайып толқыныс сезімдері мен жүректерін өрепкіте тербеген керемет бір қуаныш құдіретінің жетегіне еріп, алыс қияларына қарай тұңғыш рет батылдықпен өз жолдарын іздеп, балауса қанаттарын қобалжи қаға, ұшып шыққан болатын. Міне, содан бері де 46 жылдың жүзі ауып үлгерген екен. Мұны бір адамның бірегей толыққанды өмірімен парапар уақыт деуге де болады. Дегенмен де, осыншама уақыттың текке өтпегенін де байқаймыз.

	Мектептен кейін ең алғашқылардың бірі болып алысқа қанат сермеп, айшықты қалалардан білім іздеп, бірі құрылыс инженері болуға, бірі дәрігерлік мамандықтың сырын ұғуға қиялшыл Қылышбай мен балауса сезімнің жетегіне ілесіп бал мінезді Баян аттанған. Одан соң балалар тәрбиесіне қызығатын Оңаш та педагогикалық оқу орнына жол тартқан. Сөйтіп жүргенде қазақтың ұлттық саз әуендері жүректерін тербеп, домбыра мен биді жандарына жалау еткен жарқын жігерлі Жұмаден мен сылқым Сағима да өз армандарын өнер жолына бағыштап, белгілі күйші, сазгер әрі дирижер, облыстың мәдениеті мен өнерін сан рет биікке көтеріп, оны дамытуға өзінің өлшеусіз еңбегін сіңірген асыл ағамыз, сазгер әрі домбырашы Сейілхан Құсайыновтың қырағы назарына ілігіп, қарылғаш қанаттарын қақты. Сөйтіп, Қылышбай құрылыс инженері, Баян емдеуші дәрігер, ал Оңаш мұғалім болып шықты. Ал, Жұмаден сазгер ағаныњ үмітін ақтап, ақыры өзбақытын сол домбырадан тапты.

	1977 жыл болатын. Ол кезде бұрында Гурьев деп аталған саздық училищенің скрипка класын бітіріп шыққан, жастайынан өзіміздің ұлттық өнерге, домбыраға деген ерекше ғашықтық сезімінің жетегіне ілескен арманшыл Жұмаден Тәжіғали оқуын одан әрі жалғастырып, 1990 жылы бұрынғы Гурьев, қазіргі Атырау педагогикалық институтыныңсаз факультетін тәмамдап шыққанды. Сөйтіп жоғары санатты саз ұстазы атанған еді. Сол күндерден бастап-ақ Жұмаденнің жолы болды. Ол әуелі Индер аудандық балалар саз мектебінде мұғалім, одан соң Мұхтар Әуезоватындағы орта мектебінде оқушылар үрмелі аспаптары оркестрінің ұйымдастырушысы, «Борат» кәсіпшілері клубының директоры, Шоқан Уәлиханов атындағы орта мектебі оқушыларының «Жетіген» фольклорлық ансамблінің ұйымдастырушысы, ақырында соңғы бес жылдан бері Рысбай Ғабдиев атындағы халықтық ұлт аспаптары оркестрінің ұйымдастырушысы және дирижері болып, облысқа танылды. Бірнеше мәрте әр түрлі деңгейдегі жүлделерді жеңіп алды және лауреаттық орындар мен дипломдарға да ие болды. Ондаған шәкірттер тәрбиелеп, өзі де ұдайы өсу мен тынбай дамудың үстінде болды.

	Сыныптастардың ішінде Шоқанның ерекшелігін де достары әр кез де бағалайды. Ал, ол қайда жүрсе де баяғы бірге жүрген сыныптас достарын үнемі іздеп, тауып, араласып жүруге құмар-ақ. Өз туған жерінде жастай «темір тұлпарды» тізгіндеп, тағалай білген ол әр уақытта да өзі жүрген жерде ұжымның белді адамдарыныңбірі болды. Демек, шаруашылықтың да экономикасы ілгері басуына оның да қосқан үлесі аз деуге болмайды.

	Әрине, жоғары білім алу мақсатында сан түрлі алыс қалаларға сапар шегуге, жүректерін кернеп, сәулелі армандарын әлдилеген, болашаққа бастайтын арманды жолдарын іздеуге бәрінің бірдей мүмкіндіктері бола қоймағаны да анық. Алайда ...

	Сыныптастардың ішінде әрдайым да арман қанатына мініп, ақша бұлттарды «ерттеп мініп» қалықтап жүретін де, өзгелерден ойы да озып, сөзі де озып жүретін Зұлқарнайдың тағдыры да өзгеше «жұлдызды» болуға тиісті еді. Өйткені, ол негізінде әуелден-ақ тым қарапайым және ешкімге де есесін жіберместей жігерлі де болатын. Асылы оның нағашы жұрттарына - Адайларға тартқан тым өжет өршілдігі мен турашылдығы оны басқалардан мүлде бөлектеп, ерекшелендіріп те тұратын. Сондайда, оның кең кеудесінен жалындап атқылаған жанартаудай ып-ыстық жыр шумақтары құйылып-құйылып кететінін де байқайтын едік. Оттай лапылдаған сол жырларының біріндегі:

	Бұрынғы қалпым, өзгермей келемін мен,

	Айырма, құдай, табиғи өнерімнен.

	Шәкидің ұлы Зұлқарнай кім? дегенде,

	Танысын мені жазылған өлеңімнен.

	Өмір қиын, күрделі, өмір - күрес,

	Өте шығар бәрі де болып елес.

	Ақ қағазда жырымның ізі барда,

	Ескерусіз қалуым мүмкін емес.

	Ақ көңілден «шампан» жыр атылғанда,

	Шабытымды тежеуге хақым бар ма?!

	Қара сөзді өлеңге айналдыру,

	Қас қағым сәт емес пе ақын жанға.

	Қыл қаламды қолыма ұстаймын көп,

	Өлеңімнің найзасын ұштаймын деп.

	Самғар едім шарықтап, әттең, шіркін,

	Қанатым жас, биікке ұшқаным жоқ.

	Кейде өзім де кетемін шабыт келсе,

	Мұқағали, Мұхтарға ұқсағым кеп! - деген оның өз тұлыбына өзі сыймай оттай лапылдаған нағыз шынайы жан тебіренісі өр Адайдың ер мінезді жиені, найзағайдай жарқылдағанЗұлқарнай Шәкиұлының дәл өз суретіндей болып, кейде ып-ыстық әсерге де бөлейтін еді. Үлкен өкінішке орай ол сол бір күзгі жапырақтай болып, сабағынан еп ерте үзіліп түсті. Әлі де жап-жас бола тұра «бұл қалай болғаны» деген күпті көңілмен айран-асыр болып, артында жан жары Мәриясы қалған-ды.

	Міне, өмір деген осы. Өзің өмірде бар кезде ештеңені де байқамайды екенсің, өзіңді уақытша іс сапарда жүргендей сезінеді екенсің. Ал, өмір бар жерде осылайша өлімнің де қабаттасып, қалтарыста қалып қоймай, қатар жүретіні қандай өкінішті еді. Тағы да сондай адал достардың бірі - тым көп оқитын, ақырын жүріп, анық басатын ардақты Аманбайдың, жарқылдаған Жетібайдың және басқа да бірқатар сыныптастардыңбақи дүниеге еп-ерте аттанып кеткені де көкіректі қатты сыздатады.

	Осынау 46 жылдың ішінде өмірдің бүкіл бұралаңдары мен қуаныш-қызықтарын қатар кешіп, біреуден кейін, біреуден ілгері дегендей күн кешкен сыныптастардың жүзінен сол кешкен ұзақ та «қамшының сабындай» қып қысқа өмірдің барлық табын да анық көруге болатындай. Кейбір құрбылардың өмірлік серіктері - жолдастары да қайтыс болыпты. Балаларын өздері жеткізіп, немерелерін өздері аялап отыр екен. Ал, енді бiрқатары бауыр етi - балаларынан да айрылып, «ботамдағандар» да бар көрінеді. «Уақыт тоқтамайды, ал ұрпақ жалғаса береді» деген де осы болса керек, сірә.

	Ей, жалған дүние-ай. «Тұяғы бүтiн тұлпар жоқ, қанаты бүтiн сұңқар жоқ» деген де осы екен-ау.

	Бір кездері гүлдей жайнаған балауса құрбылардың өсіп, өніп, тағдырдың осыншалықты ауыртпалықтарына қайыспай қарсы тұра біліп, мың сан тауқыметтерді көтере жүріп, мына алапат өмірде өздерін берік емендей сақтай алғанына, адам деген мәртебелі атақтың биігінен түспегеніне де риза боласың.

	Сыныптастарды оқытқан ұстаздардың бірі физика пәнінен сабақ берген Серікқали Жетаев аға да бұл кездесуге шақырылған екен. Ал, басқалары әлдеқашан-ақ бақи дүниеге аттанып үлгеріпті. Жасы сексенге жақындағанына да қарамастан, таяғына сүйеніп, бұдан 46 жыл бұрынғы сүйікті шәкірттерін көруге Серікқали аға да келіпті. Жасы ұлғайғанына да қарамастан ол кісінің әлі де өзін сергек сезінетіні байқалады. Баяғы оқушыларын бірінен кейін бірін жазбай танып, өткен күндердің белгісіндей боп қалған шақтарды еске түсіріп, қауқылдасып-ақ жатыр. «Тегінде, нағыз ұстаз ешқашан даұмытылмайды, есіңде өмір бойы жаңғырып тұрады» деген де осы болса керек. Кездесу кезінде тебірене сөйлеген зейнеткер-ұстаз Оңаш Құмарұлының былай дегені де көп нәрсені аңғартқандай:

	- Осыдан 46 жыл бұрын біздер шаштарына ақ бантик таққан, үстеріне ақ көйлек киген кеңестік тәрбиенің шикі жемістері - балғын жүзді қыздар мен түбіт мұртты бозбалалар болған едік. Әрқайсымыздың да жүрегіміз лүпілдеп, көкірегіміз асқақ армандарға толып, ертеңгі күнге деген үлкен сеніммен және тебіреніс сезімде тұрғанымыз дәл күні кешегідей есімізде. Сол кезде қып-қызыл шапақты алтын күн бізді сол армандарымызға жетелейтін жарқын нұрдай болып көрінген еді. Әрине, арманның бәріне бірдей қол жеткізу еш мүмкін емес екендігіне де өмірдің өзі көзімізді жеткізді. Әйтсе де, біз Абай атамыз айтқандай, бәріміз де дүниеге бір-бір кірпіш болып қаландық. Өмірден өз орындарымызды таптық деп толық айта аламыз. Бәріміздің де жүзімізде - сабыр мен өмір іздері бар. Балаларымыз бен немерелеріміз алаңсыз өсіп келеді. Бір кездегі армандар мен ұлы мақсаттардың үлкені де негізінен осы емес пе еді. Яғни, өз соңымыздан біз де ұрпақ өсіріп, туған елге адал қызмет ету ең басты армандарымыз болғанын біз ешқашан да ұмытқан емеспіз, - деген.

	Сол күні Жасқайрат ауылының орталығындағы Шүкір Еркінов атындағы орта мектебі мен орталық клубының айналасы тамаша бір мерекелік сән мен салтанатқа толғандай ерекше бір күйге бөленген еді. Бұл күні қырық алты жылдан кейін кездескен осынау түлектер баяғы он алты жастағы балауса кездеріне қайтып оралғандай біресе ән салып би биледі. Біресе домбырада күй толғап, жан тебірентерестеліктерін айтып, бір жасарып қалғандай болды. Жайлыбаев Шоқан мен Құмаров Оңаштың қосылып салған «Қараторғай» және «Дударай» әндері, Тәжікенова Сағиманың «Қамажай» биі, Жұмаден мен Зояның домбырада ойнаған «Көңіл ашар» және «Мереке» күйлері мен басқа да өнерлері, Сәуле салған «Ақ Баяны» жергілікті ауыл тұрғындарын шалқар шаттыққа бөледі.

	Сол күні олардың ауыл тұрғындары алдында көрсеткен гала-концерттерін тамашалаған жұрт та түн ортасына дейін үйлеріне тарқамай, ерекше бір сезім тебіреністерін бастан кешкендей көл-көсір күйге бөленген-ді.

	Жасқайрат ауылы





ТУҒАН ЖЕР ҚОЙНАУЫНЫҢ СЫРЫН ШЕРТКЕН


	Қызылқоға ауданында қызмет істеп жүрген жылдарымда Тасшағыл ауылында да, Қаракөл селосында да әлденеше рет іс-сапарда болып, талай-талай адамдармен кездесіп, талай-талай адамдармен сан рет әңгімелескен де едім. Алайда, бүгінгі мынадай қызықты шежірені бізге қалдырып отырған Сымғалиұлы Сәйді ақсақалмен пікірлесудің бір рет те сәті түспеген екен. Өте өкі-нішті-ақ болған, әрине. Дегенмен де, ол кісі жайында мен соңғы мезгілде сырттай естіп те жүрдім. Кезінде оның Дархан дейтін баласын да білген едім. Бірақ, оның дүйімдүниеге есімдері мәлім жергілікті атышулы тарихи тұлғалар болып табылатын атақты Сырым батыр мен Асауұлы Тұрлан жайында және ол кісінің өзінің арғы атасы болып табылатын Намаз би турасындағы әңгімелерін сырттай болса да мүлдем естіп көрмеппін. Бәлкім, бұл кешегі тоталитарлық заман тәртібінің салқынынан да, тұйық өмірге душар еткен саясаттың зардабынан да болған болар, бәлкім. Дегенмен, қанша жасырам десе де қашан да «қаптың түбінде өткір біз жатпайтыны» белгілі ғой. Тарих қойнауы тұмшалап жатқан талай-талай қатпарлы шежірелербәрібір де бізге дейін жетті емес пе? Сырым батыр туралы да, атақты Алдар би мен Асау және Тұрлан, басқа да сан алуан қалың елді аузына қаратқан шешендер мен билер, батырлар мен көсемдер баяғыда-ақ жарыққа шыққан. Қаракөл мен Қоныстану ауылдары аралығындағы Сырым бөгеті мен Қаракөл өңірінің Қоғам елді мекеніне жақын жердегі Мәтен Қожа әулиенің бейіті де бұл аймақтың бүкіл жұртшылығына ежелден белгілі болған. Сонда да Сәйді ақсақал қалдырған шежіредегі әңгімелердің көпшілігі бұрын еш жерде естілмеген, жарияланбаған, мүлде тосын тың дүниелер екендігімен де және де кейбір оқиғалардың дәл мезгілдері көрсетілуімен де, адамдардың өмір сүрген уақыты мен өзімізге белгілі жергілікті аймақтарға, тіпті жер атаулары мен кейбір белгілі жергілікті ру тайпаларына қатыстылығымен де ерекшеленеді екен.

	Әрине, мен Сәйді ақсақалдың әңгімелеріндегі қасиетті Керік ана мен Қаншаның бейітін, немесе басқа да деректерді өз басым көрген де естіген де емес едім. Негізінде әңгіме бұл адамдардың өздері о дүниелік болғаннан кейінгі керемет ерекше қасиеттерге ие болғандығында да емес. Әңгіме Сәйді ақсақал шерткен таңғажайып шежірелерінің қазіргі ұрпаққа үлгі-өнеге боларлықтай тәлім-тәрбиелік, ғибраттық маңызында дер едім. Әсіресе, Намаз би мен Ақшолақ сұлтанның кездескен кездеріндегі және одан кейінгі Ақшолақ бидің қайтыс болуына байланысты, сол сияқты осы өңірдің бір кездері белгілі байлары болған Жұмақұл мен Құралға және Қанша анаға байланысты айтылған әңгімелер кім кімге де үлкен ой салары және тек ой салып қана қоймай қандай да бір ой түйіндеулеріне әсер етері сөзсіз. Сол сияқты, бір кездегі қазақ ауылдарындағы байларды тәркілеу мен әпербақан солақай саясаттан үдере қашып-босқан қазақтардың «пәлен жерде алтын бар деп, барса бақыр да жоқ» дегендей қытай ауып барып, сол жақтан жаппай қырғын тапқан аянышты халіне, сондай-ақ бауырындағы аяулы асыл гүлін бір байдың малына айырбастаған кедейдің ащы запыранды өкініші мен тағдырына, талауға түскен бейкүнә талантты бейшара қыздың зарлы өксікті жырына ешкім де бей-жай қарай алмас деп ойлаймын. Мәселен, малға сатылып, сүймеген байдың тоқалы ретінде Қытай асып бара жатқан бейшара Ырысты қыз былай деп зарлапты:

	Аман-сау жүрсіндер ме, ата-анам,

	Сендерді бір кµруге келмес шамам.

	Екі көз жаудыраған жасқа толып,

	Қытайға қайта оралмас, кетіп барам.



	Аман-сау жүрсіңдер ме, бауырларым,

	Кім естір Ырыстының айтқан зарын.

	Өмірдің бар азабын үйіп берген,

	Тағдырға не жаздым мен біле алмадым.



	Қызығын он бес жастың көре алмадым,

	Байланды он бесімде қол аяғым.

	Мінеки, биыл келдім он сегізге,

	Риза емен құдай берген бұл өмірге.



	Еңіретіп он бесімде жібергенше,

	Көмсең ед, төмпешік қып, Қамқа, әже.

	Босқын боп, одан әрі Қытай кеттім,

	Тимеді-ау, шапағатың немереңе!



	Елімізде Кеңес өкіметі орнар кездегі аласапыранды жылдар мен байлар және кедей қазақтар арасындағы теңсіздіктің, өмірі тозаққа айналған қазақ қыздарының талай аянышты тағдырлары жайлы біз бұрыннан да ұлы жазушылар Мұхтар Әуезов пен Сәбит Мұқановтың және басқа да көптеген белгілі қазақ классиктерінің шығармаларынан жақсы білетін едік. Солай десек те, тұп тура мынау өз жерімізде, дәл өз топырағымызда болған мұндай шырқыраған деректі шындықтың болғаны мүлде сай сүйекті сырқыратып, тұла бойды шымырлатады екен. Демек, біздің өңіріміздің де кешегісі, өткен күндері айта қалғандай жайбарақат болмаған екен ғой. Азаттық іздеп Қытайға барып қырғын тапқан қазақтар, ұшпаққа жететін болармыз деп үміттенгенде аштан қырылған ауылдар, алдында айдаған малы болғаны үшін ғана сонау «ит жеккенге» айдалып, атылып кеткен Демеу және Телі сияқты бейшара байсымақтар, «әй дейтін әже, қой дейтін қожа» болмағандықты пайдаланып, біреудің енді ғана гүлдей бастаған бейкүнә қызғалдағының арын таптағысы келген жаңа заманның «айдап кел., шауып келдері» - Мұқашев пен Құспановтың іс-әрекеттері жаныңды түршіктіреді. Әрине, олар жайында кереметтей шебер жазушының айшықты тілімен өрілмесе де, болған оқиғалардың жай-жапсары бұл өңірге басқаша көзқараспен қарауға ой салатындай болып көрінеді.

	Сәйдіақаңның өз естеліктерін баяндау үрдісі, сөз саптау тәсілі кәдімгі әңгімешінің баяндау әдісіне ұқсайды. Ал, енді кейбір әңгімелерінде, мәселен, «Қанша моласының сыры», «Керіктің қасиеті», «Аққозыдағыкүрес» деп аталатын естеліктерді баяндауы кәдімгідей бұрыннан жазумен шұғылданатын мамандарға ұқсап, өзінше суреттеумен басталыпты. Бұл ағаның өз естеліктерінің әдеби тілін өзінше түрлендіруге тырысқандығы секілді.

	Сонымен қатар, әңгімеде «Төрт ғибрат», «Қос ғибрат», «Нарату күйінің шығуы» тәрізді бізге бұрыннан да қазақ фольклорынан белгілі дүниелер де жүр екен. Мүмкін, оларды Сәйді аға еш жерден көшірмеген де болар, бәлкім. Мүмкін, оларды бұрын көзі ашық, сауатты болған Сымғали атаның әңгімелерінен естіген болуы да ғажап емес. Алайда, Сәйді аға өзінің әрбір әңгімесінде үнемі қайталап айтып отыратынындай, ол кісінің мақсаты кейінгі жас ұрпаққа ұлағат пен өнеге қалдыру болғандықтан да, мен оларды артық деп есептемедім.

	Сәйді ақсақал осылармен қатар, өлкеміздің көпшілікке ежелден белгілі тарихи тұлғалары Сырым батыр, Асауұлы Тұрлан, Намаз би, Алдар мен Алақай батыр, тіпті Нұралы хан жөнінен де кейбір қызықты естеліктерді қозғапты. Бұл адамдар бізге бұрыннан да аса белгілі, елді елең еткізердей есімдері кесек әрі бүгінде олардың ізін жалғаған ұрпақтары да бар айтулы ірі тұлғалар болғандығынан да ол естеліктерге біздің мейлінше шұқшия қарауымызға әсер еткені сөзсіз. Жасыратыны жоқ, естеліктердің кейбірі бізді кәдімгідей ерекше қызықтырды да, ал енді кейбірі олар жөніндегі тарихи деректерді қайтадан қарап шығуға жетелегендей болды. Әрине, біз Сырым жөнінен де, Тұрлан жөнінен де бұрын мұндай күмәнді әңгімелерді еш жерден оқыған да, естіген де емес едік.

	Мәселен, Сәйдіақаңның әңгімесінде «Асауұлы Тұрлан өзінің шыққан тегін нақты анықтау үшін Алдар батырға барыпты. Тұрлан келсе, Алдар тұр алдында жалғыз өзі отыр екен. Сәлем бере келген Тұрланға қарап ол:

	- Төрлет, шырағым, - дейді. Тұрлан:

	- Сізде шаруам болып келіп тұрмын. Рұқсат болса, сол шаруамды айтайын, дейді.

	- Рұқсат, айта бер келген шаруаңды, - дейді Алдар. Сонда Тұрлан тұрып:

	- Менің әкем Сіз көрінесіз, соны Сіздің өз аузыңыздан естіп, білейін деп келдім, - дейді.

	Алдар Тұрланға қарап, сәл отырып барып:

	- Ал, шешең не дейді? - депті.

	- Шешем Сізден тудым дейді.

	- Иә, онда дұрыс болған екен. Ендеше, мен де шындықты айтайын, әкең шынымен де мен боламын, - дейді Алдар батыр.

	Сойыған қонақ асы малының етін жеп, аттанарында Тұрлан

	- Әкемнің кім екенін анықтадым, енді егер әкем шынымен де Сіз болсаңыз, онда маған балаңыз ретінде еншімді беріңіз, - депті

	Алдар інісі Алақайға енші беруді тапсырған екен. Сонда Тұрлан:

	- Маған мал мен дүние-мүліктің еш керегі жоқ. Тек әкемнің тарлан арғымағын ғана берсе болғаны. Сонда мен «әкем Алдардың арғымақ тарланын еншіге мініп келемін» деп, бүкіл жолдағы елге жар салып айтып барамын, - деген екен. Сонда Алақай:

	- Ей, Тұрлан, әкең Алдарды сол тарланнан басқа ешбір жылқы көтере алмайды ғой. Онан да басқа жылқыны үйірімен ал, тарланды сұрап қайтесің, - депті.

	- Басқаны жүздеп берсеңде алмаймын, - деп қасарысады Тұрлан. Сонда Алдар:

	- Ай, сырты түк, іші боқ хайуан ғой, алсаң алшы соны, адамнан артықболмас, - деп бергізіп жіберген екен. («Алдар батыр», 104 бет.)

	Ал, облысымызға белгілі қанігі журналист әрі партия, Кеңес қызметтерінің ардагері Жұмаш Нақпаев ағамыздың «Тұрлан, дақпырт пен дәйектер» деп аталатын кітабында бұл жайында былай деп келтіріліпті:

	«Асау атамыздың жасы 40-қа таянып қалғанда сәбилі болуы кейбіреулер үшін әлі күнге сенімсіз секілді. Баспа бетінде Асекеңнің туған жылы құлпы тасқа он жылға артық түсуі мүмкін деген (тап қазіргі жағдайсияқты) «болжам» да көрініп қалып жүр. Сондай-ақ, Тұрланды әркімге телу бар. Бұл - бұрыннан келе жатқан, кезінде Төкеңнің өзіне де мәлім болған қаңқу сөз ғана.

	Тұрлан әдейі іздеп келіп:

	- Әкем екендігің рас болса, сенен туғаным шын болса, еншімді бер! Өтірік болса, айыбыңды төлеп, аузыңды жап! - деп ат басын тірегенде сол Алдиярдың:

	- Әкең Асаумен қатар болған соң ойнап айтылған сөз еді, - деп, айыбын төлеп, зорға құтылғаны бұрыннан қанық, бар әңгіме» деп келтірген екен. («Тұрлан дақпырт пен дәйектер», 16 бет.)

	Мүмкін, бұлар жайында кейін арнайы зерттеу, немесе әдейі белгілі бір ғылыми ортада талқылау қажет дегенді де айтқым келмейді. Дегенмен де, солай бола тұрса да Сырым мен Тұрланның тегіне байланысты айтылған бұл естеліктердің ешқандай күмәнсіз секілді етіп, кеше ғана болған оқиға тәріздендіріп айтылуы шынында да қызық. Бұған көпшілік оқырман, немесе ғылыми орта не дер екен? Ол енді басқа әңгіме.

	Сәйді ағамыздың кезінде өзінше өлең жазуға да машықтан-ғандығын көріп отырмыз. Олар, әрине, керемет деп айта алмаспыз. Бірақ, бұл өлеңдерде де Тасшағыл мен Қаракөл өңірлеріне қатысты оқиғалар мен суреттер, тіпті кейбір мысалдар да көрініс тапқанын байқауға болады екен.

	Қорыта айтқанда, бұл кітап шынымен де кейінгі ұрпаққа өнеге болардай әңгімесі бар, тарихи деректер мен мағлұматтарға қанықтыратын, туған өлкенің әрбір перзентін өз аймағының бұрынғы тарихы мен шежірелеріне қызықтыратын және оған мүлде бей-жай қарамауға тәрбиелейтін ұлағатты еңбек болып шыққан деп білемін.

	2015 жылғы қыркүйек

	Атырау қаласы





КӨНЕ ҒАСЫРҒА БАСТАЙТЫН ҚҰНДЫ ХИКАЯ




	Біз бұған дейін Атырау өңірініңнеше бір қазба байлыққа толы, көгілдір отын мен қара алтынныңкені тұнған қасиетті аймақ екенін тынбай жазумен-ақ келе жатқанымыз анық. Ал, оныњ «жеті қабат» тұңғиық қойнауы жасырған аса құнды тарихи-мәдени жәдігерлері мен ескерткіш мұралары хақында ілуде бірді-екілі ғана қалам тербетіп көрген болмасақ, одан әрі жете асып жарытпаған тәрізді екенбіз. Мұның орнын жақында ғана Атырау облысының мәдениет басқармасына қарасты облыстық тарихи-мәдени мұраны қорғау, қалпына келтіру және пайдалану жөніндегі мемлекеттік инспекциясының тапсырысымен Алматы қаласының «Полиграф-комбинат» жауапкершілігі шектеулі серіктестігінің баспасынан басылып шыққан «Атырау облысы тарих және мәдениет ескерткіштерінің жиынтығы» деп аталатын көлемі он алты баспа табақ, 200 беттен тұратын жаңа кітап толықтырғандай болыпты. Кітапқа қосымша облыстың Қызылқоға және Индер аудандары көлеміндегі тарихи-мәдени ескерткіш мұралары жайында неше түрлі ерекше сыр шертетін шағын диск де берілген екен. Аталмыш аймақтарда орналасқан тарихи және мәдени ескерткіштер мен олардан табылған көптеген құнды жәдігерлері жайында толық ғылыми-анықтамалық деректерге толы мақалаларын және олардың нақты сипаттамалары меннеше түрлі фото суреттерін, сондай-ақ сызба деректерін жариялаған бұл жаңа кітап негізінен тарихшылар мен археологтарға, этнографтар мен сәулетшілерге, сондай-ақ еліміздің барша тарих және мәдени ескерткіштерін қорғау саласының мамандары мен тарихи-мәдени мұраларға деген қызығушылығы басым көпшілік оқырман қауымға арналған көрінеді.

	Бұл кітаптың бір ерекшелігі ондағы деректер жел айдаған бұйра-бұйра қызыл құм мен көкжиекпен ғана шектесіп жатқан ен даладағы әлденеше ғасырлардың құпия сырларын жасырған тілсіз тылсымның кілті тәрізденіп тұрған көне ескерткіштерді байырғы қазақ елінің кешегі тарихи, кемеңгер тұлғаларымен де байланыстырып тұрғандығында десек, әсте қателеспес едік.

	Иә, бұл өңірдің үнін тыңдай алсаң, кешегі қалың қол бастаған Исатай мен Махамбеттің ат дүбірі құлағыңа шалынғандай болар еді. От ауызды, орақ тілді ақын бабалар Шернияз бен Мұрат Мөңке-ұлының жүрегіңді толқытатын отты жырларын да естігендей боларың кәміл. Елді бірлікке үндеп, бітіспес дауын шеше білген Қаз дауысты Қазыбек бидің, халықты бақуатты тұрмысқа шақырған Асанқайғы мен Сырым Датұлының да ізін байқар ең.

	Кітапты оқи отырып және оған қосымша дискдегі сырлы әңгімені тыңдай отырып, алыста қалған көне ғасырларға қарай сапар шегесің. Сапар шегесің де өзің еңбек етіп, өмір сүріп жүрген осынау кең байтақ туған топырағыңның соншалықты қасиетті де қадірлі екеніне көзіңді одан сайын жеткізе түсесің. Біздің жеріміз қандай қасиетті еді, біздің бабаларымыз өз мәдениеті мен құнды жәдігерлерін қалайша ерекше сақтап, қадірлей білген, оны біздің бүгінгі ұрпақ көретіндей етіп жеткізе білген қандай құдіретті де дана, аса өнерлі еді деген ерекше мақтаныш сезімі кеудеңді кернейді. Демек, мұны жай ғана көп кітаптардың бірі деуге де әсте болмас. Ол кез келген оқырманның жай мәдени-тарихи білімін ғана толықтырып қоймай, сонымен бірге олардың жанына рухани патриоттық сезімін де үрлейтін құнды дүние деп бағалауға әбден тұрады десек те еш қателеспесіміз айқын.

	Сонымен, жаңа кітап Сіздің сөреңізге қарай жол тартты, құрметті оқырман. Оны мұқият оқып, терең танысуыңызға тілектеспін.

	Атырау қаласы





«ТАПҚЫРЛЫҚ»




	Баяғыда «Өмірдің өзі - новелла» деген айдармен өзімізше үлкенді-кішілі бір новеллалар жазуға талаптанып, әлденелерді шимайлай беруге әуес-ақ едік. Енді осы күні қолға қалам алсақ, то есть компьютерге отыра қалсақ болды «Өмірдің өзі - анекдот» деген бір айдар сұранатын да тұратын секілді болады.

	Анекдот демекші, баяғыда Кеңестік қоғамның тұңғыш басшысы Иосиф Виссарионович Сталин елдің қаржы жөніндегі халық комиссарын шақырып алып:

	- Еліміздің экономикалық әлеуетін арттыру үшін бюджетімізге едәуір қосымша қаражат керек болайын деп тұр. Ойланып көріп, біраз қаражат тауып көрші. Бірақ, халықтың қалтасына түспейтін бол. Халық ешқандай да зардап шекпесін, - деп тапсырма берген екен.

	Біраз күн өткенен кейін Сталин халық комиссарын қайта шақырып алып:

	- Ал, қалай, қаржы таптың ба? - деп сұрапты.

	- Иә, таптым, Иосиф Виссарионович.

	- Қайдан таптың, халықтың күнелтісін қинаған жоқсың ба?

	- Халықтың қалтасына тигенім жоқ, Иосиф Виссарионович.

	- Сонда қалай таптың?

	- Мұның ешқандай да қиындығы болған жоқ, Иосиф Виссарионович. Бар болғаны солдат шинелінің етегінен 20 сантиметрдей ғана қысқартсақ болды, - деген екен комиссар.

	Осындай жағдай нақты болды ма, болмады ма білмеймін, әйтеуір ел аузында айтылып жүрген осы тәрізді бір анекдот әңгіме бар. Ал, егер болған болса, қандай «тапқырлық» деп таң қалмасқа тағы да амалың жоқ.

	Тапқырлық демекші, тапқырлықтың да түрі көп-ау.

	Бірде Кеңестер Одағы кезінде алыстағы бір шаруашылықтарды аралап, іс сапарда жүрген шағымыз болатын. Іс сапар мерзімі біткенімен де кейін қайтуға мүмкіндігіміз болмай қалды. Әншейінде өз арнасын әзер ғана толтырып жүретін Терісаққан өзені бұл жолы мерзімінен бұрын бұрқ-сарқ қайнап, тасып, жер дүниенің бәрін шалқытып, қайтар жолымызды тым алыстатып жіберіпті. Енді не істемек керек? Ел айналып, бізді апаратын көлігі түскір таптырар емес. Біздің бағымызға біз жүрген аймақта ауданның екі басшысы бірдей жүр екен. Шамасы тасыған судың алдын көруге келген ғой. «Олар енді кері қайтпақшы көрінеді» десті білетіндер. Бұл біз үшін «іздегенге сұрағанның» дәл өзі еді. Демек, бізге жақсы болды деген сөз. Рұқсат сұрап:

	- Орталыққа ала кетпес пе екенсіз? - деген өтінішімізге бастықтар да «кет әрі» дей қоймады. Қуанып кетіп, жайлы машиналарға орналасып, жайғасып алдық.

	Бастықтар кері қайту сапарында тасқын судың алдын айналатын алыс жолды таңдамады. Бұл бізге де қолайлы, әрине. Өйткені, ауылымызға тез жететін болдық қой деп қуанған едік. Шынымен де қос машина ауылдың өкпе тұсынан жақын жерге келіп, қалың шағылдың етегіндегі орталыққа ең жақын орналасқан бір-екі үйдің жанына келіп тоқтады. Алдымыз жарқырай көлкіп жатқан айдын су. Ар жағында орталық тиіп тұр.Ал, тасқын судың жіңішке тұсындағы ағысы өте өрен қатты-ақ. Арқырай ағып, арғы беттегі биік жарқабақтың етегін жей-жей келіп, бір мезгілде жарқабақтың бір бөлігі қайта-қайта гүрс-гүрс етіп, опырыла құлайды. Қорқынышты-ақ. Біз бастықтардыңтапсырмасымен тасқын судың арғы жағында атпен кетіп бара жатқан бір адамға айқайлап, «қайық әкелсін» деп жатыр деп хабар бердік.

	Бастықтар жайбарақат, жағалаудағы үйдің адамдарымен амандық-саулық сұрасып жүр. Бір кезде үлкен бастықтың бірінші орынбасары:

	- Осы мал суарып жүрген астауларыњыз бар ма? - деп сұрағаны.

	- Е, бар, - деп жауап берді үй адамдары.

	- Алып келіңдерші.

	Біз шошып кеттік. Оны не істемекші екен?

	Бір екі адам жүгіріп барып астауды алып келді.

	- Ал, ескек бар ма?

	Астаудың неге керек болғаны енді түсінікті болды. Мына кісілер бастық бастарымен астауға мініп өтейін деп жүргені ме?

	- Ойбай, Бисақа-ау, бұл жер тым терең және ағысы да өте күшті ғой, көріп тұрсыз. Болмайды. Қазір қайықты да әкеледі ғой. Және жалғыз астау дым да болмайды, - дестік біз.

	- Онда тағы бір астау тауып әкеліңдерші, - деді бірінші орын-басар оңайлықпен тоқтай қоймай.

	Екінші астау да әкелінді.

	- Екеуін қосақтап шегелеңдер.

	- Бисақа, болмайды, болмайды. Су өте терең. Және мына жерде ағысы да өте күшті, қауіпті иірім де бар екен. Батырып жібереді.

	Қанша дегенмен де жаны түскір тәтті ғой деймін. «Батырлардың» бірден астауға мініп өтуге жүректері дауаламаған тәрізді. Бастықтар қосақталып шегеленген астауларды әуелі суға арқан байлатып түсіртіп көріп еді. Әңкіп жатқан ағын судың иірімі неге қарасын. Ә дегенше болмай-ақ қос астауды шырық көбелек айналдырып жіберді де бірден-ақ суға шым батырды. Астауларды жалғанып байланған арқанмен әзер деп тартып, жағаға шығарып алдық.

	Бірінші орынбасардың «тапқырлығы» осымен тынды.

	Міне, таяуда тағы бір «өрен тапқырлықтың» пайда болғанына куә болып отырмыз енді. Бәрі де сол бастықтардың бұйрығынан басталады ғой. Кабинеттің бастығы бұл жолы да «бюджетке мол қаражат тап» деп пәрмен берген ғой деймін шамасы. Тапқышбек әрі ойланып, бері ойланып, ақыры бір жіңішкелеу жіптің ұшын ұстағандай болды. Несі бар, заңға сәл өзгерістер енгізсек болды, керекті ақшаны табуға болатын секілді. Сонымен, жеңіл автокөліктерге балалар үшін автокреслолар орнату жайлы «керемет бір тың идея» пайда бола кетті. Себебі, ұзын жолдардың бойындағы жиі-жиі болып жататын автоапатардың қырсығынан он екі де бір гүлі ашылмай жатып, жантәсілім болып кетіп жатқан жас балалар өте көп көрінеді-міс. Әрине, белгілі болып отырған ақпараттардың қаншалықты нақтылы сараланғаны туралы айқындалып айтылмаған. Солай бола тұрса да фактінің аты - факт. Алайда, бұл кезде апаттардың да түрі көп қой. Тек ұзын жолдардың бойындағы автокөліктер ғана ма екен, пойыздар да, тіпті аспанда әуелеп ұшып бара жатқан ұшақтар да жерге жиі-жиі құлайтынды шығарды емес пе? Оның үстіне «от пен су - тілсіз жау» деген тағы бар.

	Иә, не болса да ұсыныс жасалды. Егер ол дұрыс жұмыс істеп кететінболса, қыруар ақша, сөз жоқ, табылады. Біріншіден, жеңіл автокөліктердің иелері жаңа заңды мүлтіксіз орындауы үшін міндетті түрде қосалқы орындықтарды біреулеп емес, бірнешеулеп сатып алатын болады. Өйткені, әр үйде үш-төрт баласы бар жанұялар да жеткілікті. Ал, тәртіпті орындамағандарға айыппұл санкциясы тағы іске қосылады. Бұл тұнып тұрған қып-қызыл қосалқы ақша деген сөз. Бюджеттің қоржыны қампияды. Тапқышбектің де беделі өседі. Тіпті, оның болашақта аса іскер талантты маман ретінде қызмет бабы да көтерілуі ғажап емес.

	«Өзі айналдырған үш адам ғана сиятын артқы салонға адам отыра ма, әлде қосымша жүк болып, автокреслолар қойыла ма? Қызық анекдот болды-ау, мұның өзі» деп, жүргізушілер біресе күледі, біресе ренжиді. Басқа не десін енді.

	Иә, солай. Тек «соңы қайырлы болғайдағы» дегеннен басқа біздің де айтарымыз болған жоқ.

	Атырау қаласы

	2015 жылғы 20 қаңтар





V бөлім




	КҮМІС СЫРНАЙ



	Күміс жалды Күн дейтін көлікпенен,

	Көріп келем, өмірді көріп келем.

	Қуатым бар жанымда сеніп келем,

	Даңғазаға даурығып, желікпеген.

	Мұқағали





ЖЕТПІС




	Бұл Жетпіс шын жетпіс пе, елесі ме?

	Қалайша шығып қалдым белесіне?

	Сәби боп, құлдыраңдап жүрген кезім,

	Бәрі де кешегідей әлі есімде.



	Әкем де бұл жетпіске жетпеп еді,

	Әлі де ұмытқам жоқ ештеңені.

	Аққан су, көшкен құммен жылдар жылжып,

	Бұл уақыт сан заманды кестеледі.



	Балалық, балғын шақ та көзден үшты,

	Алаңсыз жастық дәурен кез де көшті.

	Заманның білдірмей тез зырғитынын,

	Кешегі күнге дейін сезгем жоқ-ты.



	Бұл жетпіс шынымен де жетпіс пе екен?

	Кім сенер, талай думан, өтті іс десең.

	Байқасам, баяғымдай болу үшін,

	Керек-ау, бұдан былай көп күш, бекем.



	Білмеймін, сол кездерді сағындым ба,

	Мен кейде қиял кезіп, сабылдым да -

	Қарттықты, шаршауды да мойындамай,

	Іздедім өткен шақтан сағымды ұра.

	Ізіне өткен күннің қарай бердім,

	Көрініп қалардай боп, талай белгім,

	Шынымен қартаюға көнгенім бе,

	Туғанда бүгінгідей заман «керім»!



	Бірге өскен достарым да Абыз болған,

	Өтіпті өмірлері - аңыз жолдан.

	Арман боп көрінеді енді бүгін,

	Жастық шақ асау жігер, жалын буған.



	Еске алам жастық дәурен шақтарымды,

	Таяқты ат қып мініп шапқанымды.

	Арманшыл кездерді де қиял қуған -

	Азамат болсам деген асқақ үнді

	Сағынған кездерімде сол шақтарды,

	Көрінем төгетіндей «моншақтарды».

	Білемін, қанша ұмтылып, талпынсам да,

	Ол кезге енді қайтып жол соқпайды.



	Оқырман, жазғырмағай, текке мені,

	Білмеймін, қай жерден жол шектеледі.

	Тек қана жалғыз мынау дүниенің

	Жайқалсын деп тілеймін көк терегі.



	Бұл жетпіс - мәуелеген асқар Жетпіс,

	Сындарлы талай белден асқан Жетпіс.

	Сонда да шаршамайтын, шалдықпайтын,

	Болсыншы, әр уақта да аттай желгіш!

	Атырау қаласы

	2015 жылғы 2 қараша





ҚАСИЕТТІ ЖЕҢІС


	Ұлы Жеңіске - 70 жыл!



	Ол кезде біз болмағанбыз мынау жарқын өмірде,

	Ашық бопты аспанымыз, тыныш екен өңір де.

	Жарты әлемді «жұтам» деген бір аждаһа батыстан,

	Ойран салып, отқа орапты, қала, дала - бәрін де.



	Зұлым жылан жүрген жолын айналдырып «көмірге»,

	Өршелене ұмтылыпты «би» болмақ боп төрімде.

	Аспан мен жер астасқанда оқ пен оттың өртінен,

	Тасқа дейін күлге айналып, шыдамапты темір де.



	Ойран салған зұлым жауға қарсы атылып ерлерім,

	Кеуде тосып, қорған бопты сақтау үшін жерлерін.

	Сол ерлердің қаныменен Жеңіс Туы тігіліп,

	Аман қалған мынау байтақ жазиралы белдерім.



	Талай боздақ жер жастанған, сол майданда елі үшін,

	Сол майданда жараланған жан әкем де мен үшін.

	Талай батыр мүгедек боп, шалажансар қалса да,

	Өрлігінен айнымастан сыйлады елге Жеңісін.



	Сол күндерде Анам дағы ұйқы көрмей шаршады,

	Зор әлеует салмақ болып, қайыстырды баршаны.

	Ағаларым оқудан қап, тілерсегі майысып,

	Үлкендермен бірдей жүріп, бейнет көрді қаншалық.



	Сол тозақта Отан үшін от қайрақта қайралған,

	Сан боздақтар қыршын болып, гүл атпады қанша арман.

	Қан майданда қасарысып, өзі өлсе де қазағым,

	Қайсарлықпен зұлым жауды кеудесімен қайтарған.



	Көз алдымда елестейді сол батырлар бүгінде,

	Тас қорғандай тапжылмаған, Мәскеу, Ржев түбінде.

	Әрбір қазақ - әр қалқан боп, шегінбеген қасқайып,

	Ажал құшып жатса дағы «өткізбен, - деп, - тірімде!»



	Өткізбеді шынымен де олар жауды Мәскеуге,

	Өлексе боп қалды жауы - өңмендеген «бос кеуде».

	Ұлан байтақ кең жеріміз кейін қайта гүлденіп,

	Ел өркендеп, еңбек жанып, қала орнады төскейде.



	Содан бері өтті, міне, 70 жылдық бір дәуір,

	Қалды артта сұм соғыстың қасіреті зілмауыр.

	Сол майданда қаза болған боздақтардың бәрі де,

	Батыр еді шын мәнінде, шеттерінен кіл дарын.



	Батыр еді, жас еді олар, әлі ештеңе көрмеген,

	Кеуделерін асқақ арман, жалын жігер кернеген.

	Кейін қалған туған ел мен атамекен жер үшін,

	Жан берсе де қайыспаған, намыстарын бермеген.



	Осылайша Ұлы Жеңіс мүмкін болған, бауырым,

	Жойылды жау тас-талқан боп, тастап жерге қаруын.

	Сан миллион боздақтардың қаны менен ерлігі,

	Сөндірген-ді зор алапат жойқын өрттің дауылын.



	Біле білсең, мәңгі бақи мәні зор бұл Жеңістің,

	Сол Жеңістің арқасында гүл орады жер үстін.

	Әкелер мен апаларым қан майданда қан төккен,

	Бүкіл халық мәңгі ұмытпас Қасиетті Жеңіс бұл!



	Бұл әлемде болмасыншы енді мұндай алау - өрт,

	Адамдарды «ауыртпасын» сұм сұрқия жаңа дерт.

	Бейбіт өмір гүлдей берсін, кең әлемді көркейтіп,

	Бар халықты алға бастап, біз жүрейік дара боп.

	Атырау қаласы

	2015 жылғы 9 мамыр





АДАЙЛАРҒА АРНАУ


	(Нағашым әрі жиырма жыл бірге қызметтес болған інім әрі құдам Шаяхметов Бибоз Байдәулетұлына арнаймын)



	Біз ежелден Адайлармен құдандалы ел едік,

	Бірге көшіп, бірге қондық, бір жайлауды тел емдік.

	Нағашы мен жиен едік әзіліміз жарасқан,

	Тағы міне, құда болып, біз шаттыққа кенелдік.



	Адайлармен ешқашан біз «шай» десіп еш көрмедік,

	Қандай қиын шақ туса да бірге құлаш сермедік.

	Мәрттік мінез түс түйіскен тек біздерге жарасты,

	Әрдайым да тату болдық, өсек-аяң термедік.



	Алтын жүрек Адай еді менің де сол нағашым,

	Содан болар, жақсы көрем Адайдың бар баласын.

	Кейде момын, кейде дүлей Тәзікенің мінезі,

	Бәлкім содан жұққан болар бойымдағы бар асыл.



	Алтын жүрек Адайлармен біз әрқашан біргеміз,

	Құтты болды босағамыз, құтты болды іргеміз.

	Ел қорғайтын сын сәтте де жазылмады жұбымыз,

	Кіммен шын дос болуды да білеміз-ау, білеміз.



	Біз ежелден Адайлармен тізе қостық бауыр деп,

	Тауды тіліп, тасты жарып, бізден тартқан тамыр көп.

	Сірә біздей мәрт мінезді басқа жандар жоқ шығар,

	Бізде ғана деп білемін батырлар мен дарын тек.

	Қанша бөлек болса дағы біздің сыртқы түріміз,

	Біз көріспей тұра алмаймыз, біріміз бен біріміз.

	Ей жарандар, көрдіңдер ме, әне, біздер қандаймыз,

	Ақ көңілміз, бір сөздіміз - біздер сондай ІРІМІЗ!



	Құшақ жайып қарсы аламыз бірімізді біріміз,

	Кездескенде шын көңілмен шешіледі тіліміз.

	Көңілдердің көк дөнені шырқау шыңда шарықтап,

	Әппақ болып ашылады көңілдегі кіріміз.



	Біздің ата-бабамыз да Адайлармен дос болған,

	Бірін бірі сыйлап ылғи сояды екен қос қойдан.

	Осылайша шынардай боп, қос жүректен нәр алған -

	Мәңгі достық сәуле шашты «қос баланы» қосқаннан.



	Ежелден-ақ біз осындай құдандалы әулетпіз,

	Ешбір сызат түсірмедік, татулыққа, «әй» деп біз.

	Көрдіңдер ме, жергөгінен жүрек танып, біліскен,

	Құдайдың да қалауына екі әулет сай кеппіз.



	Әрдайым да, мәрттігі үшін мен Адайды сыйлаймын,

	Олар жайлы тебіренем, пернесінде сырнайдың.

	Осындай бір шын ниетпен көңілімді тербеген,

	Бүгін, міне, тағы да бір жүрек жарған жыр жаздым.

	2014 жылғы желтоқсан

	Атырау-Миялы





КӨКТЕМ




	Көктем келіп, жылынды да бар аймақ,

	Бар табиғат тамылжыды арайлап.

	Көшедегі талдар жарып бүршігін,

	Жасыл желек жамылуда талай бақ.



	Құйқылжытып құстар да әнге салады,

	Айналаға көңілді әуен тарады.

	Қар да еріп, жылғалармен жүгіріп,

	Толтыруда барлық сай мен саланы.



	Көрші, әне, қандай әсем тіршілік!

	Кең әлемге жұпар иіс тұр сіңіп.

	Алтын нұры Атырауды аймалап,

	Қалам үстін малындырды күн шығып.



	Ақ Жайығым ағып жатыр бұраңдап,

	Толқынында шағалалар жүр ойнап.

	Жағалауда жарқын күлген жастардың,

	Үндерімен қуанғандай бұл аумақ.



	Осылайша әлем бүкіл өзгерді,

	Жүрек толқып, жырлайтұғын кез келді.

	Дүниеге мен де ойлана қараймын,

	Еске алғандай жастық дәурен кездерді.

	Атырау қаласы





ШЫНДЫҚТЫҢ ӨТКІР ТІЛІ ЕДІҢ


	(Атыраудың Абызы, Қазақстанның Құрметті журналисі Шопенғали Дәуенұлына)



	Қаралы хабар жетті де дір етті-ау менің жүрегім,

	Қолыңнан түсті-ау қапыда ғаламат «қалам - күрегің».

	Алдымыздағы ағамыз, ардақтап әр кез жүретін,

	Майталман тілдің сүлейі, журналистердің пірі едің.



	Шындықты тіліп айтатын халықтың өткір тілі едің,

	Абыз боп елге танылған ақсақалымыздың бірі едің.

	Журналшы болған жастарға тәлімгер болған бір өзің -

	Мұзжарғыш сынды кемедей бетке ұстайтұғын Туы едің,



	Қара қылды да қақ жарып, сан шәкіртіңді түзедің,

	Қанша бір таланттының да жел сөзін қырқып, күзедің.

	Бастықтарға да илікпей қарамайтынның өзі едің,

	Осылай талай «мұз-тоңның» бұзатын едің сілемін.



	Газеттің бітпес қамымен «шыр» жыймай мүлде «жүдедің»,

	Кейбір кездерде шаршамай кабинетте де түнедің.

	Әділ де болдың, қатал да, жылы еді бірақ жүрегің,

	Шәкірттеріңнің өйткені, шарықтағанын тіледің.



	Сан шәкірт қалыптастырған бір мектеп едің бір өзің,

	Тұлғаңыз кіші болғанмен алыптардан да ірі едің.

	Осының бәрін аңыз ғып ел айтсын енді дегендей,

	Сапарға қайтпас ұштың да үздің-ау жұрттың күдерін.



	Күтпеген жерден осылай төңкердің түннің түнегін,

	Тұр енді көзден жас ағып, жарқылдап қалай күлемін.

	Ешқашан мүлде бақиға қиятын адам Сіз бе едің?

	Қалайша көніп тағдырға үстіме қара киемін!



	Ерменен елді жалғайтын алтын арқаулы жіп едің,

	Мақалаларың әрдайым қозғайтын сөздің «түренін».

	Қасиет болып жүзіңнен маңайға шуақ - нұр сепкен,

	Қалайша тоқтап қалды екен даладай үлкен жүрегің.



	«Атыраусынды» газетім жоғалтты-ау Сіздей тірегін,

	Көмескі тартпас бірақ та алтындай асыл «сүйегің».

	Аңқылдап әппақ көңілмен ортамызда жүрген күндерің,

	Ұмытылмайды ешқашан, ап анық мұны білемін.

	2017 жылғы 10 мамыр

	Атырау қаласы





ӨШПЕЙТҰҒЫН АРТЫНА ІЗ ҚАЛДЫРҒАН


	(Партия, Кеңес және мәдени қызметтің ардагері Тасболат Таласбаев ағаға арнаймын)



	Түлегі еді ол мың тоғыз жүз отызыншы жылдардың,

	Туып өскен Индерборда, арасында «тұздардың».

	Ер боп туып, елі үшін аянбастан жан салған,

	Тасболаттай ағама арнап, мен осындай жыр жаздым.



	Өмір - өзен, кең арналы, сол бір арын-ағыннан,

	Жаралғандай кейде оттан, кейде ыстық жалыннан.

	Ортасында жарқ-жұрқ етіп алмастай боп жүрген ол,

	Талап, талант, өнер-білім бір өзінен табылған.



	Әп дегеннен танылды ол ел ішінде басшы боп,

	Ол сөйлесе, желдей есті кеудесінен жақсы леп.

	Әрі әнші, домбырашы, барша жұртты ұйытқан,

	Жатсадағы ауылымыз клубтарға тапшы боп.



	Мектепті де, парткомды де, өнерді де басқарды,

	Талай биік шыңға шығып, бағындырды «асқарды».

	Жаңалыққа жаны құмар, кітаптарды «кемірген»,

	Мұндай жанды көрмедім мен таң қалдырған дос-

	жарды.



	Ұлағатты ата болды ұл мен қызын жеткізіп,

	Бір өзінен таралғандай даналық пен тектілік.

	Сексен жасқа келгенінше айнымаған «абыздан»,

	Көрмедік еш өн бойынан жараспайтын шет қылық.



	Әзілдессе құрдастармен қалжыңдары жарасқан,

	«Әңгімелер» таусылмаса, тарай алмай таң асқан.

	Қимайтұғын достарымен «ища» десіп көрмепті,

	Кейде ғана жас баладай сәл нәрсеге таласқан.



	Тәкең біздің тазалық пен адалдықтың «символы»,

	Кеңдаладай дархан әлем - мінезінің кеңдігі.

	Қандай қиын кезеңде де апшымайтын мәрт еді,

	Періштенің пәктігіне теңер едім мен мұны.

	Мәрмәр мүсін, бекзат болмыс, кісілігі биік-ті,

	Әрдайым да болған өзі - шәкірттерге сүйікті.

	Көрінгенмен адамдардың бәріменен бірдей боп,

	Осыншама қасиетті тек бір өзі жиыпты.



	Жаны жайсаң, жампоз көңіл, сырбаз еді ағамыз,

	Болған өзі бір бәйтерек, ауылдағы - «жағамыз».

	Оның барлық өткен жолын саралайтын болсақ біз,

	Кейінгіге үлгі болар көп өнеге табамыз.



	Өлді деуге болады ма, мұндай ерек адамды,

	Тек солардың өрлігі ғой нұрландырған даламды.

	Мұра болсын деп тілейміз ұрпағына кейінгі,

	Ол қалдырған өнегені, таңғажайып баянды!

	Атырау-Миялы

	2014 жылғы сәуір





ӨШПЕЙДІ АСЫЛ БЕЙНЕҢ ЖАДЫМЫЗДАН


	(Туған ағам, тәтем, Муса Әубәкірұлына арнаймын)



	Өмірдің жеңіп қиын өткелдерін,

	Еңбекпен өтіп едің көп белдерін.

	Қиналмай сексенді де артқа тастап,,

	Көздеп ең, тоқсанның да беткейлерін.



	Жүзге де жетсе екен деп тілегенбіз,

	Біздерді жеткізсем деп жүр екенсіз.

	Жазғаны жазымыштың сол болды да,

	Бір күні бізді тастап жүре бердің.



	Сіз барда білінбеуші ед, «тоңғанымыз»,

	Ойлансақ, Сіз екен ғой қорғанымыз.

	Бүгінде үйдің төрі үңірейіп,

	Сүреңсіз өтіп жатыр «тойларымыз».



	Сіз жоқта атпай қойды таң да күліп,

	Орының бір жыл бойы қалды суып.

	Жалғыз-ақ бір жұбаныш - жанға демеу,

	Үлгің бар бойымызда қалған сіңіп.



	Өмірге талай пенде келер, кетер,

	«Аузымен құс тістеген» кенен де өтер.

	Бәрі де жасағанның қалауымен

	Тарихтың тұңғиығын тереңдетер



	Бірақ та, бәрі Сіздей бола алмайды,

	Жүрекке ескерткіш боп қона алмайды.

	Ал, Сіздің асыл текті нұр бейнеңіз

	Ешқашан жадымыздан жоғалмайды.



	Сексен жыл төрт сыныптық біліміңмен,

	Емессің жыр айтқанда күмілжіген.

	Сөз тапқыш шешен де едің сөйлегенде,

	Кететін өткірленіп түрің мүлдем.



	Бүгінде соның бәрі - санамызда,

	Жазылып, айналғандай бәрі аңызға.

	Жүректе қалған сол бір естеліктер,

	Ем болар енді біздің жарамызға.



	Рухың тұрар бізді дәйім демеп,

	Жан едің елден ерек, мүлдем бөлек.

	Мекенің жұмақ болғай мәңгі Тәте,

	Жатқайсың, ұрпағыңды желеп-жебеп!

	2016 жылғы 20 қараша

	Атырау қаласы - Доссор поселкесі





ЖАН ДОСЫМ


	(Кішкентайымнан бірге өскен досым Болат Біләлұлына арнаймын)



	Қаңтардың тыныш сол бір шуақ күні,

	Бейне бір қалғандай боп, құлақ түріп,

	Жер-Ана, барлық Әлем тынып қалған,

	Ұлпасын шашу етіп, лақтырып.



	Сол кезде сен келгенсің бұл өмірге,

	(Ол кезде біздер мұны білеміз бе.)

	Жан анаң еміреніп, қарай берген,

	Нұр сипат, уылжыған, уыз жүзге.



	Сол шақтан біздер ылғи бір келеміз,

	Арман - бір, жанымыз - бір, бір - кемеміз.

	Өмірлік жан қиыспас біз достармыз,

	Әрқашан не көрсек те бір көреміз.



	Бір жылдың бірге туған төлі де едік,

	Біз қалған бір атаның көзі де едік.

	Жұбымыз ешқашан да жазылмастан,

	Жалғанның сыйын бірге теріп жедік.



	Ылғи да беделді боп, «қол» бастадың,

	Төзім мен парасатты бойда ұстадың.



	Адалсың, ақкөңілсің - соның бәрін,

	Үнемі бағалайды жолдастарың.



	Көзіне мақтау емес, шын айтамын,

	Жарың да саф алтын ғой - Райханың,

	Екеуің қос Аққудай қатар жүзіп,

	Кәусары бұрқырайды бұлақтардың.



	Досқа да, туысқа да қадірлісің,

	Бәрі бар бір өзіңде - қажыр, мүсін.

	Әрдайым достарыңның ортасында,

	Шат күліп, сауық-сайран салып жүрсің.



	Әрдайым арта берсін бақ-берекең,

	Қиындық болмасыншы баста бөтен.

	Терек боп балдарыңның ортасында,

	Жасанып, жайнап жүрші бақта Бөкем!

	2013 жылғы 3 қаңтар





ҒҰМЫРЫҢ СЕНІҢ ЖЫР-ДАСТАН


	(Ардагер құрылысшы әрі мұнайшы досым Болат Біләлұлы 70 жасқа толғанда)



	Аққан судай боп балғын шақ, кейінде қалып кешегі,

	Жарысып желмен зырлапты-ау, 70-тей жылдың есебі.

	Дәл сол бір жылы Досымның өмірге келген кезі екен,

	Қырық бесінші жылғы Қаңтардың шуақты күні, үші еді.



	Жарты әлемді орап, жалмаған соғыстың сөніп өрті де,

	Жерлерімізде қайтадан керілді өмір серпіні.

	Сол жылдардағы өмірдің есігін ашқан сәбилер

	Болғандай еді емшідей аналарының «дертіне».



	(Жел болып есіп, зырлаған уақытта бұл байлау жоқ),

	Өсіпті менің құрдасым нұр жүзі жайнап, Айдай боп.

	Мектебінде де, еңбекте озық боп ылғи өзгеден,

	Өндірдей болып жетілді, тұлғасы бөлек нардай боп.



	Әр нәрсеге де әмбебап - болды ол құрылыс маманы,

	Биіктеріне бастады таланты менен талабы.

	Зерделі болып ұшталып, ұжымға зерек басшы боп,

	Қол тиген жерін түлетті, құтты боп басқан қадамы.



	Осылайша әрбір күн сайын жақсылықпенен атты күн,

	Қасында болды қосағы - Райхан атты хас сұлу.

	Бану мен Берік, Бақыты, Білімі келіп дүниеге,

	Әлдилеп жүрді екеуі шаңырағының шаттығын.



	Ал енді бүгін Болат дос, өзгеріп кейіп-келбетің,

	Көретұғын да шақ туды еңбектің толы зейнетін.

	Өзіңе тартып жетілген ұрпағың жалғап жолыңды,

	Сеніммен бүгін ұстап жүр фирмаларының делбесін.



	Бақыттыңкешіп базарын, ғұмырың болды жыр-дастан,

	Айналаңдағы адамның бәрімен бірдей сыйластың.

	Достарың болса ал енді, олардың жөні бір бөлек,

	Оларсыз өмір өмір ме, әрдайым бірге сырласқан.



	Біреулер мына өмірді «жалған ғой фәни» деседі,

	Ертегі еді ғой шында да біздің де ғұмыр кешегі.

	Беймәлім осы дүниені жұлдыздай жарып келе атқан,

	Маңдайға біткен біздің де «бағымыз», сірә, бес елі.



	Жетпіс жас деген Жан Досым, дана шағыңның «ауылы»,

	(Кейінде қалып тұрғаны-ай, жастықтың жігер дауылы).

	Абыз боп енді отыршы, зейнеттің теріп жемісін,

	Көтеріп ең ғой өзің де бір кезде барлық ауырды.



	Жетпіс жас деген ұлы жас, қайталанбайтын бір Дәуір!

	Ертегі болып қалды артта балтәтті болған «жырлы ауыл».

	Бәріміз де енді осынау үстінде жүрміз «кеменің»,

	Тоқтата алар не күш бар, уақыттың бұл зырлауын.



	Кешегі ғана бір жүрген Құбаш дос және Еспен мен

	Аманбай және ақкөңіл Айдын досымыз жетпеген.

	Темірқазықтай шексіз бір қиырға бастап баратқан,

	Зырлаған мынау тоқтаусыз уақытты мен жек көрем.



	Дегенмен, соны Жан Досым, әлі де біздер жеңейік,

	Аққан желдермен жарысып, сәйгүлік болып желейік.

	Шуағын шашқан әлемге жарқын күндерден жалықпай,

	Қол ұстасып біз әрдайым жарқырап бірге жүрейік.

	Атырау-Ақтөбе

	2015 жылғы 3 қаңтар





ШАРЫҚТАП ҰШҚАН ҚЫРАНДАЙ


	(Жас кезден бірге келе жатқан әрі қызметтес әрі әріптес ағам, досым Төлеген Жаңабайұлына)



	Өмірдің өтіп талай қиындарын,

	Ешқашан елемеп ең құйындарын.

	Тек қана биіктерге өрлей біліп,

	Қай жерден үйреніп ең мұның бәрін.



	Ырғыдың жас жігермен жиырмадан да,

	Ешкімге ұқсамадың жырлағанда.

	Ілеспей «жас күйіңде» тұрып қапсың,

	Дәуірдің доңғалағы зырлағанда.



	Өтіп ең, орда бұзып, отызыңнан,

	Қаншама құтылып ең «тоты қыздан».

	Сонда да ақындықты жолдас қылып,

	Жүректің сөнбепті ғой оты қызған.



	Қарғыдың қаймықпай-ақ қырықтан да,

	Қырық та бір қара жас «қорыққанға».

	Зердеңе мол білім мен ғылым жиып,

	Дамыпсың, бір орныңда тұрып қалмай.



	Орғыдың ер қалпыңмен елуден де,

	Бір дамып, бірге өстің еліңмен де.

	«Елу жас- ердің жасы» дегенменен,

	Ержүрек бола алмайды «ерінгендер».



	Алқынбай асып кеттің алпысыңнан,

	Байқатпай өтіп барад Ай тұсыңнан.

	Сонда да шырқап ұшқан қырандайсың,

	Байқаймын қауқарыңды қарпысыңнан.



	Сен бүгін алпыс бестей белге шықтың,

	Қарттықты қаймықтыра белдесіпсің.

	Зерделеп, туған елдің сыр-қайнарын,

	Шаршамай әлі қанат сермеп жүрсің.



	Балдарың қаумалап жүр қасыңызда -

	Бар байлық жетіп жатыр басыңызда.

	«Асықпай әлі арбамен қоян алып»,

	Биікке домалайды тасыңыз да.



	«Жылтырап», арқасымен Меңсұлудың,

	Қаншама кітаптарға тер сіңірдің.

	Жазушы, журналист те, азамат та,

	Ұлағаты - ұстаздың да дерсің мұны.



	Еңбегің осылайша жана берсін,

	Әлі де он кітапқа шамаң келсін.

	Елің де, ұрпағың да, дос-жаран да,

	Сырына шежіреңнің қана берсін.

	Атырау қаласы

	2009 жылғы 12 маусым





ПЫРАҒЫН АҚЫНДЫҚТЫҢ ЕРТТЕП МІНДІҢ


	(Әріптес ағам әрі досым Төлеген Жаңабайұлы 70 жасқа толғанда)



	Ай, Төке, мен білмейтін не сырың бар?

	Сөйлесең, тілің майда, тек шырын-бал!

	Бүгін той, қайталанбас 70-ің ғой,

	Шаш бәрін, не болса да бір шығындал!



	Жасыңнан сырбаз жүріп, ашық күліп,

	Қыздарды қоюшы едің ғашық қылып.

	Бойыңа сол кезден-ақ жабысыпты-ау,

	Өлеңге, жырға деген машықтылық.



	Әуелден қатарыңнан асып туып,

	Жетектей биіктерге асықты үміт.

	Пырағын ақындықтың ерттеп міндің,

	Жүргенде қатарларың асық қуып.



	Бүгін де қалмапты-ау сол машық қылық,

	Зырлайды уақыт та асықтырып.

	Сен болсаң, қос кітаптан суырасың,

	Жетпістің «желкесінен» басып тұрып.



	Қалайша айтпай кетем Меңсұлуды,

	Сен үшін қаншама ол тер сіңірді?

	Жеткізген бұл биікке сол емес пе?

	Қанеки, мойындамай көрші мұны!



	Жай басып, сенімменен алға аттадың,

	Ешқашан жеңіл мінез аңдатпадың.

	Сырласып, абыз кеуде қарттарменен,

	Тарихын тоқи білдің аймақтардың.



	Ел-жұрттың айтылған соң ойындағы,

	Өзіңді оқырман да мойындады.

	Зерттеулер, очерктер, жыр-толғаулар -

	Ішіңе қалай сыйды соның бәрі?



	Зімбілді, Халел, Мұрат, Ығылманды -

	Халқыңа ашып бердің сырын мәңгі.

	Соларды оқып шыққан әр адамның,

	Тамсантқан, таңдайында шырын қалды.



	Журналист, жазушысың, ақын әрі,

	Сыйлаған Атыраудың атырабы.

	Ұстазсың және Ата бір әулетке,

	Жайқалған, мәуе болып жапырағы.



	Оқыдың, ақыл жидың, орта көрдің,

	Бейне бір, парасатың - «торта» дермін.

	Жеткізіп соның бәрін мына жұртқа,

	Келеді айта бергім, айта бергім!



	Сен бүгін жастық туын қайта кердің,

	Шал болып көрінгенің жорта деймін.

	Әлі де осы жап-жас қалпыңменен,

	Тоқталмай жүзге дейін тарта бергін!

	2014 жылғы 22 маусым

	Атырау қаласы





ӨМІР ЖОЛЫҢ - БІР ДАСТАН




	(Партия және мемлекеттік қызмет ардагері, ауыл шаруашылығы ғылымдарының докторы, Атырау мұнай-газ университетінің профессоры Ырзағалиев Қосыбек Салтанатұлының 70 жасқа толуына орай)



	Қосеке, құтты болсын, жетпісіңіз,

	Жетпіс жыл бекерге тер төкпедіңіз.

	Басшылық, ғылым жолы, ұстаздықпен,

	Бүгінге ұлағат боп жетті ісіңіз!



	Ұстамды, парасатты, ақпейілсіз,

	Мол пайым, терең білім - нақ теңізсіз.

	Кездесіп, өзіңізбен бір сөйлессек,

	Қасыңнан тарқамаймыз шат көңілсіз.



	Үмітін Салтанаттай атамыздың,

	Ақтаған, өзіңіз де - Ата бүгін.

	Қазақтың мақалы да тегін емес -

	Деген ғой «Арымайды баталы құл!»



	Өмірден түйгенің көп, Абыз болдың,

	Биігін бағындырдың Аңыз Жолдың.

	Өткен шақ, елге сіңген еңбектерің,

	Бәрі де бір қарасақ - сағым бүгін.



	Тамаша, таңғажайып мінезіңіз,

	Сүйсініп, өзіңізге жүреміз біз.

	Әрқашан ұл-қызың да мақтан етер,

	Адамсыз, кең даладай жүрегіңіз!

	Шежіре - өмір жолың, бейне дастан,

	Танылдың талантты боп бала жастан.

	Бұл күнде Қаракөлдің мақтанысың,

	Жерің жоқ, ешқашан да жаза басқан.



	Бейне бір асыл тастан жаратылған,

	Жандай боп көрінесің дара туған.

	Байқамай кейбіреулер жүрсе дағы,

	Тұлғаңда қасиет бар ана тұрған,



	Сақталған жас қайыңдай, мәрмәр мүсін,

	Дәл сендей бола алмайды әрбір кісің.

	Осындай келбетіңді айтам бүгін,

	Халықтар, мына отырған бәрі білсін.



	Жарың да французша сайрайды екен,

	Білгенге, жалған емес, шамдай десем.

	Иісі бұрқыраған күрең шайы,

	Тәп тәтті-ау тіл үйірген, балдан бетер.



	Қадиша - ол да біздің құрдасымыз,

	Ал, Сіздің жан жарыңыз, сырласыңыз.

	Осындай елің сүйген қалпыңызбен,

	Әрдайым аман болсын бір басыңыз!



	2016 жылғы 2 қараша

	Атырау қаласы





АЛАМАНҒА ҚОСЫЛҒАН ЖАРАУ АТТАЙ


	(Жастайымыздан бірге келе жатқан досымыз Марат Айтқалиұлына арнаймын)



	Марат досым, сен бүгін «Айға» шықтың!

	Алпыс асу болатын «Тауды» асыпсың.

	«Асықпай-ақ арбамен қоян алып»,

	Жетпістің де жалына жармасыпсың.



	Арғымақтай құнтиып, алға шықтың,

	Білдің бе, сен қаншама қар басыпсың?

	Аламанға қосылған жарау аттай,

	«Қайда асықтың, досым-ау, қайда асықтың?»



	Жетпіс дейтін бір зәулім «Тау» басыпсың,

	Жан жағыңа сездірмей жай басыпсың.

	Ұйықтап жатқан «жыланның» желкесіне

	Шығып алып, қаперсіз жайғасыпсың.



	Өмір деген «өзеннің» толқынында,

	«Кемең» шайқап, сан рет толқыдың да.

	Сонда дағы мұқалмай талай сыннан,

	Жеңіп өтіп жүрдің-ау жойқынын да.



	Қаншама жаз, көктем мен сын сәттердің,

	Ырыздығын талғамай «шайқап» тердің.

	Өткен шақтың мәуелі жемісіндей -

	Cай тасындай ұл мен қыз - ұрпақ бердің.



	Алтын Күннің шомылып шапағында,

	Шаттық әнің шалқыды ошағыңда.

	Бақыт деген, досым-ау, осы болар,

	Бәрін тізіп, қайталап жатамын ба.



	«Тайқазаның» шымырлап, қайнайды ерен.

	Өміріңнің - «Алтын Құс» - қанатында,

	Жүзге дейін әлі де самғай бергін!

	30 қараша, 2013 жыл

	Атырау – Миялы





ЖАРҚЫН ЖҮЗІҢ КҮНДЕЙ НҰРЛЫ


	(Әрбір қызықты күндерімізді бірге бөлісіп келе жатқан Марат досымның зайыбы Сайлау Масуқызына арнаймын)



	Қара көзің мөлдіреп,

	Ұшқын шашып, оттай жанып,

	Ақ тамағың үлбіреп,

	Ақ борықтай көзді тартып.



	«Қыпша» белің топ-толық,

	Дөңгеленіп, толықсып,

	«Елу» деген белестің

	Қақ төріне қоныпсың.



	О, ақ Сайлау - гүлсің Сен!

	Ақ Мараттың зайыбы.

	«Өмір» деген көк мұхиттың

	Еркін жүзген, еркелеген «қайығы».



	Елуге кеп, ел сыйлаған,

	Ұрпақ ертіп, өркен жайған,

	Асыл Ана, Аяулы Жар,

	Адам болдың зайырлы.



	Еркелетіп Маратты,

	Тәрбиелеп, ұл мен қызды,

	Талай сұлу Таң атты.

	Жарқын жүзің - Күндей нұрлы.



	Соның бәрі құтты боп,

	Мерейлі боп, мықты боп,

	Ұзақ жаса, Бақыт пенен,

	Қуаныштан білмей мұңды.

	Миялы селосы

	1998 жылғы қаңтар





АЛАШТЫҢ БӘРІН БАЛАЙТЫН ЕДІ БАУЫРҒА


	(Ауылда бірге өскен сыйлас інім әрі құдам Төкен Ізқұлұлына арнаймын)



	Өтуде күндер, айлар мен жылдар алмасып,

	Өсуде ұрпақ, жаңғырып дәстүр жалғасып.

	Кешегі өткен көп жайлар жадтан өшсе де,

	Ұмытылар ма, тұлғалар болған Нар-Жақұт.



	Солардың бірі Алпамыс тұлға - Төкен-ді,

	Сөзінен әр кез танылатұғын көсемдік.

	Ағасы еді қоршаған барлық бауырдың,

	Бойында тұнған сенім мен мығым бекемдік.



	Іскер де еді, ұйытқан ұжым қаймағын,

	Көрмепті ешкім серттен де оның тайғанын.

	Ешқашан ешбір адаммен сөзге келмепті,

	Жеткілікті еді, сездірсе сәл-ақ айбарын.



	Жүретін еді-ау келісіп келбет жарасып,

	Достармен кейде әзілдеуші еді, таласып.

	Шақтары кейбір есімізге де түседі,

	Төкеңмен бірге отырған күндер таң асып.



	Алаштың бәрін бауырға дәйім балайтын,

	Жанардан әр кез мейірлі шуақ тарайтын.

	Алдына егер ағалап келсе, кім де кім,

	Қайтармай тауын, көзбенен қамқор қарайтын.



	Әкеге тартып, ұлдары болды ұлықты,

	Шетінен бәрі адалдық туын тігіпті.

	Шаңырақтың сол шынары болған Төкеңнің

	Жалғанға бір күн жоғаларын кім біліпті.



	Тағы бір дархан, қатардан озған дарасы -

	Болашағы зор, сүйіктісі еді-ау Манасы.

	Қапыда ол да ертерек кетіп өмірден,

	Жүректің болған бітпейтін бітеу жарасы.



	Осының бәрі - Қаламқас саған көп салмақ,

	Түңілме бірақ, алда көп әлі тосқан бақ.

	Немерең өсіп, жапырақ жайып отырсың,

	Емессің жалғыз әрқашан саған достар жақ.



	Түзеліп бәрі гүлдейді әлі гүлдерің,

	Жарық күн туып, жоғалар мәңгі түндерің.

	Емес пе бақыт балдардан көріп рахатты,

	Көргенің күнде немерелеріңнің күлгенін.



	Кімге де мынау бүл жалған мәңгі болмаған,

	Қара жер қойны ешқашан, сірә, тоймаған.

	Ендігі жерде бұлт шалған кезің болмасын,

	Көп болсын дейміз, бақытты күнің тойлаған!

	Атырау-Миялы

	2014 жылғы 8 тамыз





ҰМЫТПАЙМЫЗ ЕШҚАШАН


	(Қазақстан Журналистер Одағының мүшесі, республикалық «Атамекен» газетінің және Қызылқоға аудандық «Қызылқоға» газетінің бұрынғы бас редакторы Жолдығали Бақытұлының рухына)



	Ей, бауырым,

	Мәңгіліктің тұнығында жатырсың ба, демалып,

	Баяны жоқ бұл тірліктен баз кешкендей боп анық.

	Туған жерден көтеріліп, Алматыңа кетіп ең,

	Қоштасуға келе алмадым, болғаннан соң жер алыс.



	Біз бір кезде бір жүргенбіз «үш мушкетер» секілді,

	Балаң едік ол кезде біз уыз жүзді - «кекілді».

	Махаббат та, мақсаттар да бізде мөлдір, пәк еді -

	Армандаушы ек елден ерек биіктерге жетуді.



	Ақын едің ал сен болсаң, көктемдегі жас талдай,

	Балғын кезден топты жарып, жарқылдап ең жасқанбай.

	Талабың да, талантың да ұшқыр болып шынайы,

	Атқылайтын кәусәрдайын тасты жарған бастаудай.



	Қазағымның тазалығын, жарқындығын жақтадың,

	«Атамекен» ұжымын да сол мақсатқа бастадың.

	Жасыл орман, күміс көлдің, бүкіл мынау ғаламның,

	Тілеуші едің мөлдірлігін, ашықтығын аспанның.



	Енді бүгін бұл әлемді кезесің бе, білмеймін,

	Кеудемізді бәріміздің кернеп алды зілдей мұң.

	Әлде сенің әз рухың нұр боп шалқып жүр ме екен,

	Шапағатын себелеумен төбемізден біздердің.



	Ей арысым,

	Алатаудың баурайында жатырсың ба, тынығып,

	Іздейміз біз, біздің Жөкең келмеді-ау деп, қыдырып.

	Сол бақида Жұмақ дейтін шынымен де бар ма екен?

	Ал, мына өмір сағат сайын, жатыр күнде құбылып.



	Әлі күнге сені біздер жоқ дегенге сенбейміз,

	Ортамыздан қалайша ол кете қалды тез дейміз.

	Бірақ мына сұм жалғанның пәрменіне не шара,

	Тәңірі егер бұйырар болса, қалайша біз көнбейміз.



	Қайталанбас бар болмысың, жадымызда қалады,

	Ыстық қаның ұрпағыңның тамырында ағады.

	Достарың, да сені ешқашан, ұмытпайды, еске алып,

	Ошағыңның шам-шырағы шалқып әлі жанады.



	Рухың да жұма сайын шаңыраққа кеп қонар,

	Сені ойлаумен Күнжанның да әрбір күні кеш болар.

	Өзің берген тәрбиемен ұл мен қызың жетілген -

	Сенің барлық арманыңды жалғайды енді тек солар.

	2013 жылғы 21-24 наурыз

	Атырау-Алматы





ИНДЕРДІҢ «ІНДЕРІНЕН» ТҰЗ ӨНДІРГЕН


	Индерлік Хайролла құдамның алпыс үш жасқа толған мерейтойына арнаймын



	Қайреке, құтты болсын, мерей күнің!

	Сізе арнап, бар жақсыны терем бүгін.

	Заманның неше қилы соқпағынан,

	Жидыңыз өмірге азық кемел білім.



	Индердің «індерінен» тұз өндіріп,

	Сіңірген еңбегіңді жүр ел біліп.

	Алпыстан ассаңыз да жүзіңізге,

	Қалыпты дей алмаймыз «күз өң» кіріп.



	Жылы жүз, Ай дидарлы, жайдарысыз,

	Ақыл мен өнегенің қайнарысыз.

	Ұстамды, қарапайым, кең пейілді,

	Индердің бетке ұстайтын қаймағысыз.



	Білсеңіз, алпыс үш жас - шаңқай түсің,

	Құр аттай орғып жүрер қайсар кісің.

	Сізге де «бағала» деп айтар едік,

	Ғұмырдың ең бір осы «шайқар» тұсын.



	Ғұмырдың алпыс үш жас - шегі де емес,

	«Алпыс үш - тал түс» деуім тегін де емес.

	Әлі де жетпіс, сексен, тоқсан, жүз бар,

	Әр жағы мақтарлықтай керім емес.



	Дегенмен, сол жүзді де бағындыр деп,

	Тілейміз, барша жұртты табындыр деп.

	Әулетке Бәйтерек боп сол жүзде де,

	Шөбере, шөпшектердің қамын жүр жеп!

	2017 жылғы 19 ақпан

	Атырау - Индербор





ШУАҚ ШАШҚАН КҮНДЕЙСІҢ


	(Жерлес інім Құмар Хасанұлына арнаймын)



	Бүгін, міне, Құмар інім, алпыс жасқа толыпсың,

	Алқынбаған арғымақтың тап беліне қоныпсың.

	Айдарыңнан әрқашан да самал есіп шаршамай,

	Жанарыңда Күн күлімдеп, жүрсің, міне, толықсып.



	Жайдарысың, маңайыңа шуақ шашқан Күндейсің,

	Көрінесің ұзақ шапқан, сәйгүліктей гулейсің.

	Жарасасың достарыңның ортасында күлімдеп,

	Қуан, шаттан, бүгін енді таңға дейін билейсің.



	Бүгін саған тілейміз біз, «мықты бол деп» Шынардай,

	Ата болып мәужіреген, сақал-мұртың шұбалғай.

	Немере мен шөберелер етегіңнен тартқылап,

	Ондап, жүздеп өсе берсін, Мәншук пенен Құмардай.



	Құтты болсын, тағы айтамыз, алпыстағы жасыңыз,

	Сергек болып, әрқашан да, аман болсын басыңыз.

	Аспаныңыз ашық болып, нұрын шашып көкте Күн,

	Тоқталмасын домалаған, өрге қарай тасыңыз.



	Сайрап жатыр кейін қалған гүл жайнаған ізіңіз,

	Шаршау көрмей әр қашан да Күндей балқып жүріңіз.

	Алпыс жастың мәртебесі, зейнеті де сол болар,

	Елдің айтқан алғыстарын көкіректе тізіңіз.



	Кейін қалған бүкіл ғұмыр бұлдырайды сағымдай,

	Қадамыңыз желдей ескен ұшқырлықтан жаңылмай.

	Тәлім беріп, жалықпастан сан шәкіртті баулыған,

	Мол еңбектің жемістері алдыңыздан табылғай.



	Алпыс деген жігіт жасы, алқынатын шақ па бұл,

	Жүзіңізден нұр кетпесін, кеудеңізден - шат көңіл.

	Жетпіс, сексен, тоқсан жасап, жүзге жетіп жасыңыз,

	Мекендей бер, ортаймайтын бақ-дәулеттің қақ төрін.

	Атырау қаласы

	2010 жыл





ҒҰМЫРЫҢ СЕНІҢ ЕРТЕГІ


	(Халидолла Ешмұқанұлының 70 жасқа толуына орай)



	Біздер, Ақа, бір ауылдың, бір «колхоздың» ұлы едік,

	Кішкентайдан бірге ойнап, бірге өсіп, түледік.

	Он жыл бойы бір мектепте бірге оқып, тәлім ап,

	Қыздарға да бірге барып, бірге бойды түзедік.



	Қыз демекші, сол қыздарға «оқ» болған да сен едің,

	Қыз жүрегін жаулайтұғын «от» та болдың дер едім.

	Илікпейтін емендей боп, «шал» болуға көндікпей,

	Жүргеніңді енді қазір өн бойыңнан көремін.



	Білем, бірақ, құдірет қой уақыттың желі де,

	Құлағың сал, шын жүректен менің айтар сөзіме.

	Қаншама жыл бала кезден қанша белді бір бастық,

	Бірақ, бәрі баяғыдай көрінер ме көзіме?



	Зырғыды ғой замананың желден жүйрік кемесі,

	Бүгін енді, бағынып тұр жетпістің де белесі.

	Кеше ғана балаң едің, сол кез енді артта қап,

	Бір әулетке ақ сақалды ата болған жер осы.



	Еркелетті бала шақта Қосжан ата өзіңді,

	Оған талай өткізуші ең не бір «қырсық» сөзіңді.

	Тоқсанда да болат қалпын сақтаған сол атаңнан

	Сіңіріпсің өз бойыңа парасат пен төзімді.



	Шымығұл мен Қамиладай Ананы да көргенбіз,

	Ал, өзіңмен балық аулап, бірге жуа тергенбіз.

	Мейрам сайын шақырысып, бір ауамен тыныстап,

	Өмір бойы бірге ылғи ажырамай жүргенбіз.



	Айта берсек, біздің ғұмыр қайталанбас ертегі,

	Заман, шіркін, есейтті ғой тентекті де еркені.

	Біле білсек, соның бәрі шежіреміз екен ғой,

	Ол туралы кейінгі ұрпақ әлі талай шертеді.



	Біздер үшін солар бүгін бұлдыраған сағымдай,

	Әлдеқайдан сыңсып тұрған сыбызғының сазындай.

	Сен де қазір сағынышпен еске ап тұрған шығарсың,

	Қалай ғана тұра аласың бала шақты сағынбай.



	Құтты болсын, Аққази дос, 70 жасың бүгінгі,

	Қуанышың шуақ болып, нұрландырсын жүзіңді.

	Әлі талай мерей тойлар өте берсін жалғасып,

	Көрсек дейміз біз тағы да тоқсандағы күйіңді.



	Қазизадай «кемпір» сонда елмен бірге қуанып,

	Сандығының түбіндегі тықпаларын шығарып,

	Немере мен шөбереден босай алмай, сүрініп,

	Жүрсін сенің сол тойыңда ақ жаулығы шұбалып.



	Бүгінгідей той күніңе келдік біздер шат күліп,

	Құшағымыз гүлге толы, тілегіміз - жақсылық.

	Ернеуінен шүпілдесін денсаулық пен зор бақыт,

	Отбасыңда шалқып тұрсын, өмірбақи бақ толып.

	2016 жылғы 5 желтоқсан

	Атырау қаласы - Миялы селосы





ҚҰТТЫ БОЛСЫН, АБЫЗ ЖАСЫҢ!


	(Жерлес досым Хайруллин Елемес 70 жасқа толғанда)



	Біз екеуміз ес білгеннен шын пейілді дос едік,

	Қызметте де бірге жүріп, «отын» қатар көседік.

	Кездескенде біздер әр кез мәз болушы ек баладай,

	Ұмытпаймыз сол шақты да кетсектағы есейіп.



	Комсомол мен кәсіподақ - сен қайнаған «қазандық»,

	Аудандағы бар басшы да сенуші еді саған нық.

	Арамызда бір-екі жас болғанменен айырма,

	Біздер әр кез қатар жүрген құрдастар боп саналдық.



	Есіңде ме, біз бір күні кештеу келдік үйіңе,

	Қарамайтын кезіміз ғой, күндізі не, түні не.

	Қасымдағы Құмар інім «гарбі ойнайық» деп қоймай,

	Шаршасақ та отырып ек «ақшаңды ұтып» түнімен.



	Бұл сөзімнің бір жағы әзіл болғанымен түбі шын,

	Неге сондай болдық екен, мен білмедім, кім үшін?

	Ұйықтамастан ертеңіне мен Мұқырға кеткенде,

	Сен шығып ең малшыларды аралауға, құм ішін.



	Сол кезіміз қызық еді-ау, әзіліміз жарасқан,

	Күндер талай өтуші еді-ау карта ойынмен, таң асқан.

	Арамызға ешқашан да сызат түсіп көрмепті,

	Емеспіз біз ешқашан да сәл зат үшін санасқан.



	Әншейінде жуас болып көрінгенмен мығым ең,

	Жұмысшының қамын жеумен жүруші едің күнімен.

	Заң баптарын жетік білдің заңгерлерден кем емес,

	Күнің әр кез бос болмайтын еңбекшінің «жырымен».



	Құндыздың да жиені едің – анаң қызы Алдардың,

	Сынығы едің асыл тастың, кәусәрі едің қайнардың.

	Тау баласы тауға ұқсап өсетіні рас- ау,

	Сен де бір КӨЗ емессің бе Алдар Бидей заңғардың.



	Зырлап жатты уақыт та екеумізге байқалмай,

	«Совхоз» тарап, Одақ құлап, әлем бір кез шайқалды-ай.

	Соның бәрі кейін қалып, келіпті енді «жетпіс те»,

	Сонша жылда қалыпты ізің ұлағат қып айтардай.



	Құттықтаймын бүгін осы ең мерейлі күніңмен,

	Бұл ғажайып наурыз күні - жан-жануар тірілген.

	Тіршілік те, махаббат та бұл наурыздан басталған,

	Сенің мынау жүзіңнен де сол құбылыс білінген.



	Құтты болсын, жетпіс жасың Абыз болған бүгінгі,

	Көрмей тұрмын бірақ та мен қарттық жеңген түріңді.

	Сақал-мұрт та шықпаған ба, қалай өзі, «жып-жылтыр»,

	Көрінесің жас жігіттей, «солидный» киімді.



	Мына түрмен барарсың сен тоқсан емес жүзге де,

	Қазіргі шақ өзің үшін жаз деп ұғын, күз деме.

	Немере мен шөберенің, шөпшектің де нанын жеп,

	Мөлдіре де, қартаймайтын құпияңды аш бізге де.

	Ойлап қалма, мына Хамит күндеп тұр деп өзіңді,

	Әзіліміз жараспай ма, бөтен көрме, сөзімді.

	Сол жүзде де бұл қалпыңмен мұнтаздай боп жүре бер,

	Ақ көңіл мен ақыл тұнған серік ет те төзімді.

	Атырау қаласы

	2017 жылғы 23 наурыз





МАҢАЙЫҢДА ЖАРҚЫРАҒАН АЛТЫН СӘУЛЕ, АРАЙ НҰР


	(Қайсардың үйлену тойына)



	Біз, Құлеке, құрдастар ек, бір дәуірде бірге өскен,

	Әніміз де, жанымыз да әрдайым да бір дескен.

	Қызметте де талай биік асулардан бірге асып,

	Еңбектің де жемістерін бірге теріп, бір жескен.



	Озып жүрдің сен әрқашан оқуда да еңбекте,

	Сенімге сай лайықты басшы болдың сен көпке.

	Қыз Жібек пен Төлегендей Жібек құрдас екеуің,

	Өсірдіңдер ұл мен қызды көз қызығар көрмекке.



	«Балаларым - мақтанышым!» деуші едің өзің де,

	Бір түйір де жалғандық жоқ менің осы сөзімде.

	Қауышатын достар едік, кездескенде сағынып,

	Достығымыз қылаусыз-ды арадағы сезімде.



	Анар қызым - Алматыда, теміржолда бас маман,

	Шынар - ғалым, математик, кафедра басқарған.

	Сандуғашың бағындырып физиканың заңдарын,

	Елбасыдан сыйлық алған, өз ісіне тастай жан.



	Қайнар менен Ләззәт та сеніміңді ақтады,

	Ортасының гүлі болып, өмір жолын бастады.

	Бес жастағы бал немерең ағылшынша тіл қатса,

	«Не дейді-әй?» деп, жиіледі сасып қалған шақтарың.



	Отбасыңның сәні боп жүр жиеншарым Амангүл,

	Маңайыңда жарқыраған алтын сәуле, арай нұр.

	Тегі, сірә, мен ойлаймын, білсең егер іші де,

	Дәл осындай болар, бәлкім, Бақыт деген Сарайдың.



	Міне, енді кенже ұлың Қайсардың да кезегі,

	Әулет ізін жалғайтұғын ол да баба көзі еді.

	Біз сияқты Беріштермен құдалықты нығайтып,

	Төс түйісіп, құшақтарды айқастырар кез енді.



	Сандуғаш пен Ләззәтің ағылшынша сайрап тұр,

	Қайсарды да «Британның» кәсібіне «байлапсың».

	Осыншама көп өнеге бір әулетке аз емес,

	Ұрпағыңа бере білген тәрбиеңе айғақ бұл.



	Құтты болсын, бүгін мынау өтіп жатқан той күнің,

	Ән мен күйге бөлесін де асқақтасын жойқын жыр.

	Арнасынан шүпілдеген шаттық кернеп үйіңе,

	Ешқашан да ортаймайтын бақ, береке толсыншы!

	Атырау қаласы

	2017 жылғы 16 шілде





СӘН-КӨРКІ ӘЛІ КҮНГЕ САЙ ЖІГІТТЕЙ




	Алпыс жас бұрынғы кез «шал» болатын,

	Сиқына сақал-мұрты сай болатын.

	Телміріп, кемпірінің қабағына,

	Ішкені шәйнек-шәйнек шай болатын.



	Алдында айдағаны мал болатын.

	Ақшасы болмаса да «бай» болатын.

	Өзіне ұқсап өссе балалары,

	Соған да көңілі оның жай болатын.



	Ал, біздің Қайрош мүлдем сәйгүліктей,

	Сән-көркі әлі күнге сай жігіттей

	Біз оған елуді де бере алмаймыз,

	Үйлеспей, не десек те сан бірікпей.



	Жасынан Қайрекеңнің жаны көркем,

	«Есептеу» жұмысымен жанып өскен.

	Қашан да оның басты қасиеті -

	Тек қана «пұл» санауды жақсы көрген.



	Әуелі - кеңестікшар, сосын - фирма,

	Жұмысы - ақшаға ақша қосу жайы.

	Ең қиын қандай сұрақ қойсңдағы

	Есептен ешқашан ол тосылмайды.



	Жүреді Илан оны сылап-сипап,

	Бәйек боп, үй ішін де шуақ қылад.

	Қайрошқа қартаятын еш «повод» жоқ,

	Қамқорлық оған деген «құшақ-құшақ».



	Жүргенде біз осындай күйге сеніп,

	Шынымен қалар ма екен күз де келіп.

	Сонда да, біздің тілек - Қайрекеңе,

	Отырсын, бұл өмірде жүзге толып!





СҮЙСІНТКЕН БАРЛЫҚ АЙМАҚТЫ


	(Алпысқа толған Қайрош Базарбайұлына)



	Қайрекең жағып, жүректен НҰРЛЫ «жарықты».

	Ойлантты бүгін жанында жүрген халықты,

	Байқамаппыз ғой, өндірдей кеше жас еді,

	Ал енді бүгін АЛПЫСҚА толып қалыпты.



	«Балдыз» деп ойнап, әзілдеп жүрген біздерге,

	Інідей болып, мейрімін әр кез сездірген.

	Әрқашан сол бір қалпынан ешбір жазбайды,

	Көңліміз кейбір қоңылтақсыған кезде де.



	Таңдантты елді біліміменен жан-жақты,

	Сонысыменен ұжымына да ардақты.

	Қызметінде мұқият болып, әрдайым,

	Адалдығымен сүйсінтті барлық аймақты.



	Тәрбиелі ғып жеткізді ұл мен қыздарын,

	Бәрі де өңшең өзіне тартқан КІЛ ДАРЫН.



	Жанұяның да жылуын сақтап әрқашан,

	Иланыменен бөлісе білген сырларын.



	ИЛАН балдыз да бәйек боп оған - АҚ НҰРДАЙ,

	Алмас жігерін құр бекер «тасқа салдырмай»,

	Сылап-сипаумен мәпелеп ылғи келеді,

	Қартаюға да ешқандай «ПОВОД» қалдырмай.



	Баяғы кездей өткір боп дәйім ЗЕРДЕСІ,

	Сақталған әлі Қайроштың сол бір бейнесі.

	Жүз жасқа дейін бәйтерек болып жайқалып,

	Отырса егер, не керек бізге, өзгесі.



	Осы тілекке тілекті қосып келдік біз,

	Ақ көңілменен ең жақсы сөзді тердік біз.

	Жүректен шыққан шынайы біздің тілекке

	Риза болып, қуанады деп, сендік БІЗ!





ҚЫРАНША ҚАЛҚЫП САМҒАЙСЫҢ


	(Сыйлас інім Түркбенбай Нұржігітұлына)



	Азамат деген ардақты ат, азамат ез боп тумайды,

	Кеудесі оның ғаламат, ғажайып жүрек тулайды.

	Мақсаты биік сірә да, күмәнді жолды қумайды,

	Адамдық ақыл, парасат қашан да оны қолдайды.



	Көзінде оның лаулап от, шалып бір кетсе қариды,

	Тереңнен толғап таңдайын, қайрағын тілдің жаниды.

	Теңіз бе, мұхит, өзен бе, толқынын кешіп тобықтан,

	Адаммен бірге адам боп, жүретін өзі жан игі.



	Күткенде қанша үміт боп, көңілде шоқ боп маздаған,

	Қазақ боп тумай тегінде «түрік» боп кете жаздаған.

	Ананың ыстық іңкәрін сағынтып, сосын қандырып,

	Сүйікті болып жарына «серіліктен» де жазбаған.



	Осындай бір жан досымыз - Түрке деп елі атаған,

	Әріптестерге беделді, қадірі бөлек «атаман».



	Қасиет тұнған өзінде, емші де, саясатшы да,

	«Тастан да қатты әдетте, ішкенде ғана босаған».



	Бұл ғалам жаралғалы да қаншама жылжып жыл өтті,

	Жаратты ғалам тағы да миллиондаған жүректі.

	Біріне бірі ұқсамай, жұлдыз боп жанып сорғалап,

	Ғасырлар соқты балғасын, мүсіндеп талай «суретті».



	Бірі боп соның Түркежан, шынығып, қалам ұштадың,

	Түк болмай қалды ғасырың, иледің жарты пұшпағын.

	Тірегің болып қасыңда, отыңның басын ұйытып,

	Жаныңды сенің жылытты Әминажандай құшқаның.



	Сен көрдің мынау өмірден жақсы мен талай жаманды,

	Ғибрат алдың бәрінен, жүрегің әр кез жаңарды.

	Еліңе жасап қызмет, құрметке де бөленіп,

	«Күресіп шаршап» жүрсің-ау, гүлдентемін деп «ғаламды».



	Елу жас деген немене, елу қыр асқан болмай ма?

	Енді-енді ғана «жігіт боп», жарадың дейді мұндайда.

	Балалық, жастық дәуреннің түндігін серпіп, маңғазсып,

	Қыранша қалқып, самғарсың, қанатың керіп, шалғайға.



	Депутаттық пен бауырым, азамат болу - бір емес,

	Кейінде қалған ғұмырың - естелік қана, бір елес.

	Елу жыл деген, кешегі елу қадамың аттаған,

	Мағыналы болғай кредоң бұзбасын оны қу өңеш.



	Жалғанда мынау жұмбақ көп, асу бар, заңғар шың, құз бар,

	Алдыңнан әлі ашылар ғажайып не бір тылсымдар.

	Фәниде мынау тұрғанда жапырақ жайып, жасанып,

	Мәуелі Терек гүлсіңдер! Аяқталмаған жырсыңдар!



	Тілеймін бүгін өзіңе дүниедегі бар жақсыны,

	Бүркеніші жоқ көңілімнің, тазасы осы, тап шыным.

	Бақыттың кешіп теңізін, жабықпай еркін жүзе бер,

	Үйіңнен сенің кетпесін, дүниенің шалқар шаттығы!

	Миялы-Мақат

	2003 жылғы 3 мамыр





БҮРШІК АТЫП ТҰР ЕДІ ТАУДА ӨРІК


	(Сыйлас інім Түркбенбай Нұржігітұлының 60 жасқа толуына орай)



	СҮМБІЛЕДЕЙ мамырдың сол бір күні,

	Тамылжыпты ТАБИҒАТ майдай еріп.

	ЖІБЕК ЖЕЛІ желпіген торғын түні,

	Бүршік ата бастапты тауда ӨРІК.



	Ғажайып бір КӨКТЕМНІҢ күні еді,

	СӘНІ БОЛЃАН жайлауға арқар-елік.

	Көкжиектен мейірлі КҮЛІМДЕГЕН,

	Таң-шапақтан ЖАЛҚЫН НҰР байқап едік.



	ДӘЛ СОЛ шақта маңайды нұрландырып,

	Келді өмірге бір СӘБИ ақ маңдайлы.

	Жанарындай АНАНЫҢ тұрған күліп,

	Жүректерге бір шырақ ЖАҚҚАНДАЙ-ды.



	ТҮРКБЕНБАЙ атапты сол сәбиді,

	Ата-ананың үмітін АҚТАСЫН деп.

	«Тең - құрбыға ӘРҚАШАН болсаң үлгі,

	ӘДІЛДІКТІ өзің де жақтарсың!» деп.



	Содан бері - АЛПЫС жыл.

	Бұл дегенің -

	Із алдырған ДАНАЛЫҚ ҒҰМЫР дер ем.

	Тау толқынның жалымен жүзген ЕРІМ,

	Ырыздығын МОЛ «емді» жұмыр жердің.



	Бүгін енді АБЫЗДЫҢ жасында ол,

	АТА бопты бірнеше немереге.

	«Сақалы да БЕЛІНЕ жақындайды»,

	ПАЙҒАМПАРмен қалыпты теңелуге.



	Кейін қалды қаншама ТӨБЕ мен ШЫҢ,

	КӨКТЕМ мен ЖАЗ, сарғайған күзден де өтіп.

	Алда әлі де жақсылық КӨРЕ БЕРШІ -

	Әминәмен ЕКЕУІҢ жүзге жетіп!

	3 мамыр, 2013 жыл

	Атырау қаласы





ҚЫРЫҚҚА ТОЛДЫМ ДЕЙСІҢ БЕ?


	(Балаларым қырық жасқа толғанда)



	Қырыққа толдым дейсің бе, алмастай асыл беренім,

	Бұл жастың үлкен жүгі бар, білгейсің мұның дерегін.

	Заманның желі ағындап, тоқталмай зулап барады,

	Сырлары да бар байқасаң, қаласаң айтып беремін.



	Қырыққа келдім деген сөз, қырқаға шықтым дегенің.

	Қалдырдың кейін жастықтың оралмас жарқын кезеңін.

	Балалық, жастық бал дәурен елес боп қалды алыста,

	Қырық жас - жігіт ағасы, баламын енді демегін.



	Кешегі күні көк өрім, «көкпін» деп жүрген сен едің,

	Ұстадың енді «тізгінін» айдында жүзген кеменің.

	Алдыңда әлі шың-құз бар, кездесер талай толқындар,

	Өтерсің соның бәрінен құздың да түпсіз тереңін.



	Тыңдасаң, біраз ғибрат айтайын саған деп едім,

	Тоқысаң деймін зердеңе ақылмен екшеп керегін.

	Өмірдің соқпақтары көп, даңғыл боп тұрған бірі жоқ,

	Бәрі де жүрер сол жолмен дана да, кемел кененің.



	Білімге ғана ұмтыл деп айтумен ылғи келемін,

	Өйткені, алдан самсаған қиындықтарды сеземін.

	«Білекті жығар тек бірді, білімді жығар мыңды» деп,

	Айтып та кеткен бұрынғы ақылы рас көненің.



	Ақшамен емес, білсеңіз, еңбекпен келер беделің,

	Ұрпаққа ақыл, парасат, өнеге болсын берерің.

	Ағайын менен дос-жарың әспеттеп тұрса әрдайым,

	Құрметтесе, барша жұрт азамат болдың дер едім.



	Қырыққа толдың, қарағым, ақылың кемел кезеңің,

	Адалдық жолын пір тұтқан атаның асыл көзі едің.

	Артыңнан ерген ұрпаққа тәрбиең болып көшелі,

	Бабадан қалған дәстүрді жалғайтыныңа сенемін.

	Атырау қаласы





ПЕРІШТЕМ


	(Балдай тәтті бал немерем Санжарға)



	Балдай тәтті БАЛ НЕМЕРЕМ - періштем-ау, АРМЫСЫҢ!

	СЕН өмірге келгеніңде қуанбады қай кісің.

	Өзің әлі құйттақандай болғаныңмен МЕН ҮШІН,

	Көз алдыма елестеді керемет бір НАР МҮСІН.



	Толқи бердім, тебіреніп, исің ЖҰПАР аңқыған,

	Сәл жақындап кетсем болды тұла бойым БАЛҚЫҒАН.

	Сен мен үшін әлемдегі ең қымбатты ҚАЗЫНА,

	Сеніњ үнің әлемдегі ең керемет ЖАРҚЫН ӘН.



	Қуаныштан жарылардай болды менің ЖҮРЕГІМ,

	Кеудем толып, бойды билеп, ТАСЫДЫ ғой жігерім.

	Сен келгенде «ӘНІҢДІ» айтып, жарқын мына дүние,

	Ешқашан да болмағандай орындалды ТІЛЕГІМ.



	АРМАНДАЙМЫН, сен өскенде қандай болар екен деп,

	Қыран құстай қонармысың, ҰШАР ШЫҢДЫ мекендеп.

	АЗАМАТ боп еңбек етсең, туған ел мен халқыңа,

	Сонда ғана бұл дүниеде ер парызы ӨТЕЛМЕК.

	Атырау қаласы

	2014 жылғы 21 шілде





Немере қызым Ай Аруға ақ тілек БАТА


	(Немере інім,Сақи ағамның немересі Дулатқызы Ай Ару қызыма)



	Мен батамды берейін,

	Маржан сөзді терейін.

	Тәй-тәй басқан сәбидің

	Беталысын көрейін.



	Әкім болар ма екенсің,

	Жарқын болар ма екенсің.

	Әлде маған еліктеп,

	Ақын болар ма екенсің.



	Алға басшы,Ақ құсым,

	Әр қадамың Бақ болсын!

	Ғайып Ерен,Қырық Шілтен

	Әр кез саған жақ болсын!



	Айналайын,ботақан,

	Сүп сүйкімді момақан,

	Әр кез сенің алдыңда,

	Ашық болсын,атар таң.



	Апыл-тапыл алға бас,

	Әрдайым да арға бас.

	Асулардың бәрінен

	Жеңіл өтіп,Айға да ас!



	Ата-анаңа Бақыт бол,

	Әрқашан да ашық бол,

	Бес жақсыны сіңіріп,

	Жамандықтан қашық бол!



	Айналайын,бөпемсің,

	Маған бөле екенсің.

	Осы бастан білгейсің,

	Алдыңда көп өтер шың.



	Қиын да көп,сын да көп,

	Сен үйренер сыр да көп.

	Жеңіп соның барлығын,

	Шынардай боп Шыңға шық!



	Талай тауға жетерсің,

	Сан судан да өтерсің.

	Соның бәрін өткенде,

	Мықтысың да бекемсің.



	Айналайын,Адам бол,

	Бәрінен де адал бол.

	Кездеспесін алдыңда,

	Адастырар жаман жол.



	Өмір деген кең әлем,

	Тылсымы да мол өрен.

	Сүрінбейтін солардан

	Білімді бол,кемеңгер.



	Оқу оқып,ғалым бол,

	Таң қаларлық дарын бол.

	Қазақ елі пір тұтар

	Ақылды бол,бағың мол!



	Осы тілек қабыл болсын,барлық жолың ашық болсын!Әумин!

	Көкең Хамит

	2018 жылғы 13 қаңтар

	Атырау қаласы





ТЕМІРЛАН ЖИЕНГЕ БАТА


	(Бағытбай інімнің жиен немересі Темірланға)



	Айналайын, Ақ Жиен,

	Сауысқаннан сақ Жиен,

	Шањыраққа бақ Жиен,

	Бірге толған шат Жиен.

	Қарақат көз жанарлым,

	Күндей көркем жамалдым,

	Біз жасадық жоралғың,

	Көрсет бізге шамаңды,

	Қуанта ғой мамаңды,

	Тұсауыңды кескен соң,

	Адымыңды аш Жиен.



	Кедір-бұдыр қырдан да,

	Таудан, тастан, судан да,

	Қалың жыныс нудан да,

	Бетің қайтып ырғалма!

	Топтан озып, қырлан да,

	Жай тасындай нұрлан да,

	Тоқтамастан шап Жиен.



	Ойың болсын өрелі,

	Сөзің болсын төрелі,

	Еліңнің бол кемелі.

	Ғылымның бол кенені,

	Біздер бата берелік,

	Жүргеніңді көрелік,

	Қадамыңды бас Жиен.



	Еңбекте де озат бол,

	Оқуда да ғажап бол,

	Елден асқан жомарт бол,

	Таудай биік мұзарт бол,

	Жүректегі отыңды,

	Ешқашан да тосылмай,

	Алаулатып жақ Жиен.



	Тамерландай бал-құрақ,

	Жайқалып өс, жарқырап,

	Омырауың жалтырап,

	Ағын судай арқырап,

	Жүрген жердің бәрінен,

	Ерге болар жәдігер -

	Медалдарды тақ Жиен!





	Тура жолдан тайынба,

	Ақ іс үшін аянба,

	Терең болып білімің,

	Игер баба ілімін.

	Орындалып ойларың,

	Тұрып қалып қоймағын.

	Арманыңды тап Жиен.



	Салауатты сақи бол,

	Қалың елге жақын бол,

	Елің сүйген әкім бол,

	Абыройлы ақын бол.

	Кім болсаң да әйтеуір

	Ата-анаңды бақ Жиен!



	Ажарың ашық ақықты,

	Айбының әлден асып тұр.

	Иментетіндей жасықты,

	Жанарың өткір жақұтты,

	Өз басың мәңгі бақытты

	Болсын деп берген батамды

	Әулие Ән би, Ғайып-Ерен,

	Қыдыр Ата мен Қырық-Шілтен

	Бәрі де қолдап, қабыл деп,

	Жолыңды сенің ашып тұр!

	Әумин!



	Бата беруші:

	нағашысы ХАМИТ

	Атырау қаласы

	2015 жылғы 15 наурыз





БІЗДІҢ СЫНЫП ОСЫНДАЙ!




	Біздің сынып тамаша, біздің сынып керемет,

	Жақсы оқимыз жан сала, үздіктерге теңеліп.

	Ата-аналар келгенде біздің осы сыныптан,

	Көз тоймайтын қараса, ұл-қыздарын көрер ед.



	Есептерді шығарып, күнде жаттау жаттаймыз,

	Ұстаздардың сенімін біздер әр кез ақтаймыз.

	Оқу оқып, күн сайын тереңдетіп білімді,

	Болу үшін жақсы адам есімізде сақтаймыз.



	Шынығамыз спортпен, күшті болу - зор мақсат,

	Керек ол да біздерге тентектерден қорғансақ.

	Талап, білім, терең ой - болашақтың азығы,

	Бәрі керек солардың осы бастан ойлансақ.



	Біз төртінші «Ә» сынып - әлі балғын баламыз,

	Күні ертең-ақ біздер де зор азамат боламыз.

	Ұстазымыз сүйікті анамыздай баптаған -

	Гүлжан апай біз үшін ең ардақты данамыз!



	Міне, біздер осындай кереметпіз, тамаша,

	Балдай тәтті балғынбыз, көз тоймайтын қараса.

	Күні ертең-ақ біздер де үлкен болып білімді,

	Ел сенімін ақтармыз, еңбек етіп, жараса!



	Иә, солай,

	Иә солай,

	Біздің сынып осындай!

	Немерем Айша Ринатқызының

	ІV-«Ә» сыныбына арналған

	2015 жылғы желтоқсан





МЕНІҢ ТІЛЕГІМ




	Атам сөзі әманда -

	«Кішіпейілді бол!» - дейді.

	Ақыл-сөзі санамды

	Нұрға дәйім бөлейді.



	Қай кезде де құр босқа,

	Мақтанбауды жөн көрем.

	Қалдыратын ұятқа

	Жалған сөзге төзбеймін.

	Жеткізетін мұратқа,

	Тек шындықты көздеймін.

	Айша РИНАТҚЫЗЫ

	2016 жылғы мамыр





АНА




	Ана деген асыл адам, ардақты,

	Құшағы ыстық, ең мейрімді, салмақты.

	Жанарынан төгілгенде нұр сәуле,

	Жылытардай біздің барлық аймақты.

	Айша РИНАТҚЫЗЫ

	2017 жылғы 6 наурыз

	Астана қаласы





ӘЖЕМЕ




	Әжеме мың алғысым -

	Ертегісі қызық-ақ.

	Біз тыңдаймыз жабысып,

	Әңгімесін ұп-ұзақ..



	Әжеме мың алғысым,

	Жақсы көрем мен оны.

	Бола алмайды әр кісің,

	Дәл әжемдей өнерлі.



	Әжеме мың алғысым,

	Мені жақсы көреді.

	Өскенде Айша ол үшін,

	Бәрін алып береді.

	Айша РИНАТҚЫЗЫ

	2017 жылғы 8 наурыз

	Астана қаласы





КӨКЕМЕ




	Атамды мен көке дейм,

	Жақсы бол деп үйреткен.

	Еркелетіп, «Ақшөн» деп,

	Жақсы әдепті үлгі еткен.



	Атамды мен көке дейм,

	Кітаптары тым көп-ақ.

	Қатырады өлеңмен,

	Тарттым мен де жыр құрап.



	Атамды мен көке дейм,

	Жас кезінде әдемі-ақ -

	Болған екен өте бейім,

	Сегіз қырлы өнерлі-ақ.

	Айша РИНАТҚЫЗЫ

	2017 жылғы 10 наурыз

	Астана қаласы





VІ бөлім





ЛЕБІЗДЕР




	Сыр болып қал, жүректе шашылмаған,

	Гүл болып қал, қырдағы ашылмаған.

	Есіміңді қашан да еске салар,

	Таң Жұлдызы, Тау, Өзен, Жасыл далаң.

	Мұқағали





САН СЫРЛЫ САРАБДАЛ


	(Қарымды қаламгер-журналист, мемлекеттік және ақпарат қызметтерінің ардагері Хамит Әубәкіров туралы бағамды баян)



	Қайда оқыса да, қай қиырда жүрсе де, мемлекеттік қызметтің қандай түрінің жалынан ұстаса да қарапайым ғана еңбеккер, соғыста қан кешкен майдангер әке Әубәкір мен ақынжанды анасы Сәбиланың кенже ұлы Хамит қағаз-қаламнан ара алшақтатып көрмепті.

	Тегінде, оны қалай жанына жақын етіп алып еді? Бұл оның үнемі жадынан кетірмей, ойға жиі-жиі оралтып отыратын жәйті. Иә, сонау балаң шағының өзінде-ақ ол бойлай да қиял жетегінде жүретін, оңашалығы болса оймен серіктесіп, өзімен-өзі болып, арман қуудан еш жалықпайтын еді. Үшінші сыныпта оқып жүргенінде Миялы мекеніндегі ауыл кітапханасына ат құрғатпай бас сұғатын. Томашадай ғана аққұба баланың шекесін қисайтып алып кітапқа бар зейінін сала үңіліп отыратынына қызыққан кітапхана меңгерушісі Досан Иғалиев оған жылы жүзбен жымия қарап:

	-Балам, жарайсың! Байқаймын, өзің жиі келіп тұрасың, қандай кітап оқығың келіп жүр,- деп сұрады. Хамит жаймен ғана:

	-Ағай, мына кітапты оқысам деймін,- деп қолына ұстап отырған Миклухо-Маклайдың «Айдан түскен адам» деген кітабын көрсетті. Әлі балғын жас баланың мына талпынысына, ынта-ықыласына көңілі толып, дән разы болған Досан:

	- Ой-й, мұның дұрыс екен, қалтаңда ақшаң бар ма өзі?- деп еді, ол құнжаңдап жан қалтасына қолын салып:

	- Бір сомым бар, ағай,- деді.

	- Онда былай келісейік,- деді Досан оның жүзіне зер салып,- сен сол бір сомыңды маған бер, қолыңдағы кітапты үйге алып кетіп, жыртпай оқып бітіріп, кітапханаға қайтып әкеліп тапсырсаң, ақшаңды өзіңе қайтарып беремін, жыртып, бүлдірсең қайтармаймын.

	Бала қуанып кетіп, ақшаны кітапхана меңгерушісінің алдына қойды. Аққұба реңі алабұртып кетті. Екі-үш күннен кейін Хамит кітаптың сыртына да, ішкі беттеріне де титімдей дақ түсірмей, уәделі мерзімде қайтып әкеліп өткізіп, бір сомын қайтарып алды. Досан одан кітаптың мазмұнын сұрап көріп еді, таңдайы тақылдап сайрай жөнелгенін қайтерсің. Демек, кітапты босқа алмаған. Тоқуы бар бала болғаны ғой. Содан былай ол кітапхананың жасы ең кіші тұрақты оқырманына айналып шыға келді.

	Одан әрі қалай болып еді? Иә, әрі қарай Миялы селосындағы Н.К.Крупская атындағы орта мектептегі ұстазы, қазақ тілі мен әдебиеті пәнінің мұғалімі Рахметжан Бақтияровтың жетекшілігімен қабырға газетін шығарудағы алып ұшқан құлшынысы бойындағы таудай талабын одан әрі ұштай түсті. Газетке шағын-шағын хабарлар, бірді-екілі мақалалар жазып тұратын болды. Озат оқушыларды дәріптеп мақтаса, керісінше, сабақ оқымайтын жалқаулар мен тентек-телілерді сын семсерімен түйреді. Отан, партия, ана туралы өлеңдер жаза бастады. Қаламынан шыққан алғашқы туындыларды аудандық «Социалистік еңбек» (қазіргі «Қызылқоға») газетіне апаратын. ҚазМУ-ды бітірген білікті әдебиетші, журналист Төлеп Тілегенов оған ақыл-кеңесін балаға лайық жатық тілмен жеткізіп, жазғандарын алып қалып жүрді. Артынан апарған сол өлеңдерінің бірер шумақтары газеттегі әдебиет бетінен орын алғанда балаң Хамиттің төбесі көкке жеткендей болып қуанатын! Осылайша ол баспасөзді тонның ішкі бауындай өзіне жақын тартып, оған етене бауыр басып кетті.

	Кітап оқудан өзгелерден көш ілгері жүретін Хамитке өз тұрғыластары былай тұрсын, ұстаздары да қызыға қарап, оны қолдап, қолпаштап отырудан еш жазған емес. Ол жазушы-публицист Саттар Ерубаевтың жазғандарына керемет құмартып өсті. Тіпті ғашық болды десе де орынды. Жетінші сыныпта оқып жүргенінде мектеп директоры Ғимран Бәшиевтің өз қолымен Саттар Ерубаевтың «Менің құр-дастарым» романын сыйға тартуы Хамиттің оған деген құштар сезімін бұрынғыдан да алаулататүскендей. Романды тіл ше-берлігіне, құрылым өріміне таңдана, тамсана, жата-жас-тана оқыды. Тек оқып қана қою аздық еткендей, оның «Мәңгілік өмір туралы жыр» атты кіріспе увертюрасын түгелдей жаттап алып, нақышына келтіре дауыстап оқығанына кім таңданбады дейсің?! Онымен де қоймай ақын Жұбан Мол-дағалиевтің «Мен қазақпын» атты дастанын да жадында сақтап, сахна төрінен талай рет ырғағына келтіре төкпектететуші еді. Аудандық газеттің редакторы Теңдік Жауырұлының да алқалы бір бас қосуда басылыммен қоян-қолтық араласып, редакцияның өз балаcындай болып кеткен өрімдей өскін Хамит Әубәкіровке қазақтың айтулы ақыны Ғали Ормановтың өлеңдер жинағын сыйға тартуы оның мерейін кәдімгідей шарықтата өсіріп, балапан қанатының топшысын бекіте түскендей болды. Бойын өзі ұстанған шығармашылық бағыттың дұрыстығына деген сенім ұялатқан әсер биледі.

	Мектепте оқып жүргенінде Хамит қоғамдық жұмыстың қандайынан болса да бас тартпайтын. Оқушылар комитетінің, комсомол ұйымының қат-қабат жұмыстарына... бәріне де белсене араласты. Бәрін де тындырымды түрде атқарып жүрді. Солармен қатар, ол күйші ұстазы Сиғуат Уәйісов жетекшілік ететін домбыра үйірмесінің де белді мүшелерінің бірі болды. Ұлт-аспаптар оркестрінің қақ алдындағы көрнекі орында күйді саусағы саусағына жұқпай келістіре тартатын Хамит отырып жүрді. Ал, институтта драма үйірмесінен де шет қалмады. Өлең жазудан бірер жас үлкендігі бар бозбала ақын, сыныптасы Тілеш Балмағамбетов оны кәдімгідей мойындайтын. Ал ағылшын тілі пәнін бар қал қадірінше меңгеруге тырысып, ерекше ынта білдіргені үшін оған мұғалімі Сиғуат Уәйісов те оның мұнысына қатты сүйсініп, әрдайым тәнті болатын. Сөйтіп, оны Алматы мемлекеттік шет ел тілдеріинститутына оқуға түсуге үгіттеп, орайы келгенде оқу орны жайлы құлағына құя бастады. Хамиттің болса бүйрегі журналистикаға қарай бұрды да тұрды. Оны жазушы-журналист Мұқан Иманжановтың қаламынан шыққан бұлақ суындай мөп-мөлдір, сыңғырлап тұрған әсерлі шығармалары өзіне қатты еліктіріп, соңына бұйдалап ертіп алғандай еді. Соған ұқсаған мұғалім, немесе қаламгер болуға көңілі ауған еді оның. Алайда, кәмелеттік аттестат алар жылы мектептегі мемлекеттік емтиханын тапсырмай тұрып-ақ аудандық газеттің редакторы Төлеубай Ысқақовтың шақыртып алуына орай ол редакциядағы корректорлық қызметке орналасуына тура келген. Бірақ, қанша дегенмен де жоғары білім алмай болмайтындығын, ой-өрісінің өсуі үшін үлкен қаладағы зиялы ортаның өнегесі керектігін ұғынған Хамит ақыры ұстазы Сиғуаттың ақыл-кеңесіне құлақ асып, оның нұсқаған институтына барып маңдай тіреді. Бағына қарай жолы оңынан туып, емтиханды сәтті тапсырды.

	Астана төріндегі шетел тілінен педагог мамандар даярлайтын жалғыз жоғары оқу орны Хамитке сан тараулы өріс ашты, ғұмырына серік боларлық тағылымды тәлім-тәрбие берді. Оның оқу орнын алдыңғы саптағы ыждағатты студенттер қатарында бітіріп, қолындағы жолдамаға орай Маңғыстау өңірінің Жетібай кентіндегі №3 орта мектепте ағылшын тілі пәнінен сабақ беруді бастауы тістің суындай сирек бұл мамандық иесінің осы салаға бейімділігін, берілгендігін өзіне де, өзгеге де анық аңғартқандай еді. Әйтсе де, араға бір-екі ай салмай жатып, сол жылы күзде-ақ әскер қатарына шақырылуы Хамитқа бұл жерге кері оралудың сәтін түсірмей, өмір жолын күрт басқа арнаға қарай бағыттап жіберді. Сарбаз шинелін үстінен шешер-шешпесте мектептерде ағылшын тілі пәні мұғаліміне орын болмағаннан соң бірден туған жері Миялы селосындағы аудандық «Коммунизм туы» (қазіргі «Қызылқоға») газеті редакциясының есігін ашты. Әуелден сырбілгі Хамитты редактор Ізни Нұрқасымов бөтенсінбей құшақ жая қарсы алып, алпысыншы жылдардың аяқталуына бір ай қалған осы тұста әдеби қызметкерлік орынға отырғызды. Енді ол сонау балаң шағынан бергі арманына желі болған газет қызметкерінің нақ өзі. Енді ол жазарларын көбейту үшін, очерк, эссе жанрларына кейіпкерлер, корреспонденция, мақала, репортаждарға сюжет, арқау болатын нысандар мен оқиғалар, құбылыстар мен өзгерістер іздеу үшін ат арқасына қонып, көлікке тақым салып, аяқ жетер талай ой, қырларды кезудей-ақ кезді. Нәтижелері ара алшақтатпай газет беттерінен көрініс тауып жатты. Ең алғашқы «Тасшағыл» кеңшарынан жазған байырғы шопан, Социалистік Еңбек Ері Қанаш Қожахметова жөніндегі очерк тектес материалының редакцияда жылы қабылданғаны оған қанат бітіргендей болды.

	Мектеп қабырғасында жүргенде басталған өнербаянын институтта оқығанда да, редакцияда қызмет істеп жүрген кезінде де тастамай, одан әрі жалғастырғаны қандай өрісті өнеге?! «Шұға», «Жаяу Муса», «Жалбыр» қойылымдарында басты рольдерді сомдады. Редакция жастары ұйымдастырған концерт бригасының құрамымен де аудан кеңшарларын жиі аралады. «Арман» мәдениет үйі жанындағы ұлт-аспаптар оркестрінің белді мүшесінің бірі тағы Хамит болды.

	Ер жігіттің басыбайлы үйі, өмірлік қосағы болмай күйі бола ма екен?! Хамит оны да естен шығарған жоқ. Миялыдағы ең нәзік те сұлу бойжеткендердің бірі Құндыз Жұмагерейқызымен бір шаңырақ астында одақ құрды. Отбасында біріне-бірі ілесе үш ұл өмірге келді. Оларға таңдап, талғап қойған есімдері қандай әдемі - Ришат, Ринат, Райс! Үйлесіп, ұйқасып-ақ тұр емес пе?!

	Аудандық газетте екі-үш жыл ысылып, тәжірибе жинақтаған Хамит енді бағын облыстық газеттің ауқымында сынап көрмекші болып, жетпісінші жылдардың басында бір жылдан астам уақыт романтика жетегімен қазақ жерінің арқа бетіндегі облыстық «Торғай таңы» газетінің редакциясында да ат шалдырды. Ол басылымның беттеріндегі «Өрендер өнегесі», «Саяси хабаршы», «Қартаймайтын адам», «Алтын аймақтың ардагері» және басқа да әртүрлі жанрларды қамтыған публицистикалықдүниелері тілші Хамит Әубәкіровтың қалам қарымын жақсы жағынан танытып, апталық ілездемелерде мақтауға ілікті. Қазір солардың бәрі сол бір кезеңнің куәсіндей жеке мұрағатында сақтаулы тұр, бірсыпырасы өзінің 2008 жылы баспадан шыққан «Сырлы әлем» атты кітабына енгізілген. Ол газет редакциясында дархан жүректі азамат, алды кең басшы, айтулы қаламгер Бекболат Әдетовпен істес болып, байтақ дүниетанымына қанықты. Торғай облыстық партия комитетінің хатшысы қызметінде істеп, өлшеусіз өнеге берген ірі мемлекет және қоғам қайраткері Өзбекәлі Жәнібековтің алдын көріп, жылы лебізін естудің өзі қандай ғанибет болғаны ұмытылар ма, сірә?! Арқалық қаласында қол ұстасқан жас отбасына тұрғын үй жағдайы оңды шешілмей дағдарған Хамит «Торғай таңы» газеті редакциясындағы өзіне ұнаған сүйікті қызметін қанша қимағанымен болмай, ақыры туған жерге - Қызылқоғасына қайта оралуына тура келген. Оған қоса Құндыз екеуінің жүректерін өскен ортаға, кішкентайынан құлын-тайдай тебісіп бірге жүрген дос-жарандарға деген сағыныш шіркіннің түртпектеп, тыншытпағаны тағы бар еді.

	Аудандық газетпен қайта қауышқанына Хамит пәлендей өкінген жоқ. Редакциядағы орталық штаб - жауапты хатшылықты да, редактордың орынбасары қызметін де жан-тәнімен беріле атқарды. Күнделікті газеттердің беттерінен оның көлдей-көлдей мақалалары, очерктері мен корреспонденциялары, репортаждары мен сұхбаттары түспейтін болды. Екінің бірінің тәуекелі тұрмайтын сын мақаланы да өндіре жазды. Осылайша журналистік саланың көшін енді-енді оңғарып алдым деп жүрген шамада 1979 жылы оған аудандық партия комитетінің назары ауып, өздеріне нұсқаушылық қызметке шақырды. Коммунист ретінде одан қалай бас тартсын. Барды. Барды да әдеттегідей анықтама, хаттама, баяндама... деген сияқтыларды жазудың ортасына күмп етіп түсті де кетті. Хатшылар өз алдына, бөлім меңгерушілері мен қанаттас жүрген нұсқаушылардың өздері де қаламдарынан шыққан қағаздарын Хамитке көрсетіп, сүзгісінен өткізіп алмай көңілдері көн-шімейтін. 1985 жылы ол аудан партия ұйымының партиялық комиссиясының төрағасы қызметіне тағайындалды. Беделді, жұрт санасатын қызмет. Енді әбден мезі еткен қисапсыз көп жазудан құтылғандай болған. Бірақ бұл жорамалы алдамшы бо-лып шықты. Аудандық пар-тия комитетінің бірінші хатшысы Сайфолла Сүйінов оны шақырып алып:

	- Хамит, мынаны өзің үйлестіріп жазшы,- деп ішіндегі қағаздары қомақты папканы оған ұсынды. Кезекті пленумның баяндамасы еді бұл. Не деуі керек? Аңтарылып тұрып қалды. Тәуекелге басып:

	- Сайфолла Сүйінұлы, мұны орындайтын бөлім нұсқаушылары бар емес пе? Солардың міндеті ғой, - деді Хамит қипақтап. Бірінші хатшы үнсіз отырып қалды.

	- Жақсы, жүре бер онда,- деп есікті көзімен нұсқады ол.

	Арты не болар екен? Осыны ойлап, Хамит қатты толқыды. Біт-кен жерім осы болар деп топшылады. Бір сағаттан соң бірінші хатшының қайта шақырып жатқанын естігенде жүрегі атша тулады. Алдына барып отырар отырмаста:

	- Осы жаңа не дедің, Хамит?- деді хатшы оған сұстана қарап.

	- Сәке, кешірерсіз!- деді ол ыңғайсызданып,- Нұсқаушылардың жұмысына араласпайын дегенім еді. Берсеңіз тапсырмаңызды орындамай қалмаймын ғой.

	- Ә, солай де! Болмай жатып толдым деме! Түсіндің бе?- деп ашуынан қайтымы жылдам, ақ пейіл Сайфолла Сүйіновтың қабағы ашылып, жамалы жадырап сала берді.

	Шүкір, бұдан кейін Хамитке үйіп-төгіп қағаз жаздыру сап тиылған сияқты еді. Бірақ сол жылғы қараша айында ол аудандық партия комитетінің ұйымдастыру-партиялық жұмыстары бөлімінің меңгерушілігіне тағайындалды. Кезекті конференцияда аупарткомның мүшесі және бюро мүшесі болып сайланды. Сөйтіп, аудандағы аса жауапты міндеттердің бірі - партиялық жұмыстарды реттеп, үйлестіру, кадрларды іріктеу, орналастыру, олар жөнінде бюроның қарауына ұсыныстар енгізу тәрізді қат-қабат, қиындығы бастан асатын саланы басқарып, жүргізу мойнына жүктелді. Кеңестік кезеңнің өзінде бірнеше сайлауда аудандық кеңестің депутаттары қатарынан орын теуіп, халық қалаулысы атанды.

	Өмір қашан да бір орнында тұрмайды, жаңарып, жасарып, құбылып, өзгеріп отырады. Дәуренінде асығы алшысынан тұрған компартия тараған кезде аудан көлемінде оның орнына келген құрылым әкімдікке де өзгелерден оқ бойы озық сауатты, орындаушылық қабілеті жоғары Хамит керек болды. Тәуелсіздік жылдарының алғашқы тұсында-ақ оләуелі аудан әкімі аппаратының референті, оған жалғас іс басқарушысы болып жұмысқа білек сыбана кірісті. Өтпелі кезеңнің ертеңін болжап болмайтын түйінді шиеленістерін бірге шешісіп, сан батпан ауыртпалықтарын әкімдіктегілермен бірге бөлісіп, бірге көтерісті. Мемлекеттік қызметте өз қара басын ғана ойламай, тапсырылған жұмысты жеріне жеткізе тиянақты орындайтын мұндай сенімді тұлғаға әрқашан жол ашық болғаны жөн-ақ еді. Сөзге келгенде тұйықтау болғанмен іске мығым Хамит Әубәкірұлы үшін солай болды да. Қызылқоға ауданы әкімі аппаратының ұйымдастыру бөлімінің меңгерушісі және аппарат басшысы қызметтерін кімге жүктеу керектігін бажайлап, саралағанда Хамиттің аты-жөні тізімнің тағы да басында аталып, оның кандидатурасын сол лауазымдық қызметке сай деп шешті. Сөйтіп, ол аудан әкімі мен оның екі орынбасарынан кейінгі басқару тетігін қолға ұстаған басшыға айналды. Ал, жиырма бірінші ғасырға аяқ баспастан бір жыл бұрын Хамит өз округінде сайлаушылардың сеніміне ие болып, аудандық Мәслихаттың депутаты болып сайланды. Іштерінде Оңғар Жанықұлов, Құлмағанбет Қоданов, Әбдеш Бисенов, Аманбай Жұмашев сынды кәнігілер бар депутаттар өздерінің екінші шақырылымдағы алғашқы сессиясында аудандық Мәслихаттың хатшысы қызметіне баламалы негізде түскен Хамит Әубәкіровке дауыстарын көбірек беріп, оны осы қызметке лайық деп санады.

	Абырой деген осы. Кейін кеудесіне бірнеше медаль да тақты. «Қызылқоға ауданының құрметті азаматы» атанды. Сөз жоқ, ол бұған табанды еңбекқорлығының, тынымсыз ізденісінің, бұқараға адалдығымен танылуының, бойындағы турашылдығының арқасында қол жеткізді.

	Балаларының қызмет бабына орай Атырау қаласына қоныс аударған Хамит жаңа ғасырдың жетінші жылынан бастап бас редактор Нұрлан Қабыловтың шақыруына орай келіп облыстық «Атырау» газетінің редакциясында бес жыл қоғамдық-саяси бөлімнің редакторы болып қызмет істеді. Бақандай үш он жылға жуық журналистік қызметтен қол үзіп қалғанмен өмірлік тәжірибесі жетерлік кемел жастағы қайсар азамат қай тақырыпты да жатсынбай шебер жазды. Талай публицистикалық туындылары оқырмандарға жол тартты. Ел ардақтылары Сайпол Мұқанов, Төлеп Тілегенов, Дабыс Қабесов, Сиғуат Уәйісов және басқалар кейіпкерлеріне айналды. Қазақтың марқасқа ұлдары Мырзатай Жолдасбеков, Амангелді Айталы, Таумүш Жұмағалиев, Амангелді Селбаев, Төкен Танаұлы, жазушы-композитор Ілия Жақанов және басқа да бірегей тұлғалардан сұхбаттар алып, іштегі сырларын, өмір өрімдерінсары майдан қыл суырғандай етіп суыртпақтап сұрап, көпшілік қауымға жеткізуінің өзі қандай үйлесімді еді?! Зейнеткерлікке шықса да редакциядағы жұмысын төрт жылдай үзбей жалғастырып барып, біржола демалысқа кеткен оның айналысар жаңа бір сүйікті ісі шықты. Өмір бойғы жиған жазбаларын жинақтап, түгендеп қалың-қалың төрт кітабын бірінен соң бірін баспадан шығарды. Бір қызығы, алдыңғы үшеуінің бірдей атауы сырлы деген сөзден бастау алған - «Сырлы әуендер», «Сырлы әлем», «Сырлы тағылым». Төртіншісі «Отан үшін от кешкен» деп аталады. Ендігі бесінші кітабы да сырлы сөзімен басталып «Сырлы баян» деген атпен жарыққа шығаруға әзір тұр. Шүкір, іштерінде публицистикалық та, беллетристикалық та, поэзиялық та шығармалар баршылық. Оқысаң сүйсінесің.

	Бір жақсысы, Хамит төңірегіне досты да, жолдасты да аз жинамаған ақжүрек жан. Өмірден озған сыныптас достары Құбаш Жағалбаевты, Аманбай Оспановты, Амангелді Декеевті, Сапи Кәрімовты, Айдын Исағалиевты ойласа ет жүрегі езіледі. Болат Бақтыгереев, Аққази Ешмұқанов, Битоли Тәжиев, Нұрбай Қазиев, Орынай Дүйсеғалиева, Динаш Қонарова, Меңсұлу Мұқанбет және басқа да сыныптастарымен осы күнге дейін ара үзбестен араласып келеді. Кейінгі уақытта Хамиттің бітірген тағы бір үлкен шаруасы - бұдан жарты ғасыр бұрын мектеп бітіріп кеткен сыныптастарының бастарын қосып Миялыдағы өздері оқыған Халел Досмұхамедов атындағы орта мектепте бас қосуларына мұрындық болуы, олар туралы деректі бейнебаян түсіруі. Айта берсе, жасы қазір жетпістің асуына жеткен, еліне құрметті, ортасына сыйлы, халқына қалаулы болған мемлекеттік қызмет ардагері, қарымды қаламгер Хамит Әубәкіров туралы мадақ сөз де, сырлы баян да тауыстырмайды. Лайым да солай бола бергей.

	Төлеген ЖАҢАБАЙҰЛЫ,

	Қазақстанның құрметті журналисі,

	Халықаралық Жазушылар одағының мүшесі.

	Атырау қаласы





ДҮНИЕ СЫРҒА ТҰНЫП ТҰР




	Қолыңа қағазың мен қаламыңды алып, өткен өмірге көз жүгіртіп, сыйлас-таныс болған адамдар туралы қалам тербеудің өзі бір қарағанда оңай көрінгенімен, толғанысы көп дүние. Оның да себебі бар. Өйткені, өзің құрметтеп, сыйлаған адамдардың істеген толымды істері, айтқан әңгімелері, ол туралы естіген жағымды пікірлер киноның лентасындай болып тізбектеле жөнеледі екен.

	Бүгінгі әңгіме арқауы - Хамит Әубәкіров. Ол - белгілі қаламгер, ақын, Қызылқоға ауданының Құрметті азаматы, еңбек ардагері, бірнеше жоғары марапаттардың иегері.

	Жазу әлеміне Хамекең орта мектеп қабырғасында жүргенде-ақ ене бастапты. Туған топырақ, киелі мекенінде шығатын аудандық «Коммунизм туы» газетінде корректор болып, газет жұмысының алғашқы әліпбиінен өтіпті.

	«Кім болам» деген сан сұрақ, асқақ армандар, биік мақсаттар мектеп бітірген балаң жігітті талай қиялдың жетегіне ілестірген. Сөйтіп ол әсем қала - Алматыға жол тартады. Ауыл баласы бар сынақтан сүрінбей өтіп, Алматы мемлекеттік жоғары педагогикалық шетел тілдері институтының ағылшын тілі факультетіне оқуға түседі. Алматыдай алып шаһардың әсемдігі, думанды студенттік орта онсыз да ұшқыр уақыттың лезде өте шыққандығын байқатпады да. Қолына дипломын алған Хамит ат басын туған жерге қарай бұрады. Бұл 1968 жыл болатын. Жетібай поселкелік орта мектебінде мұғалім болып жұмыс жасаған жас маман көп кешікпей әскер қатарына алынады. Бұл да адам өмірінің бір белесі. Әскери міндетін абыроймен өтеп, елге аман-есен оралады. Байқайды, көңілінің көк дөненібір кездері өзіне етене жақын болған қаламгерлік ортаға тартады да тұрады. Осылайша ол бұрынғы еңбек жолын бастаған жері - «Коммунизм туы» газетіне келіп, қатардағы әдеби қызметкер болып орналасады.

	Жазуға деген әуестік, қызметіне деген сүйіспеншілік оны тек алға ғана жетеледі. Тынымсыз еңбек, үздіксіз ізденіс өз жемісін берді. Жинақтаған тәжірибесін ел игілігіне, болашақ мамандарды тәрбиелеуге арнады. 1979 жылы Қызылқоға аудандық партия комитетіне нұсқаушылық қызметке шақырылады. Партия, кеңес қызметінде де көзге түскен Хамекең 1985 жылы аудан партия ұйымы партиялық комиссиясының төрағасы, аудандық партия комитетінің ұйымдастыру бөлімінің меңгерушісі, бюро мүшесі болып сайланады. Бірнеше рет аудандық кеңестің депутаты да болады.

	Қызылқоға аудандық кәсіподақтар кеңесінің жауапты хатшысы, аудан әкімі аппаратының референті, іс басқарушысы, ұйымдастыру бөлімінің меңгерушісі, аппарат басшысы сияқты жауапты жұмыстар атқарып, аудандық мәслихаттың депутаты болып және аудандық мәслихаттың хатшысы болып сайланады.

	Соңғы жылдарда дөңгеленген дүние Хамекеңді тағы да газетке алып келді. Облыстық «Атырау» газетінде жұмыс жасап, зейнетке де осы жерден шықты.

	«Әр адам-бір-бір әлем» деп Хамекеңнің өзі айтқанындай, әркімнің өмірінде де ерекше із қалдыратын, қашан да құрметтеп еске алып жүретін адамдары болады. Алғашқы редакция табалдырығынан аттағанда таныс болған Мақажан Қабиев, Төлеп Тілегенов, Төлеубай Ысқақов, Махат Хайруллин, Әнуарбек Қосанов, Қабижан Сағиев, Төлеген Жаңабаев, ұстаз тұтатын Ізни Нұрқасымовтардың есімдерін мақтанышпен, үлкен сағыныш сезімімен атайды. Бұл жігіттердің бар-лығы да білім мұхитынан терең білім алған өте сауатты жігіттер бол-ды. Олардың талантты ұштай білетін қамқорлықтары, өз кәсіптерін терең меңгерген білімділіктері кім-кімге де үлгі боларлықтай еді.

	Мен осы азаматтармен қоян-қолтық жұмыс жасап, журналис-тиканың көптеген қырлары мен сырларын үйрендім. Сырлы жазудың ерекшеліктерін білдім. Өмір жолыңда жақсы жандардың кездесуі де кез келгеннің маңдайына бітпес бақыт деп есептеймін. Журналист деген - ерекше мамандық. Өзінен гөрі өзгені көбірек ойлайтын, біреудің қуанышын, мұң-мұқтажын бөлісу, жақсылар туралы жария ету, кем-шін тұстарды өткір тілмен түйреу, шешімін күткен мәселелерді көр-сету журналистің төл міндеті саналады», - дейді әңгіме арасында Хамит ағамыз.

	Хамит Әубәкіров өлең деген киелі өнерді де жанына серік етіп келеді. Лирикаға толы махаббат жырлары, арнаулар мен эссе-өлең-дер, ақжарма тілектен туындаған тілек жырлар оның қаламына арқау болған. «Жігітке жеті өнер де аз» деген, бір кездері Хамекеңнің ақын-дар айтысына қатысқандығын бірі білсе, бірі біле бермес. Сағыздағы Ленин атындағы кеңшардан шыққан Мәркиза Базарбайқызымен бол-ған айтыста Хамит аға Мұқырдағы «Гурьев» асыл тұқымды қаракөл қой кеңшарының намысын қорғаған. Айтыс өте қызықты өткен.

	Өлең - өте нәзік, сырбаз, керек жерінде жұлқып түсер асаулығы да бар киелі өнер. Өлеңді серік еткен ақынның бұлақ бастауы болары сөзсіз. Бұл ойымызды Хамекең былайша мақұлдады: «Иә. Өлең дегеннің өзі өр дүние ғой. Менің анам Сәбила Есқалиқызы - отбасының қамын ойлаған қарапайым қазақ әйелі. Ісіне мығым, керек жерінде әсемдеп сөйлей де білетін. Аздап өлең шығаратыны да бар еді. Біздің шаңырақ көтеруімізге байланысты айтқан «Ана тілегі» деген мына бір өлеңі қашан да менің бойтұмарым сияқты жадымда жүреді:



	«Өлеңге сен де доссың, мен де доспын,

	Өмірлік мекеніне қонды құсым!

	Өмірлік мекеніне қонған бүгін,

	Қадамың құтты болсын қарашығым!



	Шығады ауылымнан бір ұзын жол,

	Жақсыдан сөз алғанның ақылы мол.

	Қосылған қос үмітпен қарақтарым,

	Өмірлік құтты ұяңда бақытты бол!



	Құлпырған жақұт тектес қамарым-ай,

	Ағаштың отқа жақтым томарын-ай.

	Қосылған қос аққудай қарақтарым,

	Бақытың өрлей берсін жоғарыға-ай!



	Тату бол, елге сонда жағасың-ай,

	Сыйласқан кім-кімге де жарасымды-ай,

	Осынау ақ тілегін арнап айтқан,

	Ұмытпай еске алып жүр анашыңды-ай!».



	Бұл 1972 жылы Сәбила ананың Хамит аға мен Құндыз апайдың бас қосқан тойында шығарған өлеңі екен. Содан бері талай қызықтар менқиыншылықтарды қатар көтеріп, Хамит ағамыз бен Құндыз апамыз өмір көшінің бел ортасында бақытты ғұмыр кешіп келеді. Ана тілегі қабыл болды. Бауырларынан тараған үш ұл бүгінде ержетіп, білім алып, түтін түтетіп, егемен еліміздің болашағы үшін адал қызмет етуде. Үш ұлдан көрген немерелер - атасы мен әжесінің көз қуанышы, өмірлерінің сәулелі жаншуағы. Отбасының алтын арқауы Хамит аға қашан да жайдары, тал бойына қарапайым-дылықты сіңірген қасиеттерімен балаларына үлгі бола білді.

	«Хамекең-күнделікті өмірде де өте жайдары адам. Оның қол жеткізген табыстарының барлығы - өзінің таза еңбегінің арқасы. Қай салада еңбек етсе де ол абырой биігінен көріне білді. Осының барлығы - тынымсыз ізденістің, өз ісіне деген құрметтің белгісі» дейді оның әріптестері.

	Хамит Әубәкіровтің «Сырлы әуендер», «Сырлы әлем», «Сырлы тағылым», «Отан үшін от кешкен» деген тақырыптағы бірнеше кітаптары жарық көрген. «Сырлы баян» атты еңбегі дайындалу үстінде. Хамекең жазбаларының басты тақырыбы - туған ел азаматтары, ел ағалары, замандастары мен қоғам қайраткерлері.

	Біздің: «Хамеке, шығармаларыңыздың дені «сырлы» болып кетіпті ғой» деген сауалымызға ол жұмсақ қана жымиып алып: «Дүниенің өзі тұнып тұрған сырға толы емес пе? Сол сырды сезіну үшін тереңіне үңілесің. Ал, сол сезіну, тану, білу дегендердің барлығы да адам және адамның әрекеттері арқылы білінетін нәрселер. Менің кейіпкерлерім өзім жақсы білетін адамдар болғандықтан, солар арқылы сырлы дүниені сезінемін. Кітаптарымның бұлай аталу себебі де осы шығар мүмкін» - деген.

	Хамит аға тағы бір сырлы дүниеге үңілгендей үнсіз қалды.

	Қолынан қаламы түспеген, жетпіске толып отырған қаламгер ағаға біз де толайым табыс, шығармашылық көңіл-күй тіледік.



	Ағиба ҚАТЕШОВА

	«Атырау» газетінің тілшісі

	2015 жылғы 3 қараша





ЕЛДІҢ СӨЗІН СӨЙЛЕГЕН




	Ата-бабамыз кейбір жақсы адамдар жайлы жаны таза, көңілі адал, аузын ашса көмекейі көрінетін жайсаң жанды «арлы адам екен» деп бағалап жатады. Бәлкім, дұрыс та шығар. Дегенмен, адалдық, арлылық, жайсаңдылық, тазалық пен тәрбиелілік дейтін асыл қасиеттерді Жаратаушы иеміз бәрін бірдей бір адамның бойына жинап бере де бермеген. Ондай қасиет қонған адамдар бұл дүниеде тым сиректеу кездеседі. Біреу, екеу, әлде ... әйтеуір саусақпен ғана санарлықтай!..

	Демек, кез келген пенденің пәк болмайтыны рас та шығар, сірә?!

	Есесіне жұрттың жадында «халықтың ықыласына бөленген», «елдің сөзін сөйлеген» деген тәрізді адамға қатысты бағалау тіркестері қалыптасқан. Бұл да абырой асырарлық өзінше бір теңеу.

	Жә, бәрін басынан басталықшы...

	х х х

	Жеңіс жылының күзгі қарасуығында Қызылқоғаның Миялысында дүниеге келген ол Ахметтің Әубәкірінен тараған 14 перзенттен аман қалған төртеудің бірі ғана екен. Әкесі Әубәкір марқұм 1943 жылы 47 жасында соғысқа аттанып, бір жылға жетер-жетпесте ауыр жарақатпен елге оралады. Оған дейін шопандықтың таяғын ұстаған үлкен ұлы Муса еді, енді әкелі-балалы болып олар шаруашылық жұмысына біргежұмылды. Алайда, әкенің ғұмыры онша ұзақ болмады. Бұл он жасқа толған кезде, соғыс салған жарақаттың салдарынан дүние салыпты...

	Тарымшылық қысқан сол заманда өзге замандастарынан Хамит те қалысқан жоқ. 1963 жылы Миялыдағы Надежда Крупская атындағы орта мектепті ойдағыдай тәмәмдады. Бұл жәй ғана білім ошағы емес, іргесі берік, негізі мығым мектеп болатын. Өйткені, бұл мектептің негізін қалаған Ойыл, Тайсойған атырабында Ыбырай Алтынсариннің қызметіндей тер төккен руы Адайдың Тәзікесі Аяпберген Науанұлы сынды ағартушы еді. Бәйсеутөбедегі әуелі Қамыскөл, содан кейін Ворошилов атындағы, ал беріректе Надежда Крупскаяның, азаттық алған соң Халел Досмұхамедұлының атымен аталған мектептің ғимараты да әуелі осында қоныстанып, сосын ғана қазіргі орынға көшірілген-тін.

	Міне, сол мектепте оқыған Хамит ағамыздың жақсы азамат атанбасқа амалы да жоқ-ты. Себебі, бұл мектептің оқушылары да, ұстаздары да ылғи «мен атайын, сен тұр» сипатты білімдарлар болатын ...

	Хамаңа ең әуелі бастауыш білімнің нәрін құйып, дүниетанымының нық қалыптасуына ұстаздық қылған Ойыл, Тайсойған өңіріне белгілі ағартушы, сол кездің өзінде Еңбек Қызыл Ту орденді мұғалім атанған Көбен Жайылғанов дейтін адам еді. Ойыл өзені бойындағы әйгілі Қазыбек тоғайы маңына қоныс тепкен Аққора ауылы төңірегіндегі Қамыскөл бастауыш мектебінде сол бір ұлағатты ұстаздан оқып, әрі үйінде жатқан соң бала Хамиттың алған тәлім-тәрбиесі де мол болды. Бірінші сынып пен үшінші сыныпты және екінші сынып пен төртінші сыныпты қосып оқытатын сол дәуірдегі берілген білім мен көрсетілген тәрбиеге ешкім де шүбә келтіре алмайтыны хақ. Өйткені, Көбен ұстаз - 1921-60 жылдар аралығында Ойыл, Тайсойған өңірі мектептерінде үздіксіз басшылық қызмет атқарған және практикалық жұмыстан қол үзбеген мұғалім әрі соғысқа да қатысып, бір қолын білегінен беріп келген тәртіп пен тәрбиенің иесі болған жан еді.

	х х х

	Өткен ғасырдың елуінші жылдарының екінші жартысында Қызылқоға өңіріне жоғары білім алып келген алғашқы қарлығаш ұстаздар Қайырлы Шомажанов, Әнуарбек Қосанов, Әлібек Мұхамбетов, Марат Құрманғазиев, Рахметжан Бақтияров, Ізтай Есқалиев және басқа да көптеген жас мамандар ағартушылық ізденістерімен көріне білген азаматтар болған. Олар жұмыс жасаған мектептерде түрлі үйірмелер жұмысы да өріс алып, оқушылардың өздері қалаған пәндерін жаңаша педагогикалық әдістермен оқып-үйренулеріне мол мүмкіндіктер ашылған-ды.

	Мысалы, Рахметжан мамандығы әдебиетші болғанымен, қазақтың арғы-бергі тарихын, ескі шежірелер мен жыр-дастандарды көп білетін білімдар жан еді. Оның сабақ үстінде тақырыптан ауытқыңқырап, тәлімді әңгімелерімен «бороздадан» шығып кеткен кездерінде оқушыларды өзіне баурап алатыны соншалық, сынып бөлмесінде шыбынның ұшқаны білінуші еді. Бала Хамиттың алғашқы өлеңінің жазылуына да бір шама ұстаздық ақыл-кеңесін аямаған Рахметжан ағай екенін Хамаңның өзі де ешқашан жасырған емес. ҚазМУ-ды бітіріп келген Марат ағамыздың да ұстаздық қабілеті жоғары болатын.

	Ауылдың жазу-сызуға әуес талантты жастарының басын қосатын Миялыдағы алғашқы әдебиет бірлестігі сонау алпысыншы жылдардың басында ашылып, жұмыс жасағаны белгілі. Бұл аудандық газеттің сол кездегі бас редакторы Теңдік Жауыров ағамыздың бастамасымен ұйымдастырылған «жаңалық» болатын. Осы бірлестік қызмет істеген жылдарда бүгінде танымал қаламгер, Қазақстан Жазушылар Одағының мүшесі Марат Мәжитов, сол сияқты сол кездегі жас таланттар Света Ғұмарова, Тілеш Балмағамбетов сынды белсенді оқушылардың қатарында Хамаң да болған. Жоғарыда есімдері аталған ұстаздардың біразы сондаоқушылардың әдебиетке деген құмарлығын арттырып, бірлестік жұмысына қоғамдық негізде атсалысқан да болатын. Бірлестік қайсы бір кездерде аудандық газеттің белсенді авторларын ынталандырып та тұрушы еді. Сондай кездердің бірінде өзінің алғашқы тырнақалды өлеңдерімен көріне бастаған бала Хамитқа да Теңдік аға көрнекті ақын Ғали Ормановтың «Өлеңдер жинағын» сыйлыққа ұсынғаны бар-ды. Бұл кітапты Хамит аға үйінде әлі күнге дейін де көздің қарашығындай сақтап келеді.

	Мектеп қабырғасында жүрген кезінде ол домбыра тартуды да үйренді. Бұған себепкер - Надежда Крупская атындағы орта мектепке жұмысқа келген ағылшын тілі пәнінің мұғалімі Сиғуат Уәйісов ағамыз болатын. Сол заман мұғалімдерінің бір ерекшелігі - өз мамандығына қоса ешкім міндет етіп жүктемей-ақ, оқушылардың зейін-зердесіне қарай қосымша үйірмелер ашып, соған оқушыларды топтастыра білуші еді. Марқұм Сиғуат аға да осындай жаңашылдықтан бой тартпаған адамдардың бірі болды. Мектеп түгілі, ауданның білім беру саласына да Сиғуат аға енгізген тың серпінді жаңалықтар өте көп болды. Ол алдымен, ағылшын тілін оқыту әдістемесін шәкірт үшін қызықты етіп құра білді. Соның нәтижесі болар, біздің кейіпкерімізден басқа да Сиғуат ағадан тәлім-тәрбие алған ондаған қызылқоғалық өрендердің бірқатары кейін «ағылшын тілі пәнінің мұғалімі» болуды таңдады. Сол сияқты, спорт саласын дамытуда да Сиғуат Уәйісовтің еңбегі аз болған жоқ. Яғни, ол сол жылдарда мектепте бокс секциясын құрып, біраз бозбала сол төңіректен де табылып жүретін.

	Облыстың мәдениет әлемінде Сиғуат Уәйісовтің есімі әлі де аса жылылықпен, өзіндік ілтипатпен аталады. Себебі, оның домбыра-шылығы - туабітті дарынына шек келтірер ешкім жоқ. Оған қоса ол өзі еңбек еткен білім ошақтарында да домбыра оркестрін құрып, деңгейлі сахналарда көрсеткен өнерімен зор табыстарға да қол жеткізіп жүрді. Айқын айғақ - Сиғуат аға еңбек еткен жылдары Н.Крупская атындағы мектептің оқушыларынан құралған домбыра оркестрі аудан халық аспаптар оркестрінің негізін құраған болатын. Осы өнер ұжымының құрамында жоғары сынып оқушысы, зерделі жас Хамит Әубәкіров те бар еді...

	Ал, Сиғуат ағаның Атырау қаласындағы Қазақ-Түрік лицейінде құрған оркестрі, тіпті шет елге, Венгрияға да барып, жүлделер алып қайтқаны әлі күнге дейін есте.

	Сиғуат ағайынан осындай тәлім-тәрбие алған Хамит ағамыз өзі институтта оқып жүрген кезінде де домбыра оркестрі мен драма үйірмесінің белді мүшесі болды. Оның Алматыдағы ұстазы - талантты өнер иесі, өзі қызылқоғалық атақты домбырашы, сол кезде Құрманғазы атындағы ұлт аспаптар оркестрінің бас домбырашысы болып жүрген Ғинолла Смағұлов ағамыз болатын.

	Жалпы, Атырау топырағы ежелден де өнерден құр қалмаған аймақ қой. Ғинолла марқұмнан басқа да сол жылдарда еліміздің бас оркестрінің құрамында атыраулық домбырашылар Бақтияр Құбайжанов, Самиғолла Андарбаев сынды ағаларымыз да бар еді. Сол шақта дүйім елге белгілі болып үлгерген Әзидолла Есқалиев ағамыз Қазақконцертте солист домбырашы еді. Ал жоғарыда айтып өткен Бақтияр ағамыз болса - Алматы мединститутында, Самиғолла - Қазақ ауыл шаруашылығы институтында осындай домбыра үйірмелеріне жетекшілік етіп жүретін. Бойларына сүйекпен дарыған табиғи таланттары мен қасиетті өнерлерін олар кейінгі талантты ұрпаққа беріп кету үшін талмай қызмет істеп жүрген-ді.

	х х х

	Онжылдық білімнің құндылығы болар, балаң Хамиттың ана тілі мен әдебиетке деген қызығушылығы жастайынан ерекше болған. Тұстастарының айтуынша, ол жастайынан оқу-білімге зерек, сабаққа алғыр әрі тәртібі де үлгілі оқушы болған екен. Соның да септігі тиді ме, әйтеуір ол орта мектептің соңғы сыныбын тәмәмдар кезде-ақ, аттестатын алмай тұрып Қызылқоға аудандық «Коммунизм туы» газетінің редакциясына корректорлық қызметке шақырылған екен.

	Айта кетейік, ол заманда қазіргідей емес, журналист мамандығын алғандардың өзі тістің суындай қат. Оның үстіне талаптың да қаталдығы сонша болатын.

	х х х

	Кеңес дәуірінде өскендер жақсы білетін бір жәйт - ол заманда мектепті бітірген жас міндетті түрде екі жыл өндірісте жұмыс істеуі шарт еді. Орта білім туралы аттестаттың содан кейін ғана берілуі - «жазылмаған заң» болатын ...

	Міне, осы талапқа сай 1963 жылдың жазында сол жылғы мектеп бітірушілерді де ауылда қалдырып, екі жыл мал шаруашылығына жұмыс істету жөнінде бастама көтерілген-тін. Бірақ, әкеден жас қалып, үйдегі шаруашылыққа қолқанат болған бозбала Хамиттың оныншы сыныпта оқып жүрген кезінде-ақ аудандық газетпен тығыз байланыс жасап жүргені ұнады ма, әлде басқа да себептері болды ма, бір күні оған «аудандық газеттің редакторы шақырып жатыр» деген хабар жетеді.

	- Хамит айналайын, мектеп бітірген кез келген бала өндірісте қалыпжұмыс істей алады ғой. Сен енді өзіңді «көптің бірімін» деп есептеме. Өзіңнің жазу-сызуға тәп-тәуір қабілетің де бар екен. Ендеше, өзіңнің мүмкіндігіңді жіберіп алма. Бұл сенің болашағыңа да әжептәуір көмек екенін ұмытпауың керек. Өзіңді тәрбиелеп өсірген отбасыңның болашақ жағдайын енді сен ойламағанда кім ойлайды?! Ертеңнен бастап, редакцияға жұмысқа кел, басқа мәселелер рет-ретімен шешіле жатар. Үй ішіне сәлем айт, - деп, редактор «осымен сөз бітті» дегендей ыңғайын танытады...

	Осылайша, Хамит ағамыз өзінің алғашқы еңбек жолының бас-тауын Қызылқоға аудандық «Коммунизм туы» газетінің коррек-торлығынан бастайды. Әрине, ол кезде жұмыс оңай емес-ті. Апта-сына үш рет жарыққа шығатын газетке алақандай ғана ауданның көлемінен материал тауып жазып отыруға журналистер міндетті болса, оның оқырманға еш қатесіз жетуі - корректордың тікелей жауапкершілігіндегі мәселе болатын. Және ол күнде жұмыстың мүлде ауыр болғандығынан қызмет уақыты таңертеңгі сағат 9-да басталып, түнгі сағат 1-де - электршамы сөнген кезде ғана аяқталушы еді.

	Ол кезде аудандық газеттің редакторы белгілі журналист Төлеубай Ысқақов ағамыз екен. Қызмет бабында тәртіпке аса қатал болғанымен, журналистиканың ортақ мүддесін мүлтіксіз орындайтын Төкеңнің талабымен жұмыс істеуге де аса ыждағаттылық пен мұқияттылық керек еді. Хамаң соның бәрін де өз басынан адал өткерген-ді.



	х х х



	Сөйтіп, редакцияда бір жыл ғана жұмыс жасап, өз құрдастарының бәрі оқуға әлдеқашан-ақ кетіп, ауылда жалғыз өзі ғана қалғандай болып жүрген, жылдың аяқталуына әзер ғана шыдаған Хамит та 1964 жылдың маусым айында Алматы қайдасың деп тартып отырады.

	...Алматыға келгенде, оның алдынан вокзалдан Сиғуат ағайы мен Сыныптас достары Халидолла мен Құбаш кездесе кетті. Әуелде журналист болуды армандап жүретін Хамит енді ұстазының берген ақылы бойынша өз бағын сынамаққа бекінді.

	- Хамит, - деген ұстазы, - сен екі мамандықты бірден меңгерем дегенді қой. Одан да әуелі шет тілін, ағылшын тілін үйреніп ал, ал журналист болуға сол біліммен де жете аласың. Әзіргше мен сені бір досымның үйіне жатқызып кетейін. Оны өз үйіңдей көріп, оны-мұнысына көмектесіп тұрсаң, қолыңа жұғып та кетпейді, оның үстіне қалаға да үйреніп қаласың, - деген ағайы.

	- Әрине, мұғалім болу да, журналист болу да ешқайда қашпайды. Егер бейімің болса, жауапкершілікті сезінсең, сол мамандықтарды қай кезде де өзің де меңгере аласың. Сондықтан да, алдымен шетел тілдерін оқытатын институтқа бар, соған түс, - деп еді ол.

	Ұстаздың осы сөзі оған бірден бір қамшы болды. Тіске шұқыр өзге ұлт өкілі болмаған Қызылқоғадан Алматы мемлекеттік шет ел тілдері институтына оқуға келіп, оны бітіріп шығу қазір оншалықты дәреже деп есептелмесе керек. Ал, 1964 жылы Тайсойған төрінен Алатау баурайына барып, төрт жылдан соң қолына «ағылшын тілі пәнінің мұғалімі» деген дипломды ұстап қайту үлкен асумен бірдей болғаны анық. Ал, Хамаң болса, бұл қиындықтан тайсалмады.



	х х х



	Алматы шет ел тілдері институтында да студент Хамит Әубәкіровтің шығармашылық қабілеті жоғары бағаланып жүрді. Ол институттың ұйымдастыруымен Алматы маңындағы ауылдарға да жиі шығып, студенттердің күшімен қойылатын концерттерге де ұдайы қатысып тұратын. Кейде бірнеше рет домбырасын арқалай барып, Қазақ телевидениесінің базасында ұйымдастырылған телебағдарламаларға да қатысып жүрді.

	Бір қызығы - сол заманның қандай жастары да мұндай шаралардан сырт қалып көрген жоқ-ты. Хамаң да сондай белсенді студенттердің қатарынан көрініп жүретін.

	Ол институтта оқып жүріп, сол кездің өзінде Қазақстан Республикасына еңбек сіңірген әртіс дейтін атақ алып үлгерген сол кезде Мұхтар Әуезов атындағы қазақ драма театрының әртісі Халкен Әділшінов жетекшілік еткен драма үйірмесіне де үзбей белсене қатысқан. Осы үйірме мүшелерінің күшімен қойылған «Жалбыр», «Шұға», «Жаяу Мұса» қойылымдарында ол ұдайы да басты ролдерді сомдады. Олар қойған бұл қойылымдарды сол кезде республикалық шығармашылық көркемдік кеңестің қызметкерлері Сәтібеков пен Балтәтті Омарғазина апайлар талай рет жоғары бағалады да. Сол дәуірде, тіпті, институттың шағын сахнасында болса да, бас кейіпкерлердің образын ашып көрсете білуге айрықша ден қойылатын еді ғой. Және де басты рөлді сомдайтын адамдар қаншалықты дарынды болса да, оның шығармашылық шеберлігіне шұқшиып қарайтынын сол кездің көзі тірі куәгерлері жақсы біледі.

	Қойылымдарды сахналауда Хамаңа жан-жақты ақыл-кеңесін айтып, тереңірек тәрбие берген ұстазы біз жоғарыда айтып өткен Қазақстан Республикасының еңбек сіңірген әртісі, талантты актер Халкен Шәкенұлы Әділшіновтің еңбегі өте зор болды. Оқырманға түсінікті болуы үшін айтакетейік, ол сол кезге дейін Бердібек Соқпақбаевтың «Менің атым - Қожа» атты повесінің желісімен түсірілген осы аттас көркем-комедиялық фильмде мектеп директорының бейнесін де сәтті сомдаған болатын.

	Хамаңның өзі де осы институт қабырғасында жүріп, Сәуірбек Бақбергенов кітабының желісімен күй атасы Құрманғазы мен күй анасы Динаның образдарын көрсетпек ниетте скетч жазып, оны өзі тәжірибеден өтіп жүрген мектептің сахнасында қойған да болатын. Осы шараны көрсетуге Хамаңның өзі әдейі шақырып әкеліп қатыстырған Қазақстанның халық әртістері Рүстембек Омаров пен Әзидолла Есқалиев ағаларымыздың оның бұл еңбегіне қатты риза болғаны да ұмытылған жоқ ...

	Миялыға оралған соң да Хамаң оқуда жүріп осы үйренгендерін өз ауылында, өз жерлестері арасында да одан әрі жалғастырды. Өзі білгендерін ауылдастарына үйретті, көрсетті, табысқа да қол жеткізді. Жоғарыда айтылған үш қойылымды да ол қызылқоғалық өнерпаздардың күшімен бірнеше рет сахнаға да шығарды. Бұл істе сол кездегі аудандық прокурор қызметінде болған Жұмасай Бердияров, жергілікті өнерпаздар Мұхтар Құсанов, Гүлсағима Қуанаевалар да қатысқан еді.

	Үнемі жаны өнер әлеміне іңкәр ол қандай қызметте жүрсе де, сол баяғы сүйікті кәсібінен де ешбір қол үзген енмес-ті. Ауданның өнері мен мәдениеті саласында қандай да бір тың шара өткізілсе, соның бел ортасында әрдайым да белсенді де жігерлі жас Хамаң да жүруші еді. Аудан көркемөнерпаздарынан құралған халық аспаптары оркестрінің белді мүшесі ретінде де ол талай рет байқауларға да қатысқан-ды...

	Біздің кейіпкеріміздің мұндай биіктерге қол жеткізуіне мектеп қабырғасындағы сүйікті ұстаздары Сиғуат Уәйісов, Орынбасар Өтегенов, Ізтай Есқалиевтердің әсері зор болғанын айтпасқа болмайды. Өйткені, бұл олардың әрқайсысын да өзінше асқарға балап, айрықша қадір тұтқан жандар болатын...



	х х х



	Сол дәуірде орталықтан тым бұру, өте шалғай жатқан Маңғыстау түбегінде қандай маман да жетісппей жатқан шақ болатын. Ағылшын тілін меңгеріп келген жас маманның алғашқы татқан дәмі сол өңірдегі Жетібай кентінен болған-ды. Өндірісі енді ғана ашылып, қалыптаса бастаған кенттегі №3 орта мектептің мұғалімі болып еңбек жолын бастаған Хамит Әубәкіров сол жылдың күзінде Отан алдындағы жауынгерлік борышын өтеуге Армия қатарына шақырылады. Ашхабад қаласында әскери борышын өтеп, 1969 жылы елге оралады. Алайда, оны Жетібайдағы өмір қайта қызықтыра қоймаған. Сөйтіп, Армия қатарынан жыл ортасында ғана келгендіктен мектептерде шет тілі пәнінің маманына орын болмай, ол салып ұрып, тағы да баяғы өзі еңбек жолын бастаған редакцияның есігін қақты. Бұл кезде аудандық газеттегі бас редактор Ізни Нұрқасымов ағамыз еді. Ол кісі бұрынғы редакторға қарағанда, алды сұсты, адамды көзқарасымен-ақ ықтырып отыратын, «азуы алты қарыс» адам болып көрінетін. Дегенмен, бұрыннан жете білетін талапты жігітті Ізни аға бірден қуана қабылдайды. Бұл - ел ауқатының енді ғана түзеліп, тұрмысы жайлана бастаған кезі-тін. Тапсырма көп, міндет зор. 25 мыңдай шаршы шақырым жерді алып жатқан алып аумақта 8 ауылдық кеңес, 7 кеңшар бар еді. Ең жақын арақашықтықтың өзі де 15-20 шақырымнан кем емес-ті. Ал, ең алысы 150 шақырымға дейін баратын. Көлік тапшы, барының өзі де шаруашылық жұмыстарынан ауыспайды. Сондықтан да, штатта әдеби қызметкер деп көрсетілгенімен, кейде бас редактордың тапсырмасымен аптасына бірнеше материалдар жазып тастауға да тура келетін. Міне, Хамаңның белсенді еңбек ету кезеңі осындай проблемалармен басталған-ды...



	х х х



	Жазу өнері де бір әлем!..

	Оның тұнығына сүңгіген әрбір жан оның кәусәр шәрбатына ешқашан да қанбайды. Тереңдеген сайын, оның тұңғиығындағы небір асыл қазыналары одан әрі де дәмелендіре түседі. Сол себепті де бұл салаға бет бұрған әрбір жан үнемі де ізденісте, ылғи да талаптанып отырады. Бұл - ақиқат. Ал, сол ақиқатты жазу өнеріне дендей енген Хамекеңе ұғындырған әріптес ағалары - өзі өмірлік ұстазы санайтын Ізни Нұрқасымов, сондай-ақ тәжірибелі ағалар Мақажан Қабиев, бірнеше мамандықтың иесі Арыстанбек Наурызғалиев, өзі тұстас Жолдығали Бақытов және басқалары болғанын атап өткен жөн.

	Мәселен, әсіресе, Ізни ағаның жөні мүлдем бөлек-ті. Ізни ағаның жазған материалдары қай уақытта да бос сөзділіктен мүлдем ада болатын. Ол кісі материалды әрлеймін деп ешқашан да «қызыл сөздер» іздеп жатпаушы еді. Оның тілі әрдайым да қарапайым, нағыз «партиялық тіл» болатын. Жазу қызметіне төселдіріп, журналист мамандығына үйреткен осы бір ақжарқын ағаның қамқорлығын Хамаң ешқашан да есінен шығарған емес.



	х х х



	Мектепте үлгерімі айтарлықтай жақсы болған Хамит ағамыздың әдебиет әлеміне енуіне Саттар Ерубаевтың «Менің құрдастарым» аттыроманының әсері аз болмаған сыңайлы. Кейін бұл жолда көкжиегі кеңіп, көзқарасы қалыптасуына торғайлық қызметтес әріптестері - жас талант Жұматай Сабыржанов, сықақшы, сатирик-ақын Сейіт Кенжеахметов, сол кезде «Лениншіл жас» газетінен келген, облыстық газет редакторының бірінші орынбасары Бекболат Әдетов, жергілікті журналистер Көшкінбай Кенебаев, Аманкелді Былқайыров, Айқын Несіпбаев, Балмағамбет Жүнісов, Жақсылық Жүнісов, газеттің редакторы Мырзабай Кеңбейілов сынды азаматтардың септігі мол тиген. Өйткені, сол дәуірдің сәніне айналған «арнайы бастама» деп аталатын өз бастамасымен Торғай облысының «Торғай таңы» газетіне қызметке барған Хамаңның бұл ұжымда да өзін көрсете білгенін айта кеткен жөн.

	1970 жылдың 23 қарашасында Қазақ КСР-ның құрамындағы Қостанай облысының шығыс аудандарын Целиноград облысының батыс аудандарымен біріктіру арқылы жаңадан құрылған облыстың басқару құрылымына Қазақстан ЛКЖО Торғай обкомының бірінші хатшысы Нұржігіт Ыбырайымұлы Бірбаев оны облыстық комсомол комитетіне де қызметке шақырған-ды. Алайда, ол өзі таңдап келген шығармашылық қызметін орта жолда қалдырып кетпеді. Дәлірек айтқанда, «Торғай таңындағы» тамаша әсерлі шығармашыл ортаны қиған жоқ...

	Әйтсе де, қырағы көз партиялық номенклатура мұны еш уақытта көзден таса да қылмаған екен. Өз заманына сай Семей облысы Шұбартау ауданы жастарының бастамасына орай Торғай комсомолдарының жұмысын қуаттап жазған «Өрендер өнегесі» атты бір беттік көлемді мақаласы үшін сол кездегі Қазақстан Компартиясы Торғай обкомының хатшысы, мемлекет және қоғам қайраткері Өзбекәлі Жәнібековтің өзі арнайы шақыртып алып, редактор Мырзабай Кеңбейілов пен белгілі журналист Бекболат Әдетовтің көзінше, сүйсінгенін айтып, жоғары баға бергені де естен кетер ме?!..

	Жаңадан құрылған облыста көптеген мәдени-әлеуметтік нысандардың да енді-енді ғана негізі қаланып жатқан кезі еді ғой. Сол жылдары Мәскеуден Шепкин атындағы театр оқуын оқып бітіріп келген бір топ жас мамандар да осында алғаш рет музыкалық театр ашқаны белгілі. Оларды тұрғын үйлермен қамтамасыз етуде де Өзбекәлі ағаның көмегі аз болмағанын көпшілік біле бермейді. Солардың арасында қазіргі Қазақстан Республикасының Халық әртісі, белгілі кино актер Досхан Жолжақсынов та бар еді.



	х х х



	Редакция деген мекемеде жұмыс істеу сол дәуірде тіпті де жеңіл емес-ті. Әсіресе, кезекшілік қызметі кейде таңға дейін созылатын. Қызылқоға ауданында «Білім» қоғамы аудандық ұйымының жауапты хатшысы қызметінде жүрген кезінде-ақ партия мүшелігіне кандидат болып қабылданған ол кейін Торғайдан туған ауылына қайтып оралған кезде тағы да өзі еңбек еткен ұжымда қатардағы әдеби қызметкерден бастап, әуелі жауапты хатшы, ал содан соң бас редактордың орынбасары лауазымына дейін өсті. Бұл кезге дейін аудандық газетте қызмет істеген Қабижан Сағиев, Әнуарбек Қосанов, Төлеген Жаңабаев, Құралай Бейсенбаева және басқа да ылғи сайдың тасындай іріктелген талантты журналистермен бірге жұмыс істеу Хамаңның шығармашылық қуатын одан әрі ұштап, талабын өсіре түскенін айтпаса да болады.

	Осы кезде редакцияда қалың бұқарамен қоян-қолтық жұмыс істеп жүрген жас жігітке аупарткомның да «көзі түскен» екен. Сөйтіп ол 1979 жылғы желтоқсанда Қазақстан Компартиясы Қызылқоға аудандық комитетінің нұсқаушысы қызметіне алынды. Ол дәуірде райкомның айтқаны заң, «ақ дегені алғыс, қара дегені қарғыс» болатын. Осылай басталған кеңсе қызметі Хамаңды ширек ғасырдай уақыт «өз тұтқынында» ұстады. Бірақ, мұндай жауапты жұмыста жүріп те ол өз алтын уақытын текке жоғалта қоймады. Аупарткомның бірінші хатшысы Сайфолла Сүйінов, екінші хатшылары болған Жұмаш Нақпаев, кейінгі кездерде Мыңбай Жарылғағанов, Төлеп Тілегенов, атқару комитетінің төрағасы болған Аташ Досалиев, төрағаның орынбасары болған Сайпол Мұқанов және басқа да көптеген көргені мол көшелі ағалардан мол тәлім-тәрбие алды. Өмірге шыңдалып, өрелі ой түйді, өнеге-сабақты меңгерді.

	Сөйтіп, Хамаң бұл ортада да қызмет сатысы бойынша ілгері басты. 1985 жылы ол әуелі Қызылқоға ауданы партия ұйымы партиялық комиссиясының төрағасы болып сайланса, ал төрт айдан кейін аудандық партия комитетінің ұйымдастыру-партиялық жұмыстары бөлімінің меңгерушісі лауазымына тағайындалып, бюро және аупартком мүшесі болды. Бірнеше рет халық депутаттары аудандық Кеңесінің депутаты да болып сайланды. Әсіресе, осы кездерде орталықтан шалғай жатқан проблемасы мол аймақтың басқару құрылымындағы уақытпен санаспайтын шұғыл тапсырмалар мен маңызды міндеттердің дені Хамаңның жауапкершілігінде болды. Әсіресе, пленум мен бюро материалдарын сапалы дайындау Хамаңның қатысуынсыз бітпейтін. Ал, негізгі талқыланатын мәселелер бойынша дайындалатын баяндамаларды жазып әзірлеу Хамаңның тікелей өз міндетіне айналғандай еді. Алайда, аупарткомдағы ол арқалаған бүкіл жүктің жауапкершілігі осыншама зорболғанымен де «алла разы болсыны» тым аз болатын. Оның үстіне мұны басшылықтың барлығы бірдей біле тұрып, «солай болуы тиіс» дегендей көңіл аудара да бермейтін. Ал, бұл сонда да өзіне артылған жоғары сенімнің үдесінен әр уақытта да шыға білді.

	Сөйтіп жүргенде «коммунизм» дәуірін күтіп жүрген Кеңестер Одағы кенеттен қаусап түсіп, Қазақстан өз тәуелсіздігін жариялаған тұста еліміздің барша азаматтары да кеуделерін кере тыныстап, саф ауаны енді ғана еркін жұтқандай күй кешкен-ді. Өйткені, бұрынғы сірескен төрешілдіктің құрыс-тырысы енді ғана жазылып, кеңсе қызметінің де қабағы ашылғандай болған. Сөйтсе де, өзіне жүктелген әрбір іске мұқият әрі адал Хамекең сияқты іскер қызметкерлердің де талғамы мен талабы әлі де болса қажет болатын. Әуелі аудандық Кеңес пен аудан әкімшілігінің аға референті, ал содан соң аудан әкімі аппаратының іс басқарушысы, ұйымдастыру бөлімінің меңгерушісі, ақырында аудан әкімі аппаратының басшысы тәрізді аса жауапты лауазымдар оны одан әрі шыңдап, биіктете түсті. Сөйтіп, ол 1999 жылы екінші сайланған Қызылқоға аудандық Мәслихатының депутаты және хатшысы болып сайланды.

	Осынау мемлекеттік басқару құрылымының аппаратында қызмет істеп жүрген кезінде де оның қаламы қолынан бір сәтке де түскен емес. Өзі туып-өскен қасиетті топырақтың жарқын келешегі үшін, егемендікке енді ғана қол жеткізген елінің кемел келбетінің айшықталуы жолында құлаш сілтеп, өндіре жазған Хамаңның өрекпіп өрескелдікке де барған жері жоқ. Өйткені, ол адалдықты сүйіп өсті, қайда жүрсе де мейлінше таза, ақ көңіл мен дархан пейілдің иесі болды. Қанша қызмет билігі өз қолында тұрса да, ол ешкімнің де «жонынан таспа тілген» жан емес. Керісінше, өзі берген тапсырманың орындалуы үшін қарамағындағы қызметкерімен бірге өзі де бел шеше, білек сыбана кірісіп кететін «ақжүрек жан» деген орынды да дәлме-дәл бағаны ел азаматтарының аузынан жиі естіп жүретініміз де сондықтан болар. Осындай еңбектері үшін ол 1990 жылы «Еңбек ардагері» медалімен, 1996 жылы Атырау облысы әкімі мен облыстық мәслихатының Құрмет Грамотасымен және басқа да бірнеше ескерткіш медалдармен марапатталса, 2014 жылы Қызылқоға ауданының Құрметті азаматы да атанған.

	Кіршіксіз жүрек иесінің адал бейнеттен құралған таза еңбегін «Нұр Отан» партиясының басшылығы да кезінде назардан қағыс қалдырмаған еді. Партия төрағасының сол кездегі бірінші орынбасары Нұрлан Нығматуллин оның «Атырау» газетіндегі жарияланған бір топ циклды материалдары үшін Астана қаласына екі рет шақыртып, екі рет лауреат дипломымен де марапаттағаны белгілі.

	Бұл да асу бермес абырой, ақ-адал еңбектің көрінісі емес пе?!..



	х х х



	2006 жылы Хамаң өзі қалаған сүйікті журналистік қызметке қайтып оралды, облыстық «Атырау» газетінің қоғамдық-саяси мәселелер жөніндегі редакторы болып жұмысқа кірісті. 2008 жылы құрметті еңбек демалысына шыққанымен де ол өзі сүйген мамандығынан қол үзбей 2012 жылдың аяғына дейін жемісті еңбек етті.

	Хамаң редакцияға пайда көздеп келмеген еді. Оның ширек ғасырдан астам уақытын мемлекеттік лауазымды қызметтер «ұрлап» алды. Сондықтан да, ол өз жоғалтқандарын мүмкіндігінше қайтарып алуға, сүйікті қайнарынан шөліркеген сусынын қайта қандырып қалуға тырысқандай еді. Бұл істе де ол ұтылған жоқ. Бірінен соң бірі - «Сырлы әуендер», «Сырлы әлем», «Сырлы тағылым» және «Отан үшін от кешкен» атты туындылары жарық көріп, қалың оқырмандарына қарай жол тартты. Қазірде де ол өзі редакциялаған «Өткен күнде белгі көп» атты кітабы мен «Сырлы баян» атты келесі кітабын да көп ұзамай жарық көруге дайындау үстінде.

	Өзі айтпақшы, ол - ақын да, жазушы да емес. Алайда, әр Адам - бір Әлем. Ал, әр әлемнің өзіндік таным-түйсігі, мынау жалғанның әрбір әрекетіне қайтарар жауабы бар. Тек адам түсінетін тілде емес, Жүректің тілінде!..

	Біз білетін Хамаң - Хамит Әубәкіров өзін өзгеге таныта білетін, дәлелдей білетін, халқына абыройын асқақтата алған танымал жан. Бүгінгі биігіне де ол ақ-адал жүрегі, даладай кең пейілімен, таным-талғамымен жеткен қаламгер.

	Қасында өмірлік қосағы Құндыз жеңгеміз бар. Алтын асықтай ұлдары мен келісті келіндері- сүйкімді бүлдіршін немерелері бар. Оларды әулеттің сенімді жалғасындай жарасымды тәрбиелеу үстінде. Ләйім де жарастығыңыз жалғаса берсін, Хама!..

	Назарбек ҚОСШИЕВ,

	әріптес әрі жерлес інісі,

	Атырау қаласы





ӘРІПТЕСТІҢ ӘДЕМІ ӘЛЕМІ




	Жақында белгілі журналист, партия, Кеңес органдары қызметінің ардагері Хамит Әубәкіровтің «Сырлы тағылым» атты кітабы қолымызға тиді. Өткен жылы ғана Хамекеңнің 500 беттік «Сырлы әлем» атты кітабын оқып, оның өз өмірбаянына өте мұқият екеніне көзіміз жеткен еді. Шындығында, 550 беттік екінші кітапты қолға ала отырып, осының бәріне не тауып жазды екен деген қызығушылық болғаны да рас. Қомақты еңбектің беттерін ашқан сайын ол мені өткен күндерге жетелеп әкеткендей сезіндім. Себебі, алғашқы журналистік қызметім осы Хамекеңмен танысудан басталған еді.

	Сол кездегі Қызылқоға аудандық «Коммунизм туы» газетінің бас редакторы Ізни Нұрқасымов бас редактордың орынбасары Хамит Әубәкіровтің қасындағы бос орынға отырғызып, «мынау жаңадан алынған қызметкер, үйрет» деп тапсырған еді. Ал, Хамекең болса сол бойда алдындаѓы қара телефонды маған қарай ысырып қойып, «совхоздарға хабарласып, номерге хабар дайында» деп тапсырма берген. Содан шаруашылық директорлары мен парткомдарға телефон шалып: «Аға, газетке жақсы хабар керек еді» деймін жалынып. Ар жақтағылар «айналайын-ай, қой шағылыстыруға адам таппай жатқанда, қайдағы хабар» дейді ренжіп. Мұны Хамекеңе айтсам «осының өзі хабар емес пе» дейді ол. Сөйтіп, газетке деген жақсы хабарды осылайша өмірдің өзінен іздеп үйренген болатынбыз.

	Автордың жаңа кітабын оқи отырып, азамат адамның шынайы болмысын тани түскендей болдық. Ол аумалы-төкпелі заманда өз кейіпкерлерінің бойынан өзіне тән тазалық пен ашықтықты, биязылық пен байыптылықты, Отанға деген сүйіспеншілікті іздейді. Оның алғашқы кітабында негізінен жас кезінде жазған шығармалары топтастырылған болса, екінші кітапта жігіт ағасы жасынан асқан шақтағы ойлары, облыстық газетте жарияланған мақалалары мен сұхбаттары, ағайын-туысқа жолдаған арнаулары жинақталыпты. Бұрын газеттен оқыған материалдардың кітаптағы мәтіні мүлде басқаша әсерде қалдырады. Өлеңдер де оқуға жеңіл. Әрине, бәрі бірдей сапасы керемет демесек те, өзініңжақсы көріп, құрмет тұтқан адамдарына деген арнауларын жанын ауыртып отырып жазғаны көрініп-ақ тұр.

	Аудандық, облыстық газеттерде бірге жұмыс істеп жүрген кездерде Хамекеңнің бойынан біз байқаған бір жақсы қасиет - қандай тапсырманы орындаса да ол жүрдім-бардым жасамайды. Кішкентай хабарға да, көлемді мақалаға да барлық ниетін салады, жеңіл-желпі ойдан, ұшқары пікірден әрдайым да аулақ жүреді. Бұл осы кітапта да көрінген, ондағы қай шығарманы алып қарасаң да жып-жинақы, әдемі безендірілген.

	Хамекеңнің бойындағы екінші бір жақсы қасиеті - өмір бойы жазған-сызғандарының бәріне өте мұқият. Бұл, сөз жоқ, өз шығармаларының тағдырына ғана емес, жүздеген кейіпкерлеріне де деген зор құрмет екені даусыз. Себебі, «Сырлы тағылымда» аты аталған адамдар ғана емес, олардың ағайын-туыстары да бұл кітапты өз үйлерінің төріне қойып, сақтап қояры ақиқат.

	Жалпы, соғыстың соңғы жылдарында дүниеге келіп, алай-дүлей уақыттың талай рет тарпаң мінезін көрсе де Хамекең сол бір қалпынан айнымайтын адам. Ол үнемі де айналасынан жүректі тербейтін әдемілікті іздейді. Өмірде оны тапты ма, жоқ па, ол жағы бізге беймәлім, бірақ, мына кітабы әріптес ағамыздың әдемі әлеміне тұнып тұр.



	Нұрлан ҚАБЫЛОВ

	Атырау қаласы

	2013 жылғы 7 қыркүйек





ХАМИТТЫҢ ҚАҺАРМАНДАРЫ




	Әдебиет мен үшін сырлы дүние

	Константин Федин



	Әдеби көркем эссемді бастамас бұрын аз-кем шегініс жасағым келіп отыр.

	1959 жылы аудан орталығы Қарабаудан Миялы селосына көшірілген-ді. Барлық мекемелер қысылып-қымтырылып жайлы орын іздемей, «бұйырғаны осы болар» деп орналасып жатыр. Бұрынғы Тайсойған МТС-ның ОЩ-2 деп аталатын ұзынша конторына біраз мекеме жайғасты. Біз де аудандық «Коммунизм туы» газеті редакциясының қызметкерлеріне тиесілі болған екі бөлмесінде отырмыз. Осындағы мектептің VІІ сыныбында оқитын қызыл шырайлы бір бала 3-4 өлеңін әкеліп көрсетті. Мән беріп оқып шықтым. Сөзді қиыстыруы, сөйлем құрауында мін жоқ секілді. Поэзияға тән нәзік сезім, ойға жетелейтін образдылық, ойнақылық жетіспейтінін өзімше түсіндірген болдым. Талант деген адамның адамына бітетін ерекше қасиет қой. Кейін Алматының шет ел тілдері институтында оқып жүрген кезінде де ол сөз сиқырына құлаш ұрып жүрді. Тіпті, қазақтың ұлттық университетінің филология факультетінде әдебиет теориясынан сабақ беріп, лекция оқып жүрген ғұлама академик жазушы Зейнолла Қабдоловты да тыңдап жүріпті. Оның сабақ кестесін де алдын-ала біліп алып, ұлы ғалымды тыңдай түссем деген ой аудандық газетте бірлі-жарым өлеңдері жарияланған жас дарынды әдебиет ордасына қарай дедектетіп отырған ғой. Сөйтіп, «филолог, журналист болсам» деген ой оның мазасын жиі-жиі ала береді. Ақыры диплом қолға тиген соң, тың дала, тың төсі деп аталып, танылып жүрген Торғай облысына аттанып, «Торғай таңы» деп аталатын облыстық газетке орналасып, тілшілік қызмет атқарады. Оның өзі бір әдейі тақырып.

	Кейін туған ауылына оралып, аудандық газетте біраз тер төкті. Кейін аудандық партия комитетінде, ал одан соң аудан әкімшілігінде бірге қызметтес болдық. Қандай мекеме, кәсіпорын, ұйым болмасын, әсіресе партия, кеңес органдарында қолынан жазу келетін икемі бар жастардың үнемі жолы болады, беделі биік жүреді. Пленум, партия-шаруашылық активі, бюро мәжілісі, сессия, атқару комитетінің мәжілісі - бәрінің де материалдарын тігісін жатқызып жазу керек. Бас-аяғы жоқ, бірдеңе-сірдеңе етіп сүйкейсалды жазылғандарды жыртасың, не себетке лақтырасың. Ал, Хамаң ондайдың сойынан емес.

	Соңғы жылдары ол жазуды үдетті, жер көрді, ел аралады, адамдармен пікірлесті, тақырып аумағы да кең. Облыстық «Атырау» газетінде қоғамдық-саяси, әлеуметтік мәселелер бойынша бөлімде отырғанда бүгінгі Ақордада өткен жиын, мәслихат мәселелері ертеңгі нөмірде жарияланып жатты. Өзі көп оқитын, қолынан газет-журнал өмірі түспейтін. Аудандық мәслихатта маман болып жұмыс істеген Бисембаев Андрей деген жігіттің былай дегені есімде:

	«Хамаң әр газетті нөмірімен түгендеп отырады. Бір нөмірі жоғалса, не келмей қалса бітті, ойран-ботқамыз шығады. Басымызға әңгір таяқ ойнайды, шаруамыз бітті. Ал, өзі ісіне мығым, өте жауапты».

	«Біздің заманымыз - өткен заманның баласы, келер заманның атасы» деген ғой Ахмет Байтұрсынов. Сол айтқандай, оның жүрегі ауылым, достарым, ағайын-жұртым деп соғады. Ауылға жиі ат басын бұрып, қуанышқа ортақтасады, қайғыны бөліседі. Іздегені - ізгілік, жасайтыны - жақсылық, айтатыны - ақиқат. Жас кезінен байсалды, орнықты, мығым, ұлыққа да, халыққа да жұғымды бола білді. Қуанышта таспай, қиындықта саспай салмақты мінезі, сабырлы қалпынан еш өзгерген жоқ.

	Текті жігітке жазмыш жақсы жар сыйлаған екен. Құндыз Жұмагерейқызындай әрі ажарлы, әрі ақылды көшелі адам боп шықты. Істің ұтырын, шаруаның ыңғайын таба білді.

	Соңғы жылдары Хамаң көз бен көңілден таса ету қиянат боладыны ескеріп, баспасөз беттерінде ойға түйгендерін боратып жазып келеді. Ең соңғы «Ұлжанын» шолып көріңізші! Ғажап әсерге бөленесіз. Кісілік келбетін, адами қасиетін, қонақжайлылығын, сызылтып салған әнінбейнелеген тіліне таңдай қағасыз. Жұмаш Нақпаев пен Мұрзиева Сұлухия жайлы терең тебіреніспен толғаған. Өзін бірінші сыныпқа судан көтеріп алып өтетін алғашқы мұғалімі Жайылғанов Көбен туралы, құрдасы, жаны жайсаң азамат марқұм Сапи Кәрімов жайлы қарасөзден ескерткіш сомдады. Ауданымыз үшін жанын шүберекке түйіп, ыстыққа күйіп, суыққа тоңып үнемі алғыс арқалап, жегені шөңге болған Жолдығали Бақытов туралы өлең-жырлары, мен толғауы өте мәнді, мазмұнды. «Сырлы әлем» деген қалың том кітабын парақтаған адамның көп нәрсеге көзі жетеді. Қамтылмаған тақырып жоқ. Ең бастысы - адамдар, өмір сүрген ортасы, елді мекен, табиғи келбет, мінез-құлық бәрін де үлгерген.

	Төлеп ТІЛЕГЕНОВ,

	Қазақстан Республикасының дербес зейнеткері

	Миялы селосы

	2015 жылғы 2 шілде





ҚҰТТЫҚТАЙМЫЗ 70-пен!




	Хамеке, дос, сыныптассың, құрдассың,

	Өмір өрін кішкентайдан бір бастың.

	Құттықтаймыз, шыққан 70 төріңе,

	«Бұдан әрі салдық енді құрмассың».



	Біртоғасың, жалпақ алдың, жай басып,

	Ойың жүйрік - кеткен Күнге, Айға асып.

	Ағайынның қамын ойлап, тынбайсың,

	Арадағы үзіктерді жалғатып.



	Құндызыңды іліп түсті қармағың,

	Үш ұлыңмен арттырды ол салмағын.

	Елу жылда шар тарапқа тараған,

	Сыныптастар арасын да жалғадың.



	Әкімдікте бас тұтқаны ұстадың,

	Іскерлікпен қызмет тінін ұштадың.

	Өткен жолдан том-том кітап шығарып,

	Көңіліңнің самғата алдың құстарын.



	Мемлекеттік қызметтің де легін,

	Толықтырып, соқты ел деп жүрегің.

	Хатшы болып, мәслихатты да басқардың,

	Бар депутат болды сенің тірегің.



	Болдың ұстаз, болдың жазғыш қаламгер,

	Болдың әр кез жан аямас табанды ер.

	Ауданға да азаматсың Құрметті,

	Берді дұрыс қызметіңе бағаңды ел.



	Актер де сен бола аласың қаласаң,

	Домбыраны сөйлетесің жанасаң.

	Жарасады Хама, саған бәрі де,

	Сегіз қырлы, бір сырлыға баласам.



	Өмір саған шашты барлық шашуын,

	Үдей берсін, әлі де алшаң басуың.

	Енді міне, жетті мынау жеті ондық,

	Құтты болсын, шыққан биік асуың!



	Ізгі ниетпен сыныптас достарың:

	Болат - Райхан, Аманбай - Зүбайда,

	Аманкелді-Сара, Аққази - Зиза,

	Құбаш - Орын, Сапи - Жаңыл, Битоли-

	Шәрипа, Айдын - Динаш,

	Аманжан - Аққыз, Төлеген - Меңсұлу, Үсен -

	Орынай, Нұрбай - Мәншук, Жеңіс - Қалима.

	2015 жылғы қарашаның 28-і

	Атырау қаласы





ХАМИТ ҚҰДАМЫЗҒА АРНАЙМЫЗ!




	Аса қадірлі құдамыз – ХамитӘубәкірұлы!

	Сізді бүгінгі 70 жасқа толған мерейтойыңызбен шын жүректен құттықтаймыз!

	Сіз сұлу сөздеріңізбен сурет салып, өрнекті ойларыңызбен өлең өрген өрелі жансыз. Бойыңызға біткен ерекше дарыныңызбен Алла Тағала берген ақындық арыныңыздың арқасында ел тарихы мен жер тарихы туралы кеңінен толғаған публицистикалық мақалаларыңыз, очерктеріңіз бен естелік, эссе, деректі әңгіме, повестеріңіз жәнеде тоқсан толғаулы сыр толғауларыңыз журналстика саласындағы жеткен үлкен жеңісіңіз болса, тілектеріңіз бен арнау, айтыс, лирикалық жыр толғауларыңызды да өнер жолындағы жеке жемісіңіз деп бағалаймыз.

	... Мен қазақпын!

	Сол үшін мақтанамын.

	Әуелейді көгімде асқақ әнім!

	Мен қазақпын!

	Қазақ боп қалам мәңгі,

	Атыраудың, Семейдің, Астананың! - деп, Жұбан ағаңыздың ізімен өзіңіз жырлағаныңыздай Сіз кішкентай ғана Миялыдан шыққаныңызбен миллиондаған қазақтың жүрегінен жол тапқан майталман ақынсыз. Қасиетті қаламыңызбен ардай таза аққағазды жаныңызға армансыз серік еткен Сіз секілді сезімтал жүрек, сергек көңілді сері жігітке, яғни қаламгер азамат–Хамит құдама деген ақжарма тілегімді Алматының төрінен, Алатаудың өрінен, жер жәннәті қасиетті, Жетісудың жерінен, қалың Шапыраштының елінен, сөз сұңқары Сүйінбай мен жыр алыбы Жамбыл атаның өз ұрпағы, майталман ақын Мұқағалидың бауыры ретінде, елдің, жердің ыстық сәлемін жыр тілімен өріп, жеткізуге рұқсат етіңіз!



	АСА БЕР, АРТҚА ТАСТАП ҚҰБА БЕЛДІ



	Уа, Хама, құтты болсын, жетпісіңіз,

	Көпке үлгі бола алды текті ісіңіз.

	Текеметтей түрлентіп, жазып-сызған,

	Ел-жұртыңа таралып, жетті ісіңіз.



	Шыққаннан соң, Кіші Жүз - Берішінен,

	Тарлан болып танылдың, ел ішінен.

	Озып жүрдің оқ бойы қатарыңнан,

	Өзіңменен теңдестің көбісінен.



	Жақсылардай тиеді елге себің,

	Еңбегің көп сіңірген елге сенің.

	Фәризадай ақынның хас жиені,

	Исатай мен Махамбет жерлесі едің.



	Болғаннан соң тұқымы тектілердің,

	Қорғап жүрсің намысын текті жердің.

	Өнеріңмен, өрелі өлеңіңмен,

	Біліміңмен сайыста көпті жеңдің.



	Табан асты ақылды таба алатын,

	Ақындық та бұрды ерте саған атын.

	Қаракөлден жеткіздің көк тоқтының-

	Аға шопан атынан аманатын.



	Алла берген ақындық арқасында,

	Тасаланбай таланттар тасасында.

	Айтысқа да шығып ең Мәркизамен,

	Жетпісінші жылдардың ортасында.



	Артқа тастап талай қыр, құба белін,

	Жүзден оздың жүйріктей Құлагерім!

	Мың құлпырып, Құндыздай құдағимен,

	Жұрт алдына жұлқынып шыға бердің.



	Жеті асудан бүгін сен асып кеттің,

	Сексенді де сүрінбей басып өткін.

	Шөберемен, шөпшекпен бірге жасап,

	Жамбыл әкем секілді жүзге жеткін!

	Игі тілекпен құдаңыз

	Сайлыбай - Кеңес, құдағиыңыз Гүлсара

	БОСҚЫНБАЕВТАР әулеті

	28 қараша, 2015 жыл

	Алматы - Атырау





ГҮЛДЕЙ БЕРСІН ӨМІРІҢНІҢ БҮРШІГІ




	Жақсылыққа жақсылықтар жалғасып,

	Ой-армандар орындалды алға асып.

	Біз де Сізге шын жүректен тіледік,

	Ұзақ өмір, амандық пен мол Бақыт!



	Өмір жыры таусылар ма мәңгілік,

	Атты әр кез алдыңыздан Таң күліп.

	Бақыт болып өзіңізге жолықты,

	Әр күн сайын жолыңызда жанды Үміт.



	Ашық Аспан нұрдай балқып, ашылды,

	Тіліңізден Сөз Маржаны шашылды.

	Ағайынның Өзің болып тірегі,

	Болдың әр кез бар әулетке Бас Үлгі.



	Жақсы адамның сондай болар бітімі -

	Өнегенің өрілетін кілті де.

	Соған сәйкес ағытылды бүгін де,

	Шын жүректен Сізге арналған жыр тілі.





	Жүзіңізден көрейік тек күлкіні,

	Жақсылықтың болсын Сізде түр-түрі.

	Отбасың да аман болып әрқашан,

	Гүлдей берсін өміріңнің бүршігі.

	Барақай Құда мен

	Қамила құдаша

	2015 жылғы 28 қараша

	Атырау қаласы





БЕС ЖАСАР САРА «ТАЛАНТТЫ АРУ» АТАНДЫ




	Халықаралық арулар күні қарсаңында Атырау қаласының Авангардмөлтекауданындағы №21 «Алтын кілт» балабақшасында №5 ортаңғы топтәрбиеленушілерімен «Қыз сыны» байқау-конкурсы болып өткен еді. Конкурсқорытындысында жюрилердің ең жоғарғы 82 балл көрсеткішіне ие болған бесжастағы Сара Әубәкірова Ринатқызы өзінің аса өжет өнерімен көрініп, «Талантты ару» дипломымен марапатталды. Ол байқау-конкурста қазақтыңежелгі «Қамажай» биін билеп, одан соң:

	Мен Сарамын, Сарамын,

	Беске биыл толамын,

	Балдай тәтті қызымын,

	Папам менен маманың, - деп басталатын әдемі тақпағымен де көрермендерін ерекше тәнті етті. Ол сонымен қатар, басқа да сан түрлі сұрақтарға іркілместен тайсалмай жауап беріп, әр берілген тапсырмаларды ойдағыдай орындай біліп, ерекше икемділігін де көрсетті.

	Бір айта кетерлік жай, Әубәкіровтер жанұясындағы Сараның өзінен үш жас үлкен кішкентай апатайы Әубәкірова Айша да Авангард мөлтек ауданындағы №3 орта мектебінің екінші сыныбында үздік оқушылардың санатынан табылады. Ол да мектептен тыс кезінде гимнастика жаттығуларына үзбей қатынасып, үнемі де әр түрлі деңгейдегі дипломдарға ие болып келеді.

	Осындай әсем шараның өте ойдағыдай әрі тыңғылықты дайындалып, жас бүлдіршіндердің бойларында енді-енді қалыптасып келе жатқан жауқазын қасиеттерін аша білуде тәрбиеші Іңкәр Нұрымқызының да зор ењбек сіңіріп, ерінбей жұмыстанғаны айқын көрініп тұрды.

	Шараға қатысқан ата-аналар мұндай зор тәрбиелік мәні бар аса қызғылықты байқау-конкурсты талапқа сай ұйымдастыра білген тәрбиешілер мен бала-бақша меңгерушісіне шын жүректен ағытылған көл-көсір алғыс сезімдерін жаудырды.

	Айгүл ЕРТІЛЕУОВА

	Атырау қаласы





