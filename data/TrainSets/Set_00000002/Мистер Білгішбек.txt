	Сомерсет Моэм

	Мистер Білгішбек





	Аударған: Қажығали Мұханбетқалиұлы





	Соғыстың жаңа біткен кезі еді, сондықтан мұхит жолдарындағы қатынас қайта жанданып, нағыз қауырт қарбаласқа енген шағы болатын. Пароходқа билет табу деген мүмкін емес дерліктей, сол себепті де олардың агенттіктері ұсынған кез келген орынды қанағат тұтуға мәжбүрлік туған. Жеке каюта алудан үміттенудің өзі әбестік болғандықтан да, екі адамдық орынның бірі тигенге де мәз боп жүргенмін. Әйтсе де қасымдағы екінші жолаушының аты-жөнін естігенімде көңілім нілдей бұзылып сала берді. Әлгі фамилия ойыма оралса болды – нығыздай жапқан иллюминатор,.. ұзақ түн бойына азап шеккізер қапырық ауа есіме түседі. Онсыз да он төрт тәулік бойы танымайтын біреумен каюталас болу қиын-ақ жағдай (мен Сан-Францискодан Иокогамаға дейін баратын ем), бұған қоса, қасымдағы серігім Смиттер мен Браундардың бірі боп шыққанда оған да онша қинала қоймаған болар едім-ау.

	Каютаға кірсем, мистер Келаданың ол-пұлы әлдеқашан әкелініп қойылыпты. Олардың түрі-түсі маған бірден-ақ ұнамады: чемодандарының сырты толған алабажақ суреттер, киім салатын кофрының өзі абажадай бірдеңе. Мистер Келада жуынып-шайынуға керекті жабдықтарын жаймалап үлгерген екен; жуынғыш үстінде тұрған духиіне, әтірсуына, Коти шығарған бриллиантиніне қарап-ақ, ол – әйгілі мсье Котидің тұрақты клиенттерінің бірі екенін біле қойдым. Алтынмен өрнектеліп, қара ағаштан жасалған щеткасын аздап та болса тазалап қойса қайтеді екен... Жоқ, мистер Келада маған мүлде ұнаған жоқ. Темекі шегетін бөлмеге бардым да, бір колода карта сұрап алып, пасьянс жасауға кірістім. Сол-ақ екен, әлдебір жолаушы жаныма таяп келді де. Түгенше деген мистер сіз емессіз бе? – деп аты-жөнімді сұрады.

	– Ал, мен – мистер Келадамын, – деп қойды өзі аппақ тістерін көрсете езу тартып. Отырды.

	– А-а, біз, шамасы, бір каютадан шығармыз.

	– Шынында, жолымыз болды-ау дейім? Қандай серікке тап келгеніңді біле алмай-ақ діңкең құриды кейде. Сіздің ағылшын екеніңізді білгенде қатты қуандым. Меніңше, біздер, ағылшындар, шетелде жүргенде бір-бірімізді арқа тұтып жүруіміз керек қой дейім, сіз мені түсінетін шығарсыз.

	– Әрине! Сіз мені американдық деп қалдыңыз-ау, а? Қара тырнағыма дейін британдықпын мен. Ал, білгіңіз келсе!

	Мистер Келада сөзінің дәлелі ретінде қалтасынан паспортын алып, онысын менің көзімнің алдында бұлғаңдатып-бұлғаңдатып қойды.

	Король Георгтың қол астында қандай ғажайып пенделері болған десеңізші. Мистер Келада аласа бойлы, төртпақ, тап-таза қырылған қара торы жүзді, бадырақтау көзі жаудыраған, орақ мұрны еттілеу адам екен. Сақиналана шиыршықталып жатқан ұзын шашы қап-қара әрі жылтырап тұр. Сөйлегенде де ағылшындар секілді емес – қолын сермелеп, шапшаң сөйлейді. Сөз жоқ, оның британиялық паспортын ашып анығырақ танысқан кісі, Құдай біледі, мистер Келада Отанының аспаны Англияның аспанына қарағанда әлдеқайда ашығырақ екенін бірден білер еді.

	– Не ішкіңіз келеді? – деді ол маған.

	Аңқайып қарап қалыппын. Арақ ішуге тыйым салған заң әлі күшінде еді, оған қоса, корабльдің үстінде ішу дегеніңізге, әсіресе, қатаң қарайтын секілді-тұғын. Ал, аса бір қатты шөлдеген кездерде ғана болмаса, газды су мен лимонад дегендеріңізді мүлде суқаным сүймейтін.

	Мистер Келаданың жүзінде шығыстың шуақты күлкісі шапақ шашып тұр.

	– Содалы су қосқан виски ішесіз бе әлде саумал мартиниді қалайсыз ба? Тек айтыңыз!

	Шалбарының екі қалтасынан екі құтыны суырып алды да, менің алдыма – үстел үстіне қойды. Мен мартиниді қаладым. Мистер Келада официантты шақырып алып, екі стақан мен мұз сынықтарын әкелуді талап етті.

	– Тамаша коктейль екен, – дедім мен.

	– Менің алған жерімде мұндайдың талайы бар, егер кемеде таныстарыңыз болса, сіздің бір көңіл тату адамыңыздан ішімдіктің қанша керек болса да табылатынын айтыңыз.

	Мистер Келада сөзуарланып алған. Біресе Нью-Йорк пен Сан-Франциско туралы айтады, біресе пьесалар, картиналар және саясат жайлы әңгімелейді. Өзі нағыз патриот екен. Британия жалауы – ұлы да қастерлі ғой, бірақ оны Александриядан немесе Бейруттен келген джентльмен қолына алып, желкілдете-желпілдете жөнелгенде, маған бұл ту өзінің қадір-қасиетін аздап та болса жоғалтатын секілді көрінеді де тұрады. Мистер Келада да жөн-жосықсыздау кетіп отыр. Әрине, өркөкіректігім емес, одан аулақпын, әйтсе де менің ойымша, танымайтын адамыңмен сөйлесіп отырғанда «мистер» деген сөзді ұмытпау керек қой. Сөйтсе де ол, сірә, мені де өзімсіне сөйлесін дегені шығар, сыпайылықтың бұл мезіретін ысырып тастады. Маған ұнамады мистер Келада. Ол қасыма кеп отырғанда картаны былай тастай салғам, енді мынау әңгіме бірінші рет кездескенімізге қарамастан ұзап бара жатқан соң, қайтадан пасьянс жасауға кірістім.

	– Үштікті төрттіктің үстіне тастаңыз, – деді мистер Келада.

	Пасьянс жасағанда кезекті картаны қайда қойсам екен деп өзің шешудің орнына, әлдекімнің аяқ астынан қыстырыла кеткенінен жаман нәрсе жоқ.

	– Дұрыс келе жатыр, дұрыс... – деп дауыстап жіберді ол. – Ондықты енді валеттің үстіне тастаңыз.

	Жыным келіп әрі оны иттің етінен жек көріп отырып, әрең бітірдім-ау. Картаны енді ол алды.

	– Фокус жасағанды жақсы көресіз бе?

	– Жек көрем! – дедім мен.

	– Әйтсе де біреуін сізге көрсетейін, а?

	Бір емес, үшеуін көрсетті. Бұдан кейін асханаға барып, орын алуым керек екендігін білдірдім.

	– О, мазасызданбай-ақ қойыңыз, – деді ол. – Сіздің орныңыз белгіленіп қойылған. Екеуміз бір каютада болған соң, бір дастарқаннан дәм татқанымыз да жөн шығар деген едім.

	Ұнамайды маған осы мистер Келада.

	Каюталас болғаным, күніне үш рет бір дастарқаннан дәм татқаным аздай-ақ, палубаға шықсам болды, қасыма жетіп келеді. Бұдан құтылу бір қиямет-қайымға айналды. Ешкімнің керек етіп тұрмағаны миына кірсейші және! Өзі: «мен жақсы көрсем, жұрт та мені жақсы көруге тиіс» деп ойлайтын болу керек, онысына тіпті күмәнданбайтын да секілді. Құдай біледі, егер үйіңіздің табалдырығынан желкелеп қуып жіберсеңіз де, яки ол жақындай бергенде есігіңізді жауып алсаңыз да – сіздің жақтырмай тұрғаныңызды осы сезбейтін шығар деп ойлаймын кейде. Өзі тіл табысқыш-ақ, үш күн ішінде кемедегілердің бәрін біліп алды. Жұртқа лоторея ойнатып, аукциондарды басқарып, әртүрлі жарыс жеңімпаздарына берілетін жүлдеге ақша жинап, серсо мен гольф ойнауға мұрындық боп, концерт пен жұмбақ киімді бал ұйымдастырып – әйтеуір не керек, анда да, мұнда да үлгеріп жүр. Араласпайтын ісі болсашы. Әрине, жұртты да мезі етіп, жек көрінішті де болды. Біз оны тіпті көзінше-ақ мистер Білгішбек деп атай бастадық. Ол мұны марапаттау деп түсінді. Ал енді... асханада отырғандағы парықсыздығын айтсаңызшы! Бір сағатқа жуық тапжылмастан соның еркіне бағынушы едік. Әркімді бір әзілдейді, қарқылдап күледі, ой бөседі дейсің, сәл нәрсеге айтыса кететіні тағы бар. Не жайлы болса да, ол жұрттан артық біледі, ал енді бір пікіріне келісе қоймадың бар ғой, талағы тарс айырылады.

	Біз ас ішерде ылғи кеме дәрігерінің дастарқаны басына жиналушы едік. Дәрігер – самарқаулау, сылбыр адам; мен болсам – айналамдағының бәріне енжар ғана көз салып, әдейі аңқаусып отырамын; бұл жерге бізбен бірге жайғасқан Рамсей дейтін кісіден басқа мистер Келадаға қарсы келер ешкім жоқ-ты. Айтқандай-ақ, бұл да – мистер Келаданың өзі секілді, қарсы сөйлегенді жақтырмайтын, ондайға төзбейтін адам екен; левантинецтің аспандай сөйлегені бір күні жынына тиіп, ақтарылды да кетті. Сонан даулары тым ұзаққа созылып, бірін-бірі сөзбен іліп-қағып, не керек, жеңісе алмай жүрді.

	Рамсей Кобадағы американ консульствосында қызмет етеді екен. Орта Батыста туып-өскен, ұзын бойлы, етжеңді бұл кісінің іркілдеген семіз денесі арзанқолдау костюмінің тігісін әні-міні тырс-тырс сөгіп жіберердей тырсиып тұратын. Ол Отанында бір жылдай болып, әбден тыныққан әйелін алып кету үшін Нью-Йоркте азғана күн аялдап, енді қызмет орнына қайтып келе жатқан беті көрінеді. Қасындағы зайыбы инабат пен ізеттен жаралғандай бір сүйкімді жан; өзі әзіл-оспаққа да оп-оңай алдыра қоймайтын сыңайы байқалады. Әрине, консульстводағы қызмет күректеп кіріс кіргізбейді ғой, сондықтан да болар, миссис Рамсей жұпынылау киінетіні де көрініп тұр. Әйтсе де сонысының өзі жарасымды, талғап-екшелген. Асылы, өзіне не жарасып-жараспайтынын жақсы білетін болуы керек, нендей киім кисе де ол ылғи сырбаз да сыпайы көрінетін.

	Бір күні дастарқан басындағы сөз тағы да өрби келе, әңгіме бағыты әлдеқалай інжу жайына ойысты. Сол тұста газеттер інжуді қолдан жасаудың жапондар ойлап тапқан әдісі жөнінде айқайлап жазып жатқан; соны оқып-білген дәрігер енді оларды сол інжуі – нағыз табиғи інжудің құнын сөз жоқ түсіретіндігін, өйткені қазірдің өзінде жапондар жасанды інжуді жақсы жасайтындығын, ал таяу уақытта тіпті керемет етіп, табиғи інжуден айырғысыз дәрежеге жеткізетіндігін сөз арасы ғып қана айтты. Сол-ақ екен, мистер Келада әңгіменің мынау жаңа тақырыбына, әдеттегісінше жармаса кетті. Сөйтіп, ол енді бізге інжу жайлы не білу керек болса, соны тәптіштеп түсіндіруге кірісті. Меніңше, Рамсейдің мұрнына мұндай жайлардың иісі де бармаса керек, әйтсе де левантинецпен ілінісе кетудің сәті түсіп тұрғанда мистер Рамсей қалайша оны құр жібере қойсын, бес минуттай уақыттан кейін екеуінің арасында қызу талас басталды да кетті. Бұған дейін мен мистер Келаданың тап осы жолғыдай ұзақ сөйлеп, жанын сала айтысқанын ешқашан естімеген едім. Рамсейдің бір сөзі жанына батыңқырап кеткен ол, ақыры, үстелді жұдырығымен қойып қалып, айқайлап жіберді:

	– Мен білетін болған соң айтып тұрмын ғой сізге! Керек десеңіз, Жапонияға да сол әлгі жұрт көпіртіп жүрген інжуді көріп қайту үшін ғана келе жатырмын. Бұл – менің мамандығым, ал менің пікіріммен бәрі де санасатынын кез келген сарапшы сізге айтып бере алады. Себебі, мен әлемдегі ең керемет інжу тастарының бәрін де білемін, ал егер бұл асыл тас жөнінде білмейтін бірдеңем болса, демек, оны білудің де қажеті жоқ болғаны.

	Мынаусы біз үшін жаңалық еді, осыншалық бөспебайлығына қарамастан мистер Келада өзінің нендей кәсіппен айналысатынын жан адамға айтқан емес-ті. Жапонияға әлдеқандай бір сауда істеріне байланысты бара жатыр екен дегенді ғана естігенбіз. Ал, қазір ол айтарын айтып салып, жеңімпаздың кейпімен бізге қоқилана қарап тұр.

	– Мен сияқты білгір мамандар барда жапондар ешқашан, ешуақытта бір көргеннен айырғысыз ондай інжуді жасай алмақ емес. – Ол көзімен миссис Рамсейдің алқасын нұсқап қойды. – Осы сөзімді ұмытпаңыз, миссис Рамсей, сіздің мойныңыздағы мынау алқаның құны бір тиын қарабақырға кемісе – маған келіңіз!

	– Керемет алқа емес пе, а?

	– Керемет екенін мен бірден-ақ байқағам, – деді мистер Келада. – Өзіме-өзім тіпті: «Міне, нағыз інжу деп осыны айт!» – деп те қойғам.

	– Мұны мен жоқта сатып алыпты. Қызық болсын, айтыңызшы, сіздіңше осы алқа қанша тұрады?

	– О, мұның бағасы он бес мың доллардан кем емес. Егер Бесінші авенюде мұндай алқаға отыз мыңды беріп жатса, мен түк те таңқалмаған болар едім.

	Рамсей айызы қана, ащы мысқылмен мырс етті.

	– Ал, егер мұны миссис Рамсей Нью-Йорктен аттанатын күні әмбебап дүкеннен он сегіз долларға сатып алған болса, қайтер едіңіз?

	Мистер Келада күп-күрең боп кетті.

	– Сандырақ! Өзі – нағыз інжу әрі мөлшеріне қарағанда үйлесімі ғажап, мұндай алқаны мен күні бүгінге дейін көрген емеспін.

	– Бәс тігіссек қайтеді? Мұның нағыз інжу емес, бояма екендігіне жүз доллар тігем.

	– Әкеліңіз қолыңызды!

	– Ах, Эльмер, анық біліп тұрған нәрсеңе біреумен бәс тігіскенің ұят болмай ма, – деді миссис Рамсей қызара күлімсіреп.

	Үнінде күйеуіне сәл-сәл кінә қойғандық сезілді.

	– Неге ұят болады? Ақшаның өзі-ақ қалтаңа кеп құйылғалы тұрғанда аузыңдағыдан айырылып қалсаң, қайта хас ақымақтық сол шығар.

	– Ал, сіз қайтпекшісіз? – деді әйел сөзін сабақтап. – Айтқандарыңыздың бәрі құрғақ сөз еместігін немен дәлелдейсіз?

	– Жақыннан бір көрсетіңізші, егер жасанды інжу болса, мен бірден-ақ айтайын да, жүз долларды қолма-қол санап берейін, – деді мистер Келада. – Ұтылыстан қашпай-ақ қойдым.

	– Алқаңды шеше қойшы, жаным. Мына джентльмен, мейлі, көзі талғанша-ақ қарасын.

	Қас қағымдай сәт миссис Рамсей кібіртіктеп қалды да, желкесіндегі шығыршыққа қолын созды.

	– Мен мынаны мүлде ағыта алмай отырмын, – деді сонсоң. – Мистер Келада енді ауызша айтқан сөзіме де сенетін шығар.

	Кенет жүрегім бір қолайсыздықты сезіп, шаншы-ы-ып кетті. Тап қазір әлдеқандай бір бақытсыздықтың куәсі болатындай-ақ қыпылдай бастадым, бірақ оның алдын алуға аузыма сөз түспеді.

	Мистер Рамсей ұшып түрегелді.

	– Кәне, мен ағытып жіберейін.

	Ол алқаны мистер Келадаға ұсынған. Левантинец лезде қалтасынан үлкейткіш шыны алып, інжуді мұқият қарай бастады. Сол-ақ екен, оның тап-таза қырынған қара торы жүзінде мерейі үстемдіктің мақтанышқа толы күлкісі құлпыра ойнақ салып шыға келді. Алқаны іле иесіне қайтарып, енді аузын аша берген. Кенет миссис Рамсейдің жанарымен жанары шарпысып қалды. Әйелдің өңі қуарып, енді болмаса есінен танып қалғалы отыр еді. Қорқыныштан көзі де алақандай боп кеткен. Сол көздер бұған жалбарына қарап, құтқаруын тілейді, жалынады; жалыныш ізінің айқындығы соншалық, күйеуі неғып аңдамағанына мен әлі күнге қайранмын.

	Мистер Келада аузы ашылған күйі аңқиып тұрып қалды. Жүзі күреңітіп, қып-қызыл боп кетті. Қайтерін білмей, қазіргі сәтте қатты толқып тұрғаны анық еді.

	– Мен қателесіппін, – деді ол әлден уақытта. – Бұл бір шебер жасалған имитация екен, лупамен қарағасын, әрине, нағыз інжудің өзі еместігі бірден-ақ көрінді. Асылы, бұл жылтырауығыңыз әрі кетсе он сегіз доллардан, шынында да, аспайтын болуы керек.

	Ол әмиянын шығарып, ішінен жүз долларды санап алды да, үн-түнсіз Рамсейге ұсынды.

	– Бәлкім, мына жағдай сіздің бұдан былай тым асқақтамай сөйлеуіңізге сабақ болатын шығар, достым, а? – деп қойды, Рамсей ақшаны алып жатып.

	Мен мистер Келаданың қолы қалтырап тұрғанын байқадым. Мұндай әңгіме жерде жатушы ма еді, бұл оқиға да, әдеттегіше,

	бүкіл кемеге тарап, сол күннің кешінде-ақ мистер Келада біраз тәлкекке ұшырады. Әрине, айтуға жеңіл, ал бірақ мистер Білгішбекті тақырға отырғызып кету оңай дейсіз бе! Бұл әңгімеге араласпаған жалғыз миссис Рамсей еді, ол басы ауырып, өзінің каютасына кетіп қалған болатын.

	Келесі күні таңертең төсектен тұрған бойда қырынуға кіріскенмін. Мистер Келада орнынан тұрмастан сигарет шегіп жатқан. Кенет әлдеқандай бір әлсіз сыбдыр естілді де, есіктің төменгі жағындағы саңылаудан хат көрінді. Аңтарылып қалыппыз. Есікті ашып қарасам, жан жоқ. Мен еңкейіп, конвертті қолыма алдым. Сыртына тасқа басқандай әріптермен мистер Келаданың фамилиясы жазылған екен. Хатты соған ұсындым.

	– Кімнен келген екен? – Ол конвертті ашты. – О!

	Ішінен хат емес, жүз долларлық қағаз ақшаны суырып алған мистер Келада қып-қызыл боп кетті. Конвертті ұп-ұсақ қып жыртып, әбден майдалады да:

	– Мархабат етіңіз, мынаны иллюминатордан лақтырып жібере қойыңызшы... – деді маған ұсынып жатып.

	Мен оның өтінішін орындадым да, әлдебір ризашылық сезіммен жымиып оның жүзіне қарадым.

	– Кім өзін жұртқа күлкі қылып, сайқымазақ болғысы келеді дейсіз? – деді ол.

	– Немене, әлгі – нағыз інжудің өзі ме екен?

	– Әйелім әдемі болды бар ғой, мен өзім Кобада қалып, оны Нью-Йоркке бір жылға ешқашан жібермес едім, – деді ол.

	Дәл осы минутта мистер Келада маған біртүрлі ұнап қалғандай болды. Ол әмиянына қол созып, ішін ашты да, жүз долларлық ақшаны ықтияттап салып жатты.



	https://t.me/kzkitap





