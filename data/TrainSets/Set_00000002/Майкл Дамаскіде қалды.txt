	Пол Андерсон

	Майкл Дамаскіде қалды



	Орыс тілінен аударған Абдул-Хамид Мархабаев



	Мен оларға Рахымшылық Күні түскі тамаққа қонаққа шақырылғанмын. Астан кейін қызу әңгімеге кірістік. Біз қарама-қарсы отырып, әр нәрсе жайлы айта бердік, айта бердік. Тақaлып қалған қала сайлауы кезінде тууы мүмкін бей-берекесіздік жөніндегі пікір алысуымызды тауысып, өз даму кезінде басқа планеталар жалпы біздікі тәріздес тарихты қаншалықты бастан кешіреді деген мәселеге тірелгенімізде, Эмели кешірім сұрап, ұйықтауға кетті. Түн ортасынан ауып кеткені қашан. Біз Майк екеуміздің аузымыз тыным таппады. Мен бұрын оны осындай абыржулы күйде көрмегенмін. Біздің әңгімеміз оның жанды жеріне тигендей. Ақыры орнынан тұрып, әлсіреңкіреген қолымен стақанымызды вискимен толтырып, түкті жасыл кілем үстімен өтіп, қонақ бөлменің қарсы қабырғасындағы үлкен терезеге беттеді.

	Аязды жарық түн. Бізден төменде – Мичиган көлінің бетіндегі қара жамылғы. Ал төбемізді жартылай орап алған көзге түртсе көргісіз аспан күмбезінде Жетіқарақшы мен Ұшарқар Таразы жымыңдайды. Мұндай керемет кең де қатулы құбылысты көруім сирек.

	– Бірақ мен не айтып отырғанымды білем ғой, – деді ол. Мен терең кресломда сәл-пәл қозғалып қойдым. Каминде жалынның жіңішке көгілдір тілі билеуде. Шамалы кідіріңкіреп:

	– Өз тәжірибеңіз бойынша ма? – деп сұрадым.

	Ол мен жаққа жалт қарады. Бет-жүзі бозарғандай:

	– Егер мен солай десем ше?

	Мен вискиді жайымен сораптай түстім. «Кингс ренсом» – тамаша. Кісіні сабасына түсіретін ішімдік. Әсіресе күн үсті-үстіне суытып бара жатқан кезде таптырмас дүние.

	– Сірә, соған сіздің бір себебіңіз болды-ау. Нендей екенін білсем ғой.

	Ол бір езулеп жымиғансыды.

	– Иә, мен де осы планетаданмын, – деді. – Алайда... бірақ аспан соншама кең де кісіге жат... Ол ғарышта болып қайтқандарға ықпал жасамады деп ойлайсыз ба? Жерге кері оралғаннан соң, барлығының аласапыраны шығатындай әсер қалдырмады деймісіз?

	– Айта беріңіз. Менің фантастиканы ұнататынымды білесіз ғой.

	Ол терезеге көз тігіп, сосын қайта маған қарады да, жалма-жан вискін қағып салды. Оның мұндай шалт қимылдауы ойында жоқ еді.

	– Жарайды. Сізге бір фантастикалық хикаят айтайын, – деді салқын дауыспен, – Мұнда көңілді уақиға сирек ұшырасады: оны қызу кезінде айтқан жақсы. Айтпақшы, оны шындап қабылдамауыңызға кеңес қосар едім.

	Мен қожайын сыйлаған тамаша шылымды құшырлана сорып, әңгімешіге қажетті тыныштықты бұзбай, тыңдауға оқталдым.

	Ол аяқ жолына қарап, терезе жанынан ары-бері бірнеше рет өтті. Сосын стақанын тағы толтырып алып, қасыма отырды. Бірақ маған назар аудармай, қабырғаға ілулі, өзінен басқаға ұнамайтын сұрықсыз, түсініксіз салынған суретке көз тігумен болды. Сурет оған құдды дем бергендей, ол тез және баяу сөйлеп кетті.

	– Бір кездері, бұдан қыруар алдағы келешекте өркениет болыпты... Мен оны сізге бейнелеп бермеймін. Өйткені: оны кескіндеу мүмкін емес. Мысыр пирамидалары тұрғызылған дәуірге барсаңыз, сіз ондағыларға мына төбенің етегіндегі осы қаланы сипаттай алар ма едіңіз? Мәселе олардың сізге сену-сенбеуінде емес. Олар сізді түсінбеген болар еді. Сіз не айтсаңыз да, олар үшін тұп-тура сандырақ-шатпақ деп есептелер еді. Біздің замандастарымыздың қалай жұмыс істейтіні, не ойлап, неге сенетіні онан сайын түсініксіз көрінер. Солай емес пе? Егер мен сізге кереметтей, көз қаритын энергиялар әлемінде тіршілік ететін келешек адамдары жөнінде, генетикалық мутациялар хақында, қиялдағы соғыстар, сөйлей білетін тастар мен соқыр аңшы жөнінде әңгімелесем, қандай сезімге бөленсеңіз де, ештеңе түсіне қоймас едіңіз.

	Сондықтан да сол заматқа дейін осы планетамыздың Күнді қанша мың рет айналып шыққанын, біз қандай тереңдікке көміліп, мүлде ұмыт болғанымызды көз алдыңызға елестетуге тырысуыңызды сұрар едім. Және сол өркениет адамдарының ойлау әдісі біздікінен қаншалықты өзгеше екенін түсінуге күш салыңызшы.

	Алайда ол дәуірдің қарапайым өкілі – оны «азамат» немесе қазіргі қолданыстағы басқа бір атауды қолдансақ, шатасып кетеріміз хақ – бірсыпыра сауатты адамның өзінен мыңдаған жыл бұрынғы жартылай жабайылардың атомды тұңғыш ыдыратқандары жөнінде өте бұлыңғыр түсінігі болар. Және бірлі-жарым тандаулары біздің заманымызға еніп, арамызда өмір сүріп, бізді зерттеп, өздерінің орталық Миы үшін мәліметтер жиып, кері қайтар. Басқа қалғандары, мәселен, Месопотомияның ежелгі дәуірінің археологиясын қызықтайтын сіздерден асып кете қоймас. Сізге түсінікті ме?

	Әлі қолында ұстап отырған стақанына, бейне бір виски арбағандай, көзін қадады да қалды. Ес жоқ. Тыныштық ұзап бара жатты. Біршама күтіп барып, мен:

	– Мақұл, – деп тіл қаттым, – Сіздің хикаяңызды аяғына дейін тыңдау үшін кіріспеңізді қабылдайын. Алайда, кейінгі заманға сапар шеккендер, меніңше, жұрттың назарын өзіне аудармауы тиіс емес пе. Оларда міндетті түрде бүркемеленудің бір әдіс-айлалары болуы тиіс қой. Өзінің жеке басының өткен тарихын өзгертуге келісуі екіталай шығар.

	– О, ондай қауіп болмақ емес, – деп қарсылық білдірді. – Олардың жалғыз бүркемелену себебі, кез келген жерде болашақ заманнан келгенін жайып сала берсе, олар қажетті мәліметтерін жинай алмас еді ғой. Онда не боларын сіз елестетіп байқаңызшы!

	Мен жымидым да қойдым.

	Майкл маған түксие қарады.

	– Сіздіңше, уақытқа жасалған саяхат ғылымнан бөтен қандай мақсаттарға пайдаланылады? – деп сұрады ол.

	– Мүмкін өнер туындыларын иелену және табиғат байлықтарының көзін ашу сияқты шығар, – деп долбарладым. – Мәселен, адам дүниеге келмей тұрғанда, мыңғырған кен орындарының қаймағын сылып алу үшін динозаврлар дәуіріне жол тартқаны дұрыс болар.

	Ол бекерге шығарғандай, басын шайқады.

	– Ойлана түсіңіз. Сол өркениет кісілерін бірлі-жарым ғанa Мин әулетінің мүсіншілері мен құмыралары және Үшінші Әлемдік гегемонияның миниатюралары қанағаттандырар еді. Оның үстіне сол олжалардың басым көпшілігі мұражайларға таратылары хақ... Олардың бізге ұқсамайтынын қайталап айтам. Егер жаратылыс байлықтарына келсек, түкке қажеті жоқ: мұқтаж нәрселерін олар синтездеп ала береді.

	Құдды бір соңғы шаптығысқа дайындалғандай, ол іркіліп қалды.

	– Француздар тастап кеткен қылмыскерлерге арналған колонияның аты қалай еді?

	– Шайтан аралы.

	– Тура. Қылмыскерді өткен заманға айдап жіберуден асқан жазаны ойлап таба алар ма едіңіз?

	– Келешекте жазалау түрлері сақталады деген нәрсе менің миыма кіріп те шықпаған. Оның үстіне біреулерді үреймен тізгіндеп, екіншілерін сұмдық жазалау деген. Тіпте біз, үстіміздегі ғасырда оның еш пайда бермейтінін сеземіз.

	– Сіз соған сенесіз бе? – деп байсалды күйде сұрады ол – Айтпақшы, түнгі көшелерді менің еш қорқынышсыз кезіп жүретінім таңдандырған жоқ па? Былай: жазалау қоғамды тазалайды. Сіз болашақ заманға тап болсаңыз, жұрттың көзінше дарға асу қылмысты қаншама азайтқанын түсіндірер едіңіз. Одан да маңызды нәрсе – он сегізінші ғасырда сондай «қойылымдар» ақиқат гуманизмнің дүниеге келуіне жағдай жасады. – Ол мазақтағандай кейіппен қабағын жазып қойды. – Әйтеуір келешектегілер солай деп нандырады. Олардікі дұрыс па немесе өздерінің өркениетінің кейбір жағымсыз жақтарын ақтағандары ма – олары оншама маңызды емес. Сіз тек қана олар шынында да өздеріндегі нағыз қауіпті қылмыскерді өткен заманға айдап жіберетініне сеніңіз.

	– Бұл өткенімізге қатысты оншама сақтық жасамағанымыз болар, – дедім.

	– Қателесесіз. Іс жүзінде барлығы басқаша. Өйткені, оған қатысты болар іс өткен... Тағы да бір маңызды жағдайды ескеріңіз. Олар қатардағы қарапайым жексұрындармен әуреленбейді. Өткен заманға айдалу үшін өте ауыр қылмыс жасалуы керек. Ал, қылмыстың ауыр-жетілдігі әлем тарихының қай дәуірінде жасалғанына байланысты. Кісі өлтіру, тонау, отанды сату, дінге қарсылық, есірткі сатумен айналысу – бір дәуірлерде кінәланса, басқа заманда – кешіріліп, үшіншісінде қолпашталуы мүмкін.

	– Мақұл, – дедім мен. – Солай-ақ болсын. Таласпаймын. Дегенмен, осыншама білікті болашақ адамы...

	Ол стақанын үстел үстіне «сарт» еткізіп қойды да:

	– Қандай біліктілік?! – деп, даусын көтере сөйледі. – Сіз миыңызбен ойлап көріңізші! Мысалы, сізді Вавилонға тыржалаңаш тастап кетсін! Вавилонның тілі мен тарихы жөнінде жөндеп бірдеңе білесіз бе? Сол дәуірдегі патшасы кім? Ол әлі де ұзақ билік құра ма? Одан кейін таққа кім отырады? Сіз қандай заң мен дәстүрге бағынасыз? Тек кәперіңізде болсын, кейінірек Вавилонды ассириялықтар, парсылар тағы біреулер жаулап алғанда көресіз көресіні. Бірақ ол қашан, қалай жасалады? Сіз куәгер болатын атыс-шабыс, шекарадағы шатақ па, нағыз соғыстың өзі ме? Егер соңғысы болса, Вавилон жеңіп шыға ма? Әлде жеңіліс тапса, бейбітшілік бітім жағдайлары қандай? Бүгіндері осындай сауалдарға, әуелі тарих жөніндегі кітапқа үңілмей, жауап беретін ең құрығанда жиырма адам табылар ма екен. Бірақ сіз солардың санатына енбейсіз. Оның үстіне сізден ондай кітап табылмайды да.

	– Олардың тілімен жеткілікті дәрежеде танысып, – дедім пәстеу дауыспен, – сол төңіректегі шіркеуге барып, абызға... қолымнан отшашу жасау келеді дейтін секілдімін.

	Ол кекесін кейiппен жымиып қойды.

	– Қалайша? Сіз Вавилонда екеніңізді ұмытпаңыз. Күкірт пен селитраны қайдан табасыз? Егер өзіңізге не керек екеніне абыздың көзін жеткізе алсаңыз, солардан ұнтақ жасау қолыңыздан келе ме? Келсе, ол жарыла ма, не жайымен бықсиды да қоя ма? Есіңізде болсын: ол – өзінше жатқан өнер. Сіз, ант атсын, ең құрығанда, жай теңізші боп та жалдана алмайсыз ғой. Егер біреу-міреу қоқыс сыпырушы ғып алса – өте сәті түсті дей беріңіз. Бәрінен бұрын сіздің үлесіңізге егіс даласындағы құлдық жұмыс бұйыратын шығар. Солай емес пе?

	Каминдегi от бірте-бірте сөне берді. – Иә, солай шығар, – деп, берілгендей кейіп білдірдім.

	– Олардың орын мен уақыт таңдауда мұқият өлшeп-пішетінін түсініп отырсыз ғой.

	– Біреуге айдау жазасын бергенде, – деп сөзін жалғастыра түсті, дәуіртанушы мамандар мәжілісте бас қосып, нақтылы осы адамға қай тарихи заман қолайлы екені жөнінде пікірлерін ұсынады. Егер ақыл-ой, санасы жоғары, оның үстіне кез келген қолайсыз нәрседен жиіркеншек адамды Гомер заманындағы Грекияға жөнелтсе, оның өмірі қиямет-қайымға ұшырар еді. Ал қайдағы-жайдағы баскесер тамаша сіңісіп, тіпті құрметті жауынгері болуы әбден мүмкін. Егер әлгі баскесер нағыз ауыр қылмыс жасап қоймаса, жергілікті иелері шынында да оны Агамемнон ордасына жақын маңға орналастырулары ғажап емес.

	Хикаясының аяғына таман оның көңілі құлазып сала берді. Оның көңілін бірсыпыра көтеру ниетпен мен:

	– Бұл қиындатылған өлім жазасы-ау, – дедім енжар. Ол көзін тағы маған қадады.

	– Дұрыс, – деді сосын. – Жазаланушының ағзасында, әрине, өмірді ұзартатын мәйек әрекет жасай береді. Бар болғаны – сол. Қас қарайысымен оны тірі жан жоқ, оңаша жерге апарып түсіреді. Оны жеткізген аппарат көзден ғайып болады. Ал адам енді өмір бойы өз заманынан ажырап қалғаны. Ол тек қана өзі үшін белгілі бір дәуірді таңдағандарын біледі... Ондағы ерекшеліктер, өзін айдауға кескендердің айтуларына қарағанда, жасаған қылмысының сипатына сай жазаны өтейді.

	Бізге тағы да тыныштық төнді. Камин үстіндегі сағаттың сәл-пәл «тықылының өзі дүние жүзіндегі ең ащы дауысқа айналғандай. Бейне бір әлемдегі басқа дауыстарды аяз қысып тастағандай. Мен сағатқа қарадым. Түн ортасынан әлдеқашан ауып кеткен. Шығыс аспанының жарықтанар мезгілі тақалған еді.

	Майклға көзім түсіп кеткен: ол маған имене қарап қалыпты, мен одан:

	– Сіз қандай қылмыс жасап едіңіз? – деп сұрадым.

	Сірә, бұл сұрақ оны абыржытпаған секілді. Ол шаршап-шалдыққан кейiппен:

	– Бәрібір емес пе? Мен сізге: «Бір дәуірде жасаған бір қылмысың басқа заманда ерлік болып саналуы мүмкін», демеп пе едім? Егер менің қылығым жеңіске жеткенде, болашақ ұрпақтар менің есімім алдында тік тұрар еді. Амал не, мен сәтсіздікке ұшырадым.

	– Көп адам мерт болған шығар, – дедім, – Сосын да адамзат сізді жек көріп кеткен ғой.

	– Иә, шынында да солай, – деп келісе кетті ол. Сосын сәлден кейін: – Әрине, мен мұның бәрін ойдан шығарғанмын. Түнімізді жұбату үшін.

	– Ал мен сіздің қолтығыңызға су бүркудемін, – деп, мен де жымидым.

	Сабасына енді-енді түсіңкіреген ол креслосына шалқалай, өзінің керемет кілеміне аяғын созып жіберді.

	– Иә... Бірақ менің қиялдан шығарған хикаямды естіп, менің жорамал кінәмнің қаншалықты екенін қалай білдіңіз? – Мен сіздің таяудағы өткен тарихыңызды еске түсірдім. Сізді қашан қайда тастап кеткен еді?

	Осы сәтте ол өмірімде естімеген салқын дауыспен:

	– Варшава маңына, 1939 жылы тамызда, – деді.

	– Cіздің, әрине, соғыс жылдары жөнінде әңгімелеуге зауқыңыз жоқ шығар.

	– Дұрыс айтасыз.

	Бірақ өзін-өзі қыстап, сыздана сөйлеп кетті.

	– Менің жауларымның көкейіндегісі орындалмады. Германияның шапқыншылығынан жаппай берекесіздік туғанда, алдын ала тергеу жүргізбей-ақ, концентрация лагеріне апарып тықты. Мен үшін жағдай бірте-бірте айқындала бастады. Әрине, қазіргідегідей де, ол кезде де ештеңе болжай алмағанмын. XX ғасырда не болғаны тек мамандарға мәлім. Алайда, мені неміс әскеріне алғанда, Германияның жеңіліс табатынын білгенмін. Сондықтан америкалықтар жағына өтіп, көрген-білгендерімді түгел жайып салғасын, солардың барлаушысына айналдым. Бұл көзсіз тәуекелшілік болатын. Бірақ, оққа ұшсам, онда тұрған не бар? Дегенмен ажал мені айналып өтіп, соғыс аяқталар шақта маған қамқоршылар көбейген еді. Солар осында ауысуға септіктерін тигізді. Одан кейінгі оқиғалар оншама елеулі емес.

	Менің шылымым өшіп қалған. Мен қайтадан тұтаттым. Өйткені, Майклдың сигаралары өздерін сыйлауға тұрарлық еді. Олар арнайы тапсырыспен Амстердамнан ұшақпен жеткізілетін көрінеді.

	– Басқа тұқым, – дедім күбірлеп.

	– Не дедіңіз?

	– Не жөнінде екенін білесіз ғой. Руфь қуғында жүр. Оған жаман қарамаған-ды. Бірақ отанын сағынғанда, етегі жасқа толады.

	– Жоқ, ол жөнінде еciтiп отырғаным – осы.

	– Айтып отырғаным – Тәураттың жыры ғой.

	– Иә, солай. Бірдеңе ғып Тәуратты оқып шығу керек екен.

	Оның көңіл күйі біртіндеп жақсара түсіп, әдеттегі байыпты қалпына түсе бастады. Жай, асып-саспай виски құйылған стақанды аузына тақап, бірден қағып салды. Майклдың жүзіндегі сақтық өзіне деген сенімге ауыса берді.

	– Иә, – деді ол, – бұл ауыр тауқымет болды. Ең бастысы жағдайдың өзгеруінде емес. Сіздің қаладан аулақ шығып, шатырда паналаған кезіңіз, әрине, кездесті ғой. Сонда құбырдан ағатын ыстық суды, электр жарығын, тұрмысқа бірінші мұқтаж заттардың жоқтығына тез көндігіп кетпейсіз бе. Мен гравитация индукторы немесе ағза клеткаларын реттеуші аппаратты иеленуге қарсы болмас едім. Бірақ оларсыз-ақ өзімді тамаша сезінемін. Отанды аңсау – міне, адамды аздыратын жегі құрт, Бұрын аңғара қойматын ұсақ-түйек секілді нәрселер – қарапайым күнделікті тамақ немесе адамдардың жүріс-тұрысы, нендей ойынмен айналысуы, қандай тақырыпта әңгіме қозғайтыны – сағындырады. Тіпті ол заманның жүлдыздар шоғырлары да басқаша көрінеді... Бірақ өз еркімен немесе зорлықпен туған елін тастап кететін адамдар қашанда да болған, қазір де кездеседі.

	Оның қабағы жабылып кетті.

	– Маған кешірім жасаса да, қайтып бармас едім, – деді жайымен. – Ондағы сатқындардың кешірімділігінен небір қиғылықтар болып жатқан жоқ па.

	Мен өз вискиімді тауысып, мына тамаша ішімдіктің ерніме жабысып қалған әр тамшысын тіліммен жалауға тырысып, ананың әр сөзіне құлақ тұрумен отырмын.

	– Сізге осы мекен ұнай ма?

	– Әрине, – деп жауап берді. – Қазір иә. Мен сезім кедергісінен өттім. Алғашқы бірнеше жыл тірі қалуға бар күш-жігерімді салғаным септігін тигізді. Сосын осында қоныс аударғасын, жаңа жерге орнығу әрекеті басқаға мойын бұрғызбады. Өзіме-өзім егіле беруге бос уақыт қалмады. Енді бизнесім мені өзге нәрселерге мұрша бермейді: өзіне баурап алатын айлакерлік ойын әсіресе, мұнда жасалған әнтек жүрісі үшін ең қатаң жазаға кесілмейсің. Мен осы дәуірде болашақта мәні жойылатын сапа аштым... Осы қаланың қаншалықты ерекше екені жөнінде сіздің титтей де ұғымыңыз жоқтығына бәстесе алам. Тап осы сәтте бар-жоғы бес миль жердегі атом зертханасы алдында күзетші-жауынгер тұр, біреудің қақпасы алдында қаңғыбас диуана бүрсеңдеп тоңып жатыр, миллионердің кең ғимаратында жын-ойнақ, заң қызметшісі азанғы дұғаға дайындалуда, арабиялық саудагер қалың ұйқыда, Индиядан келген кеме портта байлаулы...

	Оның қозып бара жатқан әңгімесі басылыңқырады. Ол қараңғы терезеден көзін тайдырып әкетіп, жатын бөлмесі жакқа қарады. Өңіне ерекше бір жылылық үйірілді.

	– Анда – менің әйелім, балаларым, – деп, әңгімесін басқаша жалғастырды. – Жоқ, қара аспан қапылып кетсе де, мен кері оралмас едім.

	Мен шылымның соңғы түтінін жұттым.

	– Иә, сіз айтса да, айтпаса да жаман жайғаспапсыз. Бойын басқан зіл-қаратас мұңнан сейілгендей, ол маған күлімсірей қарады:

	– Білесіз бе, сіз менің ертегіме сеніп қалған секілдісіз.

	– Иә-ә-ә... Сөзсіз. – Мен шылымның тұқылын сөндіріп, орнымнан тұрып, сәл-пәл керілдім. – Таң сібірлеп келеді. Сірә, бізге жолға жүрер кез келгендей.

	Ол бірден түсіне қоймады. Ал оның жетесіне жеткен кезде, еңгезердей крселосынан жайымен көтеріле берді.

	– Бізге?!

	Мен қалтамнан парализатор-тапаншаны суырдым. Ол қақшиып тұра қалды.

	– Мұндай мәселені өз бетімен жіберуге болмайды. Біз әрқашан да көз жазбаймыз. Енді кеттік.

	Оның бет-жүзіне қан шапшып шыға келді.

	– Жоқ, – деп, ерінін жыбырлатып қана, тұншыға сөйледі. – Жоқ, жоқ, жоқ. Сіз олай жасамайсыз. Ол – сұмдық... Эмели ше, балалар ше...

	– Олар да, – дедім мен, – осы жазаның ішіне енеді.

	Мен оны Темірлан қаланы тонамастан бір жыл бұрын Дамаскіге қалдырып кеттім.





