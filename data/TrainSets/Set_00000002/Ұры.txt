	Тәкен Әлімқұлов

	Ұры



	Хикаят



	Бостандықты сағынған көктем шуағы жер бүйірін әлі қыздыра қойған жоқ. Күн шыға ояңнан ұшатын бу сәскеге жетпей қыраңнан сейіліп тұр.

	Жайлау шетіне жаңада жеткен жалпақ ел жүдеу. Бұларға жылдағыдай жапырылап келіп жатқан жатақтар да жоқ. Қыстағы жұтқа, наурыздағы боранға ұшыраған шаруалардың азық-түлік дәмететінін білетін жатақтар жорта жоламайды. Ағайын-жекжаттың қамкөңілдері ғана келгіштеп жүр.

	Баяғы заманда Асан-қайғы желмаясын жайған Үшкөкшенің құмы бұл атыраптың ежелгі құты еді. Биыл жайдақ жұтқа айналды. Қаңтарда мезгілсіз жіпсіген қалың қар көк мұздақтанып, малдың тұяғын қиды. Жығылғанға жұдырық дегендей, наурызда екі тәулік бойына сұрапыл соғып, жайлауға қарай жылыстаған елдің мыңғырған малы қырылып қалды.

	Малсыз жайлау жетім екенін Мәлке бірінші рет осы жолы білді. Оның өзі осы жасына шейін дәулеттен талай арылып жүрген. Елде болғасын жалғасып кете беруші еді. Бұл жолы біржола күдері үзілді.

	Қыстан қалған түймештің жұқанасы таусылып, түтін тұтамай қалғанда, Мәлкенің зайыбы көз жасына жалынбай қайрат көрсетіп бақты. Жатақтарға жаяу қатынап, күлді-көмештік бірдеңелер әкелді. Бірақ қызылға үйреніп қалған үй бұнымен ширай қоймады.

	Бір күні Мәлкенің баласы түні бойы ыңырсып шықты. Таң атқанда кірпік қағуға ерініп, әлсіреп жатты. Мәлке шыдамады. Сары сапысын беліне байлап жатып:

	– Қатын, ошаққа от сала бер. Олжасыз оралман! – деді.

	Әйелінің белі шойрылып қалған екен. Кирелеңдеп, қазанға су құя бастады.

	Мәлке былай шыққасын екі ұдай ойға кетті. Жатақтарға барса быламықтық бірдеңе тауып береді. Бірақ күні кеше тамдарының алдынан «кә-кәлап» мазақ қылып өтетін Мәлкенің жаяу барғаны қалай болар екен. Мысқылшыл жатақтардың: «Батыр-ау, бізге жылдағыдай сүйек тастауға келді ме десек, белбеуіңе ұн түюге келген екенсің ғой» дейді шәксіз. Ұят – қарында болса, «өлімнен ұят күшті» екені және көкейде. Осы екеуінің қайсысын таңдау ләзім.

	Әрі толқып, бері толқып келді де: «қой, жатағы құрысын, сынсам сыпайыдан сынайын!» деп, көшпелі ауылға тартты. Тура Бегайдардың қарашаңырағына жетіп құламақ.

	Қырқада қырық-отыз қойлы жүрген шалға жолықты. Тонын теріс айналдырған шал баққан аяғынан айрылған майрампаздарға ұқсап тұрды. Анау жалаңаш шоқының бауырында жатқан бір шөгім кіржампаз қар мен осы шалдың арасында ұқсастық бардай. Дәурені өткен кәрімен көп сөзге бармай, ылдилап кетті.

	Бегайдардың ауылы қырқаның астында еді. Иттері тұс-тұстан үре шықты. Түсі суық жолаушының суалған жағынан, әңгел-шәңгел көзінен, белдегі сайманынан қаймыққандай шабаланып қала берді.

	Бегайдар уыз ішіп отыр екен. Ауылдың ресімі бойынша «кел, кел!» демей, ақ жұққан бурыл мұртын жалай бастады. Тостаған жалаған балалары үрпиісіп, ұнатпай қалды.

	Суыққолды атаулыдан ел аман, жұрт тыныштықта кәдімгідей сескенетін бай енді айылын да жиятын емес. Бұл сыңайды таныған Мәлке де мәймөңкеге баспай, тіке кетті:

	– Сен мұртыңды жалайсың, ал, менің қатыным қара су қайнатып, қыңсылаған күшігін алдарқатып отыр. Қарасарлық нең бар?

	Бегайдар құныс мойнын ішке тарта жымиды. Күлкісінде аяныш та, әжуа да бар. Балға зур қосып берер бақастай. Жылымшы сынақтығын ұнатпаған Мәлке:

	– Сенде де қоң қалмағанынан хабардармын, – дей бергенде, Бегайдар оның сөзін бөлді:

	– Көңіл айтып қайтесің. Мың қойдан жиырма шақты тұяқ қалды.

	– Ал, менде маңырауық ырымға қалмады, – деді Мәлке.

	Бегайдар шамалы ойланып:

	– Қабырғаммен кеңесейін, – деп тысқа шықты. Анадай жерге барып, жалғыз өзі жер шұқып отырды.

	Қағанағы қарқ, сағанағы сарқ күндерде сыйлас кісімен оңаша ұшырасатын жерде өз халіне өзі күлді. Ілгеріде ауылы өртке кеткен бір байдың басындағы сусар бөркін отқа лақтырып жібергені еске түсті. «Мың кетікке бір тұяқ тығын болар ма. Ұрыға мал көп. Мәлке жалданса зияны тие қоймас. Қой, бір тұяқты қияйын» деді.

	Үйге келген бетте:

	– Мәлке, қатар жатқан ақ дамбал, көк дамбал ел едік. Қатігез құдай шұнтитты деп міселіңді қайтаруға болмас, маңырап тұрған бір саулықты жетектеп кет! – деді.

	Бегайдардың бәйбішесі:

	– Балаларымыз көзін кімге сатар екен! – деп жеңінің ұшымен жасын сүртті.

	Бегайдардың ересек баласы етене шалдуарлығына басып:

	– Қошақанды бермеймін, – дей бергенде, әкесі жағынан тартып жіберді. Бітеу жараны тырнаған баладан қапылыс өш алған әке тағдырға наразылығын осылайша білдірді.

	* * *

	Мәлке түні бойы ұйықтай алмады. Бегайдардан жылулаған жалғыз саулық қанша жерге апармақ. Шығыршығы айналған екі мойнақ оңалғанша күнкөріс не болмақ. «Көппен көрген – ұлы той» дегенде, қызылға үйреніп қалған тіске мәтел ас болар ма. Оңазалық асқынса, іш үңгіліп, бел бүкірейіп, қайраттан айрылары анық. Табанын сорған аюдың өміріндей қаңқай тірлік кімге дәрі. Тірі әруаққа айналғанша алмас қылыштай шарт сынғанның өзі дұрыс па, қалай.

	Мәлке жер ортасынан асқанша баянды кәсіп таппағанына өкінді. Жұрт үстінен жырымдап күнелткен әбі-тәбі тіршіліктің аяғы бір жұтта осындай ахуалға әкеп соқса, бұралқы дәулеттің құмға сіңген сумен тең болғаны. Бір аспаққа бір тосқын осымен тынса, ендігі дәулеттің немен құралары және қараңғы. Бұрынғы қайраттың қашқанын соңғы үш-төрт жылдың беделінде анық-ақ сезіп жүр.

	Осынау елге кірме, бұралқы атадан қалған азғана дәулет жиырма жаста таусылғанда, Мәлке кейінгі тағдырын болжамаған-ды. Жас серінің еркелігін жалт етпе жекжат жарты-ақ жыл көтерді. Қыздар «әдіра қалға» басып, онымен айтыспайтын болды. Ел басқарушылар қасына ертуден қалдырды. Көкпар шабуға шалымды ат берген қайырымды қоңсы және табылмады. Күресте балуан шақ келтірмеген шымыр жігіт «жаяу салдықтан» да түңіліп, ақыры ұрлықпен айналысты.

	Ұрлықты ең әуелі көгендегі қозыдан бастаған еді. Барған сайын құнығып, қылқұйрыққа ауыз салды. Одан желдіаяққа ауысты. Бір де болса бірегей етіп қымқырған ұры көп ізден гөрі жалғыз ізді қалады. Қоянның жымындай шым-шытырық із қалдырып, тастаққа сіңіп кетуге жүйрік жылқы қолайлы болды. Және қашан сатып жібергенше желді көлік қауіп-қатерден құтылудың кепіліне де айналды. Түнгі сахарада өз күшіне ғана сенбей, атының арынына да сенген шақтар тәуекел соқпағының дұрыстығын ақтағандай. Рас, Мәлкенің жырындылықтан тұтылған кездері де бар. Бірақ оның бәрі жиырма жылдық қызықпен салыстырғанда бір тістің түскеніндей ғана еді.

	Соңғы он жылдың беделінде ол тәсіл өзгертіп, желдіаяқтың орнына тұлпар ұрлауды шығарды. Құлақ естігені болмаса көз көрмеген сонау Атбасар, Қараөткел жақтан айлап әкелген бәйге будан-қазанатқа қыз айырбастайтын қаратаулықтар үшін қолжетпес қазына еді. Елу көштік жерден іздеп келетін сұраугер жоқ екеніне көзі жететін ұры «нағашымнан әкелдім» деп, айылын жимай шалқақтағанда жаушыдан жұт жаман екенін білмеген-ді.

	Түні бойы төңбекшіген Мәлке ойының осы арасына келгенде қалғыған еді. Көп ұзамай түсінен шошып оянды. Әлдекімге сапы жұмсаған ба, қалай. Өзінің аяқ-қолы байланған ба, немене. «Япыр-ау, мен құбыжық түс көрмеуші едім ғой» деді ол.

	* * *

	Таңертең Мәлкенің іші ұлып бара жатты. «Саулықты жайратсам ба екен» деп те ойлады. Кәрі неменің жасығы қанша жерге жеткізер. Тілі, жүрегі, бүйрегі екі асудан қалмайды ғой...

	Мәлке сәскеге шейін шалқасынан жатты да қойды. Неше түрлі шәркез қиял кешті. Ақырында, оқыс олжаға ұшырағандай қуанып, жымиып күлді. Осыдан он үш жыл бұрынғы ашаршылықта бай ағайынының аулына баруға намыстанып, аштан өлген бір тыраш есіне түсті. Өлімі кейін жалпақ елге аңыз боп жайылғанда кейбіреулер күлген-ді. Мәлке енді ғана, он үш жылдан кейін күлді, – өз халін өзі әжуалады.

	Ұлы сәскеде Арқаға аттанды. Аттанған жоқ-ау, жаяу тартты.

	Ол, әрине, Атбасар, Қараөткелге жете алмайды. Баяғыдай қысы-жазы көшіп жүрген қайырымды тамалар жоқ. Керуеншілер тағы жоқ. Көлік көзден ұшқан заманда тұлпардың таптырмасы, таптырса баяғыша пұл болмасы өз алдына бір сыр.

	Осының бәрін біле тұра жорыққа шыққанда Мәлкенің дертке қуат тұтатыны – осы мезгілде Арқаға қарай ауатын қалың ел. Шудың қамысында жұтаған елден жалғыз ұрыға алданыш боларлық олжа табылары анық. Арқаға қарай ауған ел шамалы шығасыға бола кері көшпесі және кәміл.

	Мәлке топшылаған ойлар оны ширықтыра бастады.

	Үміттің ұйытқысы алда жатқандай, қаздаңдаған жүріспен сансыз шақырым ұтып, күн батарда іргежалға ілінді.

	Ендігі жүріс ауырламақ. Борпылдақ ақ құм аяқтан тартпақ. Одан құтылғанда жентек-жентек күрең құм қарсы алмақ. Алда бірінен соң бірі білемденіп Қожажал, Жекепаржалдар жатыр. Одан әрі – Бүркітқия мен Қармыс. Одан әрі тағы-тағы жалдар.

	Жолаушы жасымады. Қараңғы түскенде де жүрістен тынбай, түн ортасында ғана Жекепаржалда құрғақ шағылға жантайды. Белдігін шешіп, сапысын басына жастанды.

	Сапы! Мал бауыздап көрмеген күнәсыз сапыдан бөгде жұрт сынаспай қаймықса, сынасар жаудың ұшыраспауына жазықты белгісіз. Ол мүмкін, адам болар, мүмкін, қасқыр болар, мүмкін, барыс болар. Көзі ілініп бара жатқан Мәлке осыны ойлады.

	Алакеугімде орнынан тұрып, демі құрығанша үздіксіз жүрді. Ұлы сәскеде Қармыста жатқан бір қора қойдың үстінен шықты. Жануарлар жатқан жерінде қатып қалыпты. Қарны ашқан жолаушының іші ұли бастады. Өзегі талып, көзі қарайғандай. Мәлке шеткі қойдың жүнінен тартып көріп еді, жидіп кетіпті. Бұл – еті жеуге жарамайды деген сөз.

	Шамалы дағдарыстан кейін жолаушның ақылы кірді. Бір баукеспенің баяғыда айтқан өсиеті еске түсті. Мәлке сапымен қойдың ішін жарып жіберіп, бауырын тіліп алды. «Қозының құйрығын шикідей жұтатын тамақтан өтпесе қасқырлығым қайсы?!» деп, тілімдеген бауырды қылқ-қылқ жұта бастады.

	Сол күні кешке құмнан құтылып, шудың жиегіне ілікті. Ендігі жерде сақ болмаққа керек. Жаяу жолаушы көзге түссе, оны әзірейілдей тергеушілердің табылатыны хақ.

	Мәлке жылғаларды, өзектерді, сайларды баспалап, қасқырдай қарауыл қарауды шығарды. Ымырт үйіріліп көз байланар шақта бір ауылдың төбесін көрді. «Ең шеткі ауылға тиюге болмайды» деп түйді. Арқаға қайтқан қалың елдің ішіне шірене кірмекке асықты. Із тастаудың тәсілін жадына тұтып бара жатты.

	Ел жатар кезде көзіне шалғайда жанған от шалынды. Жақындай келе жалғыз үй екені анықталды. Өзгелері жатып қалған ба, қалай бір еркек пен бір әйел ғана жолым үйге қайта-қайта кіріп-шығады.

	Көп ұзамай кісінеген жылқының даусы естілді. Тіптен таяудан шықты. Мәлке қымқа бұралғанда, тепсеңде жайылып жүрген жылқыны көрді. Күзетшісін көргенде етпеттеп жата қалды.

	Осыдан ол ұзақ жатты. Күзетші аттан түспейді. Дыбыс шығармайды. Жылқышыдай шеңдемейді. «Иіс алмас біреусің ғой, шамасы. Әлі-ақ жантаярсың!» деді. Бұл екі арада от қайта маздады. Бұған қарағанда, жылқышы – жолым үйге кіріп-шығып жүрген сабаздың өзі сияқты. «Онда, мына жаман кім?»

	* * *

	Мәлке дымқыл тепсеңге бауырын төсеуден жалықты. Ойына әрнеңелер оралып іші пысты. Таяқ тастам жерде жылқы жайылып жүр. Дауыс жетер жерде жолым үй тұр. Екеуінде де ырыс бар. Мәлке батып бара алмайды. Баяғының ұрысындай күзетшіні тобықтан ұрып құтылып, еру үйдің қазанын аударып, етін ала қашпайды. «Мың дегенмен», қартайып қалған екенмін деп түйді.

	Қылыштың жүзіндей қылшылдаған қызықты кезі көз алдынан өтіп жатыр. Сайын сахарада жолдассыз жортатын Мәлке іші пысқан кезде, осындай қараңғы түнде, сыбызғы шалып, қай-қайдағы ұрыны тауып алушы еді-ау! Кейде одырайысып, кейде сойылдасып, ақырында: «Жігіт жігітке жолдас!» десіп, сенісе құшақтасушы еді-ау!

	Қазіргі қорлық не қорлық. Нәяті жалғыз күзетші. Нәяті жалғыз жолым. Отыз қуғыншыны тобықтан ұрып қаусататын шақтар қайда?!

	Мәлке өзіне өзі ашуланып, ширыға бастады. «Әзер болса, аяқ-қолымды байлап, Арқаға алып кетер. Барғасын бір кәрі болар» деп, сыздан бауырын көтеріп, жүрелеп отырды.

	Бар батылдығы осыған ғана жетті. Түрегелуге, ысқыруға тәуекелі бармады.

	Енді біршама уақыт өткенде мана қайта лаулаған от бәсеңдеп, құйрығы жіңішкеріп, сөнуге бет алды.

	«Жақсы жатып, жай тұрғайсың, сабазым!» деді ұры.

	Осы осы-ақ екен, оның есі саралана бастады. «Ау, түн жарымына шейін аттан түспеуіне қарғанда, осы қарақшы боп жүрмесін?!» деді.

	* * *

	Мәлке батылдана бастады. Жайыла-жайыла жақындаған жылқының шеткісін жорта үркітіп еді, күзетшінің аты мөңкиіп, аяғы салдыр-гүлдірге айналып кетті.

	«Қап, бәрекелде-ай, күзетші дегенім күбі екен ғой!»

	Өкініш – қимылға ұласты. Мәлке қарақшыны жұлып тастап, қысырақтың айғырына қарғып мінді.

	Шағын үйір жылқыны айдап, кері беттеді. Алғашқыда ілби айдап, бара-бара қуғынды үдетіп, шеттегенін сойылдап, ызғыңдатып әкетті. Күндіз өзі баспалап өткен тұстарды пайлап, құмның жынысына кіргенше жанұшырды.

	Көктемнің таңы толықсып атқанда құмның қалың ортасында келе жатты. Енді сондайлық аптықпаса да болады. Жаяу қалған жылқышы елден жәрдем жинағанша талай уақыт өтпек. Азғана үйірдің ізін кешуге де уақыт керек.

	Ұрының ендігі жер қамы басқа. Жаман айтпай жақсы жоқ, соңына қуғыншы түсе бастаса, адастыратын жер – осы тұс. Құмнан құбылалай асса, күдік қалың, Қоңыратқа аумақ. Күншығыстап асса, іргелі Ысты-Сіргеліге меңзелмек. Тікелей асуға, әрине, болмайды. Мәлке ойланып-ойланып: «Үш қайнаса сорпасы қосылмайтын Қоңыраттарға аусын пәлесі!» деп, Текей жолын қиғаштай ылдилап кетті.

	Шаңқай түсте Қанжуғанның қобысына кеп тығылды. Бағы заманда, Абылай хан көтерілетін жорықта, қазақ батырлары қалың қалмақты осы қобыда қырған деседі. Мәлке «Қайран бабаларым-ай!» деп бір қойды.

	Екі иығына екі кісі мінгендей төртпақ Мәлкенің көлеңкесі де бөлек болушы еді. Қазіргі сәтте сол көлеңке әлсіреп, мирық-сираққа айналып кетіпті. Осыны байқағанда Мәлке сұмдық шошыды. Шошынудан есін жиды.

	Мәлке бел алған жылқыны дүркірете айдап, селдір шырпының арасындағы құпия құдық басына әкелді.

	Шегенді құдықтың түбі терең. Лақтырған тас зыңғырлап бара жатты. «О баста түбіңді көрген адам да мен сияқты екі аяқты шығар!» деп тізерліктен келетін келте шекпенді шешті.

	Түсуден шығу қиынға айналды. Бір тәуірі, шегендеген сексеуілдер шірімепті. Қарымды ұрының төрт тағандап тырмысқанына шыдады.

	Көксауыр етігін киерде оң аяғының жараланып қалғанын да байқады.

	Күн бата, шалғайдан мұнартқан тауға қарай шұғыл беттеді.

	Азғана жылқыны жусанды түзбен айдап, тау бөктеріне ілікті.

	Бұл бөктер – баяғыдан таныс. Ұзын-ырғасы мың шақырым десең де сыяды. Мәлке елді етектерді қиып өтіп, сансыз сайларды кесіп, шығысқа беттей берді.

	Көктем түнінің ұзақтығы көңілге медеу болды. Бейғам дәулет құрарына сенген Мәлке оңаша шалқып бара жатты. Бірауық ән шығарғысы да келді. Бірақ шырқай алмады. Рабайсыз көтермеші көктем түнінен қаймықты. Осыдан барып, осындай түнде сыбызғы тартатын кезі есіне оралды. Ең соңғы сыбызғы сыңсытқаны қашан еді? Ту, жадына келмеуін қарашы! Жоқ, ұмыта қоймаған екен. Сиыр жылы еді ғой. Биыл жылан. Ендеше, бес жыл өткені-дағы.

	Басқа ұрылардай бәтуамен табыспай, кездейсоқ табысып еді-ау! Арқадан ат салып келе жатқан бетінде, осындай қараңғы түнде, атқамінердің баурайында бірде шалқытқан, бірде сыңсытқан сыбызғы үнін шалғайдағы ұрының құлағы шалып, түсінікті тілде жауап қайырып еді-ау! Араларының бірте-бірте жақындағанын сиқыр сыбызғы жария етіп еді-ау! О, шіркін, о да бір дәурен екен!

	Ұры көкірек жара күрсінді. Қазіргі ерлігі сондағы ерліктің ширегіне келмейтініне күрсінді. Бейтаныс ұры сәлемдесудің орнына сойыл жұмсағанда, Мәлке оның қаруын жұлып ала алмай, көп салғыласқан. Екі мықтының қимылында құндасу да, қалжыңдасу да бар сияқты еді. Еттен өткен таяқ сүйектей өтпей қинағанда, бейтаныс ұры: «Әй, Мәлке деген көкжал сен емессің бе?!» деп сұраған еді. Мәлке: «Мен да!» дегенде, анау сойылын көкпар ғып, қол ұсынып еді.

	Құшақтасқан екі ұры қаншама сырласты, қаншама мұңдасты десеңізші! Бөгде жұрт бұлардан жиіркенсе, бұлар «кішт-кішттеген» шаруакештерді менсінбей, ауызды шонжарларға салысатынын серттің сырындай шертіскен. Күндердің күнінде түбіне жетсе бай мен болыс жететінін білетін ірі ұрылар напақаның күнәсіздігін өзара ақтасқанда, ұдайы тізе біріктіруге барыса алмаған-ды. Мәлке енді ойласа, тіршілік шіркін бәтуасыз екен. Сонау Сайқын тауының арыстаны мен шалғайдағы Қаратаудың жолбарысы қалай бірге жортсын? Екеуі ұдайы бірге жортса, көңілдің кішірейген шағында сүйекке таласып, бірін-бірі шайнап тастамасына кім кепіл еді?

	Осының бәрін қиялдың елегінен өткізген Мәлке:

	«Ұрлық қылсаң жалғыз қыл, екеу болсаң бірі айғақ» деген сөз – сөз!» деп түйді. «Осы ойыңнан айныма, сабаз!» дегендей, шалғайдағы өзеннің сарыны құлағына шалынды. Мәлке: «Балдысудың сарыны ғой» деп, жылқыны қиғаш айдай бастады.

	Таң құланиектенгенде өз елінің қарасын да көрді. Ендігі кездесуші – құтқармас куә. Мәлке Үшбас бойының елсіз жықпылына кіргенше асықты. Құстан басқа көрмейтін ығы-жығы жықпыл жұмбақтай шақырды.

	Қара-құрасы селдіреп қалған қалың елдің ішінде осынау жылқыны төрт-бес күн тасалатса, арғы жағын ес жия көрмекші.

	Мәлке осылайша аз күннің қамын торып келе жатқанда, бір кілтеңнің үстінен Бегайдар шыға келді. Ұры, әрине, састы.

	– Бұның бәрін қайда сіңіресің, батыр-ау?! – деді Бегайдар.

	Жауап орнына Мәлке:

	– Қайдан қаңғалақтап кеп қалдың? – деп сұрады.

	Бегайдар күнгейлік жекжаттарынан ыстықаумет жинап әкеле жатқанын айтты. Жарты қап астық қанжығалықта бұлтылдап тұрды. Мәлкенің көңілі көншіді. Ағынан жарылып:

	– Бегайдар азамат! Сенің ішіңде шірімейтін құпия жоқ. Ең әуелі, қойныңдағы қатыныңнан сақ бол. Мына жылқының бордақылығы сендік. Бір қыс бойы қаужауың жетеді, – деді.

	Бегайдар:

	– Япыр-ай, тамағымнан өте қояр ма екен? – деп, жорта тақуасынды.

	Мәлке де әзілге шаптырды:

	– Тәңірі алсын, сені. Қоралы қойыңды қырған құдай бір қылқұйрықтың қанын кешер!..

	– Көзің іріңдеп тұр. Шалғайдан әкелдің-ау, сабазым?! – деді Бегайдар.

	– Қаңқу жетпес қара дау! – деді Мәлке, жауабының байыбына бармай.

	Бегайдар жүріп кетті. Былай шыға-ақ іші аши бастады. «Бұл кәпірдің қолынан келмейтіні жоқ. Осы бетімен күнгей асып кетпесіне кім кепіл?» деді.

	Ол қапшығын қара кемердің төсіндегі ақ тастың қуысына тықты. Әне бір жылы жондағы тойханадан алып қашқан көкпарын қуғыншының қарасы үзілгенде осы қуысқа тығып, өзі екінші көк серкеден дәмеленіп, кері қайтып еді. «Ымырттатып келгендей болсам, ақ тасты танимын ғой» деп ойлаған еді. Сол қуыс тағы да кәдеге асты.

	Бегайдар шоқыта шауып, Мәлкені қуып жетті.

	– Жасыруыңа оңай болады. Сен мынаның екі қысырағын маған бер. Үсіктастан асырып, тамыр диқаныма қоямын. Күзге шейін шайлап қалады, – деді.

	Мәлке түсін суытып:

	– Ердің екі сөйлегені – өлгені. Біреуін ғана қиямын.

	Таңдағаның сенікі, – деді.

	Бегайдар мақпал қараны жетектеп, кері қайтты. Екеуінің қоштасардағы бәтуасы мынаған сайды.

	Мәлке дәулет құрап алғасын қарашада соғымдық екі-үш қой береді. Оған шейін Бегайдар Мәлкенің үй ішіне азық-түліктен там-тұмдап қарайласады. Күні ертең жолай соғып, сыбаға тастап, сыр жарып өтеді. Одан кейінгі аузы – мәңгі берік.

	Бұған қатты ырза болған Мәлке қосымша емеурін аңғартып қалды:

	– Бәке, ердің ерлігі, жолдастың жомарттығы күзде көрінеді. Көріскенше күн жақсы болсын!

	Неге екені белгісіз, Бегайдар артына қарайламай кетті.

	* * *

	Дегірездің тасасында бұғып жатқан сайлар мен адырлар бағы заманнан елсіз-ді. Айтушылар бұл жер ертеде бақсының қойқабы, жын-сайтанның ойнағы болыпты-мыс деседі. Түнгі жүрген адам от айналған қырық қызды көреді-міс деседі. Күндіз аралаған адамның басы айналады-мыс деседі. Көшпелі елдің соқпйтыны сондықтан деседі. Енді біреулер Дегірездің тасасына ел келмейтіні сусыздықтан деседі. Жалғыз бастауға қырылысқалы бері қан төгілген жерден жүрек шошиды деседі. Не де болса, әрбір тасына шейін танымал Қаратау атырабындағы құлазыған аймақ осы.

	Мәлке осы жерден кеп бір-ақ шықты. Көлденең көзден жан сақтатар саяңның өзге қаупіне тәуекел етті.

	«Сапы менде де бар, бақсы-мақсының жын-сайтанын қағып жіберемін!» деді.

	Келген бетте жылқыны шуақты шүңейтке иіріп, төскейдегі бастауға барды. Аты бой берместен суға бас қойғанда әрең тежеді. Суытпай суарса қыршаңқы болатынын біліп тұр.

	Мәлкенің өзінің де ындыны кеуіп қалған екен. Суды сұмдық көп ішті. Салқын су аш ішектерін жыландай жалап жатты.

	Сусыны қанғанда аранының ашылып бара жатқанын байқады. Тамақты ойлаған сайын аштығы асқына бастады. Көзінің қарайып, өзегінің үзілер тұсы осы сияқты. Мәлке: «Қайратым барда қимылдайын» деп қысырақтың ең семізіне қол салды.

	Асауды қалай құлатудың тәсіліне жетік еді. Омырауға ала бергенде, дилы байтал шатқаяқтап барып, жығылмай тұрып кетті. Мәлкенің пұшпақ бөркі ұшып кетті.

	«Мені қарабасқан екен!» деді.

	Байталды басына ұрып өлтірсе, арам қаны ішіне кетеді. Аяғын бумай бауыздаса бар жылқыны ауруға ұшыратады. «Қап, енді қайттім?!» деді сасқалақтап.

	Ақырында, өзіне-өзі ерегісіп, барлық күшін жинап, байталды жықты. Бауыздалғанда өзге жылқылар ұлардай шулады. Әрқайсысы әр жаққа қашып әлек салды. Мәлке жарамды айғырдың арынымен ғана қайта қуып әкелді. Шаршаған үйір лажсыз көнбестікке түсіп, шүңейте ошарылды.

	Байталдың пышақ сырты қазысы бар екен. Мәлке сапымен тіліп алып, шикідей жұтып жіберді. Жайшылықта екі тал қабырғаның етіне тойынатын Мәлке бәстескенде бір қойдың етін жеп кетуші еді. Бұл жолы шикі майды екі-үш рет жұтумен қанағаттанды.

	Мәлке, енді жылқышыға айналды. Алғашқыда сайдан шықпай раңдап қалған жылқысын бойы үйрене келе шүйгінді беткейге жаятын болды. Қыраңнан қарауыл қараған ұрыға қыбыр еткен жан көрінбейді. Қайдан көрінсін. Айдың, күннің аманында жалпақ елден ешкім шетеулемейтін тұл өңір бастаңғы сыбағасын ұры-қарыға ғана сақтап жатыр.

	Осы қу мекиенде шағын үйір жылқының еркін жайылғанын аспанда ұшқан қарақұстар ғана көреді. Қарақұстар қарқылдаса жылқышы тас лақтырды. Серпінді құлаштан ұшқан оқ аспандағы құсты баурайлап, үрейлендіреді.

	* * *

	Бұғыңқы өңірде орын тепкеніне айдан асқан жоқ. Бірақ осы уақыттың ішінде-ақ жылқы кәдімгідей қоңданып қалды. Енді не істеуге керек. Мәлкенің күндіз-түні ойлайтыны осыған саятын болды.

	Бұл ел – екі елі аузына ие бола алмайтын желөкпе ел. Біреу-міреуі жазатайым көріп қалса, өшпес сор. Көрмегеннің өзінде сері Мәлке жапан түзде қашанға шейін битке жем болмақ. Мына жамандатқырлардың игілігін қашан көрмек.

	Үйрене келе Мәлкенің осылайша іші пыса бастады. Есіне ылғи баяғы күндері түсетін болды. Жалғыз жорытқан жазықтар, сыбызғы шалған түндер өмірінің ең шырайлы кезеңіндей елестеді. Тіптен, кермедегі бәйге атты ала қашқандағы қатерлі қызық қаншалық еді?! Аттан салған ауыл, дүрліккен ел, сойылды даңғойлар... «Соның бәрі қайда, жаным-ау?!». «Мынау тіршіліктің кәдуілгі «кіш-кішттен» несі артық?!»

	Мәлке осылайша түйсінеді. Түйсінген сайын көңілі елегізіп, қайраты кеми бастайды. Баяғыша «Айтшы-ау кәні!» әнін жапан түзде жалғыз шырқамай, күйкі күбірді қанағат етеді. Шүңейтке бықсыған түтін де, отбасындағы баянсыз бақыраш та күйкі тіршіліктің куәсіндей елестеді. Ішқұсталықты асқындыра түседі.

	Осының зардабынан болуға керек, бір күні түнде Мәлке ауырып шықты. Оған мынадай оқыс оқиға себеп болды.

	Шалғайдан от көрінді. Мәлке бажайласа, атышулы қырық қыздың оты сияқты. Шашы төгілген сұлулар қол бұлғайды. Мәлке айғырға мініп, отпен ойнаған қыздарды сойылдың астына алды. Біреуін шашынан ұстап сабағанда, от өше қалды. Төңірек түк көрінбес қараңғылыққа айналды.

	Ертеңіне Мәлкенің денесі қызынды. Аузына ұшық шыққан ба, қалай. Жүрегі лобылып, сай-сүйегі сырқырай ма, немене. Мәлке: «Бас ауырып, балтыр сыздайтын шаққа жеткен екенмін. Баспанамды көшіріп әкелейін» деп түйді.

	Ендігі ойы – осы арада бір-екі ай тыныстап, шоғыр жылқыны шетінен күнгей асырып, басқа түлікке айналдырмақ. Қысқа қарай қалың елмен бірге көшіп, момақан өмір сүрмек.

	Бұл кездері азғана жылқы бастапқыдағыдай саяқталмай, жат жайлауға бауыр басып қалған. Осыны көңілге медеу тұтқан Мәлке бір күні шаңқай түсте ауылына жетіп барды. Бір кемердің астындағы үңгірге атын байлап, жаяу барды.

	Бара үйін жықтырды. Жиналған ауылдастарына ол:



	Маңырайды жалғыз саулық жазға таман,

	Бұл елдің былтырғыдан пейлі жаман.

	Ақкөлдің жағасына орда тіккен

	Жетейін нағашыма есен-аман,



	– деп бір ауыз өлең айтты.

	Көшін жорта шығысқа қарай тартты. Жылап-сықтасқан әйелдерге:

	– Қарашада қайтып келеміз. Нағашы жұртым бір жаз асырап, енші бөліп береді, – деді.

	Қырқадан асқасын әйеліне түзу жөн сілтеп, өзі баспалап қарауыл қарап тұрды. Жоқ, ешкім ешнәрсе сезбеген сияқты. Алақанның астынан қараушы сұм жоқ. Адастырып кетті деген осы!

	Мәлке үңгірге қарай жүгірді.

	* * *

	Оңаша үйдің өмір сүргеніне айдан асып барады. Мәлкенің әйелі де, баласы да қоңданып алған. Күнге тотыққан жүздері қызыл-қошқыл. Терісі ұшқан мұрындарына жылқының майын жағып, бейбіт жұртқа ұқсауға тырысып жүр.

	Мәлкенің баласы өзіндей емес, ынжық. Қашқан байталдың құйрығынан ұстаудан қорқады. Жайдақ атпен ызғытып шаба білмейді. Құйымшағы өскен ноқайдай, шабандоздыққа үйренер түрі жоқ. Ата жолын қумайтын иіс алмастың өзі болатын түрі бар. «Әкең істі болса, кімнің қозысын бағар екенсің, балақай?!» деп қояды Мәлке ішінен.

	Мәлкенің өзі осының жасында ұрлықпен айналысам деп ойлаған жоқ-ты. Бірақ осының жасында осы Қаратаудан сонау Шу бойына жалғыз асқаны есінде. Қасқырдан да, қарақшыдан да қорықпай асқан. Көк дөненді шүйгінге шалдырып, жол бойында талай жантайған. Тартпаны қалай, айылды қалай тартудың түрлі тәсілін жетік білген бала жер ұтудың, аяң мен желістің мөлшеріне қанық-ты. Соның баршасы көз алдына келгенде, Мәлке: «Зады, осы күнгінің өспірімдері ноқайланып барады ғой» деп уатады өзін.

	Баланың болмысы осылай болғасын Мәлке бейбіт елдегі сырласына кей кезде түнделетіп әйелін жұмсайтын болды. Әйелі жансыздықтың тәсіліне бұрыннан жетік. Қатынының қойнында жатқан Бегайдарды іргеден оятып, керекті хабарға қанып қайтады. Өзі барудан Мәлке арланады. «Сен жұтаған бай болсаң, мен жұтамас батырмын!» дейді.

	Осындай халде жүргенде шілде де туды. Шілдеде жалпақ елге жіңішке қауесет тарады. Арқалық жөгілер биыл көктемде ұрлатқан жылқысына сұрау салып жүрміс. Ұрыны мегзеген азаматқа үйірдің қақ жартысын қияды-мыс. Намыс жолында жан қиюға әзір жансыздар үйсінше киініп, теріскей елін бұралқы иттей тіміскілеп жүр-міс. Нағашысына ірге аударған ұрыда күдігі бар-мыс.

	Бір ғажабы, жіңішке қауесетті Мәлкенің әйелі Бегайдардан есітпей, оның әйелінен есітті. Бегайдар әйелімен екеуі жаңада қосылған жардай, сыбырласып жатты. Әйелі әр нәрсенің басын шала келіп, әлгі қауесетті айтқанда, Бегайдар шошыған дауыспен:

	«Аузы шайпаулар оттай береді. Бұндай сөзге жолама!» деп зекіді. Әйелі ұйқыға кеткенде Бегайдар оятушы жансызға бірінші рет еркекше қулық көрсетіп, тысқа шыға құшақтады. Қолын қақпай көргенде кешірім сұраудың орнына: «Қам жемей жата беріңдер» деумен тынды.

	Мәлкенің бұл – күтпеген құқайы еді. Естігенде жүрегі маздап, денесі салқын шымыр жайлады. Біраздан кейін тісі сақылдап, құтырар бурадай оқыс ойқастауды шығарды.

	Күдік, ашу басылғанда парасаттың сарабына жүгінді. Шөптің басы жел тұрмаса қимылдамайды. Бір тықырдың басталуы бек мүмкін. Сұраугерлер үстінен түсетініне көзі жетсе, заң-законға жетік сұм өз басын арашалау жолында бәтуа-сәтуаңа пысқырмайды да.

	Көкжалдың зайыбын басынуында да зілдей сұмдық бар.

	Мәлке түн қысқарған шілдеде күнгей асудың қамын ойлай бастады. Жолай күндіз жасырынатын адырлар белгілі. Тек жетер жерге жеткенде баспаның қайда паналары белгісіз. Ол жақ шаһарға жақын. Елсіз өңірі қорықта болуы да ғажап емес. «Жыл сайын өрісім тарылып бара жатыр-ау!» деп күрсінді.

	Көңлі қобалжудан арылмай шалқалап жатты. Желкесін тарақтаған екі қолын жазбады. Бұнысы – кесірлікке қарсы өжет әдетінен күйзеліс сәтінде танудан ұялғаны еді.

	Осыдайша ол ұзақ жатты. Өткен күнінің қызығы еске түскенде жүрегі елжіремей, қаны тасыды. Тоқты-торымдық уысиқы ұрыдай жалғыз үй отыруын кәріліктің басына жорыды. Бұлай болса, ендігі тіршіліктің қажеті де шамалы ма, қалай?

	Қосағының халін болжаған жұбайы қасына келіп отырды. Аяғын еркін көсілгенде шалбарының балағы көрінді. Бұл – жол жүруге әзірмін деген сөз.

	Мәлке:

	– Және де екі-үш күн шыдайық. Кешке қарай атқа қонып, тиісті кісілерді өзім сүзіп шығамын, – деді.

	Сол түні екі-үш ауылды аралап шықты. Бірақ бірде-бір таныстың есігін ашпады. Ашса, бұрынғы жіңішке қауесетке лаққан лақап қосылатындай сезінді. Сау басын қаңқуға душар қылған ақымаққа ұқсағысы келмеді. Екі елі ауызға ие болудың оңай емес екенін ақылдың елегінен өткізгенде сұмдық елегізіді. «Ұрлық түбі – қорлық» деген рас болмаса игі еді деп бір қойды. Көп сандалыстан кейін Бегайдардың аулына қарай бет түзеді. «Ақыр қашады екенмін, алдамшы болса, әуселесін көрейін!» деп түйді.

	Атын қырқаның қиясына, есекмияға байлап жаяу келген Мәлке Бегайдардың орнына оның әйелін оятты. Суық қолды ұмытқан бәйбіше: «Бұл қай албасты?!» деп шошып түсті.

	Мәлке қашуды жөн көрмей, шыдады. Әйел орнынан тұрарда өктем сыбырлап:

	– Маған керегі байың! – деді. Қараңғыда әйел аузын сылп еткізді де:

	– Мәлкемісің, батыр-ау?! – деді.

	– Ақырын сөйле! – деді оған Мәлке, дауысын бұқтырып.

	Екеуі шамалы тілдесті.

	Ұйқылы әйелдің бытпылдық сөзінен Мәлкенің ұққаны – Бегайдардың бір жаққа кеткені және қашан ораларының мәлімсіздігі.

	– Біреу шақырып кетті ме, өзі кетті ме? – деп сұрады Мәлке.

	Әйел жауап қайыра алмады.

	– Жалғыз кетті ме, әлде қасында жолдасы бар ма?

	– Жалғыз кетті.

	Мәлкенің жүрегі су ете қалды.

	– Соңғы күндері бұл үйге бейсауат ешкім келген жоқ па? – деп сұрады ол.

	Жауап орнына әйел сезікті бұртаңға көшті;

	– Қылқылдамай, қараңды батыр. Қатын ұрлауға келдің бе, немене?!

	Мәлке атына қарай аяңдады. Ауыл қоруды ұмыта бастаған иттер түн ортасында үруге ерінді.

	Шіркейлі сұйық түн еді. Тас төбеден қараған ай астында ұры топшысы сынған бүркіттей қолбаңдап бара жатты.

	Атын біраз жерге шейін жетектеп жүрді. Күйеу бала кезінде де ат жетектеп көрген жоқ-ты. Бұл жолы дамылсыз дағдарыс жетектетті. Ақырында, дәрменсіз балаша шылбырдан ұстап, шоқшиып отырды. Бытыраңқы ойы біріккенде: «Бір тақырдың тақалғаны осы. Күнгейге қашпақ керек» деп түйді.

	Аяңдап келе жатқанда: «Бегайдар сұм жау бастап келсе, Күнгейге аса алмас дейсің бе?!» деді.

	Сол сол-ақ екен, атының басын қалай бұрғанын байқамады. Осыдан он шақты шақырым жерде бір сыйлас адамның үйі бар еді. Астындағы атын картаға ұтқызатын құмарпазбен Мәлке талай тұздас-дәмдес болған. Бір ретте қажетін де өтеп жіберген. Сол адамнан сыр тартуға бекінді. Ендігі бұғудың артық екеніне көзі жеткенде, сенісері құмарпаз ғана болды.

	Құмарпазды Мәлке ат үстінен оятты. «Кім бар-ау?!» деп жатпай, қамшысымен есік тықылдатып, артынша дауыстап сыртқа шақырды.

	Үйден көйлекшең шыққан кісіні Мәлке недеуір жерге ұзатып әкетті. Оңаша сөйлесіп дағдыланған ысқаяқ тартынбады.

	Екеуі бір-біріне қарсы жүрелеп отырысты.

	Мәлке алыстан орағытып жатпай, келген шаруасының тоқетерін айтты. Сөз арасына биылғы жұттың қырсығынан осы уақытқа шейін дидар көрісе алмағанын өкініш етіп қыстырды.

	– Істі түгел түсініп отырмын, – деді анау. – Бізді менсінбейсің бе, жоқ әлде, бізге сенбейсің бе, әйтеуір, басыңа бұлт төнгенде суыт кеп отырасың ғой...

	Мәлке кешірім орнына және де өкініш білдірді.

	Бірінші мәрте аянышты үн шығарды.

	Анау адам ери бастады. Көкжалдың сынғанына еріді. Осыдан кейін ол естігенін, сезгенін, білгенін түгендеп шықты. Жөгінің жансызы Бегайдардың аулына екі рет соғыпты. Содан кейін елінен азамат жинап, қаладан жасауылды «бірстоп» әкеліпті. Ұлықтардың дүмпуін естігенде Бегайдар «Пәлесі ауылдан аулақ!» деп алдын ала аттаныпты.

	– Япыр-ай, Бегайдар сұм аузына сақ еді. Қалайша тарады бұл сөз? – деді Мәлке.

	– Жөгінің жансызы түнеген үйдің әйелі абысындарына таратып жіберіпті ғой.

	Ұры кәміл сенді. Сыйласына рақмет жаудырып атқа қонғанда, жейдешең кісі:

	– Саған дауа жоқ, Мәлке: Жөніңді әлі де айтпай бара жатырсың. Жарайды, жолың болсын, – деді.

	Мәлке:

	– Ілгергі үміт үзілгенше өкпе қаппайды! – деп, шаба жөнелді.

	* * *

	Үйіне жеткенше шапты.

	Жылқы күзеткен әйелі таң алдында ұйықтап жатыр екен. Мәлке қамшымен түртіп оятты. Қысылыс тапқан әйеліне:

	– Жылқы күзетуің осымен бітті! – деді.

	Шошыған әйеліне істің насырға шапқанын айтып шықты.

	– Қашайық, – деді әйелі.

	– Үй жыққанша таң атады. Қайда қашамыз. Лаж жоқ, ымыртты күтеміз, – деді Мәлке.

	Күн шығып келе жатқанда Мәлке сапысын жылтыр қара тасқа қайрап отырды. Қасына келген әйеліне:

	– Мылтықты ұлықтарда жұмысым жоқ. Ал, бірақ, Бегайдар досты бауыздап тынамын! – деді.

	– Ұлықтар атып кетпей ме?

	– Абақтыда шірігеннен атылғанның өзі артық. Жасық балаң ширайды.

	Шілденің уайымсыз күні шалқып шықты. Дүние нұрға толып барады. Мәлке әйелі мен екеуі әңгімелесіп отыр. Екеуінің де үміті алдағы ымыртта. Одан әргісін пешенеден көрмек. Тек, қараңғылыққа аман жетіп, жортуылға іліксе, жаратқаннан басқа жәрдем сұрамайды.

	Бұл сәттерде ұрының қайраты қайта тасығандай. Қылыштың жүзіндей қыли көзінің болмашы ағын қан жуып кеткен. «Қорқақты көп қусаң – батыр» дегендей, сансыз күннің сергелдеңі бір түн ішінде ширатқан ұры қолға түссе жастығын ала кетуді ғана армандайды. Жер ортасынан жаңа асқан шағында орта-шарқы тіршілік үзілсе, опасыз әмпайдың қанын ішумен үзілуін тілейді. Осы бекінісін жарына сыр ғып шертуге бір оқталды да, теткіп қалды. «Қарбалас сәтінде қолыма жармасар» деп қорықты. Тек, әйелін ширату үшін:

	– Қатын, ұнжырғаң түспесін. Мен олай-бұлай боп кетсем, күн көрерлік қауқарың бар ғой. Жаман балаң да серіктікке жарайтын уақыт жақын, – деді.

	Ұрының әйелі қамықты. Бірақ көзіне жас алған жоқ.

	Шамалы ойланыстан кейін:

	– Жаманшылық шақырып қайтесің! – деді.

	Шалқып шыққан күн көкке өрлей берді. Дөңгеленген жүзі жер бетіндегі тіршілікті түгел көріп, әлде неге күліп бара жатқандай...

	* * *

	Мәлке баласын қарауылға қойды. Дегірездің басында атамзаманнан қалған үңгір бар. Сол үңгірдің аузында күшігенше шоқиып отырды.

	Бұл маңайда Дегірез басынан көзге шалынбайтын жер жоқ. Егер қуғыншылардың қарасы көрінсе, бала көйлегін бұлғап белгі бермек.

	Ересен биік осы үңгір туралы ел аузында сақталған аңызда: «Бағы заманның жаугершілігінде осы үңгірден қарауыл қараған адамды сонау Баба-Атаның шоқысындағы қарақшы көріпті-міс» деседі. «Осыны аңғарған қарауыл етектен ұн алдырып шашып жібергенде, анау қарақшы саңғыған құсқа жорыпты-мыс» деседі. Сол Дегірез енді жан сақтатар мәредей көрінді. Түнгі сергелдеңнен шаршаған Мәлке түскі астан кейін ұйқыға кетті. Тез ұйықтамақ боп етпеттеп жатып еді. Көзі іліне бір бүйіріне аунап түсті.

	Ол көп ұйықтады. Шілденің бейғам ұйқысынан оянғанда басы меңзіп, бойы ауыр тартты. Есінеп, керіліп тысқа шыққанда күннің екіндіден ауғанын байқады.

	Бастауға барып, жуынды. Бойы сергек тарта бастады. Көңілге үміт, уаныш ұялады. Батар күн батса, арғы жағына нартәуекел етпек.

	Шілденің ұзын сары күні жіңішкеріп, көлеңке басын ұзартқанда бала көйлек бұлғады. Айдан анық көрініп тұр. Мәлке тұсаулы айғырына қарай жүгірді.

	Ол атына мінгенде бала сеңгір басынан домалана құлап келе жатты. «Қалбыр жүрек құртатын болды-ау!» деді әкесі ызаланып.

	Осы уақытта Баба-Ата жақтағы жоннан шаңдата шауып келе жатқан аттылардың қарасы көрінді. Мәлке жанұшыра әйеліне айқайлады.

	– Хош бол, қатын!

	Шүйгінге жайылған айғыр диланып, белденіп қалған екен. Сауыры төңкеріле, тапырықтап шаба жөнелді.

	Қуғыншылар ұрының орнын сипап қалды. Мұрны ширатылған урядник тілмашты қинады.

	– Ваше благородие! – деді тілмаш. – Она не знает, куда ускакал вор.

	Қырша, қалаша киінген жеті-сегіз адам ұрының әйелі мен баласын тұтқындап, жылқымен бірге айдады. Ұрының өзін қайдан іздеуді кешке орнығып отырып ақылдаспақ болды.

	Етігінің сыртынан шалбарланып алған әйелдің атқа отырысы да бөлек. Былай шыға, кеспелтек қара қатынға таңданған әкім ұзын мұртын ширата түсіп:

	– Вот это – баба! – деді.

	* * *

	Мәлке алғашқыда күнгейге қарай қашқан еді. Былай шыға келе ақылға жеңсік берді. Баба-Атаның жонынан құлаған аттылар күнгейдің асуын торымасына кім кепіл. Жоқ, Бегайдар бес саусағындай білетін жаққа лағуға болмайды екен. Басқа қалтарысқа сағалау керек. Қашқын атын кіді бұрып, шығысқа қарай тартты.

	Жықпыл-жықпылдың тасасымен шәксіз ұзағанша жанұшырып бара жатты.

	Үшбастың басы үш қайнар ғой. Соның біреуіне жеткенде емін-еркін аялдады. Көкірегі қырылдаған айғырын талдардың уатына отқа қойып, өзі қыр басына шықты. Құбыланы бұлт басып, қандым-қызыл реңге еніп тұр екен. Батып бара жатқан күн оқыс тұтылып, аза шақырып бара жатты. Мәлке: «Қанды сапарға көрінсін!» деп салғанын аңдамай қалды.

	Сол сол-ақ екен, ұрыны байыз парасаты баурай бастады. Иә, ол тағы да қашар. Тағы да талдардың арасын паналар. Тағы да қырға шығып қарауыл қарар. Одан әрі қайтпек? Үкіметтің құрығы ұзын, ұстамай қоймасы хақ. «Жоқ, бұл сандалыс жарамайды екен!» деп түйді ол.

	Іңір қараңғылығында кері қайтты. Елсіз салада ың-жың жоқ. Бір-екі мәрте әлдеқайдан құрбақалар ғана бақылдады.

	Ұрының ойына жау қолында қалған қатын-баласы түсіп келе жатыр. «Ет қызуымен сабап тастамаса неғылсын?! Көздері бозарып бара жатыр-ау, байғұстарым?!»

	Мәлкенің ет-бауыры елжіреп кетті. Тұңғыш рет аяныш сезімі оянып, асқына бастады.

	Аяныштың ақыры қызғанышқа айналды. Мәлкенің ұрда-жық кезінде әйелін басынған Бегайдар көзінің еті өсіп, мейманасы тасыса неден тайынбақ. «Қатынымды тұл, баламды құл қылады ғой».

	Қызғаныш, аяныш сезімі уланып, іште қыжыл қайнағанда басына қаны тебе бастады. Өзіне-өзі ашуланып, сұмдық долданып: «Е, бүйткен өмірдің енесін ұрайын!» деді. Осы сөзді күтіп тұрғандай, көз алдына Бегайдар елестеді. Құныс адамша мойнын бұқтырып, жүндес танауын делдитіп тұрған майбет Бегайдар он сегіз мың ғаламның ең сұмырайындай елес берді. Мәлке: «Сала алмасам маған серт, түсе алмасаң саған серт!» деп сапысын сүйді.

	Мәлке саяңнан, жықпылдан кесіп өтіп, ұзын кемерлерді бойлап бара жатты. Кешкі салқында терін үгіп алған айғыр жер тарпып көсіле аяңдап кетті. Желіске бергісіз аяң еді. Мәлке сүйсініп, тізгінді шаужайлай берді.

	Таң қараңғысында Бегайдардың аулына жетті. Бұрынғыдай атын қырқаның астына байламай, еркіндеп келді. Байқайды, бөтен көлік көрінбейді. «жатып алар байғыз, жалғызбысың, жоқ, әлде қасыңда қорғанышың бар ма?!» деді.

	Бегайдардың үйі ағаш есікті еді. Ашылмасын білген ұры сапымен туырлықты тіліп, екі қолымен екі жаққа ысырды. Жаппар үңірейіп қалды. Мәлке қоян шалар дүрегейдей қарғып түсті. Көкірегі дүрс-дүрс етті.

	Алакеуімгі ұйқы қандай тәтті. Бегайдар рақат тынысында пырылдап жатыр. Мәлке сіреңке тұтатып, шырағданға от қойғанда ғана көзін ашты.

	– Қатын, балам қайда? – деді Мәлке.

	Төніп тұрған жалаңаш сапыдан Бегайдардың тілі күрмеліп қалды. Мәлке:

	– Айт, жаның барда! – деп төне түсті. Бегайдардың қолы ербеңдеді.

	– Ба, ба, Баба-Ата, – деуге ғана тілі келді.

	– Лағнат, иманыңды үйір! – деді Мәлке ақырып.

	Көзіне қаны толып кетті.

	Бегайдардың әйелі шошып оянды. Баж-бұж дауысы кекшіні оқыс қимылға жұмсады. Ол Бегайдардың үстіне қона түсті. Қылшылдаған сапыдан Бегайдар қорылдап қалды. Мәлке бірінші рет қан жалады.

	Іргеде домалаған балалар да оянған. Бегайдардың үй-іші ұлардай шулады. Қыбы қанған қанішер:

	– Обалдарың опасызға! – деп тысқа шыға бастаған еді. Мәлке ат үстінен айқайлады:

	– Опасызды жайратқан мен, Мәлке!

	Шаба жөнелген аттылыны иттер ұзатып салды.

	* * *

	Тағы да таң атты. Мәлке тағы да ат үстінде. Тек, бұл жолы ол қашқын емес, адасқан жолаушы. Кешегідей қараңғылықты тілемейді, шығар күннің ұзара түсуін тілейді. Қатынын, баласын қорлықтан құтқарып, өзінің қылмысты қолына қара кісен салдырмақ. Одан арғысына нартәуекел.

	Өз басы Итжеккен ауып көрмесе де, кебенек кигендердің аман оралғанын талай көрген. Ол жақта да итжанды тірлік барын есітген. Сол сергелдеңге мойын ұсынуға бекініп келе жатыр. «Жүкті нар көтерсе», Мәлкенің ақырамаш сыналар сапары осы.

	Ол ілбіп,ұзақ жүрді. Күн шыққалы қашан. Шалқыған сәскенің мөлдір аспанын мезгілсіз бұлт торлай бастады. Солтүстіктен күнгейге қарай көшкен бұлт көкала шегірткедей тұтаса қаптап келеді. Түсі өзгерген қара-көк желдің де лебі жатырқау.

	Бұлттар түйдектеле жөңкіп, аракідік ұласып, көлеңкесі қоюланған кезде, Мәлке түнеугі күнгі Бегайдарға қапылыс ұшырасатын кілтіңнен өтті. Осы сергелдеңнің себебі миын шағып, қаны таси бастады.

	«Кәззаптың басын неге кесіп алмадым? Ердің басына іліп қойып, көзіне шұқып отыратын едім!» деп өкінді.

	Жетер жерге асығып атын тепсіне түсті...



	15 – 26 сентябрь, 1968ж.

	Москва





